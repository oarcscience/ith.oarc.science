[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eze)  [Next](hos.md) 

------------------------------------------------------------------------

### Afrikaans Bible: Daniel

<span id="an_1:1">1:1</span> In die derde jaar van die regering van
Jójakim, die koning van Juda, het Nebukadnésar, die koning van Babel, na
Jerusalem gekom en dit beleër.

<span id="an_1:2">1:2</span> En die Here het Jójakim, die koning van
Juda, in sy hand gegee, met 'n gedeelte van die voorwerpe van die huis
van God, en hy het hulle na die land Sínear gebring in die huis van sy
god, en die voorwerpe het hy in die skathuis van sy god gebring.

<span id="an_1:3">1:3</span> Daarop het die koning aan Aspenas, die
owerste van sy hofdienaars, bevel gegee om uit die kinders van Israel,
uit die koninklike geslag sowel as uit die edeles, te bring:

<span id="an_1:4">1:4</span> jong seuns aan wie geen enkele
liggaamsgebrek was nie, maar wat mooi van aansien was en vernuftig in
allerhande wysheid en in besit van kennis en insig in wetenskap, en wat
bekwaam was om in die paleis van die koning te dien; en om hulle die
skrif en die taal van die Chaldeërs te leer.

<span id="an_1:5">1:5</span> En die koning het vir hulle 'n daaglikse
porsie bestem uit die spys van die koning en van die wyn wat hy gedrink
het; om hulle so drie jaar lank op te voed, sodat hulle aan die einde
daarvan voor die koning kan dien.

<span id="an_1:6">1:6</span> En onder hulle was uit die kinders van
Juda: Daniël, Hanánja, Mísael en Asárja.

<span id="an_1:7">1:7</span> Maar die owerste van die hofdienaars het
hulle ander name gegee: Daniël het hy Béltsasar genoem, en Hanánja
Sadrag, en Mísael Mesag, en Asárja Abednégo.

<span id="an_1:8">1:8</span> En Daniël het hom voorgeneem om hom nie te
verontreinig met die spys van die koning of met die wyn wat hy gedrink
het nie; daarom het hy die owerste van die hofdienaars vergunning gevra
dat hy hom nie hoef te verontreinig nie.

<span id="an_1:9">1:9</span> En God het aan Daniël guns en
barmhartigheid verleen by die owerste van die hofdienaars.

<span id="an_1:10">1:10</span> En die owerste van die hofdienaars het
aan Daniël gesê: Ek vrees my heer die koning, wat julle voedsel en julle
drank vasgestel het; want waarom moet hy sien dat julle aangesigte meer
vervalle is as dié van die jong seuns wat van julle leeftyd is, sodat
julle my hoof by die koning met skuld sou belaai?

<span id="an_1:11">1:11</span> Maar Daniël het aan die bediende gesê wat
die owerste van die hofdienaars oor Daniël, Hanánja, Mísael en Asárja
aangestel het:

<span id="an_1:12">1:12</span> Stel tog u dienaars tien dae lank op die
proef, en laat hulle ons van die groente gee om te eet en water om te
drink;

<span id="an_1:13">1:13</span> laat daarna ons voorkoms en die voorkoms
van die jong seuns wat die spys van die koning eet, deur u besigtig
word; handel dan met u dienaars soos u bevinding sal wees.

<span id="an_1:14">1:14</span> Hy het toe na hulle geluister in hierdie
saak en hulle tien dae lank op die proef gestel.

<span id="an_1:15">1:15</span> En aan die einde van tien dae het hulle
voorkoms beter en hulle voller van vlees gelyk as al die jong seuns wat
die spys van die koning geëet het.

<span id="an_1:16">1:16</span> So het dan die bediende hulle spys en die
wyn wat hulle moes drink, weggeneem en aan hulle groente gegee.

<span id="an_1:17">1:17</span> En hierdie vier jong seuns--God het aan
hulle wetenskap en verstand in allerhande geskrifte en wysheid gegee;
ook het Daniël verstand gehad van allerhande gesigte en drome.

<span id="an_1:18">1:18</span> En aan die einde van die dae wat die
koning vasgestel het om hulle in te bring, het die owerste van die
hofdienaars hulle voor Nebukadnésar gebring.

<span id="an_1:19">1:19</span> En die koning het met hulle gespreek, en
onder hulle almal is daar niemand gevind soos Daniël, Hanánja, Mísael en
Asárja nie. So het hulle dan voor die koning gedien.

<span id="an_1:20">1:20</span> En in enige saak van wyse insig waarin
die koning hulle ondervra het, het hy bevind dat hulle al die geleerdes
en besweerders in sy hele koninkryk tien maal oortref het.

<span id="an_1:21">1:21</span> En Daniël was daar tot die eerste jaar
van koning Kores.

<span id="an_2:1">2:1</span> En in die tweede jaar van die regering van
Nebukadnésar, het Nebukadnésar 'n droom gehad, sodat sy gees onrustig
geword het en dit met sy slaap gedaan was.

<span id="an_2:2">2:2</span> Toe het die koning bevel gegee om die
geleerdes en die besweerders en die towenaars en die Chaldeërs te roep,
om vir die koning sy droom uit te lê. Toe hulle kom en voor die koning
gaan staan,

<span id="an_2:3">2:3</span> sê die koning vir hulle: Ek het 'n droom
gehad, en my gees is onrustig om die droom te verstaan.

<span id="an_2:4">2:4</span> Toe het die Chaldeërs met die koning
gespreek Aramees: Mag die koning vir altyd lewe! Vertel u dienaars die
droom, en ons sal die uitlegging te kenne gee.

<span id="an_2:5">2:5</span> Die koning het geantwoord en aan die
Chaldeërs gesê: Die saak staan by my vas: as julle die droom en sy
uitlegging nie aan my bekend maak nie, sal julle in stukke gekap en van
julle huise mishope gemaak word.

<span id="an_2:6">2:6</span> Maar as julle die droom en sy uitlegging te
kenne gee, sal julle geskenke en gawes en groot eer van my ontvang; gee
my daarom die droom en sy uitlegging te kenne.

<span id="an_2:7">2:7</span> Hulle het vir die tweede maal geantwoord en
gesê: Laat die koning die droom aan sy dienaars vertel; dan sal ons die
uitlegging te kenne gee.

<span id="an_2:8">2:8</span> Die koning het geantwoord en gesê: Ek weet
verseker dat julle tyd wil win, omdat julle sien dat die saak by my
vasstaan;

<span id="an_2:9">2:9</span> want as julle my die droom nie bekend maak
nie, is julle vonnis een en dieselfde; julle het naamlik afgespreek om
'n leuenagtige en bedrieglike woord voor my te spreek totdat die tyd
weer verander; daarom, vertel my die droom, dan sal ek weet of julle my
sy uitlegging kan te kenne gee.

<span id="an_2:10">2:10</span> Die Chaldeërs het voor die koning
geantwoord en gesê: Daar is geen mens op die aardbodem wat die koning se
saak sou kan te kenne gee nie; daarom het dan ook geen koning, groot of
magtig, ooit so iets van enige geleerde of besweerder of Chaldeër
verlang nie.

<span id="an_2:11">2:11</span> Ja, die saak wat die koning verlang, is
swaar, en daar is niemand anders wat dit voor die koning sou kan te
kenne gee nie, behalwe die gode wie se woning nie by die vlees is nie.

<span id="an_2:12">2:12</span> Hieroor het die koning toornig en baie
kwaad geword en bevel gegee om al die wyse manne van Babel om te bring.

<span id="an_2:13">2:13</span> Toe die bevel uitgevaardig is en die wyse
manne gedood sou word, het hulle ook Daniël en sy metgeselle gesoek om
gedood te word.

<span id="an_2:14">2:14</span> Daarop het Daniël aan Ariog, die owerste
van die koninklike lyfwag wat uitgetrek het om die wyse manne van Babel
dood te maak, 'n slim en verstandige antwoord gegee.

<span id="an_2:15">2:15</span> Hy antwoord en sê vir Ariog, die
bevelhebber van die koning: Waarom is die bevel van die kant van die
koning so streng? Toe het Ariog aan Daniël die saak meegedeel.

<span id="an_2:16">2:16</span> Daarop het Daniël ingegaan en die koning
versoek dat hy hom tyd moes gee om die uitlegging aan die koning te
kenne te gee.

<span id="an_2:17">2:17</span> Toe gaan Daniël na sy huis en maak aan
Hanánja, Mísael en Asárja, sy metgeselle, die saak bekend,

<span id="an_2:18">2:18</span> en dat hulle barmhartigheid van die God
van die hemel moes afsmeek oor hierdie geheim, sodat hulle Daniël en sy
metgeselle saam met die orige wyse manne van Babel nie sou ombring nie.

<span id="an_2:19">2:19</span> Daarop is in 'n naggesig die geheim aan
Daniël geopenbaar. Toe het Daniël die God van die hemel geloof.

<span id="an_2:20">2:20</span> Daniël het toe gespreek en gesê: Mag die
Naam van God geprys word van ewigheid tot ewigheid, want die wysheid en
die krag is syne.

<span id="an_2:21">2:21</span> Hy tog verander die tye en die
geleenthede; Hy sit konings af en stel konings aan; Hy verleen wysheid
aan die wyse manne en kennis aan die wat insig het;

<span id="an_2:22">2:22</span> Hy openbaar ondeurgrondelike en verborge
dinge; Hy weet wat in die duister is, en die lig woon by Hom.

<span id="an_2:23">2:23</span> U, God van my vaders, loof en prys ek,
want U het my wysheid en krag verleen, en nou het U my bekend gemaak wat
ons van U afgesmeek het, want die saak van die koning het U ons bekend
gemaak.

<span id="an_2:24">2:24</span> Daarom het Daniël ingegaan na Ariog, wat
die koning aangestel het om die wyse manne van Babel om te bring; hy het
gegaan en vir hom só gesê: Moenie die wyse manne van Babel ombring nie;
bring my in voor die koning, dan sal ek aan die koning die uitlegging te
kenne gee.

<span id="an_2:25">2:25</span> Toe het Ariog Daniël haastig voor die
koning ingebring en só vir hom gesê: Ek het 'n man onder die ballinge
van Juda gevind wat die koning die uitlegging bekend sal maak.

<span id="an_2:26">2:26</span> Die koning het geantwoord en aan Daniël,
wie se naam Béltsasar was, gesê: Is jy in staat om aan my die droom wat
ek gesien het, en sy uitlegging bekend te maak?

<span id="an_2:27">2:27</span> Daniël het in teenwoordigheid van die
koning geantwoord en gesê: Die geheim waarna die koning vra, kan die
wyse manne, die besweerders, die geleerdes, die waarsêers nie aan die
koning te kenne gee nie.

<span id="an_2:28">2:28</span> Maar daar is 'n God in die hemel wat
geheime openbaar, en Hy het koning Nebukadnésar bekend gemaak wat aan
die einde van die dae sal gebeur. U droom en die gesigte van u hoof op u
bed was dit:

<span id="an_2:29">2:29</span> Wat u betref, o koning, u gedagtes op u
bed het opgestyg oor wat hierna sal gebeur, en die Openbaarder van die
geheime het u bekend gemaak wat sal gebeur.

<span id="an_2:30">2:30</span> En wat my betref, hierdie geheim is my
geopenbaar, nie deur 'n wysheid wat in my sou wees meer as in al die
lewendes nie, maar met die bedoeling dat die uitlegging aan die koning
bekend gemaak sal word en u die gedagtes van u hart kan ken.

<span id="an_2:31">2:31</span> U, o koning, het 'n gesig gehad--kyk,
daar was 'n groot beeld; hierdie beeld was hoog, en sy glans was
buitengewoon; dit het voor u gestaan en sy voorkoms was vreeslik.

<span id="an_2:32">2:32</span> Wat die beeld betref, sy hoof was van
goeie goud, sy bors en sy arms van silwer, sy buik en sy lendene van
koper,

<span id="an_2:33">2:33</span> sy bene van yster, sy voete gedeeltelik
van yster en gedeeltelik van klei.

<span id="an_2:34">2:34</span> U het gekyk totdat daar sonder toedoen
van mensehande 'n klip losraak wat die beeld getref het aan sy voete van
yster en van klei en dit fyngestamp het.

<span id="an_2:35">2:35</span> Toe is tegelykertyd die yster, die klei,
die koper, die silwer en die goud fyngestamp, en dit het soos kaf geword
van die dorsvloere in die somer, wat die wind wegneem, sodat daar geen
spoor van gevind is nie; maar die klip wat die beeld getref het, het 'n
groot rots geword wat die hele aarde gevul het.

<span id="an_2:36">2:36</span> Dit is die droom; sy uitlegging sal ons
nou voor die koning sê:

<span id="an_2:37">2:37</span> U, o koning, koning van die konings, aan
wie die God van die hemel die koningskap, die krag en die sterkte en die
eer verleen het,

<span id="an_2:38">2:38</span> en in wie se hand Hy in die hele bewoonde
wêreld die mensekinders, die diere van die veld en die voëls van die
hemel gegee het, sodat Hy u as heerser oor hulle almal aangestel het--ú
is die hoof van goud.

<span id="an_2:39">2:39</span> En ná u sal daar 'n ander koninkryk
opstaan, geringer as dié van u; daarna 'n ander, 'n derde koninkryk, van
koper, wat oor die hele aarde sal heers;

<span id="an_2:40">2:40</span> en die vierde koninkryk sal hard wees
soos yster, juis omdat yster alles fynstamp en verpletter; en soos die
yster wat vergruis, sal hy dit alles fynstamp en vergruis.

<span id="an_2:41">2:41</span> En dat die voete en die tone, soos u
gesien het, deels van pottebakkersklei en deels van yster was--dit sal
'n verdeelde koninkryk wees, en van die hardheid van die yster sal
daarin wees, omdat u die yster met kleigrond gemeng gesien het.

<span id="an_2:42">2:42</span> En dat die tone van die voete deels van
yster en deels van klei is--'n gedeelte van die koninkryk sal hard en 'n
gedeelte sal bros wees.

<span id="an_2:43">2:43</span> Dat u die yster gemeng met kleigrond
gesien het--hulle sal deur menslike gemeenskap onder mekaar vermeng
raak, maar hulle sal nie aanmekaar vasklewe nie, net soos yster nie met
klei meng nie.

<span id="an_2:44">2:44</span> Maar in die dae van dié konings sal die
God van die hemel 'n koninkryk verwek wat in ewigheid nie vernietig sal
word nie, en die heerskappy daarvan sal aan geen ander volk oorgelaat
word nie; dit sal al daardie koninkryke verbrysel en daar 'n einde aan
maak, maar self sal dit vir ewig bestaan--

<span id="an_2:45">2:45</span> net soos u gesien het dat sonder toedoen
van mensehande 'n klip van die berg af losgeraak het wat die yster, die
koper, die klei, die silwer en die goud verbrysel het. Die grote God het
aan die koning bekend gemaak wat hierna sal gebeur; en die droom is waar
en sy uitlegging betroubaar.

<span id="an_2:46">2:46</span> Toe het koning Nebukadnésar op sy
aangesig geval en Daniël aanbid en bevel gegee om aan hom 'n spysoffer
en reukoffers te bring.

<span id="an_2:47">2:47</span> Die koning het Daniël geantwoord en gesê:
Waarlik, julle God is die God van die gode en die Here van die konings
en die Openbaarder van geheimenisse, daarom was jy in staat om hierdie
geheim te openbaar.

<span id="an_2:48">2:48</span> Toe het die koning Daniël verhef en hom
baie, groot geskenke gegee en hom aangestel as heerser oor die hele
provinsie Babel en as hoofowerste oor al die wyse manne van Babel.

<span id="an_2:49">2:49</span> En op versoek van Daniël het die koning
Sadrag, Mesag en Abednégo aangestel oor die bestuur van die provinsie
Babel, maar Daniël was in die paleis van die koning.

<span id="an_3:1">3:1</span> Koning Nebukadnésar het 'n beeld van goud
gemaak; sy hoogte was sestig el, sy breedte ses el; hy het dit opgerig
in die dal Dura, in die provinsie Babel.

<span id="an_3:2">3:2</span> Daarna het koning Nebukadnésar die
landvoogde, die bevelhebbers en die goewerneurs, die raadsmanne, die
skatmeesters, die regters, die hoofamptenare en al die bestuurders van
die provinsies laat versamel, dat hulle moes kom na die inwyding van die
beeld wat koning Nebukadnésar opgerig het.

<span id="an_3:3">3:3</span> Toe het die landvoogde, die bevelhebbers en
die goewerneurs, die raadsmanne, die skatmeesters, die regters, die
hoofamptenare en al die bestuurders van die provinsies bymekaargekom by
die inwyding van die beeld wat koning Nebukadnésar opgerig het, en hulle
het voor die beeld gaan staan wat Nebukadnésar opgerig het.

<span id="an_3:4">3:4</span> En 'n uitroeper het hardop geroep: Julle
word aangesê, o volke, nasies en tale,

<span id="an_3:5">3:5</span> sodra julle die geluid hoor van horing,
fluit, siter, luit, harp, doedelsak en van allerhande musiekinstrumente,
moet julle neerval en die goue beeld aanbid wat koning Nebukadnésar
opgerig het.

<span id="an_3:6">3:6</span> En hy wat nie neerval en aanbid nie, sal op
die daad binne-in die brandende vuuroond gegooi word.

<span id="an_3:7">3:7</span> Daarom het, op die oomblik toe al die volke
die geluid van horing, fluit, siter, luit, harp en van allerhande
musiekinstrumente hoor, al die volke, nasies en tale neergeval en die
goue beeld aanbid wat koning Nebukadnésar opgerig het.

<span id="an_3:8">3:8</span> Op grond daarvan het tegelykertyd
Chaldeeuse manne nader gekom en die Jode aangeklaag.

<span id="an_3:9">3:9</span> Daarop het hulle met koning Nebukadnésar
gespreek en gesê: Mag die koning vir ewig lewe!

<span id="an_3:10">3:10</span> U, o koning, het 'n bevel gegee dat elke
mens wat die geluid van horing, fluit, siter, luit, harp en doedelsak en
van allerhande musiekinstrumente hoor, moet neerval en die goue beeld
aanbid;

<span id="an_3:11">3:11</span> en dat hy wat nie neerval en aanbid nie,
binne-in die brandende vuuroond gegooi moet word.

<span id="an_3:12">3:12</span> Daar is Joodse manne wat u oor die
bestuur van die provinsie Babel aangestel het, Sadrag, Mesag en
Abednégo; hierdie manne het hulle, o koning, aan u nie gesteur nie;
hulle dien u gode nie en die goue beeld wat u opgerig het, aanbid hulle
nie.

<span id="an_3:13">3:13</span> Toe het Nebukadnésar, toornig en woedend,
bevel gegee om Sadrag, Mesag en Abednégo te laat kom. Daarop is die
manne voor die koning gebring.

<span id="an_3:14">3:14</span> En Nebukadnésar het gespreek en vir hulle
gesê: Is dit met opset, Sadrag, Mesag en Abednégo, dat julle my gode nie
dien nie en die goue beeld wat ek opgerig het, nie aanbid nie?

<span id="an_3:15">3:15</span> As julle dan nou, sodra julle die geluid
van horing, fluit, siter, luit, harp en doedelsak en van allerhande
musiekinstrumente hoor, bereid is om neer te val en die beeld wat ek
gemaak het, te aanbid, goed; maar as julle nie aanbid nie, sal julle
oombliklik binne-in die brandende vuuroond gegooi word, en wie is die
God wat julle uit my hand kan verlos?

<span id="an_3:16">3:16</span> Sadrag, Mesag en Abednégo het geantwoord
en aan koning Nebukadnésar gesê: Ons ag dit nie nodig om u hierop 'n
antwoord te gee nie.

<span id="an_3:17">3:17</span> As onse God wat ons dien, in staat is om
ons te verlos, dan sal Hy ons uit die brandende vuuroond en uit u hand,
o koning, verlos;

<span id="an_3:18">3:18</span> maar so nie, laat dit u dan bekend wees,
o koning, dat ons u gode nie sal dien nie en die goue beeld wat u
opgerig het, nie sal aanbid nie.

<span id="an_3:19">3:19</span> Toe het Nebukadnésar baie woedend geword
en sy gelaatstrekke het verander teenoor Sadrag, Mesag en Abednégo; as
antwoord het hy bevel gegee om die oond sewe maal warmer te maak as wat
eintlik nodig was.

<span id="an_3:20">3:20</span> En aan sommige van die sterkste manne wat
in sy leër was, het hy bevel gegee om Sadrag, Mesag en Abednégo te boei,
om hulle in die brandende vuuroond te gooi.

<span id="an_3:21">3:21</span> Toe is daardie manne geboei met hulle
mantels, hulle broeke en hulle tulbande en hulle ander klere aan, en
hulle is binne-in die brandende vuuroond gegooi.

<span id="an_3:22">3:22</span> Omdat dan nou die woord van die koning
streng en die oond uitermate verhit was, het die vlam van die vuur
daardie manne wat Sadrag, Mesag en Abednégo opgeneem het, doodgebrand.

<span id="an_3:23">3:23</span> Maar daardie drie manne, Sadrag, Mesag en
Abednégo, het geboeid binne-in die brandende vuuroond geval.

<span id="an_3:24">3:24</span> Toe het koning Nebukadnésar verskrik
geword en haastig opgestaan; hy het sy raadsmanne toegespreek en gesê:
Het ons nie drie manne geboeid binne-in die vuur gegooi nie? Hulle
antwoord en sê aan die koning: Sekerlik, o koning!

<span id="an_3:25">3:25</span> Hy antwoord en sê: Kyk, ek sien vier
manne los binne-in die vuur wandel sonder dat daar 'n letsel aan hulle
is; en die voorkoms van die vierde lyk soos dié van 'n godeseun.

<span id="an_3:26">3:26</span> Toe het Nebukadnésar nader gekom na die
opening van die brandende vuuroond en daarop gesê: Sadrag, Mesag en
Abednégo, knegte van die allerhoogste God, gaan uit en kom hier! Toe het
Sadrag, Mesag en Abednégo uit die vuuroond uitgegaan.

<span id="an_3:27">3:27</span> Daarop het die landvoogde, die
bevelhebbers en die goewerneurs en die raadsmanne van die koning
vergader en aan daardie manne gesien dat die vuur geen mag oor hulle
liggame gehad en die hare van hulle hoof nie geskroei het nie, en dat
hulle mantels geen verandering ondergaan en die reuk van die vuur nie
aan hulle gekom het nie.

<span id="an_3:28">3:28</span> Daarop het Nebukadnésar gespreek en gesê:
Geloofd sy die God van Sadrag, Mesag en Abednégo, wat sy engel gestuur
en sy knegte verlos het wat hulle op Hom verlaat het en die bevel van
die koning oortree het, en wat hulle liggame oorgegee het om geen ander
god te dien of te aanbid nie, behalwe hulle God.

<span id="an_3:29">3:29</span> Daarom word deur my bevel gegee dat enige
volk, nasie of taal wat oneerbiedig spreek oor die God van Sadrag, Mesag
en Abednégo, stukkend gekap en van sy huis 'n mishoop gemaak sal word,
omdat daar geen ander god is wat so kan verlos nie.

<span id="an_3:30">3:30</span> Toe het die koning Sadrag, Mesag en
Abednégo voorspoedig laat wees in die provinsie Babel.

<span id="an_4:1">4:1</span> Koning Nebukadnésar aan al die volke,
nasies en tale wat op die hele aarde woon: Mag julle vrede groot wees!

<span id="an_4:2">4:2</span> Dit behaag my om die tekens en wonders wat
die allerhoogste God aan my gedoen het, te verkondig.

<span id="an_4:3">4:3</span> Hoe groot is sy tekens, en hoe magtig sy
wonders! Sy koninkryk is 'n ewige koninkryk, en sy heerskappy is van
geslag tot geslag!

<span id="an_4:4">4:4</span> Ek, Nebukadnésar, het rustig in my huis
gelewe en was voorspoedig in my paleis.

<span id="an_4:5">4:5</span> Ek het 'n droomgesig gesien wat my verskrik
het--droombeelde op my bed en die gesigte van my hoof het my verontrus.

<span id="an_4:6">4:6</span> Daarop is deur my bevel gegee om al die
wyse manne van Babel voor my te bring, dat hulle my die uitlegging van
die droom bekend kan maak.

<span id="an_4:7">4:7</span> Toe het die geleerdes, die besweerders, die
Chaldeërs en die waarsêers gekom, en ek het hulle die droom vertel, maar
hulle het sy uitlegging my nie bekend gemaak nie;

<span id="an_4:8">4:8</span> totdat eindelik Daniël voor my ingekom het,
wie se naam Béltsasar is, na die naam van my god, en in wie die gees van
die heilige gode is; en ek het hom die droom vertel:

<span id="an_4:9">4:9</span> Béltsasar, owerste van die geleerdes, van
wie ek weet dat die gees van die heilige gode in jou is en dat geen
enkele geheim jou kwel nie, vertel my die droomgesigte wat ek gesien
het, naamlik die uitlegging daarvan.

<span id="an_4:10">4:10</span> Wat nou die gesigte van my hoof op my bed
betref--ek het gesien, en kyk, daar was 'n boom in die middel van die
aarde, en sy hoogte was groot.

<span id="an_4:11">4:11</span> Die boom het groot geword en sterk, en sy
hoogte het tot aan die hemel gereik, sodat hy tot aan die einde van die
hele aarde sigbaar was.

<span id="an_4:12">4:12</span> Sy blare was mooi en sy vrugte baie, en
aan hom was vir alles voedsel; onder hom het die diere van die veld
skaduwee gesoek, en in sy takke het die voëls van die hemel gewoon, ja,
alle vlees is daardeur gevoed.

<span id="an_4:13">4:13</span> Ek het in die gesigte van my hoof op my
bed gesien, en kyk, 'n bode, naamlik 'n heilige, het uit die hemel
neergedaal;

<span id="an_4:14">4:14</span> hy het hardop geroep en só gesê: Kap die
boom om en kap sy takke af, trek sy blare af en verstrooi sy vrugte;
laat die diere onder hom uit wegvlug en die voëls uit sy takke.

<span id="an_4:15">4:15</span> Maar laat sy penwortel in die aarde
staan, en dit met 'n band van yster en koper in die groen gras van die
veld; en laat hy deur die dou van die hemel natgemaak word en saam met
die diere deel hê aan die plante van die aarde.

<span id="an_4:16">4:16</span> Laat sy hart anders word as dié van 'n
mens en 'n dierehart aan hom gegee word, en laat sewe tydperke oor hom
heengaan.

<span id="an_4:17">4:17</span> Op 'n besluit van die bodes berus die
bevel, en 'n woord van die heiliges is die saak, met die bedoeling dat
die lewendes kan erken dat die Allerhoogste mag het oor die koningskap
van die mens en dit gee aan wie Hy wil, en die nederige onder die mense
daaroor aanstel.

<span id="an_4:18">4:18</span> Dit is die droomgesig wat ek, koning
Nebukadnésar, gehad het; en jy, Béltsasar, sê my die uitlegging, omdat
al die wyse manne van my koninkryk my die uitlegging nie kon bekend maak
nie; maar jy is daartoe in staat, want die gees van die heilige gode is
in jou.

<span id="an_4:19">4:19</span> Toe het Daniël, wie se naam Béltsasar
was, 'n oomblik verstom gestaan en sy gedagtes het hom verskrik. Die
koning het daarop gespreek en gesê: Béltsasar, laat die droom en die
uitlegging jou nie verskrik nie. Béltsasar het geantwoord en gesê: My
heer, mag die droom u haters en sy uitlegging u teëstanders oorkom.

<span id="an_4:20">4:20</span> Die boom wat u gesien het--wat groot en
sterk geword het, en waarvan die hoogte tot aan die hemel gereik het en
wat vir die hele aarde sigbaar was,

<span id="an_4:21">4:21</span> en waarvan die blare mooi en die vrugte
baie gewees het, en waar voedsel vir alles aan was, waaronder die diere
van die veld gehou en in die takke waarvan die voëls van die hemel
gewoon het--

<span id="an_4:22">4:22</span> dit is u, o koning, wat groot en sterk
geword het, wie se grootheid toegeneem het en reik tot aan die hemel en
u heerskappy tot aan die einde van die aarde.

<span id="an_4:23">4:23</span> En dat die koning 'n bode, naamlik 'n
heilige, uit die hemel sien neerdaal het met die woorde: Kap die boom om
en verwoes hom, maar laat sy penwortel in die aarde staan, en dit met 'n
band van yster en koper in die groen gras van die veld, en laat hy deur
die dou van die hemel natgemaak word en sy lot saam met die diere van
die veld wees totdat sewe tydperke oor hom heengegaan het--

<span id="an_4:24">4:24</span> dit is die uitlegging, o koning, en dit
is die besluit van die Allerhoogste wat oor my heer die koning kom:

<span id="an_4:25">4:25</span> Hulle sal u uit die mensdom verstoot, en
u woning sal saam met die diere van die veld wees, en hulle sal u soos
die beeste plante laat eet; en u sal deur die dou van die hemel
natgemaak word, en sewe tydperke sal oor u heengaan totdat u erken dat
die Allerhoogste mag het oor die koningskap van die mens en dit gee aan
wie Hy wil.

<span id="an_4:26">4:26</span> En dat hulle bevel gegee het om die
penwortel van die boom te laat staan--u koningskap sal vir u bestendig
wees vandat u erken het dat die hemel heers.

<span id="an_4:27">4:27</span> Daarom, o koning, laat my raad u
welgevallig wees en breek met u sondes deur geregtigheid en met u
ongeregtighede deur genade te bewys aan die ellendiges as daar
verlenging van u rus moet wees.

<span id="an_4:28">4:28</span> Dit alles het oor koning Nebukadnésar
gekom.

<span id="an_4:29">4:29</span> Aan die einde van twaalf maande terwyl hy
op die koninklike paleis van Babel rondwandel,

<span id="an_4:30">4:30</span> het die koning aangehef en gesê: Is dit
nie die groot Babel wat ek opgebou het tot 'n koninklike verblyf, deur
die sterkte van my vermoë, en tot verheerliking van my majesteit nie?

<span id="an_4:31">4:31</span> Terwyl die woord nog in die mond van die
koning was, val daar 'n stem uit die hemel: Koning Nebukadnésar, jou
word aangesê--die koningskap word jou ontneem;

<span id="an_4:32">4:32</span> en hulle sal jou uit die mensdom
verstoot, en jou woning sal saam met die diere van die veld wees; hulle
sal jou plante laat eet soos die beeste, en sewe tydperke sal oor jou
heengaan, totdat jy erken dat die Allerhoogste mag het oor die
koningskap van die mens en dit gee aan wie Hy wil.

<span id="an_4:33">4:33</span> Dieselfde oomblik het die woord in
vervulling gegaan oor Nebukadnésar--hy is uit die mensdom verstoot en
het plante geëet soos die beeste, en deur die dou van die hemel is sy
liggaam natgemaak, totdat sy hare lank geword het soos die vere van
arende, en sy naels soos dié van voëls.

<span id="an_4:34">4:34</span> En ná verloop van tyd het ek,
Nebukadnésar, my oë na die hemel opgeslaan, en my verstand het in my
teruggekeer, en ek het die Allerhoogste geloof en Hom wat ewig lewe,
geprys en geëer, wie se heerskappy 'n ewige mag en wie se koningskap van
geslag tot geslag is.

<span id="an_4:35">4:35</span> En al die aardbewoners word as niks geag
nie, en na sy wil handel Hy met die leër van die hemel en die bewoners
van die aarde, en daar is niemand wat sy hand kan afslaan en vir Hom kan
sê: Wat doen U nie?

<span id="an_4:36">4:36</span> In dié tyd het my verstand in my
teruggekeer; en wat die eer van my koningskap betref--my majesteit en my
glans het in my teruggekeer, en my raadsmanne en my maghebbers het my
opgesoek; en ek is in my koningskap herstel, en buitengewone grootheid
is my toegevoeg.

<span id="an_4:37">4:37</span> Nou prys ek, Nebukadnésar, en ek roem en
eer die Koning van die hemel: al sy werke is waarheid en sy paaie is
reg, en Hy kan verneder die wat in hulle trotsheid wandel.

<span id="an_5:1">5:1</span> Koning Bélsasar het 'n groot maaltyd berei
vir sy duisend maghebbers, en in teenwoordigheid van die duisend het hy
wyn gedrink.

<span id="an_5:2">5:2</span> By die genot van die wyn het Bélsasar bevel
gegee om die goue en silwervoorwerpe te bring wat sy vader Nebukadnésar
uit die tempel van Jerusalem weggevoer het, sodat die koning en sy
maghebbers, sy vroue en sy byvroue daaruit kon drink.

<span id="an_5:3">5:3</span> Toe het hulle die goue voorwerpe gebring
wat uit die tempel, uit die huis van God in Jerusalem weggevoer was, en
die koning en sy maghebbers, sy vroue en sy byvroue het daaruit gedrink.

<span id="an_5:4">5:4</span> Hulle het wyn gedrink en die gode van goud
en silwer, koper, yster, hout en klip geprys.

<span id="an_5:5">5:5</span> Op dieselfde oomblik het daar vingers van
'n mens se hand te voorskyn gekom en teenoor die kandelaar op die kalk
van die muur van die koninklike paleis geskrywe, en die koning het die
deel van die hand gesien wat geskrywe het.

<span id="an_5:6">5:6</span> Toe het die gelaatskleur van die koning
verander, en sy gedagtes het hom verskrik, en die gewrigte van sy heupe
het losgeraak, en sy knieë het teen mekaar geslaan.

<span id="an_5:7">5:7</span> Die koning het hardop uitgeroep om die
besweerders, die Chaldeërs en die waarsêers in te bring. Daarop het die
koning gespreek en aan die wyse manne van Babel gesê: Enigeen wat
hierdie skrif lees en my sy uitlegging te kenne gee, hy sal met purper
beklee word, en 'n goue ketting sal om sy hals wees, en as derde in rang
sal hy in die koninkryk heers.

<span id="an_5:8">5:8</span> Toe het al die wyse manne van die koning
ingekom, maar hulle was nie in staat om die skrif te lees en sy
uitlegging aan die koning bekend te maak nie.

<span id="an_5:9">5:9</span> Toe het koning Bélsasar baie verskrik
geword, en sy gelaatskleur het aan hom verander, ook sy maghebbers was
in verwarring.

<span id="an_5:10">5:10</span> Na aanleiding van die woorde van die
koning en van sy maghebbers het die koningin in die eetsaal ingegaan;
die koningin het begin spreek en gesê: Mag die koning in ewigheid lewe!
Laat u gedagtes u nie verskrik en u gelaatskleur nie verander nie.

<span id="an_5:11">5:11</span> Daar is 'n man in u koninkryk in wie die
gees van die heilige gode is: in die dae van u vader is verligting en
insig en wysheid soos die wysheid van die gode in hom gevind; daarom het
u vader, koning Nebukadnésar, hom as owerste van die geleerdes, die
besweerders, die Chaldeërs, die waarsêers aangestel--u vader, o koning!
--

<span id="an_5:12">5:12</span> omdat in hom 'n voortreflike gees en
kennis en verstand gevind is om drome uit te lê en raaisels op te los en
knope los te maak--in Daniël aan wie die koning die naam van Béltsasar
gegee het; laat Daniël nou geroep word, dan sal hy die uitlegging te
kenne gee.

<span id="an_5:13">5:13</span> Toe is Daniël voor die koning gebring;
die koning het begin spreek en vir Daniël gesê: Is jy Daniël wat by die
Joodse ballinge behoort, wat die koning, my vader, uit Juda gebring het?

<span id="an_5:14">5:14</span> Ek het van jou gehoor dat die gees van
die gode in jou is, en dat verligting en verstand en voortreflike
wysheid in jou gevind word.

<span id="an_5:15">5:15</span> Nou net is die wyse manne, die
besweerders, voor my gebring om hierdie skrif te lees en sy uitlegging
aan my bekend te maak; maar hulle is nie in staat om die uitlegging van
die woord te kenne te gee nie.

<span id="an_5:16">5:16</span> Maar ek het van jou gehoor dat jy
uitlegginge kan gee en knope kan losmaak; as jy nou die skrif kan lees
en sy uitlegging aan my bekend maak, sal jy met purper beklee word, en
'n goue ketting sal daar om jou hals wees, en jy sal as derde in rang in
die koninkryk heers.

<span id="an_5:17">5:17</span> Toe het Daniël geantwoord en voor die
koning gesê: U kan u gawes maar vir uself hou en u geskenke aan 'n ander
gee; nogtans sal ek die skrif vir die koning lees en die uitlegging aan
hom bekend maak.

<span id="an_5:18">5:18</span> Wat u betref, o koning, die allerhoogste
God het aan u vader Nebukadnésar die koningskap en grootheid en
heerlikheid en majesteit gegee.

<span id="an_5:19">5:19</span> En vanweë die grootheid wat Hy hom gegee
het, het al die volke, nasies en tale gebewe en vir hom gesidder; wie hy
wou, het hy gedood, en wie hy wou, het hy laat lewe, en wie hy wou, het
hy verhoog, en wie hy wou, het hy verneder.

<span id="an_5:20">5:20</span> Maar net toe sy hart hom verhef het en sy
gees verhard is om oormoedig te wees, is hy van die troon van sy
koningskap afgestoot, en die heerlikheid is hom ontneem.

<span id="an_5:21">5:21</span> En hy is uit die mense verstoot, en sy
hart het soos dié van die diere geword, en hy het saam met die
wilde-esels gewoon; hulle het hom plante laat eet soos die beeste, en
deur die dou van die hemel is sy liggaam natgemaak totdat hy erken het
dat die allerhoogste God mag het oor die koningskap van die mens en
daaroor kan aanstel wie Hy wil.

<span id="an_5:22">5:22</span> Maar u, Bélsasar, sy seun, het u hart nie
verneder nie, alhoewel u dit alles weet;

<span id="an_5:23">5:23</span> maar u het u verhef teen die Here van die
hemel, en die voorwerpe van sy huis het hulle voor u gebring; en u en u
maghebbers, u vroue en u byvroue het wyn daaruit gedrink; en u het die
gode van silwer en goud, koper, yster, hout en klip geprys, wat nie sien
en nie hoor en nie weet nie, maar die God in wie se hand u asem en voor
wie al u paaie is, Hom het u nie vereer nie.

<span id="an_5:24">5:24</span> Toe is deur Hom die deel van die hand
gestuur en hierdie skrif geskrywe.

<span id="an_5:25">5:25</span> En dit is die skrif wat geskrywe is:
Mené, mené, tekél ufarsín.

<span id="an_5:26">5:26</span> Dit is die uitleg van die woord:
Mené--God het u koningskap getel en daar 'n einde aan gemaak;

<span id="an_5:27">5:27</span> tekél--u is op die weegskaal geweeg en te
lig bevind;

<span id="an_5:28">5:28</span> perés--u koninkryk is verdeel en aan die
Meders en Perse gegee.

<span id="an_5:29">5:29</span> Toe het Bélsasar bevel gegee, en hulle
het Daniël met purper beklee, met 'n goue ketting om sy hals, en
aangaande hom openlik uitgeroep dat hy as derde in rang in die koninkryk
sou heers.

<span id="an_5:30">5:30</span> In dieselfde nag is Bélsasar, die koning
van die Chaldeërs, gedood.

<span id="an_6:1">6:1</span> En Daríus, die Meder, was twee en sestig
jaar oud toe hy die koningskap ontvang het.

<span id="an_6:2">6:2</span> Dit het Daríus behaag om oor die koninkryk
honderd en twintig landvoogde aan te stel wat in die hele koninkryk sou
wees;

<span id="an_6:3">6:3</span> en oor hulle drie ministers, van wie Daniël
een was, aan wie dié landvoogde rekenskap moes gee, sodat die koning nie
sou skade ly nie.

<span id="an_6:4">6:4</span> Toe het hierdie Daniël bo die ministers en
die landvoogde uitgemunt, omdat 'n voortreflike gees in hom was; daarom
was die koning van plan om hom oor die hele koninkryk aan te stel.

<span id="an_6:5">6:5</span> Toe het die ministers en die landvoogde
gesoek om 'n grond vir 'n aanklag teen Daniël te vind met betrekking tot
die regering, maar hulle kon geen enkele grond vir 'n aanklag of
verkeerde handeling vind nie, omdat hy getrou was en geen nalatigheid of
verkeerde handeling by hom te vinde was nie.

<span id="an_6:6">6:6</span> Daarop het dié manne gesê: Ons sal teen
hierdie Daniël geen enkele grond vir 'n aanklag vind nie, tensy ons dit
teen hom vind in sy godsdiens.

<span id="an_6:7">6:7</span> Toe het hierdie ministers en landvoogde die
koning bestorm en só vir hom gesê: Mag koning Daríus vir ewig lewe!

<span id="an_6:8">6:8</span> Al die ministers van die koninkryk, die
bevelhebbers en die landvoogde, die raadsmanne en die goewerneurs het
beraadslaag dat die koning 'n verordening moet uitvaardig en 'n verbod
bekragtig dat elkeen wat gedurende dertig dae 'n versoek rig aan enige
god of mens behalwe aan u, o koning, in die leeukuil gegooi sal word.

<span id="an_6:9">6:9</span> Stel nou 'n verbod vas, o koning, en laat
'n bevelskrif skrywe wat volgens die onveranderlike wet van Meders en
Perse onherroeplik is.

<span id="an_6:10">6:10</span> Hierom het koning Daríus die bevelskrif
en die verbod geskrywe.

<span id="an_6:11">6:11</span> En net toe Daniël verneem dat die
bevelskrif geskrywe was, het hy in sy huis gegaan; en hy het in sy
bo-kamer vensters gehad wat oop was in die rigting van Jerusalem, en hy
het drie maal op 'n dag op sy knieë geval en gebid en lofprysinge
uitgespreek voor sy God, net soos hy tevore gedoen het.

<span id="an_6:12">6:12</span> Daarop het daardie manne aangestorm en
Daniël gevind terwyl hy bid en voor sy God om genade smeek.

<span id="an_6:13">6:13</span> Hulle het toe nader gekom en voor die
koning oor die koninklike verbod gespreek: Het u nie 'n verbod geskrywe
dat elkeen wat gedurende dertig dae 'n versoek doen aan enige god of
mens behalwe aan u, o koning, in die leeukuil gegooi moet word nie? Die
koning het geantwoord en gesê: Die saak staan vas volgens onherroeplike
wet van Meders en Perse.

<span id="an_6:14">6:14</span> Toe het hulle geantwoord en voor die
koning gesê: Daniël, een van die Joodse ballinge, het hom aan u, o
koning, en aan u verbod wat u geskrywe het, nie gesteur nie, maar drie
maal op 'n dag doen hy sy gebed.

<span id="an_6:15">6:15</span> Toe die koning die woord hoor, het dit
hom baie mishaag, en hy het planne beraam om Daniël te verlos, ja, tot
sonsondergang toe het hy moeite gedoen om hom te red.

<span id="an_6:16">6:16</span> Daarop het daardie manne die koning
bestorm en aan die koning gesê: Weet, o koning, dat dit 'n wet van
Meders en Perse is dat elke verbod of verordening wat die koning
vasgestel het, nie verander mag word nie.

<span id="an_6:17">6:17</span> Toe het die koning bevel gegee, en hulle
het Daniël gebring en in die leeukuil gegooi. Die koning het begin
spreek en vir Daniël gesê: Mag jou God wat jy gedurigdeur vereer, jou
verlos!

<span id="an_6:18">6:18</span> En 'n klip is gebring en op die opening
van die kuil gelê, en die koning het dit met sy ring en met die ring van
sy maghebbers verseël, sodat niks anders met Daniël sou gebeur nie.

<span id="an_6:19">6:19</span> Toe het die koning na sy paleis gegaan en
met vas die nag deurgebring en die byvroue nie voor hom laat kom nie, en
sy slaap het van hom weggevlug.

<span id="an_6:20">6:20</span> Daarop het die koning die môre vroeg toe
dit lig word, opgestaan en haastig na die leeukuil gegaan.

<span id="an_6:21">6:21</span> En toe hy nader kom na die kuil, het hy
met 'n droewige stem na Daniël geroep; die koning het gespreek en aan
Daniël gesê: Daniël, kneg van die lewende God, was jou God wat jy
gedurigdeur vereer, in staat om jou van die leeus te verlos?

<span id="an_6:22">6:22</span> Toe het Daniël met die koning gespreek:
Mag die koning vir ewig lewe!

<span id="an_6:23">6:23</span> My God het sy engel gestuur en die bek
van die leeus toegesluit, sodat hulle my geen leed aangedoen het nie,
omdat ek voor Hom onskuldig bevind is en ek ook teen u, o koning, geen
onreg gedoen het nie.

<span id="an_6:24">6:24</span> Toe het die koning baie bly geword en
bevel gegee om Daniël uit die kuil op te trek. So is Daniël dan uit die
kuil opgetrek sonder dat daar 'n letsel aan hom gevind is, omdat hy op
sy God vertrou het.

<span id="an_6:25">6:25</span> En die koning het bevel gegee, en hulle
het daardie manne gebring wat Daniël aangeklaag het, en hulle, hulle
kinders en hulle vroue in die leeukuil gegooi; en hulle het nog nie die
bodem van die kuil bereik nie of die leeus het hulle oorweldig en al
hulle bene vermorsel.

<span id="an_6:26">6:26</span> Toe het koning Daríus aan al die volke,
nasies en tale wat op die hele aarde woon, geskrywe: Mag julle vrede
groot wees!

<span id="an_6:27">6:27</span> Deur my word bevel gegee dat hulle in die
hele magsgebied van my koninkryk moet bewe en sidder voor die God van
Daniël, want Hy is die lewende God en Hy bestaan in ewigheid en sy
koninkryk is een wat nie vernietig kan word nie en sy heerskappy duur
tot die einde toe.

<span id="an_6:28">6:28</span> Hy verlos en red en doen tekens en
wonders in die hemel en op aarde, Hy wat Daniël uit die mag van die
leeus verlos het.

<span id="an_6:29">6:29</span> En hierdie Daniël was voorspoedig onder
die regering van Daríus en onder die regering van Kores, die Pers.

<span id="an_7:1">7:1</span> In die eerste jaar van Bélsasar, die koning
van Babel, het Daniël 'n droomgesig gesien en gesigte van sy hoof op sy
bed. Toe het hy die droom opgeskrywe, die hoofsaak vertel.

<span id="an_7:2">7:2</span> Daniël het gespreek en gesê: Ek het in die
nag in my gesig gesien, en kyk, die vier winde van die hemel het die
groot see in beroering gebring;

<span id="an_7:3">7:3</span> en vier groot diere het uit die see
opgeklim, die een verskillend van die ander.

<span id="an_7:4">7:4</span> Die eerste was soos 'n leeu, en hy het
vlerke van 'n arend gehad; ek het bly kyk totdat sy vlerke uitgeruk is
en dit van die grond af opgehef en soos 'n mens op twee voete neergesit
is en daaraan 'n mensehart gegee is.

<span id="an_7:5">7:5</span> En kyk, 'n ander dier, 'n tweede, het gelyk
soos 'n beer, en is aan die een kant opgerig; en drie ribbes was in sy
bek tussen sy tande; en só het hulle vir hom gesê: Staan op, eet baie
vleis.

<span id="an_7:6">7:6</span> Daarna het ek gesien, en kyk, daar was 'n
ander een soos 'n luiperd, en dit het vier vlerke van 'n voël op sy rug
gehad; ook het die dier vier koppe gehad, en aan hom is heerskappy
gegee.

<span id="an_7:7">7:7</span> Daarna het ek in die naggesigte gesien, en
kyk, daar was 'n vierde dier, vreeslik en skrikwekkend en baie sterk, en
dit het groot ystertande gehad; dit het verslind en vermorsel en die
oorskot met sy pote vertrap; en dit was verskillend van al die diere wat
voor hom gewees het, en dit het tien horings gehad.

<span id="an_7:8">7:8</span> Terwyl ek op die horings ag gee, kom daar
'n ander horinkie tussen hulle op, en drie van die vorige horings is
daarvoor ontwortel; en kyk, in hierdie horing was oë soos mens-oë, en 'n
mond wat groot dinge spreek.

<span id="an_7:9">7:9</span> Ek het bly kyk totdat trone reggesit is en
'n Oue van dae gaan sit het; sy kleed was wit soos sneeu en die hare van
sy hoof soos skoon wol; sy troon was vuurvlamme, die wiele daarvan 'n
brandende vuur;

<span id="an_7:10">7:10</span> 'n stroom van vuur het gevloei en voor
Hom uit gegaan; duisend maal duisende het Hom gedien, en tien duisend
maal tien duisende het voor Hom gestaan; die gereg het gaan sit, en die
boeke is geopen.

<span id="an_7:11">7:11</span> Ek het toe bly kyk vanweë die stem van
die groot woorde wat die horing gespreek het; ek het bly kyk totdat die
dier gedood en sy liggaam vernietig en aan die verbranding deur vuur
oorgegee is.

<span id="an_7:12">7:12</span> Ook aan die ander diere is hulle
heerskappy ontneem, en verlenging van die lewe is aan hulle gegee tot op
tyd en uur.

<span id="an_7:13">7:13</span> Ek het gesien in die naggesigte, en kyk,
met die wolke van die hemel het Een gekom soos die Seun van 'n mens, en
Hy het gekom tot by die Oue van dae, en hulle het Hom nader gebring voor
Hom.

<span id="an_7:14">7:14</span> En aan Hom is gegee heerskappy en eer en
koningskap; en al die volke en nasies en tale het Hom vereer; sy
heerskappy is 'n ewige heerskappy wat nie sal vergaan nie, en sy
koninkryk een wat nie vernietig sal word nie.

<span id="an_7:15">7:15</span> Die gees van my, Daniël, is in sy
omhulsel verontrus, en die gesigte van my hoof het my verskrik.

<span id="an_7:16">7:16</span> Ek het nader gekom na een van die wat
daar gestaan het, en van hom sekerheid gevra oor dit alles; en hy het
dit vir my gesê en die uitlegging van die dinge aan my bekend gemaak:

<span id="an_7:17">7:17</span> Hierdie groot diere wat vier is--vier
konings sal uit die aarde opstaan;

<span id="an_7:18">7:18</span> en die heiliges van die Allerhoogste sal
die koningskap ontvang, en hulle sal die koninkryk in besit neem tot in
ewigheid, ja, tot in alle ewigheid.

<span id="an_7:19">7:19</span> Toe wou ek sekerheid verkry oor die
vierde dier wat van al die ander verskillend was, buitengewoon vreeslik,
met ystertande en met koperkloue, wat verslind, vermorsel en die oorskot
met sy pote vertrap het,

<span id="an_7:20">7:20</span> en oor die tien horings wat op sy kop
was, en die ander een wat opgekom het en waarvoor drie geval het,
naamlik hierdie horing wat oë en 'n mond gehad het wat groot dinge
gespreek het, terwyl sy gestalte groter was as van die ander.

<span id="an_7:21">7:21</span> Ek het gesien dat hierdie horing oorlog
voer met die heiliges en hulle oorwin,

<span id="an_7:22">7:22</span> totdat die Oue van dae kom en aan die
heiliges van die Allerhoogste reg verskaf is en die bepaalde tyd gekom
het dat die heiliges die koninkryk in besit geneem het.

<span id="an_7:23">7:23</span> Só het hy gesê: Die vierde dier--die
vierde koninkryk sal op die aarde wees, wat verskil van al die
koninkryke en die hele aarde sal verslind en dit sal vertrap en dit
verbrysel.

<span id="an_7:24">7:24</span> En die tien horings--uit daardie
koninkryk sal tien konings opstaan, en 'n ander een sal ná hulle
opstaan, en hy sal verskillend wees van die voriges en drie konings
neerwerp.

<span id="an_7:25">7:25</span> En hy sal woorde spreek teen die
Allerhoogste en die heiliges van die Allerhoogste mishandel; en hy sal
probeer om tye en wet te verander, en hulle sal in sy hand oorgegee word
gedurende 'n tyd en tye en die helfte van 'n tyd.

<span id="an_7:26">7:26</span> Maar die gereg sal sit, en hulle sal hom
die heerskappy ontneem om dit vir goed te verdelg en te vernietig.

<span id="an_7:27">7:27</span> Dan word die koningskap en die heerskappy
en die grootheid van die koninkryke onder die ganse hemel gegee aan die
volk van die heiliges van die Allerhoogste; hulle koninkryk is 'n ewige
koninkryk, en al die heerskappye sal hulle vereer en gehoorsaam wees.

<span id="an_7:28">7:28</span> Hier is die einde van die saak. Wat my,
Daniël, betref, my gedagtes het my baie verskrik en my gelaatskleur het
verander aan my, maar die saak het ek in my hart bewaar.

<span id="an_8:1">8:1</span> In die derde jaar van die regering van
koning Bélsasar het aan my, Daniël, 'n gesig verskyn ná dié een wat die
vorige keer aan my verskyn het.

<span id="an_8:2">8:2</span> Ek het naamlik in die gesig gesien--terwyl
ek kyk, was ek in die vesting Susan wat in die provinsie Elam lê; en ek
het in die gesig gesien dat ek my aan die Ulairivier bevind het.

<span id="an_8:3">8:3</span> En ek het my oë opgeslaan en gesien, en
kyk, daar staan 'n ram voor die rivier; en hy het twee horings gehad, en
die twee horings was hoog, ook was die een hoër as die ander, en die
hoogste het laaste uitgekom.

<span id="an_8:4">8:4</span> Ek het die ram sien stoot na die weste en
na die noorde en na die suide, en al die diere kon voor hom nie standhou
nie, en daar was niemand wat uit sy mag gered het nie; maar hy het
gedoen net wat hy wou, en het magtig geword.

<span id="an_8:5">8:5</span> Terwyl ek daarop ag gee, kom daar 'n bokram
uit die weste aan oor die oppervlakte van die hele aarde, sonder om aan
die grond te raak; en die bok het 'n aansienlike horing tussen sy oë
gehad.

<span id="an_8:6">8:6</span> En hy het na die ram met die twee horings
aangekom wat ek voor die rivier sien staan het, en hom in die woede van
sy krag stormgeloop.

<span id="an_8:7">8:7</span> En ek het hom gesien hoe hy tot by die ram
kom en op hom verbitterd word en die ram stoot en sy twee horings
verbreek; en daar was geen krag in die ram om voor hom stand te hou nie,
sodat hy hom teen die grond gegooi en hom vertrap het, en daar was
niemand wat die ram uit sy mag gered het nie.

<span id="an_8:8">8:8</span> En die bok het uitermate magtig geword;
maar toe hy sterk was, het die groot horing afgebreek, en vier
aansienlike horings het in sy plek uitgekom na die vier windstreke van
die hemel.

<span id="an_8:9">8:9</span> En uit een van dié het 'n horing, eers
klein, uitgekom, maar dit het baie groot geword na die suide en na die
ooste en na die Pragtige Land toe.

<span id="an_8:10">8:10</span> En dit het groot geword tot by die leër
van die hemel en het sommige van die leër, naamlik van die sterre, op
die aarde laat val en hulle vertrap.

<span id="an_8:11">8:11</span> Selfs tot by die Vors van die leër het
dit groot geword, sodat die voortdurende offer Hom ontneem en sy heilige
woning neergewerp is.

<span id="an_8:12">8:12</span> En 'n leër is aan die horing oorgelewer
in goddeloosheid saam met die voortdurende offer; en dit het die
waarheid op die grond neergewerp en in sy optrede voorspoed gehad.

<span id="an_8:13">8:13</span> Toe hoor ek 'n heilige spreek; en 'n
ander heilige het aan die een wat spreek, gesê: Hoe lank sal die gesig
duur--van die voortdurende offer en die ontsettende goddeloosheid--sal
die heiligdom sowel as die leër aan vertrapping oorgegee word?

<span id="an_8:14">8:14</span> En hy het vir my gesê: Twee duisend drie
honderd aande en môres, dan sal die heiligdom in sy regte staat herstel
word.

<span id="an_8:15">8:15</span> En toe ek, Daniël, die gesig gesien het,
het ek probeer om dit te verstaan, en kyk, daar het iemand voor my
gestaan wat soos 'n man gelyk het.

<span id="an_8:16">8:16</span> En ek het 'n mensestem gehoor uit die
Ulai wat geroep en gesê het: Gabriël, laat hierdie een die gesig
verstaan!

<span id="an_8:17">8:17</span> Toe kom hy by my staanplek; en toe hy
kom, het ek geskrik en op my aangesig geval. En hy het vir my gesê: Let
op, mensekind, want die gesig sien op die tyd van die einde.

<span id="an_8:18">8:18</span> En terwyl hy met my spreek, het ek
bewusteloos met my aangesig op die grond geval; toe het hy my aangeroer
en my op my staanplek opgerig

<span id="an_8:19">8:19</span> en gesê: Kyk, ek maak jou bekend wat aan
die einde van die strafgerig sal gebeur, want dit sien op die bepaalde
tyd van die einde.

<span id="an_8:20">8:20</span> Die ram wat jy gesien het met die twee
horings, is die konings van die Meders en die Perse.

<span id="an_8:21">8:21</span> En die harige bok is die koning van
Griekeland; en die groot horing wat tussen sy oë was, dit is die eerste
koning.

<span id="an_8:22">8:22</span> En dat dit gebreek is en vier in sy plek
ontstaan het--vier koninkryke sal uit sy volk ontstaan, maar nie met sy
krag nie.

<span id="an_8:23">8:23</span> Maar aan die einde van hulle heerskappy,
as die goddelose die maat volgemaak het, sal 'n koning optree, hard van
aangesig en wat listige streke verstaan.

<span id="an_8:24">8:24</span> En sy krag sal sterk word, maar nie deur
sy krag nie; en hy sal buitengewoon baie kwaad aanrig en dit voorspoedig
uitvoer; en hy sal magtiges vernietig en ook die volk van die heiliges.

<span id="an_8:25">8:25</span> En op grond van sy slimheid sal hy met
geluk bedrog pleeg, en hy sal groot dinge onderneem in sy hart en baie
mense onverwags vernietig, ja, optree teen die Vors van die vorste, maar
hy sal sonder toedoen van mensehand verbreek word.

<span id="an_8:26">8:26</span> En die gesig van die aande en die môres
waarvan gespreek is, dit is waarheid; en jy, hou die gesig geheim, want
dit sien op 'n verre toekoms.

<span id="an_8:27">8:27</span> En ek, Daniël, was gedaan en was dae lank
siek; daarna het ek opgestaan en die werk van die koning gedoen; en ek
was verstom oor die gesig, maar niemand het dit gemerk nie.

<span id="an_9:1">9:1</span> In die eerste jaar van Daríus, die seun van
Ahasvéros, uit die geslag van die Meders, wat koning gemaak was oor die
koninkryk van die Chaldeërs,

<span id="an_9:2">9:2</span> in die eerste jaar van sy regering het ek,
Daniël, in die boeke gemerk dat die getal jare waaroor die woord van die
HERE tot die profeet Jeremia gekom het met betrekking tot die puinhope
van Jerusalem, sewentig volle jare was.

<span id="an_9:3">9:3</span> En ek het my aangesig tot die Here God
gerig om met vas, en in roukleed en as, my aan gebed en smekinge te wy.

<span id="an_9:4">9:4</span> En ek het tot die HERE my God gebid en
belydenis gedoen en gesê: Ag, Here, grote en gedugte God, wat die
verbond en die goedertierenheid hou vir die wat Hom liefhet en sy
gebooie onderhou,

<span id="an_9:5">9:5</span> ons het gesondig en verkeerd gedoen en
goddeloos gehandel en in opstand gekom en van u gebooie en verordeninge
afgewyk.

<span id="an_9:6">9:6</span> En ons het nie geluister na u knegte, die
profete, wat in u Naam gespreek het tot ons konings, ons owerstes en ons
vaders en tot die hele volk van die land nie.

<span id="an_9:7">9:7</span> Aan U, Here, kom die geregtigheid toe, maar
aan ons beskaming van die aangesig soos dit vandag is, aan die manne van
Juda en aan die inwoners van Jerusalem en aan die hele Israel, die wat
naby en die wat ver is in al die lande waarheen U hulle verdryf het, oor
hulle ontrou wat hulle teen U begaan het.

<span id="an_9:8">9:8</span> Here, aan ons kom toe beskaming van die
aangesig, aan ons konings, aan ons owerstes en aan ons vaders, omdat ons
teen U gesondig het.

<span id="an_9:9">9:9</span> By die Here onse God is barmhartigheid en
vergewing, want ons het teen Hom opgestaan

<span id="an_9:10">9:10</span> en na die stem van die HERE onse God nie
geluister om te wandel in sy wette wat Hy ons deur die diens van sy
knegte, die profete, voorgehou het nie.

<span id="an_9:11">9:11</span> Maar die hele Israel het u wet oortree en
afgewyk deurdat hulle nie na u stem geluister het nie; daarom is die
vloek en die eed oor ons uitgestort wat geskrywe is in die wet van
Moses, die kneg van God, want ons het teen Hom gesondig.

<span id="an_9:12">9:12</span> En Hy het sy woorde in vervulling laat
gaan wat Hy oor ons gespreek het en oor ons rigters wat ons bestuur het,
deur groot onheil oor ons te bring wat onder die ganse hemel nie gebeur
het soos in Jerusalem nie;

<span id="an_9:13">9:13</span> soos in die wet van Moses geskrywe is--al
hierdie onheil het oor ons gekom, en ons het die aangesig van die HERE
onse God nie om genade gesmeek deur ons te bekeer van ons ongeregtighede
en ag te gee op u waarheid nie.

<span id="an_9:14">9:14</span> Daarom was die HERE wakker oor die
onheil, om dit oor ons te bring; want die HERE onse God is regverdig by
al sy werke wat Hy doen, maar ons het nie na sy stem geluister nie.

<span id="an_9:15">9:15</span> Nou dan, o Here onse God wat u volk uit
Egipteland met 'n sterke hand uitgelei en vir U 'n Naam gemaak het soos
dit vandag is, ons het gesondig, ons was goddeloos.

<span id="an_9:16">9:16</span> o Here, laat tog volgens al u
geregtigheid u toorn en u grimmigheid van u stad Jerusalem, u heilige
berg, afgewend word, want om ons sondes en die ongeregtighede van ons
vaders ontwil is Jerusalem en u volk 'n voorwerp van versmading vir
almal rondom ons.

<span id="an_9:17">9:17</span> Hoor dan nou, onse God, na die gebed van
u kneg en na sy smekinge, en laat ter wille van die Here u aangesig skyn
oor u heiligdom wat woes lê.

<span id="an_9:18">9:18</span> Neig u oor, my God, en hoor, open u oë en
aanskou ons verwoeste plekke en die stad waar u Naam oor uitgeroep is;
want nie op grond van ons geregtigheid werp ons ons smekinge voor u
aangesig neer nie, maar op grond van u grote barmhartigheid.

<span id="an_9:19">9:19</span> Here, hoor! Here, vergeef! Here, merk op
en doen dit, vertoef tog nie, om U ontwil, my God; want u Naam is oor u
stad en u volk uitgeroep.

<span id="an_9:20">9:20</span> Terwyl ek nog spreek en bid en my sonde
en die sonde van my volk Israel bely en my smeking voor die aangesig van
die HERE my God neerwerp, ter wille van die heilige berg van my God,

<span id="an_9:21">9:21</span> terwyl ek nog spreek in die gebed, het
die man Gabriël wat ek, uitgeput van vermoeienis, 'n vorige keer in die
gesig gesien het, na my gekom omtrent die tyd van die aandspysoffer.

<span id="an_9:22">9:22</span> En hy het my onderrig en met my gespreek
en gesê: Daniël, nou het ek heengegaan om jou insig te gee.

<span id="an_9:23">9:23</span> By die begin van jou smekinge het 'n
woord uitgegaan, en ek het gekom om dit mee te deel, want jy is 'n
geliefde man; gee dan ag op die woord en verstaan die gesig.

<span id="an_9:24">9:24</span> Sewentig sewetalle is oor jou volk en jou
heilige stad bepaal, om die goddeloosheid te voleindig en om die maat
van die sondes vol te maak en om die ongeregtigheid te versoen en om
ewige geregtigheid aan te bring en om gesig en profeet te beseël en om
wat hoogheilig is, te salf.

<span id="an_9:25">9:25</span> Nou moet jy weet en verstaan: van die
uitgang van die woord af om Jerusalem te herstel en op te bou tot op 'n
Gesalfde, 'n Vors, is sewe sewetalle; en twee en sestig sewetalle lank
sal dit herstel en opgebou word, met pleine en slote, maar in tye van
benoudheid.

<span id="an_9:26">9:26</span> En ná die twee en sestig sewetalle sal 'n
Gesalfde uitgeroei word, maar sonder iets vir Hom; en die volk van 'n
vors wat sal kom, sal die stad en die heiligdom verwoes, maar sy einde
sal met 'n oorstroming wees, en tot die einde toe sal dit oorlog wees,
vasbeslote verwoestings.

<span id="an_9:27">9:27</span> En hy sal een week lank met baie 'n sterk
verbond sluit, en gedurende die helfte van die week sal hy slagoffer en
spysoffer laat ophou; en op die vleuel van gruwels sal daar 'n
verwoester wees, en wel tot aan die einde; en wat vas besluit is, sal
oor wat woes is, uitgestort word.

<span id="an_10:1">10:1</span> In die derde jaar van Kores, die koning
van die Perse, is 'n woord geopenbaar aan Daniël wat Béltsasar genoem
is, en die woord is waarheid maar groot swarigheid; en hy het die woord
verstaan en insig gehad in die gesig.

<span id="an_10:2">10:2</span> In daardie dae het ek, Daniël, drie volle
weke getreur.

<span id="an_10:3">10:3</span> Smaaklike spys het ek nie geëet en vleis
en wyn het nie in my mond gekom nie; en ek het my glad nie gesalf nie,
totdat drie volle weke om was.

<span id="an_10:4">10:4</span> En op die vier en twintigste dag van die
eerste maand, terwyl ek op die wal van die groot rivier was, dit is die
Hiddékel,

<span id="an_10:5">10:5</span> het ek my oë opgeslaan, en daar sien ek
'n man met linne bekleed, en sy heupe was omgord met goud van Ufas.

<span id="an_10:6">10:6</span> En sy liggaam was soos chrisoliet, en sy
aangesig soos die geflikker van bliksem en sy oë soos fakkels van vuur
en sy arms en sy voete soos blink geskuurde koper en die geluid van sy
woorde soos die gedruis van 'n menigte.

<span id="an_10:7">10:7</span> En ek, Daniël, alleen het die gesig
gesien, maar die manne wat saam met my was, het die gesig nie gesien
nie; nogtans het 'n groot skrik hulle oorval, sodat hulle gevlug het om
hulle te verberg.

<span id="an_10:8">10:8</span> Toe het ék alleen oorgebly en hierdie
groot gesig gesien, en geen krag het in my oorgebly nie, en my gesonde
kleur het aan my verander en verdwyn, en ek het geen krag oorgehou nie.

<span id="an_10:9">10:9</span> En ek het die geluid van sy woorde
gehoor, en toe ek die geluid van sy woorde hoor, het ek bewusteloos op
my aangesig, met my aangesig op die aarde, geval.

<span id="an_10:10">10:10</span> En kyk, 'n hand het my aangeraak en my
op my knieë en op die handpalms waggelend laat opstaan.

<span id="an_10:11">10:11</span> En hy het vir my gesê: Daniël, geliefde
man, gee ag op die woorde wat ek met jou spreek, en gaan staan op jou
staanplek, want ek is nou na jou gestuur. En terwyl hy hierdie woord met
my spreek, het ek bewende gaan staan.

<span id="an_10:12">10:12</span> Toe sê hy vir my: Wees nie bevrees nie,
Daniël; want van die eerste dag af dat jy jou hart daarop gerig het om
ag te gee en jou voor die aangesig van jou God te verootmoedig, is jou
woorde gehoor, en om jou woorde ontwil het ek gekom;

<span id="an_10:13">10:13</span> maar die vors van die koninkryk van die
Perse het een en twintig dae lank teenoor my gestaan, en kyk, Mígael,
een van die vernaamste vorste, het gekom om my te help; en ék het daar
oorgebly by die konings van Persië.

<span id="an_10:14">10:14</span> Ek het dan gekom om jou inligting te
gee oor wat jou volk aan die einde van die dae te beurt sal val, want
die gesig sien nog op die verre toekoms.

<span id="an_10:15">10:15</span> En terwyl hy hierdie woorde met my
spreek, het ek my aangesig na die grond gedraai en stom geword.

<span id="an_10:16">10:16</span> En kyk, een wat soos 'n mens gelyk het,
het my lippe aangeraak. Toe het ek my mond oopgemaak en gespreek en aan
hom wat teenoor my staan, gesê: My heer, deur die gesig het krampe my
oorval en het ek geen krag oorgehou nie.

<span id="an_10:17">10:17</span> En hoe kan so 'n geringe kneg van my
heer met so 'n heer van my spreek? Wat my aangaan, bestaan daar nou geen
krag in my nie, en geen asem het in my oorgebly nie.

<span id="an_10:18">10:18</span> Toe het die een wat soos 'n mens gelyk
het, my weer aangeraak en my versterk

<span id="an_10:19">10:19</span> en gesê: Wees nie bevrees nie, geliefde
man, vrede vir jou, wees sterk, ja, sterk! En terwyl hy met my spreek,
het ek moed geskep en gesê: My heer kan maar spreek, want u het my
versterk.

<span id="an_10:20">10:20</span> Toe sê hy: Weet jy waarom ek na jou
gekom het? Ek moet dan nou teruggaan om te veg met die vors van die
Perse; en as ek heengegaan het, kyk, dan kom die vors van Griekeland.

<span id="an_10:21">10:21</span> Nogtans sal ek jou te kenne gee wat
geskrywe is in die boek van die waarheid; en daar is nie een wat hom
saam met my dapper gedra teen hulle nie, behalwe julle vors Mígael.

<span id="an_11:1">11:1</span> En ek, in die eerste jaar van Daríus, die
Meder, het ek opgetree as 'n versterking en beskutting vir hóm.

<span id="an_11:2">11:2</span> En nou sal ek jou die waarheid te kenne
gee. Kyk, nog drie konings sal opstaan vir die Perse, en die vierde sal
groter rykdom verwerf as almal; en as hy sterk is deur sy rykdom, sal hy
alles in beweging bring teen die koninkryk van Griekeland.

<span id="an_11:3">11:3</span> Dan sal 'n dapper koning opstaan wat
groot heerskappy sal hê en sal maak net soos hy wil.

<span id="an_11:4">11:4</span> En as hy opgetree het, sal sy koninkryk
verbreek word en na die vier windstreke van die hemel verdeel word; en
dit sal nie aan sy nakomelinge behoort en nie wees soos die heerskappy
wat hy gehad het nie--want sy koninkryk sal verwoes word en nie aan
hulle behoort nie, maar aan ander.

<span id="an_11:5">11:5</span> En die koning van die Suide sal sterk
word, maar een van sy owerstes sal sterker word as hy en heers; sy
heerskappy sal 'n groot heerskappy wees.

<span id="an_11:6">11:6</span> En ná verloop van jare sal hulle 'n
bondgenootskap met mekaar aangaan, en die dogter van die koning van die
Suide sal na die koning van die Noorde kom om vrede te sluit; maar sy
sal die krag van die arm nie behou nie--hy en sy mag sal nie standhou
nie, en sy self sal prysgegee word saam met die wat haar gebring het,
sowel as hy wat haar verwek het en haar in dié tyd verwerf het.

<span id="an_11:7">11:7</span> Dan sal een uit die spruite van haar
wortels in sy plek oprys en teen die leër optrek, en hy sal in die
vesting van die koning van die Noorde indring en teen hulle optree en
magtig wees;

<span id="an_11:8">11:8</span> ja, ook hulle gode en hulle gegote beelde
saam met hulle kosbare voorwerpe, silwer en goud, in gevangenskap na
Egipte bring, en hy sal jare lank die koning van die Noorde met rus
laat.

<span id="an_11:9">11:9</span> Dan sal dié in die koninkryk van die
koning van die Suide intrek, maar hy sal na sy land terugtrek.

<span id="an_11:10">11:10</span> En sy seuns sal hulle in die oorlog
begewe en 'n menigte groot leërs versamel; en hy sal sekerlik aankom en
instroom en oorloop, en weer terugkom, en hulle sal oorlog voer tot by
sy vesting.

<span id="an_11:11">11:11</span> Dan sal die koning van die Suide
verbitterd word en uittrek en teen hom, die koning van die Noorde, veg,
wat ook 'n groot menigte op die been sal bring, maar hierdie menigte sal
in sy hand oorgegee word.

<span id="an_11:12">11:12</span> As die menigte vernietig is, sal sy
hart hom verhef; en hy sal tien duisende neerslaan, maar nie sterk bly
nie.

<span id="an_11:13">11:13</span> Dan sal die koning van die Noorde weer
'n groter menigte op die been bring as die eerste, en ná verloop van
tyd, van jare, sal hy sekerlik kom met 'n groot leër en 'n groot gevolg.

<span id="an_11:14">11:14</span> En in dié tye sal baie teen die koning
van die Suide opstaan, en die gewelddadige mense van jou volk sal hulle
verhef om 'n gesig in vervulling te laat gaan, maar hulle sal omkom.

<span id="an_11:15">11:15</span> So sal dan die koning van die Noorde
kom en 'n wal opwerp en 'n versterkte stad inneem; en die leërs van die
Suide sal nie standhou nie, selfs sy uitgesoekte manskappe nie, sodat
daar geen krag sal wees om stand te hou nie.

<span id="an_11:16">11:16</span> En hy wat uit die Noorde teen hom kom,
sal maak net soos hy wil, en niemand sal voor hom standhou nie; hy sal
ook gaan staan in die Pragtige Land, terwyl daar verdelging in sy hand
is.

<span id="an_11:17">11:17</span> En hy sal sy aangesig daarop rig om met
die sterkte van sy hele koninkryk te kom, maar hy sal met hom vrede
sluit; en hy sal vir hom 'n jongedogter gee om die land te gronde te
rig. Maar dit sal nie tot stand kom nie, en daar sal niks vir hom wees
nie.

<span id="an_11:18">11:18</span> Daarna sal hy sy aangesig wend na die
kuslande en baie daarvan verower; maar 'n aanvoerder sal aan sy gesmaad
'n einde maak, ja, hy sal sy gesmaad op homself laat terugval.

<span id="an_11:19">11:19</span> Dan sal hy sy aangesig wend na die
vestings van sy land, maar hy sal struikel en val en nie meer gevind
word nie.

<span id="an_11:20">11:20</span> En in sy plek sal iemand optree wat 'n
geldinsamelaar deur die pragtigste deel van die koninkryk sal laat
deurtrek, maar binne enkele dae sal hy verbreek word, maar nie deur
toorn of deur oorlog nie.

<span id="an_11:21">11:21</span> Daarna sal 'n veragtelike in sy plek
optree op wie geen koninklike waardigheid gelê was nie, maar hy sal
onverwags kom en met liste die koninkryk bemagtig.

<span id="an_11:22">11:22</span> En die leërs van die instromende mag
sal voor hom weggespoel en verbreek word, en ook die vors van die
verbond.

<span id="an_11:23">11:23</span> Want sodra 'n bondgenootskap met hom
aangegaan is, pleeg hy bedrog; en hy sal omhoog kom en met min manskappe
sterk word.

<span id="an_11:24">11:24</span> Onverwags en in die vetste dele van die
provinsie sal hy inkom, en hy sal doen wat sy vaders en sy grootvaders
nie gedoen het nie: roof en buit en goed sal hy onder hulle uitstrooi en
teen vestings planne beraam, maar net vir 'n tyd.

<span id="an_11:25">11:25</span> En hy sal sy krag en sy hart opwek teen
die koning van die Suide met 'n groot leër; en die koning van die Suide
sal hom in die oorlog begewe met 'n groot en baie sterk leër, maar hy
sal nie standhou nie, want hulle sal planne teen hom beraam.

<span id="an_11:26">11:26</span> En die wat sy spys eet, sal hom te
gronde rig; en sy leër sal wegvloei, en daar sal baie gesneuweldes lê.

<span id="an_11:27">11:27</span> En wat die twee konings betref, hulle
hart sal wees om kwaad te doen; en aan een tafel sal hulle leuens
spreek, maar dit sal nie geluk nie, want die einde sal eers op die
vasgestelde tyd wees.

<span id="an_11:28">11:28</span> En hy sal na sy land teruggaan met baie
goed, en sy hart sal teen die heilige verbond wees, en hy sal optree en
na sy land teruggaan.

<span id="an_11:29">11:29</span> Op die vasgestelde tyd sal hy terugkeer
en in die Suide kom, maar dit sal die laaste keer nie wees soos die
eerste keer nie.

<span id="an_11:30">11:30</span> Want skepe van die Kittiërs sal teen
hom kom, en hy sal moedeloos word; dan sal hy teruggaan en sy toorn
openbaar teen die heilige verbond en optree; en hy sal teruggaan en ag
gee op die wat die heilige verbond versaak het.

<span id="an_11:31">11:31</span> En deur hom sal leërs op die been
gebring word en die heiligdom, die vesting, ontheilig, en hulle sal die
voortdurende offer afskaf en die ontsettende gruwel opstel.

<span id="an_11:32">11:32</span> En die wat goddeloos handel teen die
verbond, sal hy met vleiery afvallig maak, maar die volk wat hulle God
ken, sal vashou en optree.

<span id="an_11:33">11:33</span> En die verstandiges onder die volk sal
baie tot insig bring; maar hulle sal struikel deur swaard en vlam, deur
gevangenskap en berowing, dae lank.

<span id="an_11:34">11:34</span> En terwyl hulle struikel, sal hulle met
'n klein hulp ondersteun word; dan sal baie uit listigheid by hulle
aansluit.

<span id="an_11:35">11:35</span> En van die verstandiges sal sommige
struikel, om onder hulle loutering en reiniging en suiwering aan te
bring tot die tyd van die einde--want dit sal nog duur tot op die
vasgestelde tyd.

<span id="an_11:36">11:36</span> En die koning sal doen net wat hy wil
en homself verhef en hom groot hou bo enige god, en teen die God van die
gode sal hy wonderbaarlike dinge spreek; en hy sal voorspoedig wees,
totdat die grimmigheid ten einde is; want wat vas besluit is, sal
uitgevoer word.

<span id="an_11:37">11:37</span> En op die gode van sy vaders sal hy nie
ag slaan nie, en op die liefling van die vroue en op enige god sal hy
geen ag gee nie; want hy sal homself bo alles groot hou.

<span id="an_11:38">11:38</span> Maar in plaas daarvan sal hy die god
van die vestings vereer, en die god wat sy vaders nie geken het nie, sal
hy met goud en silwer en edelgesteente en kosbaarhede vereer.

<span id="an_11:39">11:39</span> So sal hy dan optree teen die
versterkte vestings met behulp van 'n vreemde god; diegene wat hy erken,
sal hy baie eer en hulle oor baie laat heers en grond as beloning
uitdeel.

<span id="an_11:40">11:40</span> Maar in die tyd van die einde sal die
koning van die Suide met hom in botsing kom, en die koning van die
Noorde sal op hom afstorm met strydwaens en perderuiters en baie skepe,
en hy sal daarmee in die lande inkom en instroom en dit oorvloei.

<span id="an_11:41">11:41</span> Hy sal ook kom in die Pragtige Land, en
baie sal struikel; maar hierdie volke sal uit sy hand vryraak: Edom en
Moab en die beste deel van die kinders van Ammon.

<span id="an_11:42">11:42</span> En hy sal sy hand uitsteek teen die
lande; ook Egipteland sal nie vrykom nie.

<span id="an_11:43">11:43</span> En hy sal mag hê oor die skatte van
goud en silwer en oor al die kosbaarhede van Egipte, terwyl die Líbiërs
en die Kusiete sy voetstappe volg.

<span id="an_11:44">11:44</span> Maar gerugte uit die ooste en uit die
noorde sal hom verskrik; daarom sal hy met groot woede uittrek om baie
mense te verdelg en met die banvloek te tref.

<span id="an_11:45">11:45</span> En hy sal sy paleistente opslaan tussen
die see en die berg van die heilige Prag; maar hy sal aan sy einde kom,
en daar sal vir hom geen helper wees nie.

<span id="an_12:1">12:1</span> En in dié tyd sal Mígael, die groot vors
wat oor die kinders van jou volk staan, optree; en dit sal 'n tyd van
benoudheid wees soos daar nie gewees het vandat 'n volk bestaan het tot
op dié tyd nie; maar in dié tyd sal jou volk gered word, elkeen wat in
die boek opgeskrywe staan.

<span id="an_12:2">12:2</span> En baie van die wat in die stof van die
aarde slaap, sal ontwaak, sommige tot die ewige lewe en sommige tot
groot smaadheid, vir ewig afgryslik.

<span id="an_12:3">12:3</span> En die verstandiges sal glinster soos die
glans van die uitspansel, en die wat baie tot regverdigheid lei, soos
die sterre vir ewig en altoos.

<span id="an_12:4">12:4</span> En jy, Daniël, hou die woorde geheim en
verseël die boek tot die tyd van die einde toe; baie sal dit deursoek,
en die kennis sal vermeerder.

<span id="an_12:5">12:5</span> En ek, Daniël, het gesien, en kyk daar
het twee ander gestaan, die een duskant op die wal van die rivier en die
ander oorkant op die wal van die rivier.

<span id="an_12:6">12:6</span> En een het aan die man, met linne
bekleed, wat bo-oor die water van die rivier was, gesê: Hoe lank sal die
einde van die wonderbaarlike dinge uitbly?

<span id="an_12:7">12:7</span> Toe hoor ek die man, met linne bekleed,
wat bo-oor die water van die rivier was, en hy het sy regterhand en sy
linkerhand na die hemel opgehef en gesweer by die Ewig-Lewende: 'n Tyd,
tye en 'n halwe tyd, en as hulle die mag van die heilige volk geheel
verstrooi het, sal al hierdie dinge vervul word.

<span id="an_12:8">12:8</span> En ek het dit gehoor, maar nie verstaan
nie; daarom het ek gesê: My heer, wat is die uiteinde van hierdie dinge?

<span id="an_12:9">12:9</span> En hy het gesê: Gaan heen, Daniël, want
die woorde bly verborge en verseël tot die tyd van die einde toe.

<span id="an_12:10">12:10</span> Baie sal gereinig en gesuiwer en
gelouter word, maar die goddelose sal goddeloos handel; en geeneen van
die goddelose mense sal verstaan nie, maar die verstandiges sal
verstaan.

<span id="an_12:11">12:11</span> En van die tyd af dat die voortdurende
offer afgeskaf en die ontsettende gruwel opgerig word, sal duisend twee
honderd en negentig dae verloop.

<span id="an_12:12">12:12</span> Welgeluksalig is hy wat bly verwag en
duisend drie honderd vyf en dertig dae bereik.

<span id="an_12:13">12:13</span> En jy, gaan heen na die einde; en jy
sal rus en weer opstaan tot jou bestemming aan die einde van die dae.

------------------------------------------------------------------------

[Next: Hosea](hos.md)
