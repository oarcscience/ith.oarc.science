[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rut)  [Next](sa2) 

------------------------------------------------------------------------

### Afrikaans Bible: 1 Samuel

<span id="an_1:1">1:1</span> Daar was 'n sekere man uit Ramatáim, 'n
Sufiet, uit die gebergte van Efraim, en sy naam was Élkana, die seun van
Jeróham, die seun van Elíhu, die seun van Tohu, die seun van Suf, 'n
Efratiet.

<span id="an_1:2">1:2</span> En hy het twee vroue gehad; die naam van
die een was Hanna, en die naam van die tweede was Peninna; en Peninna
het kinders gehad, maar Hanna het geen kinders gehad nie.

<span id="an_1:3">1:3</span> En dié man het van jaar tot jaar opgegaan
uit sy stad om te aanbid en aan die HERE van die leërskare te offer in
Silo, waar die twee seuns van Eli, Hofni en Pínehas, priesters van die
HERE was.

<span id="an_1:4">1:4</span> En op 'n dag het Élkana geoffer en aan sy
vrou Peninna en al haar seuns en haar dogters dele van die offervleis
gegee;

<span id="an_1:5">1:5</span> maar aan Hanna het hy 'n dubbele deel
gegee; want hy het Hanna liefgehad; maar die HERE het haar moederskoot
toegesluit.

<span id="an_1:6">1:6</span> En haar mededingster het haar ook bitterlik
geterg om haar te vertoorn, omdat die HERE haar moederskoot toegesluit
het.

<span id="an_1:7">1:7</span> So het hy gedoen van jaar tot jaar, telkens
as sy opgaan in die huis van die HERE. Só het sy haar geterg, dat sy
geween het en nie wou eet nie.

<span id="an_1:8">1:8</span> En haar man Élkana sê vir haar: Hanna,
waarom ween jy? en waarom eet jy nie? en waarom is jou hart bedroef? Is
ek vir jou nie beter as tien seuns nie?

<span id="an_1:9">1:9</span> Toe staan Hanna op nadat hulle geëet en
nadat hulle gedrink het in Silo, terwyl die priester Eli op die stoel
sit by die deurpos van die tempel van die HERE.

<span id="an_1:10">1:10</span> En bitter bedroef het sy tot die HERE
gebid en bitterlik geween;

<span id="an_1:11">1:11</span> en sy het 'n gelofte gedoen en gesê: HERE
van die leërskare, as U waarlik die ellende van u diensmaagd aansien en
aan my dink en u diensmaagd nie vergeet nie, maar u diensmaagd 'n
manlike kind skenk, dan sal ek hom aan die HERE gee al die dae van sy
lewe; en geen skeermes sal op sy hoof kom nie.

<span id="an_1:12">1:12</span> En toe sy lank gebid het voor die
aangesig van die HERE en Eli op haar mond ag gee--

<span id="an_1:13">1:13</span> want Hanna het in haar hart gespreek: net
haar lippe het geroer, maar haar stem kon nie gehoor word nie--het Eli
gedink dat sy dronk was.

<span id="an_1:14">1:14</span> En Eli sê vir haar: Hoe lank wil jy jou
soos 'n dronk mens gedra? Sit jou wyn van jou af weg.

<span id="an_1:15">1:15</span> Maar Hanna antwoord en sê: Nee, my heer,
ek is 'n vrou beswaard in my gemoed: wyn of sterk drank het ek nie
gedrink nie, maar ek het my siel voor die aangesig van die HERE
uitgestort.

<span id="an_1:16">1:16</span> Hou tog nie u dienares vir 'n deugniet
nie, want vanweë my baie sorge en verdriet het ek tot nou toe gespreek.

<span id="an_1:17">1:17</span> En Eli antwoord en sê: Gaan in vrede, en
mag die God van Israel jou bede gee wat jy van Hom gebid het.

<span id="an_1:18">1:18</span> Daarop sê sy: Mag u dienares guns in u oë
vind. Die vrou het toe daar weggegaan, en sy het geëet en haar aangesig
was anders.

<span id="an_1:19">1:19</span> Toe het hulle die môre vroeg klaargemaak
en voor die aangesig van die HERE aanbid en teruggegaan en by hulle huis
in Rama gekom; en Élkana het sy vrou Hanna beken, en die HERE het aan
haar gedink.

<span id="an_1:20">1:20</span> En by die wisseling van die jaar het
Hanna, wat swanger was, 'n seun gebaar en hom Samuel genoem; want, het
sy gesê, ek het hom van die HERE gebid.

<span id="an_1:21">1:21</span> Toe die man Élkana dan met sy hele
huisgesin opgaan om aan die HERE die jaarlikse offer en sy gelofte-offer
te bring,

<span id="an_1:22">1:22</span> het Hanna nie opgegaan nie; maar sy het
aan haar man gesê: Eers wanneer die seun gespeen is, sal ek hom bring,
dat hy kan verskyn voor die aangesig van die HERE en daar vir altyd bly.

<span id="an_1:23">1:23</span> En haar man Élkana het aan haar gesê:
Doen wat goed is in jou oë, bly totdat jy hom gespeen het; mag die HERE
net sy woord bevestig. Die vrou het toe gebly en haar seun gesoog totdat
sy hom gespeen het.

<span id="an_1:24">1:24</span> En sodra sy hom gespeen het, het sy hom
met haar saam gebring, met drie bulle en 'n efa meel en 'n sak wyn, en
sy het hom gebring in die huis van die HERE in Silo. En die seun was nog
jonk.

<span id="an_1:25">1:25</span> En hulle het die bul geslag en die seun
by Eli gebring;

<span id="an_1:26">1:26</span> en sy het gesê: Ag, my heer, so waar as u
siel leef, my heer, ek is die vrou wat hier by u gestaan het om tot die
HERE te bid.

<span id="an_1:27">1:27</span> Om hierdie seun het ek gebid, en die HERE
het my bede aan my gegee wat ek van Hom gebid het.

<span id="an_1:28">1:28</span> So staan ek hom dan ook af aan die HERE
al die dae wat hy leef; hy is aan die HERE afgestaan. En hy het die HERE
daar aanbid.

<span id="an_2:1">2:1</span> Toe het Hanna gebid en gesê: My hart jubel
in die HERE, my horing is hoog in die HERE; my mond is wyd oop oor my
vyande, want ek verheug my in u verlossing.

<span id="an_2:2">2:2</span> Niemand is heilig soos die HERE nie; ja,
daar is niemand buiten U, en daar is geen rots soos onse God nie.

<span id="an_2:3">2:3</span> Spreek nie voortdurend alte hoog nie, laat
vermetele taal nie uit julle mond uitgaan nie; want die HERE is 'n God
van diepe kennis, en deur Hom word die dade beproef.

<span id="an_2:4">2:4</span> Die boog van die helde is verbreek; maar
die wat gestruikel het, is met krag omgord.

<span id="an_2:5">2:5</span> Die wat versadig was, het hulle vir brood
verhuur; maar die wat honger gehad het, rus. Selfs die onvrugbare het
sewe gebaar, maar sy wat ryk aan kinders was, het verwelk.

<span id="an_2:6">2:6</span> Die HERE maak dood en maak lewend; Hy laat
neerdaal in die doderyk en laat daaruit opkom.

<span id="an_2:7">2:7</span> Die HERE maak arm en maak ryk; Hy verneder,
ook verhoog Hy.

<span id="an_2:8">2:8</span> Hy rig die geringe op uit die stof, uit die
ashoop verhef Hy die behoeftige, om hulle te laat sit by die vorste en
hulle 'n erestoel te laat beërwe. Want aan die HERE behoort die pilare
van die aarde, en Hy het die wêreld daarop gevestig.

<span id="an_2:9">2:9</span> Die voete van sy gunsgenote bewaar Hy, maar
die goddelose mense kom om in duisternis; want 'n mens oorwin nie deur
krag nie.

<span id="an_2:10">2:10</span> Die wat met die HERE twis, word
verpletter; oor hulle donder Hy in die hemel; die HERE oordeel die
eindes van die aarde, en Hy gee sterkte aan sy koning en verhef die
horing van sy gesalfde.

<span id="an_2:11">2:11</span> Daarna het Élkana na sy huis, na Rama,
gegaan, terwyl die seun by die priester Eli die HERE bly dien het.

<span id="an_2:12">2:12</span> Maar die seuns van Eli was deugniete;
hulle het die HERE nie erken nie.

<span id="an_2:13">2:13</span> Die handelwyse van die priesters teenoor
die volk was só: As iemand 'n offer slag, dan kom die dienaar van die
priester, net soos die vleis kook, met die drietand-vurk in sy hand,

<span id="an_2:14">2:14</span> en steek in die kastrol of in die pot of
in die pan of in die skottel: alles wat die vurk optrek, neem die
priester vir homself. So het hulle met al die Israeliete gedoen wat
daar, in Silo, gekom het.

<span id="an_2:15">2:15</span> Selfs voordat hulle die vet aan die brand
steek, kom die dienaar van die priester en sê aan die man wat offer: Gee
vleis om vir die priester te braai, want hy sal nie gekookte nie, maar
net rou vleis van jou neem.

<span id="an_2:16">2:16</span> As die man vir hom sê: Laat hulle net
eers die vet aan die brand steek, neem dan vir jou soos jou siel
begeer--dan sê hy: Nee, maar jy moet dit nou gee; en so nie, dan neem ek
dit met geweld.

<span id="an_2:17">2:17</span> En die sonde van die jongmanne was baie
groot voor die aangesig van die HERE, want die mense het die offer aan
die HERE verag.

<span id="an_2:18">2:18</span> Maar Samuel het as seun gedien voor die
aangesig van die HERE, omgord met 'n linne-skouerkleed.

<span id="an_2:19">2:19</span> En sy moeder was gewoond om vir hom 'n
klein manteltjie te maak wat sy van jaar tot jaar vir hom gebring het as
sy met haar man opgaan om die jaarlikse offer te bring.

<span id="an_2:20">2:20</span> Dan seën Eli Élkana en sy vrou en sê: Mag
die HERE jou 'n nageslag gee uit hierdie vrou ter vergoeding van wat aan
die HERE afgestaan is. Daarop gaan hulle na sy woonplek toe.

<span id="an_2:21">2:21</span> En die HERE het ag gegee op Hanna, sodat
sy swanger geword en nog drie seuns en twee dogters gebaar het; en die
seun Samuel het groot geword by die HERE.

<span id="an_2:22">2:22</span> Maar Eli was baie oud, en as hy hoor
alles wat sy seuns aan die hele Israel doen, en dat hulle gemeenskap hou
met die vroue wat dien by die ingang van die tent van samekoms,

<span id="an_2:23">2:23</span> dan sê hy vir hulle: Waarom doen julle
sulke dinge, dat ek van hierdie hele volk julle slegte dinge moet hoor?

<span id="an_2:24">2:24</span> Dit moenie wees nie, my seuns, want dit
is geen goeie gerug wat ek hoor nie; julle maak dat die volk van die
HERE oortree.

<span id="an_2:25">2:25</span> As mens teen mens sondig, dan beslis die
owerheid oor hom, maar as 'n mens teen die HERE sondig, wie sal dan vir
hom as skeidsregter optree? Maar hulle het nie na hul vader geluister
nie, want die HERE wou hulle ombring.

<span id="an_2:26">2:26</span> Maar die seun Samuel het toegeneem in
grootte en in guns by die HERE sowel as by die mense.

<span id="an_2:27">2:27</span> En daar het 'n man van God by Eli gekom
en vir hom gesê: So spreek die HERE: Het Ek My nie duidelik geopenbaar
aan die huis van jou vader toe hulle in Egipte in die huis van Farao was
nie?

<span id="an_2:28">2:28</span> En Ek het hom vir My as priester
uitgekies uit al die stamme van Israel om op my altaar te klim om die
reukwerk aan die brand te steek, om die skouerkleed te dra voor my
aangesig; en Ek het aan die huis van jou vader al die vuuroffers van die
kinders van Israel gegee.

<span id="an_2:29">2:29</span> Waarom verag julle my slagoffer en my
spysoffer wat Ek in my woning beveel het, en eer jy jou seuns meer as
vir My deur julle vet te voer met die beste van elke offergawe van my
volk Israel?

<span id="an_2:30">2:30</span> Daarom spreek die HERE, die God van
Israel: Ek het wel duidelik gesê: Jou huis en die huis van jou vader sal
voor my aangesig wandel tot in ewigheid. Maar nou spreek die HERE: Dit
is ver van My; want die wat My eer, sal Ek eer; maar die wat My verag,
sal veragtelik wees.

<span id="an_2:31">2:31</span> Kyk, die dae kom dat Ek jou arm en die
arm van jou vader se huis sal afkap, sodat daar geen bejaarde in jou
huis sal wees nie.

<span id="an_2:32">2:32</span> Dan sal jy die benoudheid van my woning
aanskou, in alles waarin Hy aan Israel goed sal doen; en in jou huis sal
daar al die dae geen bejaarde wees nie.

<span id="an_2:33">2:33</span> Maar Ek sal, om jou oë te laat wegkwyn en
jou siel te laat versmag, een vir jou nie uitroei van my altaar af nie;
en al wat aangroei uit jou huis, sal op manlike leeftyd sterwe.

<span id="an_2:34">2:34</span> En dit sal vir jou die teken wees wat oor
jou twee seuns, oor Hofni en Pínehas, sal kom: Op een dag sal hulle
altwee sterwe.

<span id="an_2:35">2:35</span> En Ek sal vir My 'n getroue priester
verwek wat sal handel soos dit in my hart en in my siel is, en Ek sal
vir hom 'n bestendige huis bou, sodat hy al die dae voor die aangesig
van my gesalfde kan wandel.

<span id="an_2:36">2:36</span> En almal wat in jou huis oorbly, sal kom
om hulle voor hom neer te buig vir 'n geldstukkie en 'n broodjie, en
hulle sal sê: Voeg my tog by een van die priesterordes, dat ek 'n
stukkie brood kan eet.

<span id="an_3:1">3:1</span> En die seun Samuel het die HERE gedien voor
Eli, en die woord van die HERE was skaars in die dae: gesigte was daar
nie baie nie.

<span id="an_3:2">3:2</span> In dié tyd dan terwyl Eli op sy plek lê en
slaap--sy oë het al begin swak word, sodat hy nie kon sien nie--

<span id="an_3:3">3:3</span> toe die lamp van God nog nie doodgegaan het
nie, en Samuel lê en slaap in die tempel van die HERE waar die ark van
God was,

<span id="an_3:4">3:4</span> het die HERE na Samuel geroep; en hy het
geantwoord: Hier is ek.

<span id="an_3:5">3:5</span> Daarop loop hy na Eli en sê: Hier is ek,
want u het my geroep. Maar hy antwoord: Ek het nie geroep nie; gaan
slaap maar weer. Hy het toe geloop en gaan lê.

<span id="an_3:6">3:6</span> Verder het die HERE Samuel weer geroep, en
Samuel het opgestaan en na Eli gegaan en gesê: Hier is ek, want u het my
geroep. Maar hy antwoord: Ek het nie geroep nie, my seun, gaan slaap
maar weer.

<span id="an_3:7">3:7</span> Maar Samuel het die HERE nog nie geken nie;
ook was die woord van die HERE nog nie aan hom geopenbaar nie.

<span id="an_3:8">3:8</span> En die HERE het Samuel weer geroep vir die
derde maal; en hy het opgestaan en na Eli gegaan en gesê: Hier is ek,
want u het my geroep. Toe merk Eli dat die HERE die seun geroep het.

<span id="an_3:9">3:9</span> Daarom het Eli vir Samuel gesê: Gaan lê, en
as Hy jou roep, moet jy antwoord: Spreek, HERE, want u kneg hoor. Toe
het Samuel geloop en op sy plek gaan lê.

<span id="an_3:10">3:10</span> Toe het die HERE gekom en gaan staan en
geroep soos die vorige kere: Samuel, Samuel! En Samuel het geantwoord:
Spreek, want u kneg hoor.

<span id="an_3:11">3:11</span> Toe het die HERE aan Samuel gesê: Kyk, Ek
gaan 'n ding doen in Israel waarvan elkeen wat dit hoor, se twee ore sal
tuit.

<span id="an_3:12">3:12</span> Dié dag sal Ek aan Eli vervul alles wat
Ek oor sy huis gespreek het, van begin tot end.

<span id="an_3:13">3:13</span> En Ek sal hom te kenne gee dat Ek sy huis
gaan oordeel tot in ewigheid oor die ongeregtigheid wat hy geweet het;
want toe sy seuns skande oor hulleself gebring het, het hy hulle nie
streng bestraf nie.

<span id="an_3:14">3:14</span> En daarom sweer Ek aangaande die huis van
Eli: Waarlik die ongeregtigheid van die huis van Eli sal tot in ewigheid
nie deur slagoffer of spysoffer versoen word nie.

<span id="an_3:15">3:15</span> En Samuel het bly lê tot die môre toe. En
hy het die deure van die huis van die HERE oopgemaak; maar Samuel was
bevrees om die gesig aan Eli mee te deel.

<span id="an_3:16">3:16</span> En Eli het Samuel geroep en gesê: Samuel,
my seun! En hy antwoord: Hier is ek.

<span id="an_3:17">3:17</span> Toe vra hy: Wat is die woord wat Hy met
jou gespreek het? Verberg dit tog nie vir my nie. Mag God so aan jou
doen en so daaraan toedoen as jy iets van al die woorde wat Hy met jou
gespreek het, vir my verberg.

<span id="an_3:18">3:18</span> En Samuel het hom al die woorde
meegedeel, en niks vir hom verberg nie. En hy het gesê: Hy is die HERE;
laat Hom doen wat goed is in sy oë.

<span id="an_3:19">3:19</span> En Samuel het groot geword, en die HERE
was met hom; en Hy het nie een van al sy woorde onvervuld laat bly nie.

<span id="an_3:20">3:20</span> En die hele Israel van Dan tot Berséba
het erken dat Samuel betroubaar was as 'n profeet van die HERE.

<span id="an_3:21">3:21</span> En die HERE het weer verskyn in Silo;
want die HERE het Hom geopenbaar aan Samuel in Silo deur die woord van
die HERE.

<span id="an_4:1">4:1</span> En die woord van Samuel het tot die hele
Israel gekom. En Israel het uitgetrek vir die geveg, die Filistyne
tegemoet, en hulle het laer opgeslaan by Ebenhaéser; maar die Filistyne
het laer opgeslaan by Afek.

<span id="an_4:2">4:2</span> Toe die Filistyne hulle opstel om Israel te
ontmoet, en die geveg ontwikkel, is Israel voor die Filistyne verslaan;
en hulle het op die vegterrein in die veld omtrent vier duisend man
doodgeslaan.

<span id="an_4:3">4:3</span> Terwyl die manskappe die laer inkom, sê die
oudstes van Israel: Waarom het die HERE ons vandag voor die Filistyne
verslaan? Laat ons die verbondsark van die HERE uit Silo na ons toe
bring, dat dit onder ons inkom en ons verlos uit die hand van ons
vyande.

<span id="an_4:4">4:4</span> Daarop het die manskappe na Silo gestuur,
en hulle het die verbondsark van die HERE van die leërskare wat op die
gérubs troon, daarvandaan gaan haal; en die twee seuns van Eli, Hofni en
Pínehas, was daar by die verbondsark van God.

<span id="an_4:5">4:5</span> En net toe die verbondsark van die HERE in
die laer inkom, hef die hele Israel 'n groot krygsgeskreeu aan, sodat
die aarde gedreun het.

<span id="an_4:6">4:6</span> En die Filistyne het die geluid van die
gejuig gehoor en gesê: Watter geluid van 'n groot krygsgeskreeu is dit
in die laer van die Hebreërs? Toe verneem hulle dat die ark van die HERE
in die laer gekom het.

<span id="an_4:7">4:7</span> En die Filistyne het bang geword, want
hulle het gesê: God het in die laer gekom! En hulle het gesê: Wee ons,
want so iets het gister en eergister nie gebeur nie.

<span id="an_4:8">4:8</span> Wee ons! Wie sal ons red uit die hand van
hierdie geweldige gode? Dit is dieselfde gode wat die Egiptenaars met
allerhande plae getref het in die woestyn.

<span id="an_4:9">4:9</span> Wees dapper en gedra julle soos manne,
Filistyne, dat julle nie miskien die Hebreërs dien soos hulle julle
gedien het nie; gedra julle dan soos manne, en veg.

<span id="an_4:10">4:10</span> Toe het die Filistyne geveg, en Israel is
verslaan, sodat hulle gevlug het, elkeen na sy tente toe. En die
slagting was baie groot: van Israel het daar dertig duisend voetgangers
geval.

<span id="an_4:11">4:11</span> Die ark van God is ook geneem, en die
twee seuns van Eli, Hofni en Pínehas, het gesterwe.

<span id="an_4:12">4:12</span> Toe het 'n Benjaminiet van die slagveld
af gehardloop en dieselfde dag in Silo aangekom met geskeurde klere en
grond op sy hoof.

<span id="an_4:13">4:13</span> Terwyl hy aankom, sit Eli juis en uitkyk
op 'n stoel aan die kant van die pad, want hy was besorg oor die ark van
God. En die man het gekom om dit in die stad mee te deel, en die hele
stad het geskreeu.

<span id="an_4:14">4:14</span> Toe Eli dan die geluid van die geskreeu
hoor, sê hy: Wat is dit vir 'n rumoerige geluid? En die man het gou
gekom en dit aan Eli meegedeel.

<span id="an_4:15">4:15</span> (Eli was agt en negentig jaar oud, en sy
oë het styf gestaan, sodat hy nie kon sien nie.)

<span id="an_4:16">4:16</span> En die man het vir Eli gesê: Dit is ek
wat van die slagveld gekom het; ja, ek het vandag van die slagveld
gevlug. En hy vra: Wat het daar gebeur, my seun?

<span id="an_4:17">4:17</span> En die boodskapper antwoord en sê: Israel
het voor die Filistyne gevlug, en daar was ook 'n groot neerlaag onder
die manskappe, en u twee seuns, Hofni en Pínehas, het ook gesterwe, en
die ark van God is geneem.

<span id="an_4:18">4:18</span> Net toe hy melding maak van die ark van
God, val hy agteroor van die stoel af aan die kant van die poort, sodat
hy sy nek gebreek en gesterf het; want die man was oud en swaar. En hy
het Israel veertig jaar lank gerig.

<span id="an_4:19">4:19</span> En sy skoondogter, die vrou van Pínehas,
was vér heen in haar swangerskap. Toe sy dan die tyding hoor dat die ark
van God geneem is, en dat haar skoonvader en haar man gesterf het, het
sy haar krom gebuig en gebaar, want haar barensweë het haar oorval.

<span id="an_4:20">4:20</span> En terwyl sy op sterwe lê, sê die vroue
wat by haar staan: Wees nie bevrees nie, want jy het 'n seun gebaar;
maar sy het nie geantwoord en dit nie ter harte geneem nie,

<span id="an_4:21">4:21</span> maar die seuntjie Ikabod genoem en gesê:
Weggevoer is die eer uit Israel--met die oog op die wegneming van die
ark van God en met die oog op haar skoonvader en haar man.

<span id="an_4:22">4:22</span> En sy het gesê: Weggevoer is die eer uit
Israel, omdat die ark van God geneem is.

<span id="an_5:1">5:1</span> En die Filistyne het die ark van God geneem
en dit van Ebenhaéser af na Asdod gebring.

<span id="an_5:2">5:2</span> Daarop het die Filistyne die ark van God
geneem en dit in die huis van Dagon gebring en dit langs Dagon
neergesit.

<span id="an_5:3">5:3</span> Toe die Asdodiete vroeg die volgende môre
daarheen gaan, sien hulle Dagon lê met sy gesig op die grond voor die
ark van die HERE. En hulle het Dagon geneem en hom weer op sy plek
gesit.

<span id="an_5:4">5:4</span> Maar toe hulle die volgende môre vroeg
opstaan, sien hulle Dagon lê met sy gesig op die grond voor die ark van
die HERE; maar die hoof van Dagon en sy twee handpalms lê afgebreek op
die drumpel: net Dagon se lyf het aan hom oorgebly.

<span id="an_5:5">5:5</span> Daarom trap die priesters van Dagon en
almal wat in die huis van Dagon ingaan, tot vandag toe nie op die
drumpel van Dagon in Asdod nie.

<span id="an_5:6">5:6</span> Maar die hand van die HERE was swaar op die
Asdodiete, en Hy het hulle verskrik en hulle getref met geswelle, Asdod
en sy grondgebied.

<span id="an_5:7">5:7</span> Toe die manne van Asdod sien dat dit so
gaan, sê hulle: Die ark van die God van Israel mag nie by ons bly nie,
want sy hand druk swaar op ons en op ons god Dagon.

<span id="an_5:8">5:8</span> Daarom het hulle al die vorste van die
Filistyne by hulle byeen laat kom en gevra: Wat moet ons met die ark van
die God van Israel doen? En dié het gesê: Laat die ark van die God van
Israel oorgaan na Gat toe. Daarop het hulle die ark van die God van
Israel oorgebring.

<span id="an_5:9">5:9</span> En nadat hulle dit oorgebring het, was die
hand van die HERE teen die stad met 'n baie groot verwarring, en Hy het
die mense van die stad getref, van die kleinste tot die grootste, sodat
geswelle aan hulle uitgebreek het.

<span id="an_5:10">5:10</span> Daarop stuur hulle die ark van God na
Ekron. Maar toe die ark van God in Ekron kom, het die Ekroniete geskreeu
en gesê: Hulle het die ark van die God van Israel na my toe oorgebring
om my en my volk dood te maak.

<span id="an_5:11">5:11</span> Daarom het hulle al die vorste van die
Filistyne byeen laat kom en gesê: Stuur die ark van die God van Israel
weg, dat dit na sy plek kan teruggaan en my en my volk nie doodmaak nie.
Want daar het'n dodelike verwarring in die hele stad gekom: die hand van
God was daar baie swaar.

<span id="an_5:12">5:12</span> En die mense wat nie gesterf het nie, is
met geswelle getref, sodat die hulpgeroep van die stad na die hemel
opgeklim het.

<span id="an_6:1">6:1</span> En toe die ark van die HERE sewe maande
lank in die land van die Filistyne was,

<span id="an_6:2">6:2</span> het die Filistyne die priesters en die
waarsêers geroep en gesê: Wat moet ons met die ark van die HERE doen?
Gee ons te kenne waarmee ons dit na sy plek kan wegstuur.

<span id="an_6:3">6:3</span> En hulle sê: As julle die ark van die God
van Israel wegstuur, stuur dit dan nie leeg weg nie, maar gee Hom ten
volle 'n skuldoffer terug; dan sal julle gesond word, en dit sal julle
bekend word waarom sy hand nie van julle wyk nie.

<span id="an_6:4">6:4</span> Toe vra hulle: Wat is die skuldoffer wat
ons Hom moet teruggee? En hulle sê: Volgens die getal van die vorste van
die Filistyne: vyf goue geswelle en vyf goue muise, want dit is een
plaag oor hulle almal en oor julle vorste.

<span id="an_6:5">6:5</span> Maak dan beelde van julle geswelle en
beelde van julle muise wat die land verniel, en gee eer aan die God van
Israel; miskien sal Hy sy hand ligter maak oor julle en julle gode en
julle land.

<span id="an_6:6">6:6</span> Waarom tog sal julle jul hart verhard soos
die Egiptenaars en Farao hulle hart verhard het? Het hulle hul nie
losgelaat om weg te trek toe Hy hulle sy mag laat voel het nie?

<span id="an_6:7">6:7</span> Neem dan nou wat nodig is en maak 'n nuwe
wa; ook twee melkkoeie waar geen juk op gekom het nie; span dan die
koeie in voor die wa en keer hulle kalwers agter hulle weg huis toe.

<span id="an_6:8">6:8</span> Neem dan die ark van die HERE en sit dit op
die wa, en die goue voorwerpe wat julle Hom as skuldoffer teruggee, moet
julle in 'n kissie langsaan neerlê; stuur dit dan weg om heen te gaan.

<span id="an_6:9">6:9</span> En let op: As dit in die rigting van sy eie
gebied na Bet-Semes opgaan, dan het Hy ons hierdie groot onheil
aangedoen; maar so nie, dan weet ons dat sy hand ons nie getref het nie:
dit het toevallig oor ons gekom.

<span id="an_6:10">6:10</span> Die manne doen toe so: hulle het twee
melkkoeie geneem en dié voor die wa gespan en hulle kalwers by die huis
agtergehou.

<span id="an_6:11">6:11</span> En hulle het die ark van die HERE op die
wa gesit en die kissie met die goue muise en die beelde van hulle
geswelle.

<span id="an_6:12">6:12</span> En die koeie het reguit padlangs geloop
in die rigting van Bet-Semes; hulle het op die een grootpad aldeur
geloop en bulk sonder om regs of links uit te draai, terwyl die vorste
van die Filistyne agter hulle aan gaan tot by die grens van Bet-Semes.

<span id="an_6:13">6:13</span> En die mense van Bet-Semes was juis besig
om die koringoes af te sny in die laagte. Toe hulle dan hul oë opslaan
en die ark gewaar, was hulle bly om dit te sien.

<span id="an_6:14">6:14</span> En die wa het by die land van Josua van
Bet-Semes gekom en daar gaan staan; daar was 'n groot klip, en hulle het
die hout van die wa gekloof en die koeie as 'n brandoffer aan die HERE
geoffer.

<span id="an_6:15">6:15</span> En die Leviete het die ark van die HERE
afgehaal met die kissie wat daarby was, waar die goue voorwerpe in was,
en op die groot klip neergesit; en die manne van Bet-Semes het dieselfde
dag aan die HERE brandoffers geoffer en slagoffers geslag.

<span id="an_6:16">6:16</span> En toe die vyf vorste van die Filistyne
dit sien, het hulle dieselfde dag teruggegaan na Ekron.

<span id="an_6:17">6:17</span> En dit is die goue geswelle wat die
Filistyne as 'n skuldoffer aan die HERE teruggegee het: vir Asdod een,
vir Gasa een, vir Askelon een, vir Gat een, vir Ekron een.

<span id="an_6:18">6:18</span> En die goue muise was volgens die getal
van al die stede van die Filistyne wat aan die vyf vorste behoort het,
van die versterkte stede sowel as van die onbemuurde dorpe. En die groot
klip waar hulle die ark van die HERE op neergesit het, is tot vandag toe
getuie op die stuk land van Josua, van Bet-Semes.

<span id="an_6:19">6:19</span> En Hy het onder die mense van Bet-Semes
'n slagting aangerig; Hy het naamlik onder die volk sewentig man en
vyftig duisend man gedood, omdat hulle die ark van die HERE bekyk het;
en die volk het getreur, omdat die HERE 'n groot slagting onder die volk
aangerig het.

<span id="an_6:20">6:20</span> Toe sê die manne van Bet-Semes: Wie kan
diens doen voor die aangesig van die HERE, hierdie heilige God? En na
wie toe sal Hy optrek van ons af?

<span id="an_6:21">6:21</span> Daarom het hulle boodskappers gestuur na
die inwoners van Kirjat-Jeárim om te sê: Die Filistyne het die ark van
die HERE teruggebring; kom af, bring dit op na julle toe.

<span id="an_7:1">7:1</span> Toe het die manne van Kirjat-Jeárim gekom
en die ark van die HERE gaan haal en dit in die huis van Abinádab op die
heuwel gebring; en hulle het sy seun Eleásar geheilig om die ark van die
HERE te bewaak.

<span id="an_7:2">7:2</span> En van die dag af dat die ark in
Kirjat-Jeárim gebly het, het daar geruime tyd verloop--dit was twintig
jaar--en die hele huis van Israel het agter die HERE aan geweeklaag.

<span id="an_7:3">7:3</span> Maar Samuel het met die hele huis van
Israel gespreek en gesê: As julle met jul hele hart julle tot die HERE
bekeer, verwyder dan die vreemde gode en die Astartes onder julle uit,
en rig julle hart op die HERE en dien Hom alleen; dan sal Hy julle red
uit die hand van die Filistyne.

<span id="an_7:4">7:4</span> Daarop het die kinders van Israel die Baäls
en die Astartes verwyder en die HERE alleen gedien.

<span id="an_7:5">7:5</span> Verder het Samuel gesê: Versamel die hele
Israel by Mispa, dan sal ek tot die HERE vir julle bid.

<span id="an_7:6">7:6</span> Hulle kom toe bymekaar by Mispa, en hulle
het water geskep en dit voor die aangesig van die HERE uitgegiet, en dié
dag het hulle gevas en daar gesê: Ons het gesondig teen die HERE. En
Samuel het die kinders van Israel in Mispa gerig.

<span id="an_7:7">7:7</span> Toe die Filistyne hoor dat die kinders van
Israel by Mispa saamgekom het, het die vorste van die Filistyne teen
Israel opgetrek. En die kinders van Israel het dit gehoor en bevrees
geword vir die Filistyne.

<span id="an_7:8">7:8</span> En die kinders van Israel sê aan Samuel:
Laat nie ná om die HERE onse God vir ons aan te roep nie, dat Hy ons uit
die hand van die Filistyne verlos.

<span id="an_7:9">7:9</span> Toe het Samuel 'n suiglam geneem en dit as
'n brandoffer in sy geheel aan die HERE geoffer, en Samuel het die HERE
aangeroep vir Israel; en die HERE het hom verhoor.

<span id="an_7:10">7:10</span> Want onderwyl Samuel die brandoffer bring
en die Filistyne nader kom om teen Israel te veg, het die HERE dit dié
dag met 'n groot geluid laat donder oor die Filistyne, en Hy het hulle
in verwarring gebring, sodat hulle verslaan is voor Israel.

<span id="an_7:11">7:11</span> En die manskappe van Israel het uit Mispa
uitgetrek en die Filistyne agtervolg en hulle verslaan tot onderkant
Bet-Kar.

<span id="an_7:12">7:12</span> Toe het Samuel 'n klip geneem en dit
opgerig tussen Mispa en Sen, en dit Ebenhaéser genoem en gesê: Tot
hiertoe het die HERE ons gehelp.

<span id="an_7:13">7:13</span> En die Filistyne is verneder, sodat hulle
verder nie meer die gebied van Israel binnegekom het nie, en die hand
van die HERE was teen die Filistyne al die dae van Samuel.

<span id="an_7:14">7:14</span> Ook die stede wat die Filistyne van
Israel geneem het, het na Israel teruggekom, van Ekron af tot by Gat; en
die gebied daarvan het Israel uit die hand van die Filistyne geruk. En
daar was vrede tussen Israel en die Amoriete.

<span id="an_7:15">7:15</span> En Samuel was rigter oor Israel al die
dae van sy lewe.

<span id="an_7:16">7:16</span> Hy het van jaar tot jaar rondgetrek na
Bet-el en Gilgal en Mispa, en Israel op al hierdie plekke gerig.

<span id="an_7:17">7:17</span> Dan gaan hy na Rama terug, want daar was
sy huis; en daar het hy Israel gerig en daar vir die HERE 'n altaar
gebou.

<span id="an_8:1">8:1</span> En toe Samuel oud was, het hy sy seuns as
rigters oor Israel aangestel.

<span id="an_8:2">8:2</span> Die naam van sy eersgeborene was Joël, en
die naam van sy tweede Abía, rigters in Berséba.

<span id="an_8:3">8:3</span> Maar sy seuns het nie in sy weë gewandel
nie: hulle het onregverdige wins agternageloop en omkoopgeskenke
aangeneem en die reg verdraai.

<span id="an_8:4">8:4</span> Toe kom al die oudstes van Israel bymekaar,
en hulle gaan na Samuel in Rama

<span id="an_8:5">8:5</span> en sê vir hom: Kyk, u is oud, en u seuns
wandel nie in u weë nie; stel nou 'n koning oor ons aan om ons te rig
soos by al die nasies.

<span id="an_8:6">8:6</span> Maar die woord was verkeerd in die oë van
Samuel toe hulle gesê het: Gee ons 'n koning om ons te rig, en Samuel
het tot die HERE gebid.

<span id="an_8:7">8:7</span> Toe sê die HERE vir Samuel: Luister na die
volk in alles wat hulle aan jou sê, want nie jou het hulle verwerp nie,
maar My het hulle verwerp om nie koning oor hulle te wees nie.

<span id="an_8:8">8:8</span> Soos al die werke wat hulle gedoen het, van
dié dag af dat Ek hulle uit Egipte laat optrek het tot vandag toe, dat
hulle My verlaat en ander gode gedien het--so doen hulle ook met jou.

<span id="an_8:9">8:9</span> Luister dan nou na hulle: jy moet hulle net
ernstig waarsku en hulle die reg van die koning meedeel wat oor hulle
sal regeer.

<span id="an_8:10">8:10</span> Samuel het toe al die woorde van die HERE
oorgebring aan die volk wat 'n koning van hom gevra het.

<span id="an_8:11">8:11</span> En hy het gesê: Dit sal die reg wees van
die koning wat oor julle sal regeer: Julle seuns sal hy neem en hulle
vir homself aanstel by sy wa en by sy perde, dat hulle voor sy wa uit
hardloop;

<span id="an_8:12">8:12</span> en om hulle vir homself aan te stel as
owerstes oor duisend en owerstes oor vyftig, en om sy land te ploeg en
om sy oes in te samel, en om sy oorlogswapens en gereedskap vir sy
strydwaens te maak.

<span id="an_8:13">8:13</span> Ook julle dogters sal hy neem as
salfmengsters en as kooksters en baksters.

<span id="an_8:14">8:14</span> En van julle lande en julle wingerde en
julle olyfboorde sal hy die beste neem en aan sy dienaars gee.

<span id="an_8:15">8:15</span> En van julle saailande en julle wingerde
sal hy die tiendes neem en dit aan sy hofdienaars en sy dienaars gee.

<span id="an_8:16">8:16</span> En julle slawe en slavinne en julle beste
jongmanne en julle esels sal hy neem en vir sy werk gebruik.

<span id="an_8:17">8:17</span> Van julle kleinvee sal hy die tiendes
neem, en self sal julle sy slawe wees.

<span id="an_8:18">8:18</span> En in dié dag sal julle roep vanweë jul
koning wat julle vir jul verkies het, en die HERE sal julle in dié dag
nie verhoor nie.

<span id="an_8:19">8:19</span> Maar die volk het geweier om na Samuel te
luister en gesê: Nee, maar daar moet 'n koning oor ons wees,

<span id="an_8:20">8:20</span> dat ons ook kan wees soos al die
nasies--dat ons koning ons kan rig en voor ons uit trek en ons oorloë
voer.

<span id="an_8:21">8:21</span> En Samuel het al die woorde van die volk
aangehoor en dit voor die ore van die HERE uitgespreek.

<span id="an_8:22">8:22</span> Toe sê die HERE vir Samuel: Luister na
hulle en stel 'n koning oor hulle aan. En Samuel het vir die manne van
Israel gesê: Gaan heen, elkeen na sy stad.

<span id="an_9:1">9:1</span> En daar was 'n man van Benjamin met die
naam van Kis, die seun van Abíël, die seun van Seror, die seun van
Begorat, die seun van Afíag, 'n Benjaminiet, 'n vermoënde man.

<span id="an_9:2">9:2</span> En hy het 'n seun gehad met die naam van
Saul, 'n jongman en mooi gebou, ja, daar was onder die kinders van
Israel geeneen mooier as hy nie: van sy skouers af boontoe was hy hoër
as die hele volk.

<span id="an_9:3">9:3</span> En toe die eselinne van Kis, die vader van
Saul, weggeraak het, sê Kis aan sy seun Saul: Neem tog een van die
dienaars met jou saam en maak jou klaar, gaan soek die esels.

<span id="an_9:4">9:4</span> Hy het toe die gebergte van Efraim
deurgegaan en die land Salísa deurgegaan, maar hulle nie gekry nie; en
hulle het die land Sáälim deurgegaan, maar daar was niks nie; en hy het
die land Benjamin deurgegaan, maar hulle het niks gekry nie.

<span id="an_9:5">9:5</span> Toe hulle in die land Suf kom, sê Saul aan
die dienaar wat by hom was: Kom, laat ons teruggaan; anders sien my
vader van die esels af en word oor ons besorg.

<span id="an_9:6">9:6</span> En hy antwoord hom: Maar kyk, in hierdie
stad is 'n man van God, en die man is geëerd: alles wat hy spreek, kom
sekerlik uit; laat ons nou daarheen gaan; miskien kan hy ons inlig oor
die tog wat ons onderneem het.

<span id="an_9:7">9:7</span> Toe vra Saul vir sy dienaar: Sê nou ons
gaan--wat sal ons die man aanbied? Want die brood in ons sakke is op, en
'n geskenk is hier nie om die man van God aan te bied nie; wat het ons?

<span id="an_9:8">9:8</span> En die dienaar het Saul weer geantwoord en
gesê: Kyk, ek het nog 'n kwart sikkel silwer by my; dit sal ek aan die
man van God gee, dat hy ons kan inlig oor ons tog.

<span id="an_9:9">9:9</span> Vroeër het die mense in Israel só gesê as
hulle gaan om God te raadpleeg: Kom, laat ons na die siener gaan. Want
die profeet van teenswoordig het hulle vroeër siener genoem.

<span id="an_9:10">9:10</span> En Saul sê aan sy dienaar: Jou woord is
goed; kom, laat ons gaan. Daarop gaan hulle na die stad waar die man van
God was.

<span id="an_9:11">9:11</span> Terwyl hulle die opdraand na die stad
opgaan, kom hulle meisies teë wat uitgaan om water te put, en vra vir
hulle: Is die siener hier?

<span id="an_9:12">9:12</span> En dié antwoord hulle en sê: Daar is hy
voor jou; maak nou gou, want vandag het hy in die stad gekom, omdat die
volk vandag 'n offer op die hoogte het.

<span id="an_9:13">9:13</span> As julle die stad ingaan, sal julle hom
net aantref voordat hy opgaan na die hoogte om te eet; want die volk eet
nie voordat hy kom nie, want hy seën die offer; daarna eet die
genooides; gaan dan nou op, want julle sal hom nou juis aantref.

<span id="an_9:14">9:14</span> En hulle het opgegaan na die stad. Toe
hulle op die punt was om binne-in die stad te gaan, kom Samuel meteens
uit hulle tegemoet om op te gaan na die hoogte.

<span id="an_9:15">9:15</span> Want die HERE het dit een dag voor die
koms van Saul aan Samuel geopenbaar en gesê:

<span id="an_9:16">9:16</span> Môre sulke tyd sal Ek 'n man uit die land
Benjamin na jou stuur wat jy moet salf as 'n vors oor my volk Israel; en
hy sal my volk verlos uit die hand van die Filistyne. Want Ek het my
volk aangesien, omdat sy geroep na My gekom het.

<span id="an_9:17">9:17</span> Toe Samuel vir Saul sien, het die HERE
hom geantwoord: Hier is die man van wie Ek jou gesê het: Hy sal oor my
volk heers.

<span id="an_9:18">9:18</span> En Saul het nader gekom na Samuel
binne-in die poort en gevra: Wys my tog waar die huis van die siener is?

<span id="an_9:19">9:19</span> Daarop het Samuel Saul geantwoord en
gesê: Ek is die siener! Gaan voor my uit op na die hoogte, dan kan julle
vandag saam met my eet; en ek sal jou môre vroeg laat gaan; en alles wat
in jou hart is, sal ek jou te kenne gee.

<span id="an_9:20">9:20</span> En wat die esels betref wat jy vandag al
drie dae gelede vermis het--bekommer jou daar nie oor nie, want hulle is
gevind. Maar aan wie behoort al wat begeerlik is in Israel? Is dit nie
aan jou en jou hele familie nie?

<span id="an_9:21">9:21</span> En Saul antwoord en sê: Is ek nie 'n
Benjaminiet, uit een van die kleinste van die stamme van Israel, en my
geslag die geringste uit al die geslagte van die stam van Benjamin nie?
Waarom spreek u dan so met my?

<span id="an_9:22">9:22</span> Verder het Samuel Saul en sy dienaar
geneem en hulle in die kamer gebring en hulle 'n plek gegee aan die hoof
van die genooides, wat omtrent dertig man was.

<span id="an_9:23">9:23</span> En Samuel het aan die kok gesê: Gee die
stuk wat ek aan jou gegee het, waarvan ek vir jou gesê het: Sit dit by
jou weg.

<span id="an_9:24">9:24</span> Die kok dra toe die boud op met wat
daaraan was, en sit dit voor Saul neer. En Samuel sê: Kyk, wat oorgebly
het, is voor jou gesit; eet, want teen die bestemde tyd is dit vir jou
bewaar toe ek gesê het: Ek nooi die volk. So het Saul dan dié dag saam
met Samuel geëet.

<span id="an_9:25">9:25</span> Daarop het hulle van die hoogte afgegaan
die stad in, en hy het met Saul gespreek op die dak.

<span id="an_9:26">9:26</span> En hulle het vroeg opgestaan. Toe die
rooidag uitkom, het Samuel Saul op die dak geroep en gesê: Staan op, dat
ek jou kan wegbring. En Saul het opgestaan, en hulle twee, hy en Samuel,
het na buite gegaan.

<span id="an_9:27">9:27</span> Terwyl hulle by die einde van die stad
afdaal, sê Samuel vir Saul: Beveel die dienaar dat hy voor ons uit
verder gaan--en hy het verder gegaan--maar staan jy eers stil, dat ek
jou die woord van God kan laat hoor.

<span id="an_10:1">10:1</span> En Samuel het die kruik met olie geneem
en dit op sy hoof uitgegiet en hom gesoen en gesê: Het die HERE jou nie
gesalf as vors oor sy erfdeel nie?

<span id="an_10:2">10:2</span> As jy vandag van my af weggaan, sal jy by
die graf van Ragel, op die grens van Benjamin in Selsag, twee manne
aantref wat vir jou sal sê: Die esels wat jy gaan soek het, is gevind.
En kyk, jou vader het die saak van die esels laat vaar en is besorg oor
julle en vra: Wat kan ek vir my seun doen?

<span id="an_10:3">10:3</span> Gaan jy dan vandaar verder en kom by die
terpentynboom van Tabor, dan sal drie manne jou daar kry wat na God, na
Bet-el opgaan: een dra drie bokkies, en een dra drie broodjies, en een
dra 'n sak wyn.

<span id="an_10:4">10:4</span> En hulle sal jou na die welstand vra en
sal jou twee brode gee; dit moet jy dan uit hulle hand aanneem.

<span id="an_10:5">10:5</span> Daarna sal jy kom by Gíbea van God waar
die wagposte van die Filistyne is; en net soos jy daar die stad inkom,
sal jy 'n groep profete ontmoet wat van die hoogte afkom, en voor hulle
uit harpe en tamboeryne en fluite en siters, terwyl hulle self
profeteer.

<span id="an_10:6">10:6</span> En die Gees van die HERE sal oor jou
vaardig word, sodat jy saam met hulle sal profeteer en in 'n ander mens
verander word.

<span id="an_10:7">10:7</span> En as hierdie tekens vir jou uitkom, doen
dan wat jou hand vind om te doen, want God is met jou.

<span id="an_10:8">10:8</span> En jy moet voor my uit na Gilgal afgaan,
en kyk, ek sal na jou afkom om brandoffers te offer, om dankoffers te
slag; sewe dae lank moet jy wag, totdat ek by jou kom en jou bekend maak
wat jy moet doen.

<span id="an_10:9">10:9</span> En net toe hy sy skouer draai om van
Samuel af weg te gaan, het God sy hart verander, en al hierdie tekens
het op dié dag uitgekom.

<span id="an_10:10">10:10</span> Nadat hulle daar by Gíbea gekom het,
ontmoet hom meteens 'n groep profete, en die Gees van God het oor hom
vaardig geword, sodat hy onder hulle geprofeteer het.

<span id="an_10:11">10:11</span> En toe elkeen wat hom van gister en
eergister af geken het, sien dat hy saam met die profete profeteer, het
die mense die een aan die ander gesê: Wat het tog gebeur met die seun
van Kis? Is Saul ook onder die profete?

<span id="an_10:12">10:12</span> En 'n man daarvandaan het geantwoord en
gesê: Wie is tog hulle vader? Daarom het dit 'n spreekwoord geword: Is
Saul ook onder die profete?

<span id="an_10:13">10:13</span> Toe hy klaar was met profeteer, het hy
op die hoogte aangekom.

<span id="an_10:14">10:14</span> En die oom van Saul het vir hom en sy
dienaar gevra: Waar het julle heen gegaan? Daarop sê hy: Om die esels te
soek; en toe ons sien dat hulle daar nie was nie, het ons na Samuel
gegaan.

<span id="an_10:15">10:15</span> En die oom van Saul sê: Vertel my tog
wat Samuel julle meegedeel het.

<span id="an_10:16">10:16</span> Toe sê Saul vir sy oom: Hy het ons
verseker meegedeel dat die esels gevind is. Maar die saak van die
koningskap, waar Samuel van gespreek het, het hy hom nie vertel nie.

<span id="an_10:17">10:17</span> En Samuel het die volk na die HERE in
Mispa byeengeroep

<span id="an_10:18">10:18</span> en aan die kinders van Israel gesê: So
spreek die HERE, die God van Israel: Ek het Israel uit Egipte laat
optrek en julle gered uit die hand van die Egiptenaars en uit die hand
van al die koninkryke wat julle verdruk het.

<span id="an_10:19">10:19</span> Maar julle verwerp vandag julle God wat
julle uit al jul onheile en node verlos het, en sê: Nee, maar jy moet 'n
koning oor ons aanstel. Stel julle dan nou op voor die aangesig van die
HERE volgens julle stamme en volgens julle geslagte.

<span id="an_10:20">10:20</span> Toe Samuel dan al die stamme van Israel
laat nader kom het, is die stam van Benjamin aangewys;

<span id="an_10:21">10:21</span> en toe hy die stam van Benjamin volgens
sy geslagte laat nader kom het, is die geslag van Matri aangewys; verder
is Saul, die seun van Kis, aangewys. En hulle het hom gesoek, maar hy
was nie te vinde nie.

<span id="an_10:22">10:22</span> En hulle het die HERE verder
geraadpleeg: Het nog iemand hierheen gekom? En die HERE sê: Kyk, hy het
tussen die pakgoed weggekruip.

<span id="an_10:23">10:23</span> Daarop het hulle geloop en hom
daarvandaan gebring; en toe hy tussen die mense gaan staan, was hy van
sy skouers af boontoe hoër as die hele volk.

<span id="an_10:24">10:24</span> En Samuel sê aan die hele volk: Sien
julle hom wat die HERE uitgekies het? Want daar is nie een onder die
hele volk soos hy nie. Toe juig die hele volk en sê: Mag die koning
lewe!

<span id="an_10:25">10:25</span> Daarna het Samuel die reg van die
koningskap voor die volk afgekondig en dit in 'n boek geskrywe en voor
die aangesig van die HERE neergelê. En Samuel het die hele volk elkeen
na sy huis laat gaan

<span id="an_10:26">10:26</span> En Saul het ook na sy huis gegaan in
Gíbea; en die helde wie se hart God geroer het, het met hom saamgegaan.

<span id="an_10:27">10:27</span> Maar die deugniete het gesê: Hoe kan
hierdie man ons verlos? En hulle het hom verag en hom geen geskenk
gebring nie; maar hy het hom doof gehou.

<span id="an_11:1">11:1</span> En Nahas, die Ammoniet, het opgetrek en
Jabes in Gílead beleër; en al die manne van Jabes het aan Nahas gesê:
Sluit met ons 'n verbond, dan sal ons u dien.

<span id="an_11:2">11:2</span> Maar Nahas, die Ammoniet, het vir hulle
gesê: Op hierdie voorwaarde sal ek die verbond met julle sluit, dat ek
julle almal die regteroog uitsteek en dit as 'n skande op die hele
Israel kan lê.

<span id="an_11:3">11:3</span> Toe sê die oudstes van Jabes vir hom:
Laat ons sewe dae lank met rus, dat ons boodskappers in die hele gebied
van Israel kan stuur; as daar dan niemand is wat ons verlos nie, sal ons
na u toe uittrek.

<span id="an_11:4">11:4</span> En die boodskappers het in Gíbea van Saul
gekom en die woorde voor die ore van die volk gespreek. Daarop verhef
die hele volk hulle stem en ween.

<span id="an_11:5">11:5</span> Toe kom Saul juis aan agter die beeste
van die veld af, en Saul sê: Wat is dit met die volk, dat hulle ween? En
hulle vertel hom die woorde van die manne van Jabes.

<span id="an_11:6">11:6</span> En die Gees van God het oor Saul vaardig
geword terwyl hy dié woorde hoor, en hy het baie kwaad geword.

<span id="an_11:7">11:7</span> En hy het 'n paar beeste geneem en hulle
stukkend gesny en met boodskappers deur die hele gebied van Israel
gestuur om te sê: Wie nie agter Saul en agter Samuel aan uittrek nie--so
sal met sy beeste gedoen word. Toe val die skrik van die HERE op die
volk en hulle trek soos een man uit.

<span id="an_11:8">11:8</span> En hy het hulle gemonster in Besek: die
kinders van Israel was drie honderd duisend en die manne van Juda dertig
duisend.

<span id="an_11:9">11:9</span> En hulle het aan die boodskappers wat
gekom het, gesê: So moet julle aan die manne van Jabes in Gílead sê:
Môre as die son op sy warmste is, sal julle hulp kry. Toe die
boodskappers ingaan en dit aan die manne van Jabes meedeel, was hulle
bly.

<span id="an_11:10">11:10</span> En die manne van Jabes sê: Môre sal ons
na julle uittrek, en julle kan met ons doen net soos dit goed is in
julle oë.

<span id="an_11:11">11:11</span> Maar die volgende môre het Saul die
manskappe in drie afdelings opgestel, en hulle het met die môrewag in
die laer ingekom en die Ammoniete verslaan tot op die warmste van die
dag; en die ander het so verstrooid geraak dat nie twee onder hulle
bymekaar gebly het nie.

<span id="an_11:12">11:12</span> Daarna sê die manskappe vir Samuel: Wie
is dit wat gevra het: Sou Saul oor ons regeer? Lewer die manne uit, dat
ons hulle kan doodmaak.

<span id="an_11:13">11:13</span> Maar Saul antwoord: Op hierdie dag mag
geen man gedood word nie, want vandag het die HERE 'n verlossing in
Israel bewerk.

<span id="an_11:14">11:14</span> Toe sê Samuel aan die volk: Kom, laat
ons na Gilgal gaan en daar die koningskap vernuwe.

<span id="an_11:15">11:15</span> En die hele volk het na Gilgal getrek
en daar Saul voor die aangesig van die HERE in Gilgal koning gemaak; en
hulle het daar dankoffers voor die aangesig van die HERE geslag, en Saul
met al die manne van Israel was daar uitermate vrolik.

<span id="an_12:1">12:1</span> Toe sê Samuel aan die hele Israel: Kyk,
ek het na julle geluister in alles wat julle aan my gesê het, en 'n
koning oor julle aangestel.

<span id="an_12:2">12:2</span> En kyk nou, die koning sal voor julle uit
wandel, en ek het oud en grys geword, en my seuns is hier by julle. En
ek het voor julle uit gewandel van my jeug af tot vandag toe.

<span id="an_12:3">12:3</span> Hier is ek; getuig teen my voor die HERE
en voor sy gesalfde: wie se bees ek geneem het, en wie se esel ek geneem
het, en wie ek verdruk of hard behandel het; en uit wie se hand ek
omkoopgeld aangeneem het om my oë daarmee toe te maak--dan sal ek dit
aan julle teruggee.

<span id="an_12:4">12:4</span> En hulle antwoord: U het ons nie verdruk
of ons hard behandel nie en uit niemand se hand iets aangeneem nie.

<span id="an_12:5">12:5</span> Daarop sê hy vir hulle: Die HERE is
getuie teen julle, en getuie is sy gesalfde vandag, dat julle niks in my
hand gevind het nie. En hulle roep: Hy is getuie.

<span id="an_12:6">12:6</span> Verder het Samuel aan die volk gesê:
Getuie is die HERE wat Moses en Aäron voortgebring en julle vaders uit
Egipteland laat optrek het.

<span id="an_12:7">12:7</span> Gaan staan dan nou, dat ek met julle
gerig kan hou voor die aangesig van die HERE oor al die regverdige dade
van die HERE wat Hy aan julle en julle vaders gedoen het.

<span id="an_12:8">12:8</span> Nadat Jakob in Egipte gekom en julle
vaders die HERE aangeroep het, het die HERE Moses en Aäron gestuur; en
hulle het julle vaders uit Egipte gelei, en Hy het hulle op hierdie plek
laat woon.

<span id="an_12:9">12:9</span> Maar hulle het die HERE hul God vergeet;
daarom het Hy hulle verkoop in die hand van Sísera, die leërowerste van
Hasor, en in die hand van die Filistyne en in die hand van die koning
van Moab--wat teen hulle geveg het.

<span id="an_12:10">12:10</span> Toe het hulle die HERE aangeroep en
gesê: Ons het gesondig, want ons het die HERE verlaat en die Baäls en
Astartes gedien; maar red ons nou uit die hand van ons vyande, dan sal
ons U dien.

<span id="an_12:11">12:11</span> En die HERE het Jerúbbaäl en Bedan en
Jefta en Samuel gestuur en julle uit die hand van jul vyande rondom
gered, sodat julle veilig gewoon het.

<span id="an_12:12">12:12</span> Maar toe julle sien dat Nahas, die
koning van die kinders van Ammon, teen julle aankom, het julle aan my
gesê: Nee, maar 'n koning moet oor ons regeer, terwyl die HERE julle God
tog jul koning is.

<span id="an_12:13">12:13</span> Hier is dan nou die koning wat julle
uitgekies het, wat julle begeer het, en kyk, die HERE het 'n koning oor
julle aangestel.

<span id="an_12:14">12:14</span> As julle maar die HERE vrees en Hom
dien en na sy stem luister en nie wederstrewig is teen die mond van die
HERE nie en julle self sowel as die koning wat oor julle regeer, die
HERE julle God maar volg!

<span id="an_12:15">12:15</span> Maar as julle nie na die stem van die
HERE luister nie en wederstrewig is teen die mond van die HERE, dan sal
die hand van die HERE teen julle wees soos teen julle vaders.

<span id="an_12:16">12:16</span> Gaan dus staan, en kyk na hierdie groot
saak wat die HERE voor julle oë gaan doen.

<span id="an_12:17">12:17</span> Is dit nie koringoestyd vandag nie? Ek
sal die HERE aanroep, dat Hy donderslae en reën gee: weet dan en sien
dit in dat julle kwaad groot is wat julle in die oë van die HERE gedoen
het deur 'n koning vir julle te begeer.

<span id="an_12:18">12:18</span> Toe het Samuel die HERE aangeroep, en
die HERE het donderslae en reën op dié dag gegee, sodat die hele volk
baie bevrees geword het vir die HERE en vir Samuel.

<span id="an_12:19">12:19</span> Daarom het die hele volk vir Samuel
gesê: Bid tot die HERE u God vir u knegte, dat ons nie sterf nie, omdat
ons by al ons sondes nog kwaad gedoen het deur 'n koning vir ons te
begeer.

<span id="an_12:20">12:20</span> Toe sê Samuel vir die volk: Wees nie
bevrees nie. Julle het al hierdie kwaad gedoen; maar wyk nie van die
HERE af nie, en dien die HERE met julle hele hart.

<span id="an_12:21">12:21</span> En julle mag nie afwyk nie, want dan
gaan julle agter nietige afgode aan wat nie kan help of red nie, omdat
hulle nietighede is.

<span id="an_12:22">12:22</span> Want die HERE sal sy volk ter wille van
sy grote Naam nie verwerp nie, omdat dit die HERE behaag het om van
julle vir Hom 'n volk te maak.

<span id="an_12:23">12:23</span> Ook wat my betref, dit is ver van my
dat ek teen die HERE sou sondig, dat ek sou ophou om vir julle te bid;
maar ek sal julle in die goeie en regte weg onderrig.

<span id="an_12:24">12:24</span> Vrees net die HERE en dien Hom getrou
met julle hele hart; want kyk watter groot dinge Hy by julle gedoen het.

<span id="an_12:25">12:25</span> Maar as julle ooit verkeerd handel, sal
julle self sowel as julle koning omkom.

<span id="an_13:1">13:1</span> Saul het 'n jaar geregeer. En toe hy twee
jaar oor Israel geregeer het,

<span id="an_13:2">13:2</span> het Saul vir hom drie duisend man uit
Israel uitgesoek; en by Saul was twee duisend in Migmas en op die
gebergte van Bet-el, en duisend was by Jónatan in Gíbea in Benjamin;
maar die orige manskappe het hy laat gaan, elkeen na sy tente toe.

<span id="an_13:3">13:3</span> En Jónatan het die wagpos van die
Filistyne verslaan wat in Geba was, en die Filistyne het dit gehoor.
Daarop het Saul op die ramshoring laat blaas in die hele land om te sê:
Laat die Hebreërs dit hoor!

<span id="an_13:4">13:4</span> En die hele Israel het hoor sê: Saul het
die wagpos van die Filistyne verslaan, en ook het Israel homself gehaat
gemaak by die Filistyne. So is dan die manskappe opgeroep agter Saul aan
na Gilgal toe.

<span id="an_13:5">13:5</span> En die Filistyne het bymekaargekom om
teen Israel te veg: drie duisend strydwaens en ses duisend perderuiters
en voetgangers soos die sand wat op die seestrand is in menigte; en
hulle het opgetrek en laer opgeslaan by Migmas, oos van Bet-Awen.

<span id="an_13:6">13:6</span> Toe die manne van Israel sien dat hulle
in die nood is--want die volk was in die noute gedruk--het die volk
weggekruip in die spelonke en in die doringbosse en in die rotse en in
die grotte en in die kuile.

<span id="an_13:7">13:7</span> En die Hebreërs het die Jordaan
deurgetrek na die land Gad en Gílead; maar Saul was nog in Gilgal met al
die manskappe wat bewende agter hom aan gegaan het.

<span id="an_13:8">13:8</span> En hy het sewe dae lank gewag, tot die
tyd wat Samuel bepaal het; maar toe Samuel nie na Gilgal kom nie en die
manskappe van hom af verstrooid raak,

<span id="an_13:9">13:9</span> het Saul gesê: Bring na my die brandoffer
en die dankoffers; en hy het die brandoffer geoffer.

<span id="an_13:10">13:10</span> En toe hy net gereed was om die
brandoffer te bring, kom Samuel meteens daar aan; en Saul het uitgegaan
hom tegemoet om hom te groet.

<span id="an_13:11">13:11</span> Daarop vra Samuel: Wat het jy gedoen?
En Saul sê: Ek het gesien dat die manskappe verstrooid raak van my af;
en toe u nie kom op die afgesproke tyd nie, terwyl die Filistyne in
Migmas bymekaarkom,

<span id="an_13:12">13:12</span> het ek gesê: Nou sal die Filistyne na
my toe aftrek in Gilgal, en ek het die aangesig van die HERE nie om
genade gesmeek nie; daarom het ek myself sterk gehou en die brandoffer
gebring.

<span id="an_13:13">13:13</span> Toe sê Samuel vir Saul: Jy het dwaas
gehandel, jy het die gebod van die HERE jou God wat Hy jou beveel het,
nie gehou nie; want anders sou die HERE jou koningskap oor Israel vir
goed bevestig het.

<span id="an_13:14">13:14</span> Maar nou sal jou koningskap nie bestaan
nie. Die HERE het vir Hom 'n man na sy hart gesoek; en die HERE het hom
as vors oor sy volk aangestel, omdat jy nie gehou het wat die HERE jou
beveel het nie.

<span id="an_13:15">13:15</span> Toe het Samuel klaargemaak en opgegaan
van Gilgal na Gíbea in Benjamin, en Saul het die manskappe gemonster wat
by hom aanwesig was, omtrent ses honderd man.

<span id="an_13:16">13:16</span> Terwyl Saul en sy seun Jónatan en die
manskappe wat by hulle aanwesig was, in Geba in Benjamin bly en die
Filistyne by Migmas laer opslaan,

<span id="an_13:17">13:17</span> het die roofkommando uitgetrek uit die
laer van die Filistyne in drie afdelings: een deel het weggedraai op pad
na Ofra, na die land Sual toe;

<span id="an_13:18">13:18</span> en een deel het weggedraai op pad na
Bet-Horon, en een deel het weggedraai op pad na die grens wat oor die
dal Sebóim na die woestyn uitkyk.

<span id="an_13:19">13:19</span> En daar was geen smid te vinde in die
hele land van Israel nie, want die Filistyne het gesê: Anders kan die
Hebreërs swaarde of spiese maak.

<span id="an_13:20">13:20</span> Daarom moes al die Israeliete na die
Filistyne afgaan om elkeen sy kluitbreker of sy pik of sy byl of sy
ploegskaar skerp te maak--

<span id="an_13:21">13:21</span> so dikwels as die snykant stomp was aan
ploegskare en pikke en drietandvurke en byle; en om die osprikkels reg
te maak.

<span id="an_13:22">13:22</span> So het dit gekom dat daar in oorlogstyd
geen swaard of spies te vinde was in die hand van al die manskappe wat
by Saul en Jónatan was nie; maar by Saul en sy seun Jónatan was dit wel
te vinde.

<span id="an_13:23">13:23</span> En 'n wagpos van die Filistyne het
uitgetrek na die pas van Migmas.

<span id="an_14:1">14:1</span> En op 'n dag het Jónatan, die seun van
Saul, aan die dienaar wat sy wapens dra, gesê: Kom, ons gaan oor na die
wagpos van die Filistyne wat daar oorkant is. Maar aan sy vader het hy
dit nie te kenne gegee nie.

<span id="an_14:2">14:2</span> En Saul het gesit op die grens van Gíbea
onder die granaatboom wat by Migron staan; en die manskappe by hom was
omtrent ses honderd man.

<span id="an_14:3">14:3</span> En Ahía, die seun van Ahítub, die broer
van Ikabod, die seun van Pínehas, die seun van Eli, die priester van die
HERE in Silo, het die skouerkleed gedra. Maar die manskappe het nie
geweet dat Jónatan weggegaan het nie.

<span id="an_14:4">14:4</span> Nou was daar tussen die passe waar
Jónatan wou deurgaan na die wagpos van die Filistyne, 'n spits rots
oorkant en 'n spits rots duskant, en die naam van die een was Boses en
die naam van die ander Sene.

<span id="an_14:5">14:5</span> Die een spits staan soos 'n pilaar noord
teenoor Migmas, en die ander een suid teenoor Geba.

<span id="an_14:6">14:6</span> Jónatan dan het aan die dienaar wat sy
wapens dra, gesê: Kom, ons gaan oor na die wagpos van daardie
onbesnedenes; miskien sal die HERE vir ons optree, want by die HERE is
daar geen verhindering om deur baie of deur min te verlos nie.

<span id="an_14:7">14:7</span> Toe sê sy wapendraer vir hom: Doen alles
wat in u hart is, maak soos u wil; hier is ek by u volgens die wens van
u hart.

<span id="an_14:8">14:8</span> Daarop sê Jónatan: Kyk, ons sal na die
manne toe oorgaan en ons aan hulle vertoon.

<span id="an_14:9">14:9</span> As hulle vir ons só sê: Staan stil totdat
ons by julle kom! dan moet ons op ons plek bly staan en nie na hulle
opklim nie.

<span id="an_14:10">14:10</span> Maar as hulle só sê: Kom op na ons toe!
dan klim ons op, want dan het die HERE hulle in ons hand gegee; en dit
sal vir ons die teken wees.

<span id="an_14:11">14:11</span> Toe hulle twee hul aan die wagpos van
die Filistyne vertoon, sê die Filistyne: Kyk, daar kom Hebreërs uit die
gate uit waar hulle weggekruip het.

<span id="an_14:12">14:12</span> En die manne van die wagpos het Jónatan
en sy wapendraer aangespreek en gesê: Klim op na ons toe, dan sal ons
julle 'n les leer! Daarop sê Jónatan aan sy wapendraer: Klim op agter my
aan, want die HERE het hulle in die hand van Israel gegee.

<span id="an_14:13">14:13</span> En Jónatan het op sy hande en voete
uitgeklim, en sy wapendraer agter hom aan; en hulle het voor Jónatan
geval terwyl sy wapendraer agter hom aan van kant maak.

<span id="an_14:14">14:14</span> Hierdie eerste slag waarin Jónatan en
sy wapendraer ongeveer twintig man verslaan het, het plaasgevind op
omtrent die helfte van'n aanvoorsel van 'n stuk land.

<span id="an_14:15">14:15</span> Toe kom daar 'n skrik in die laer, in
die veld en onder al die manskappe; die wagpos en die roofkommando,
hulle het ook geskrik, ja, die land het gebewe, sodat dit 'n skrik van
God geword het.

<span id="an_14:16">14:16</span> En toe die spioene van Saul in Gíbea in
Benjamin sien dat die menigte daar verward heen en weer golf,

<span id="an_14:17">14:17</span> sê Saul aan die manskappe wat by hom
was: Hou tog 'n monstering en kyk wie van ons af weggegaan het. En by
die monstering het geblyk dat Jónatan en sy wapendraer daar nie was nie.

<span id="an_14:18">14:18</span> Toe sê Saul vir Ahía: Bring die ark van
God nader. Want die ark van God was in dié tyd by die kinders van
Israel.

<span id="an_14:19">14:19</span> En terwyl Saul nog met die priester
spreek en die rumoer wat in die laer van die Filistyne was, altyddeur
groter word, sê Saul vir die priester: Trek jou hand terug!

<span id="an_14:20">14:20</span> Saul en al die manskappe wat by hom
was, is toe saamgeroep, en hulle het by die geveg aangekom; en kyk, die
swaard van die een was teen die ander--'n baie groot verwarring.

<span id="an_14:21">14:21</span> Selfs die Hebreërs wat die Filistyne
soos gister en eergister bygestaan het, wat verspreid met hulle saam in
die leër opgetrek het, hulle het ook aangesluit by die Israeliete wat
saam met Saul en Jónatan was.

<span id="an_14:22">14:22</span> Toe al die manne van Israel wat op die
gebergte van Efraim weggekruip het, hoor dat die Filistyne vlug, het dié
hulle ook in die geveg agternagesit.

<span id="an_14:23">14:23</span> En die HERE het Israel op dié dag
verlos. Toe die geveg dan by Bet-Awen verbygaan,

<span id="an_14:24">14:24</span> en die manne van Israel dié dag
aangedryf word, het Saul die manskappe besweer en gesê: Vervloek is die
man wat iets eet tot vanaand, sodat ek my op my vyande kan wreek. Daarom
het al die manskappe aan niks geproe nie.

<span id="an_14:25">14:25</span> En al die mense het in 'n bos gekom, en
daar was heuning op die veld.

<span id="an_14:26">14:26</span> Toe die manskappe in die bos kom, was
daar oorvloed van heuning; maar niemand het met sy hand aan sy mond
geraak nie, omdat die manskappe bevrees was vir die eed.

<span id="an_14:27">14:27</span> Maar Jónatan het nie gehoor toe sy
vader die manskappe besweer het nie en het die punt van die staf wat in
sy hand was, uitgesteek en dit in 'n heuningkoek gedoop en sy hand aan
sy mond gebring, en sy oë het helder geword.

<span id="an_14:28">14:28</span> Daarop spreek een van die manskappe hom
aan en sê: Jou vader het die manskappe met hierdie dure eed besweer:
Vervloek is die man wat vandag iets eet. Daarom is die volk afgemat.

<span id="an_14:29">14:29</span> En Jónatan sê: My vader stort die land
in die ongeluk; kyk tog hoe helder my oë nou is, omdat ek hierdie
bietjie heuning geproe het.

<span id="an_14:30">14:30</span> Hoeveel te meer as die manskappe vandag
vry kon eet van die buit van hul vyande wat hulle gevind het! Maar nou
is die slagting onder die Filistyne nie groot nie.

<span id="an_14:31">14:31</span> Maar dié dag het hulle die Filistyne
verslaan van Migmas af na Ajalon toe, en die manskappe was baie afgemat.

<span id="an_14:32">14:32</span> En die manskappe het op die buit
afgestorm, en kleinvee en beeste en kalwers geneem en dit op die grond
geslag, en die manskappe het dit met bloed en al geëet.

<span id="an_14:33">14:33</span> Toe daar aan Saul geboodskap is: Kyk,
die manskappe besondig hulle teen die HERE deur met bloed en al te eet,
het hy gesê: Julle handel troueloos; rol nou 'n groot klip na my toe.

<span id="an_14:34">14:34</span> Verder het Saul gesê: Versprei julle
onder die manskappe en sê aan hulle: Bring na my elkeen sy bees en
elkeen sy stuk kleinvee, en slag dit hier en eet; maar besondig julle
nie teen die HERE deur met bloed en al te eet nie. En al die manskappe
het elkeen in die nag sy bees met sy hand gebring en dit daar geslag.

<span id="an_14:35">14:35</span> En Saul het vir die HERE 'n altaar
gebou; dit was die eerste altaar wat hy vir die HERE gebou het.

<span id="an_14:36">14:36</span> Toe sê Saul: Laat ons in die nag aftrek
agter die Filistyne aan, en laat ons onder hulle plunder totdat dit môre
lig word; en ons moet nie een onder hulle laat oorbly nie. En hulle
antwoord: Doen alles wat goed is in u oë. Maar die priester het gesê:
Laat ons hier tot God nader.

<span id="an_14:37">14:37</span> Toe het Saul God geraadpleeg: Sal ek
aftrek agter die Filistyne aan? Sal U hulle in Israel se hand gee? Maar
Hy het hom dié dag nie geantwoord nie.

<span id="an_14:38">14:38</span> En Saul sê: Kom nader hierheen, al die
hoofde van die volk, en ondersoek en kyk waarin hierdie sonde vandag
begaan is.

<span id="an_14:39">14:39</span> Want so waar as die HERE leef wat
Israel verlos, al was dit ook in my seun Jónatan, dan moet hy sekerlik
sterwe! Maar niemand uit al die manskappe het hom geantwoord nie.

<span id="an_14:40">14:40</span> Daarop sê hy aan die hele Israel: Julle
moet eenkant staan, en ek en my seun Jónatan sal eenkant staan. En die
manskappe antwoord Saul: Doen wat goed is in u oë.

<span id="an_14:41">14:41</span> Toe sê Saul aan die HERE: God van
Israel, gee tog die waarheid! En Jónatan en Saul is aangewys, maar die
manskappe het vry uitgegaan.

<span id="an_14:42">14:42</span> En Saul sê: Werp die lot tussen my en
my seun Jónatan. En Jónatan is aangewys.

<span id="an_14:43">14:43</span> Daarop vra Saul vir Jónatan: Gee my tog
te kenne wat jy gedoen het. En Jónatan het hom te kenne gegee en gesê:
Ek het net 'n bietjie heuning geproe met die punt van die staf wat in my
hand was; hier is ek, ek sal sterwe.

<span id="an_14:44">14:44</span> Toe sê Saul: Mag God aan my so doen en
so daaraan toedoen, jy moet sekerlik sterwe, Jónatan!

<span id="an_14:45">14:45</span> Maar die manskappe het aan Saul gesê:
Moet Jónatan sterwe wat hierdie groot verlossing in Israel bewerk het?
Volstrek nie! So waar as die HERE leef, geen haar van sy hoof sal op die
aarde val nie! Want met God het hy dit vandag gedoen. So het die volk
dan Jónatan losgekoop, dat hy nie gesterf het nie.

<span id="an_14:46">14:46</span> Daarna het Saul agter die Filistyne
teruggetrek, en die Filistyne het na hulle plek gegaan.

<span id="an_14:47">14:47</span> So het Saul dan die koningskap oor
Israel verkry en oorlog gevoer rondom teen al sy vyande: teen Moab en
teen die kinders van Ammon en teen Edom en teen die konings van Soba en
teen die Filistyne; en oral waarheen hy hom gewend het, het hy straf
geoefen.

<span id="an_14:48">14:48</span> En hy het hom dapper gedra: hy het
Amalek verslaan en Israel gered uit die hand van sy berower.

<span id="an_14:49">14:49</span> En die seuns van Saul was Jónatan en
Jiswi en Malkisúa, en die naam van sy twee dogters: die naam van die
oudste was Merab, en die naam van die jongste Migal.

<span id="an_14:50">14:50</span> En die naam van Saul se vrou was
Ahínoam, 'n dogter van Ahímaäs; en die naam van sy leërowerste was
Abner, die seun van Ner, die oom van Saul.

<span id="an_14:51">14:51</span> En Kis was die vader van Saul, en Ner,
die vader van Abner, was die seun van Abíël.

<span id="an_14:52">14:52</span> Die oorlog teen die Filistyne was hewig
al die dae van Saul; en waar Saul ook 'n held of 'n dapper man sien, het
hy hom by hom opgeneem.

<span id="an_15:1">15:1</span> Toe sê Samuel vir Saul: Die HERE het my
gestuur om jou as koning te salf oor sy volk, oor Israel; luister dan
nou na die stem van die woorde van die HERE.

<span id="an_15:2">15:2</span> So sê die HERE van die leërskare: Ek het
terdeë gelet op wat Amalek Israel aangedoen het, dat hy hom in die weg
gestaan het by sy optog uit Egipte.

<span id="an_15:3">15:3</span> Gaan nou en verslaan Amalek, en julle
moet met die banvloek tref alles wat hy het; en jy mag hom nie verskoon
nie, maar jy moet om die lewe bring man sowel as vrou, kind en suigling,
bees en kleinvee, kameel en esel.

<span id="an_15:4">15:4</span> Daarop het Saul die manskappe opgeroep en
hulle gemonster in Teláim: twee honderd duisend voetgangers en tien
duisend man van Juda.

<span id="an_15:5">15:5</span> En toe Saul by die stad van Amalek aankom
en in die dal 'n hinderlaag opstel,

<span id="an_15:6">15:6</span> sê Saul vir die Keniete: Gaan weg,
verwyder julle, trek af onder die Amalekiete uit, dat ek julle nie met
hulle saam wegruim nie; want julle het guns bewys aan al die kinders van
Israel by hulle optog uit Egipte. Toe het die Keniete hulle verwyder
onder die Amalekiete uit.

<span id="an_15:7">15:7</span> En Saul het die Amalekiete verslaan van
Hawíla af in die rigting van Sur wat oos van Egipte lê.

<span id="an_15:8">15:8</span> En Agag, die koning van Amalek, het hy
lewendig gevang, maar die hele volk deur die skerpte van die swaard met
die banvloek getref.

<span id="an_15:9">15:9</span> Maar Saul en die manskappe het Agag
gespaar, en die beste van die kleinvee en beeste, en die naas-bestes en
die lammers en alles wat van waarde was--dit wou hulle nie met die
banvloek tref nie; maar al die goed wat veragtelik en vervalle was, dit
het hulle met die banvloek getref.

<span id="an_15:10">15:10</span> En die woord van die HERE het tot
Samuel gekom en gesê:

<span id="an_15:11">15:11</span> Ek het berou gekry dat Ek Saul koning
gemaak het, want hy het van My afvallig geword en my woorde nie
uitgevoer nie. Toe het Samuel kwaad geword en die hele nag deur die HERE
aangeroep.

<span id="an_15:12">15:12</span> Maar die môre vroeg het Samuel hom
klaargemaak om Saul te ontmoet. En aan Samuel is meegedeel en gesê: Saul
het in Karmel aangekom, en kyk, hy het vir hom 'n gedenkteken opgerig;
en hy het weggedraai en verbygegaan en afgetrek na Gilgal.

<span id="an_15:13">15:13</span> Toe Samuel by Saul kom, sê Saul vir
hom: Mag u geseënd wees deur die HERE: ek het die woord van die HERE
uitgevoer.

<span id="an_15:14">15:14</span> Daarop vra Samuel: Maar wat vir 'n
geblêr van kleinvee is dit in my ore en 'n gebulk van beeste wat ek
hoor?

<span id="an_15:15">15:15</span> En Saul sê: Van die Amalekiete het
hulle dit gebring, want die manskappe het die beste kleinvee en beeste
gespaar om aan die HERE u God te offer; maar die ander het ons met die
banvloek getref.

<span id="an_15:16">15:16</span> Toe sê Samuel vir Saul: Hou op, dat ek
jou kan meedeel wat die HERE vannag met my gespreek het. En hy antwoord
hom: Spreek.

<span id="an_15:17">15:17</span> En Samuel sê: Is jy, hoewel jy klein
was in jou eie oë, nie tog die hoof van die stamme van Israel nie? En
die HERE het jou as koning oor Israel gesalf.

<span id="an_15:18">15:18</span> En die HERE het jou op die pad gestuur
en gesê: Gaan heen en tref die sondaars, die Amalekiete, met die
banvloek en veg teen hulle totdat hulle vernietig is.

<span id="an_15:19">15:19</span> Waarom het jy dan nie na die stem van
die HERE geluister nie en op die buit afgestorm en gedoen wat verkeerd
is in die oë van die HERE?

<span id="an_15:20">15:20</span> Toe sê Saul vir Samuel: Ek het na die
stem van die HERE geluister en gegaan op die pad waar die HERE my op
gestuur het, en Agag, die koning van Amalek, gebring; maar die
Amalekiete het ek met die banvloek getref.

<span id="an_15:21">15:21</span> Maar die manskappe het van die buit
kleinvee en beeste geneem, die beste van die bangoed, om aan die HERE u
God in Gilgal te offer.

<span id="an_15:22">15:22</span> Daarop sê Samuel: Het die HERE behae in
brandoffers en slagoffers soos in gehoorsaamheid aan die stem van die
HERE? Kyk, om gehoorsaam te wees is beter as slagoffer, om te luister
beter as die vet van ramme.

<span id="an_15:23">15:23</span> Want wederstrewigheid is 'n sonde van
waarsêery, en eiesinnigheid is afgodery en beeldediens. Omdat jy die
woord van die HERE verwerp het, het Hy jou as koning verwerp.

<span id="an_15:24">15:24</span> Toe sê Saul vir Samuel: Ek het
gesondig, omdat ek die bevel van die HERE en u woorde oortree het, want
ek was bevrees vir die manskappe en het na hulle geluister.

<span id="an_15:25">15:25</span> Vergeef dan nou tog my sonde en kom met
my saam terug, dat ek die HERE kan aanbid.

<span id="an_15:26">15:26</span> Maar Samuel sê vir Saul: Ek sal nie met
jou saam teruggaan nie, omdat jy die woord van die HERE verwerp het, en
nou het die HERE jou verwerp om koning oor Israel te wees.

<span id="an_15:27">15:27</span> Toe Samuel hom omdraai om weg te gaan,
gryp hy die slip van sy mantel, maar dit het afgeskeur.

<span id="an_15:28">15:28</span> En Samuel sê vir hom: Vandag het die
HERE die koningskap oor Israel van jou afgeskeur en dit aan jou naaste
gegee wat beter is as jy.

<span id="an_15:29">15:29</span> En ook lieg die Roem van Israel nie, en
Hy ken geen berou nie; want Hy is geen mens, dat Hy berou sou hê nie.

<span id="an_15:30">15:30</span> En hy sê: Ek het gesondig; eer my tog
nou voor die oudstes van my volk en voor Israel, en kom saam met my
terug, dat ek die HERE u God kan aanbid.

<span id="an_15:31">15:31</span> Samuel het toe teruggegaan agter Saul
aan, en Saul het die HERE aanbid.

<span id="an_15:32">15:32</span> Daarop sê Samuel: Bring Agag, die
koning van Amalek, na my toe. Terwyl Agag dan opgeruimd na hom gaan, sê
Agag: Waarlik, die bitterheid van die dood het gewyk.

<span id="an_15:33">15:33</span> Maar Samuel het gesê: Soos jou swaard
vroue kinderloos gemaak het, so sal jou moeder onder die vroue
kinderloos wees. Daarop het Samuel Agag in stukke gekap voor die
aangesig van die HERE in Gilgal.

<span id="an_15:34">15:34</span> Daarna gaan Samuel na Rama, en Saul het
opgegaan na sy huis, na Gíbea van Saul.

<span id="an_15:35">15:35</span> En Samuel het Saul tot die dag van sy
dood nie meer gesien nie, want Samuel het getreur oor Saul; en die HERE
het berou gehad dat Hy Saul koning gemaak het oor Israel.

<span id="an_16:1">16:1</span> Daarna sê die HERE aan Samuel: Hoe lank
sal jy treur oor Saul, terwyl Ek hom verwerp het om koning te wees oor
Israel? Vul jou horing met olie en gaan heen: Ek stuur jou na Isai, die
Betlehemiet, want Ek het onder sy seuns vir My 'n koning uitgesoek.

<span id="an_16:2">16:2</span> Maar Samuel vra: Hoe kan ek gaan? As Saul
dit hoor, sal hy my doodmaak. Toe sê die HERE: Neem 'n jong koei met jou
saam en sê: Ek kom om aan die HERE te offer.

<span id="an_16:3">16:3</span> Nooi Isai dan na die offermaaltyd, en Ek
sal jou bekend maak wat jy moet doen, en jy moet die een vir My salf wat
Ek jou sal noem.

<span id="an_16:4">16:4</span> En Samuel het gedoen wat die HERE
gespreek het; en toe hy by Betlehem aankom, het die oudstes van die stad
hom bewend tegemoetgegaan en gevra: Is u koms vrede?

<span id="an_16:5">16:5</span> En hy sê: Vrede! Ek kom om aan die HERE
te offer; heilig julle, en kom met my saam aan die offermaaltyd. En hy
het Isai en sy seuns geheilig en hulle na die offermaaltyd genooi.

<span id="an_16:6">16:6</span> Toe hulle inkom en hy Elíab sien, dink
hy: Gewis, hier staan voor die HERE sy gesalfde!

<span id="an_16:7">16:7</span> Maar die HERE sê vir Samuel: Kyk nie na
sy voorkoms en sy hoë gestalte nie, want Ek ag hom te gering. Want nie
wat die méns sien, sien God nie; want die mens sien aan wat voor oë is,
maar die HERE sien die hart aan.

<span id="an_16:8">16:8</span> Toe roep Isai Abinádab en laat hom voor
Samuel verbygaan. Maar hy sê: Hierdie een het die HERE ook nie uitgekies
nie.

<span id="an_16:9">16:9</span> Verder het Isai Samma laat verbygaan.
Maar hy sê: Hierdie een het die HERE ook nie uitgekies nie.

<span id="an_16:10">16:10</span> So het Isai dan sy sewe seuns voor
Samuel laat verbygaan, maar Samuel het aan Isai gesê: Die HERE het hulle
nie uitgekies nie.

<span id="an_16:11">16:11</span> Verder het Samuel aan Isai gevra: Is
dit al die seuns? En hy sê: Die kleinste is nog oor, en kyk, hy pas
skape op. Toe sê Samuel aan Isai: Stuur en laat hom haal, want ons mag
nie om die tafel gaan sit voordat hy hier kom nie.

<span id="an_16:12">16:12</span> Daarop het hy gestuur en hom laat kom;
en hy was rooierig, met mooi oë en 'n mooi voorkoms. En die HERE sê:
Staan op, salf hom, want dit is hy.

<span id="an_16:13">16:13</span> Samuel neem toe die horing met olie en
salf hom te midde van sy broers, en die Gees van die HERE het van dié
dag af en verder oor Dawid vaardig geword. En Samuel het klaargemaak en
na Rama gegaan.

<span id="an_16:14">16:14</span> Maar die Gees van die HERE het van Saul
gewyk, en 'n bose gees, deur die HERE gestuur, het hom verskrik.

<span id="an_16:15">16:15</span> Toe sê die dienaars van Saul vir hom:
Kyk tog, 'n bose gees van God verskrik u:

<span id="an_16:16">16:16</span> laat ons heer net sê, en u dienaars wat
voor u staan, sal 'n man soek wat op die siter kan speel; en as die bose
gees van God oor u is, moet hy speel met sy hand, dan sal dit beter met
u word.

<span id="an_16:17">16:17</span> Daarop sê Saul aan sy dienaars: Kyk tog
vir my uit na 'n man wat goed kan speel, en bring hom na my.

<span id="an_16:18">16:18</span> En een van die dienaars antwoord en sê:
Kyk, ek het 'n seun van Isai, die Betlehemiet, gesien wat kan speel, en
hy is 'n dapper held en 'n krygsman en wel ter tale en mooi gebou, en
die HERE is met hom.

<span id="an_16:19">16:19</span> Toe het Saul boodskappers na Isai
gestuur en gesê: Stuur tog jou seun Dawid wat by die skape is, na my.

<span id="an_16:20">16:20</span> Isai neem toe 'n esel, brood en 'n
leersak met wyn en 'n bokkie en stuur dit met sy seun Dawid na Saul.

<span id="an_16:21">16:21</span> So het Dawid dan by Saul gekom en voor
hom gestaan; en dié het hom baie liefgekry, sodat hy sy wapendraer
geword het.

<span id="an_16:22">16:22</span> Daarna het Saul na Isai gestuur om te
sê: Laat Dawid tog voor my staan, want hy het guns in my oë gevind.

<span id="an_16:23">16:23</span> En net wanneer daar 'n gees van God oor
Saul kom, neem Dawid die siter en speel met sy hand; dan voel Saul
verlig en word beter, en die bose gees wyk van hom.

<span id="an_17:1">17:1</span> En die Filistyne het hulle leër versamel
vir die oorlog en bymekaargekom by Sogo wat aan Juda behoort, en laer
opgeslaan tussen Sogo en Aséka in Efes-Dammim.

<span id="an_17:2">17:2</span> Maar Saul en die manne van Israel het
byeengekom en laer opgeslaan in die dal van die terpentynboom en hulle
in slagorde teenoor die Filistyne opgestel.

<span id="an_17:3">17:3</span> En die Filistyne het duskant teen die
berg en die Israeliete oorkant teen die berg gestaan, sodat die dal
tussen hulle in was.

<span id="an_17:4">17:4</span> Toe kom daar 'n baasvegter uit die laers
van die Filistyne, met die naam van Góliat, uit Gat; sy hoogte was ses
el en 'n span.

<span id="an_17:5">17:5</span> Daar was 'n koperhelm op sy hoof, en hy
het 'n pantser van skubbe aangehad--die gewig van die pantser was vyf
duisend sikkels koper--

<span id="an_17:6">17:6</span> en skeenplate van koper was aan sy bene
en 'n koperlans tussen sy skouers.

<span id="an_17:7">17:7</span> Die steel van sy spies was soos 'n
wewersbalk, en die lem van sy spies was van ses honderd sikkels yster,
en die skilddraer het voor hom uit geloop.

<span id="an_17:8">17:8</span> En hy het gaan staan en roep na die
slagordes van Israel en vir hulle gesê: Waarom trek julle uit om jul in
slagorde op te stel? Is ek nie die Filistyn, en julle dienaars van Saul
nie? Kies vir julle'n man uit, dat hy na my toe afkom.

<span id="an_17:9">17:9</span> As hy teen my kan veg en my verslaan, sal
ons julle slawe wees; maar as ek hom oorwin en hom verslaan, moet julle
ons slawe wees en ons dien.

<span id="an_17:10">17:10</span> Verder sê die Filistyn: Ek daag die
slagordes van Israel vandag uit! Gee my 'n man, dat ons saam kan veg.

<span id="an_17:11">17:11</span> Toe Saul en die hele Israel hierdie
woorde van die Filistyn hoor, was hulle verskrik en baie bevrees.

<span id="an_17:12">17:12</span> En Dawid was die seun van dié Efratiet,
uit Betlehem-Juda, met die naam van Isai; hy het agt seuns gehad, en die
man was in Saul se dae oud, op jare gekom onder die manne.

<span id="an_17:13">17:13</span> Maar die drie oudste seuns van Isai het
Saul al in die oorlog gevolg; en die name van sy drie seuns wat in die
oorlog gegaan het, was: Elíab, die oudste, en sy tweede, Abinádab, en
die derde, Samma.

<span id="an_17:14">17:14</span> Dawid was die jongste, terwyl die drie
oudstes Saul gevolg het.

<span id="an_17:15">17:15</span> En Dawid het heen en weer gegaan van
Saul om die kleinvee van sy vader in Betlehem op te pas.

<span id="an_17:16">17:16</span> En die Filistyn het smôrens vroeg en
saans nader gekom en gaan staan, veertig dae lank.

<span id="an_17:17">17:17</span> Toe het Isai aan sy seun Dawid gesê:
Neem tog vir jou broers'n efa van hierdie gebraaide koring en hierdie
tien brode, en bring dit gou vir jou broers na die laer toe.

<span id="an_17:18">17:18</span> Maar hierdie tien skywe kaas moet jy
bring na die owerste oor duisend, en jy moet ondersoek doen na die
welstand van jou broers en van hulle 'n pand saambring.

<span id="an_17:19">17:19</span> En Saul en hulle en al die manne van
Israel was besig om te veg teen die Filistyne in die dal van die
terpentynboom.

<span id="an_17:20">17:20</span> En die volgende môre vroeg het Dawid
hom klaargemaak: die kleinvee aan die wagter afgegee en opgelaai en
weggegaan soos Isai hom beveel het. En toe hy by die wa-laer kom, hef
die leërmag wat na die vegterrein uittrek, juis die krygsgeskreeu aan.

<span id="an_17:21">17:21</span> Israel sowel as die Filistyne het
slagorde teenoor slagorde opgestel.

<span id="an_17:22">17:22</span> Daarop gee Dawid sy pakgoed af onder
bewaring van die oppasser van die pakgoed, en hy hardloop na die
vegterrein. Toe hy daar aankom, vra hy sy broers na die welstand.

<span id="an_17:23">17:23</span> En terwyl hy met hulle spreek, kom juis
die baasvegter--Góliat is sy naam, die Filistyn uit Gat--uit die
slagordes van die Filistyne op en spreek daardie selfde woorde, sodat
Dawid dit hoor.

<span id="an_17:24">17:24</span> Maar toe al die manne van Israel die
man sien, vlug hulle vir hom weg, want hulle was baie bang.

<span id="an_17:25">17:25</span> En die manne van Israel sê: Het julle
die man gesien wat daar opkom? Want hy kom op om Israel uit te daag. En
die koning sal die man wat hom verslaan, oorlaai met groot rykdom; ook
sal hy sy dogter aan hom gee en sy familie in Israel vrystel van
belasting.

<span id="an_17:26">17:26</span> Daarop het Dawid die manne wat by hom
staan, gevra en gesê: Wat sal met die man gebeur wat hierdie Filistyn
verslaan en die smaad van Israel wegneem? Want wie is hierdie onbesnede
Filistyn, dat hy die slagordes van die lewende God durf uitdaag?

<span id="an_17:27">17:27</span> En die manskappe gee hom dieselfde
antwoord: Só sal met die man gebeur wat hom verslaan.

<span id="an_17:28">17:28</span> Toe sy oudste broer Elíab hom met die
manne hoor spreek, het Elíab baie kwaad geword vir Dawid en gesê: Waarom
het jy eintlik afgekom, en aan wie het jy daardie klompie kleinvee in
die woestyn afgegee? Ek ken jou vermetelheid en die boosheid van jou
hart, want jy het afgekom om die geveg te sien.

<span id="an_17:29">17:29</span> En Dawid sê: Wat het ek nou gedoen? Ek
vra maar net.

<span id="an_17:30">17:30</span> En hy het by hom weggedraai na iemand
anders en dieselfde woorde gespreek, en die manskappe het hom geantwoord
volgens die eerste woorde.

<span id="an_17:31">17:31</span> Toe hulle die woorde hoor wat Dawid
spreek en dit voor Saul meedeel, het dié hom laat haal.

<span id="an_17:32">17:32</span> En Dawid het aan Saul gesê: Laat die
manne se moed tog nie ter wille van hom sink nie. U dienaar sal gaan en
teen hierdie Filistyn veg.

<span id="an_17:33">17:33</span> Maar Saul het Dawid geantwoord: Jy kan
nie na hierdie Filistyn gaan om teen hom te veg nie, want jy is 'n seun,
en hy is 'n krygsman van sy jeug af.

<span id="an_17:34">17:34</span> Daarop sê Dawid aan Saul: U dienaar het
vir sy vader die kleinvee opgepas, en as daar 'n leeu of 'n beer kom en
'n stuk kleinvee uit die trop wegdra,

<span id="an_17:35">17:35</span> dan gaan ek uit agter hom aan en
verslaan hom en ruk dit uit sy bek uit; en as hy my aanval, gryp ek hom
aan sy baard en verslaan hom en maak hom dood.

<span id="an_17:36">17:36</span> U dienaar het die leeu sowel as die
beer doodgeslaan, en met hierdie onbesnede Filistyn sal dit gaan net
soos met een van hulle, omdat hy die slagordes van die lewende God
uitgedaag het.

<span id="an_17:37">17:37</span> Verder sê Dawid: Die HERE wat my gered
het uit die klou van die leeu en uit die klou van die beer, Hy sal my
red uit die hand van hierdie Filistyn. Toe sê Saul vir Dawid: Gaan, en
mag die HERE met jou wees!

<span id="an_17:38">17:38</span> En Saul het Dawid sy klere laat aantrek
en 'n koperhelm op sy hoof gesit en hom 'n pantser laat aantrek.

<span id="an_17:39">17:39</span> En Dawid het sy swaard bo-oor sy klere
vasgegord, en toe hy moeite doen om te loop, omdat hy dit nooit probeer
het nie, sê Dawid vir Saul: Ek kan nie hierin loop nie, want ek het dit
nooit probeer nie. En Dawid het dit uitgetrek.

<span id="an_17:40">17:40</span> Daarop neem hy sy staf in sy hand en
soek vir hom uit die spruit vyf gladde klippe uit en steek dit in sy
herderstas wat hy gehad het, naamlik in die slingersak; en met sy
slinger in sy hand het hy nader gekom na die Filistyn.

<span id="an_17:41">17:41</span> Ook die Filistyn het al nader en nader
gekom na Dawid, en die skilddraer voor hom uit.

<span id="an_17:42">17:42</span> Toe die Filistyn opkyk en Dawid sien,
het hy hom verag, omdat hy 'n seun was--rooierig, met 'n mooi voorkoms.

<span id="an_17:43">17:43</span> En die Filistyn vra vir Dawid: Is ek 'n
hond dat jy met stokke na my toe kom? En die Filistyn het Dawid vervloek
by sy gode.

<span id="an_17:44">17:44</span> Verder sê die Filistyn vir Dawid: Kom
na my toe, dat ek jou vlees aan die voëls van die hemel en die diere van
die veld kan gee.

<span id="an_17:45">17:45</span> Maar Dawid sê vir die Filistyn: Jy kom
na my met 'n swaard en met 'n spies en met 'n lans, maar ek kom na jou
in die Naam van die HERE van die leërskare, die God van die slagordes
van Israel, wat jy uitgedaag het.

<span id="an_17:46">17:46</span> Vandag sal die HERE jou in my hand
oorlewer, dat ek jou kan verslaan en jou hoof van jou wegneem, en die
lyke van die leër van die Filistyne vandag aan die voëls van die hemel
en die wilde diere van die aarde kan gee, sodat die hele aarde kan weet
dat Israel 'n God het.

<span id="an_17:47">17:47</span> Dan sal hierdie hele menigte moet erken
dat die HERE nie deur swaard en deur spies verlos nie; want die stryd
behoort aan die HERE, en Hy sal julle in ons hand gee.

<span id="an_17:48">17:48</span> Toe die Filistyn hom dan klaarmaak en
aldeur nader kom om Dawid te ontmoet, loop Dawid gou na die vegterrein
om die Filistyn te ontmoet;

<span id="an_17:49">17:49</span> en Dawid steek sy hand in die tas en
neem 'n klip daaruit en slinger, en hy tref die Filistyn in sy voorhoof,
sodat die klip in sy voorhoof indring en hy op sy gesig teen die grond
val.

<span id="an_17:50">17:50</span> So het Dawid dan die Filistyn oorweldig
met 'n slinger en 'n klip. En hy het die Filistyn verslaan en hom gedood
alhoewel daar geen swaard in Dawid se hand was nie.

<span id="an_17:51">17:51</span> Daarop het Dawid gehardloop en by die
Filistyn gaan staan en sy swaard geneem, dit uit sy skede getrek en hom
van kant gemaak, en hy het daarmee sy hoof afgekap. Toe die Filistyne
sien dat hulle held dood was, het hulle gevlug.

<span id="an_17:52">17:52</span> Toe het die manne van Israel en van
Juda hulle klaargemaak en gejuig en die Filistyne agtervolg tot by die
ingang na Gat en tot by die poorte van Ekron, sodat die gesneuweldes van
die Filistyne gelê het op die pad van Saäráim en tot by Gat en tot by
Ekron.

<span id="an_17:53">17:53</span> Daarna het die kinders van Israel
teruggekeer van die hewige agtervolging van die Filistyne en hulle laer
geplunder.

<span id="an_17:54">17:54</span> En Dawid het die hoof van die Filistyn
geneem en dit na Jerusalem gebring, maar sy wapens in sy tent neergesit.

<span id="an_17:55">17:55</span> Net toe Saul Dawid sien uittrek om die
Filistyn te ontmoet, sê hy vir Abner, die leërowerste: Wie se seun is
die jongman tog, Abner? En Abner antwoord: So waar as u siel leef,
koning, ek weet dit nie!

<span id="an_17:56">17:56</span> En die koning sê: Vra jy wie se seun
die jongman tog is.

<span id="an_17:57">17:57</span> En toe Dawid terugkom nadat hy die
Filistyn verslaan het, het Abner hom geneem en hom voor Saul gebring,
met die hoof van die Filistyn in sy hand.

<span id="an_17:58">17:58</span> En Saul vra hom: Wie se seun is jy,
jongman? En Dawid sê: Die seun van u dienaar Isai, die Betlehemiet.

<span id="an_18:1">18:1</span> En nadat hy sy gesprek met Saul beëindig
het, het die siel van Jónatan verkleef geraak aan die siel van Dawid, en
Jónatan het hom liefgekry soos sy eie siel.

<span id="an_18:2">18:2</span> En Saul het hom dié dag geneem en hom nie
na sy familie laat teruggaan nie.

<span id="an_18:3">18:3</span> Toe sluit Jónatan met Dawid 'n verbond,
omdat hy hom liefgehad het soos sy eie siel.

<span id="an_18:4">18:4</span> Daarby trek Jónatan sy mantel uit wat hy
aangehad het, en gee dit aan Dawid; ook sy klere, ja, selfs sy swaard en
sy boog en sy gordel.

<span id="an_18:5">18:5</span> En Dawid het uitgetrek. Oral waar Saul
hom gestuur het, was hy voorspoedig, sodat Saul hom oor die krygsmanne
aangestel het; en dit was goed in die oë van die hele volk en ook in die
oë van die dienaars van Saul.

<span id="an_18:6">18:6</span> En toe hulle tuis kom, en ook Dawid terug
was nadat hy die Filistyn verslaan het, het die vroue uitgegaan uit al
die stede van Israel met sang en koordanse, met tamboeryne, met
vreugdegeroep en met triangels koning Saul tegemoet.

<span id="an_18:7">18:7</span> En die vroue wat vrolik was, het gesing
en gesê: Saul het sy duisende verslaan, maar Dawid sy tien duisende!

<span id="an_18:8">18:8</span> En Saul het baie kwaad geword, want
hierdie woord was verkeerd in sy oë. En hy sê: Hulle het Dawid die tien
duisende gegee, maar my die duisende gegee; hy moet nou nog net die
koningskap kry!

<span id="an_18:9">18:9</span> En van dié dag af en verder het Saul die
oog op Dawid gehad.

<span id="an_18:10">18:10</span> Die volgende dag het die bose gees van
God oor Saul vaardig geword, sodat hy rasend was binne-in die huis
terwyl Dawid soos elke dag met sy hand speel, en Saul 'n spies in sy
hand hou.

<span id="an_18:11">18:11</span> Toe gooi Saul die spies en sê: Ek wil
Dawid teen die muur vassteek! Maar Dawid het twee maal vir hom padgegee.

<span id="an_18:12">18:12</span> En Saul was bevrees vir Dawid, omdat
die HERE met hom was en van Saul gewyk het.

<span id="an_18:13">18:13</span> Daarom het Saul hom uit sy
teenwoordigheid verwyder en hom aangestel as sy owerste oor duisend,
sodat hy voor die manskappe uit-- en ingegaan het.

<span id="an_18:14">18:14</span> En Dawid was voorspoedig in al sy weë,
want die HERE was met hom.

<span id="an_18:15">18:15</span> Toe Saul sien dat hy baie voorspoedig
was, het hy vir hom bang geword.

<span id="an_18:16">18:16</span> Maar die hele Israel en Juda het Dawid
liefgehad, want hy het voor hulle uit-- en ingegaan.

<span id="an_18:17">18:17</span> Verder het Saul vir Dawid gesê: Hier is
my oudste dogter Merab, haar sal ek aan jou as vrou gee; wees net vir my
'n dapper man en voer die oorloë van die HERE. Want Saul het gedink:
Laat my hand nie teen hom wees nie, maar laat die hand van die Filistyne
teen hom wees.

<span id="an_18:18">18:18</span> Maar Dawid het vir Saul gesê: Wie is
ek, en wat is my familie, die geslag van my vader in Israel, dat ek 'n
skoonseun van die koning sou word?

<span id="an_18:19">18:19</span> Maar teen die tyd dat Merab, die dogter
van Saul, aan Dawid moes gegee word, is sy aan Adriël, die Meholatiet,
as vrou gegee.

<span id="an_18:20">18:20</span> Maar Migal, die dogter van Saul, het
Dawid liefgekry; en toe hulle dit aan Saul meedeel, was die saak in sy
oë reg.

<span id="an_18:21">18:21</span> Want Saul het gedink: Ek sal haar aan
hom gee, dat sy vir hom'n strik kan wees en dat die hand van die
Filistyne teen hom kan wees. Daarom het Saul vir Dawid gesê: Vir die
tweede keer kan jy vandag my skoonseun word!

<span id="an_18:22">18:22</span> En Saul het sy dienaars bevel gegee:
Spreek met Dawid in die geheim en sê: Kyk, die koning hou van jou, en al
sy dienaars het jou lief: word nou maar die koning se skoonseun.

<span id="an_18:23">18:23</span> Die dienaars van Saul het toe hierdie
woorde voor die ore van Dawid gespreek; maar Dawid het gevra: Is dit 'n
kleinigheid in julle oë om die skoonseun van die koning te word, terwyl
ek 'n arm en geringe man is?

<span id="an_18:24">18:24</span> En die dienaars van Saul het hom dit
meegedeel: Sulke woorde het Dawid gespreek.

<span id="an_18:25">18:25</span> Toe sê Saul: So moet julle aan Dawid
sê: Die koning het behae in geen ander bruidsprys as honderd voorhuide
van Filistyne nie, as wraakneming op die vyande van die koning. Saul het
naamlik daarop gereken om Dawid te laat val deur die hand van die
Filistyne.

<span id="an_18:26">18:26</span> Toe sy dienaars hierdie woorde aan
Dawid meedeel, was die saak reg in die oë van Dawid om skoonseun van die
koning te word. En voordat die dae verstreke was,

<span id="an_18:27">18:27</span> het Dawid hom klaargemaak en met sy
manne uitgetrek, en hulle het twee honderd man onder die Filistyne
doodgeslaan; en Dawid het hulle voorhuide gebring en dit is voltallig
aan die koning afgegee, sodat hy die koning se skoonseun kon word.
Daarop het Saul aan hom sy dogter Migal as vrou gegee.

<span id="an_18:28">18:28</span> Toe Saul sien en merk dat die HERE met
Dawid was, en dat Migal, die dogter van Saul, hom liefhet,

<span id="an_18:29">18:29</span> het Saul nog meer bevrees geword vir
Dawid, en Saul het Dawid se vyand geword al die dae.

<span id="an_18:30">18:30</span> En die vorste van die Filistyne het
uitgetrek; en so dikwels as hulle uittrek, het Dawid meer voorspoed
gehad as al die dienaars van Saul, sodat sy naam hooggeëerd was.

<span id="an_19:1">19:1</span> Daarna het Saul met sy seun Jónatan en
met al sy dienaars gespreek om Dawid dood te maak; maar Jónatan, die
seun van Saul, het baie van Dawid gehou;

<span id="an_19:2">19:2</span> en Jónatan het dit aan Dawid meegedeel en
gesê: My vader Saul soek geleentheid om jou dood te maak: pas dan nou
môre vroeg op en hou jou verborge en steek jou weg.

<span id="an_19:3">19:3</span> Dan sal ek uitgaan en langs my vader gaan
staan in die veld waar jy is, en ek sal met my vader oor jou spreek; en
as ek iets sien, sal ek jou dit meedeel.

<span id="an_19:4">19:4</span> Jónatan het toe goed van Dawid gespreek
by sy vader Saul en vir hom gesê: Laat die koning hom tog nie besondig
aan sy dienaar Dawid nie, omdat hy nie teen u gesondig het nie, en omdat
sy handelwyse u geheel ten goede kom:

<span id="an_19:5">19:5</span> hy het sy lewe gewaag en die Filistyn
verslaan, en die HERE het aan die hele Israel 'n groot oorwinning
besorg. U het dit gesien en u was bly; waarom sal u dan aan onskuldige
bloed u besondig deur Dawid sonder oorsaak dood te maak?

<span id="an_19:6">19:6</span> En Saul het na Jónatan geluister, en Saul
het gesweer: So waar as die HERE leef, hy sal nie gedood word nie!

<span id="an_19:7">19:7</span> Daarop het Jónatan Dawid geroep, en
Jónatan het al hierdie woorde aan hom meegedeel. En Jónatan het Dawid na
Saul gebring, en hy was voor hom soos gister en eergister.

<span id="an_19:8">19:8</span> En toe daar weer oorlog kom, het Dawid
uitgetrek en teen die Filistyne geveg en 'n groot slag onder hulle
geslaan, sodat hulle voor hom uit gevlug het.

<span id="an_19:9">19:9</span> Maar 'n bose gees van die HERE het oor
Saul gekom terwyl hy in sy huis sit met sy spies in sy hand en Dawid met
die hand op die snare speel.

<span id="an_19:10">19:10</span> Toe probeer Saul om Dawid met die spies
teen die muur vas te steek, maar hy het vir Saul gekoes, sodat hy die
spies teen die muur vasgooi. En Dawid het gevlug en daardie nag
vrygekom.

<span id="an_19:11">19:11</span> Maar Saul het boodskappers na Dawid se
huis gestuur om hom te bewaak en hom die môre vroeg dood te maak. Maar
sy vrou Migal het dit aan Dawid meegedeel en gesê: As jy nie vannag jou
lewe red nie, word jy môre gedood.

<span id="an_19:12">19:12</span> Migal het Dawid toe deur die venster
laat afsak; en hy het weggegaan en gevlug en vrygekom.

<span id="an_19:13">19:13</span> Daarop neem Migal die huisgod en lê dit
op die bed neer, en sy sit die net van bokhaar aan sy koppenent en bedek
dit met 'n kombers.

<span id="an_19:14">19:14</span> Toe Saul dan boodskappers stuur om
Dawid te gaan haal, sê sy: Hy is siek.

<span id="an_19:15">19:15</span> Daarop stuur Saul die boodskappers om
Dawid te besoek met die opdrag: Bring hom met bed en al na my toe, dat
ek hom kan ombring.

<span id="an_19:16">19:16</span> Toe die boodskappers inkom, lê die
huisgod daar op die bed en die net van bokhaar aan sy koppenent!

<span id="an_19:17">19:17</span> En Saul sê vir Migal: Waarom het jy my
so bedrieg en my vyand laat gaan, sodat hy vrygekom het? Maar Migal het
Saul geantwoord: Hy het vir my gesê: Laat my gaan, of ek maak jou dood.

<span id="an_19:18">19:18</span> Intussen het Dawid gevlug en vrygeraak
en by Samuel in Rama gekom en hom meegedeel alles wat Saul hom aangedoen
het. Toe het hy saam met Samuel weggegaan, en hulle het in Najot gebly.

<span id="an_19:19">19:19</span> En aan Saul is meegedeel en gesê: Kyk,
Dawid is in Najot by Rama.

<span id="an_19:20">19:20</span> Daarop stuur Saul boodskappers om Dawid
te gaan haal. Maar toe hulle die skare profete sien profeteer, met
Samuel as leier aan hulle hoof, het die Gees van God oor die
boodskappers van Saul gekom, sodat hulle ook geprofeteer het.

<span id="an_19:21">19:21</span> Toe hulle dit aan Saul meedeel, het hy
ander boodskappers gestuur, maar hulle het ook geprofeteer; en Saul het
die derde keer weer boodskappers gestuur, maar hulle het ook
geprofeteer.

<span id="an_19:22">19:22</span> En hy het self ook na Rama gegaan en by
die groot put gekom wat by Segu is, en gevra en gesê: Waar is Samuel en
Dawid? En hulle antwoord: Daar in Najot by Rama.

<span id="an_19:23">19:23</span> Hierop gaan hy daarheen, na Najot by
Rama; en die Gees van God het ook oor hom gekom, sodat hy aldeur geloop
en profeteer het totdat hy in Najot by Rama aangekom het.

<span id="an_19:24">19:24</span> Hy het ook self sy klere uitgetrek en
ook voor Samuel geprofeteer en ontbloot neergeval daardie hele dag en
die hele nag. Daarom sê hulle: Is Saul ook onder die profete?

<span id="an_20:1">20:1</span> Toe het Dawid gevlug uit Najot by Rama,
en hy het by Jónatan gekom en gevra: Wat het ek gedoen? Wat is my
misdaad, en wat is my sonde voor jou vader, dat hy my lewe soek?

<span id="an_20:2">20:2</span> Maar hy sê vir hom: Volstrek nie! Jy sal
nie sterwe nie. Kyk, my vader doen geen ding, klein of groot, sonder om
dit aan my te openbaar nie; waarom sou my vader dan hierdie saak vir my
wegsteek? Dit is nie so nie.

<span id="an_20:3">20:3</span> Toe sweer Dawid verder en sê: Jou vader
weet baie goed dat ek guns in jou oë gevind het; daarom het hy gedink:
Laat Jónatan dit nie weet nie, anders word hy bedroef. Maar so waar as
die HERE leef en jou siel leef, daar is maar net een tree tussen my en
die dood!

<span id="an_20:4">20:4</span> En Jónatan het Dawid geantwoord: Wat jy
begeer, sal ek vir jou doen.

<span id="an_20:5">20:5</span> Toe sê Dawid vir Jónatan: Kyk, môre is
dit nuwemaan, en ek moet sekerlik met die koning saam aansit om te eet;
maar laat my gaan, dat ek my wegsteek in die veld tot oormôre-aand.

<span id="an_20:6">20:6</span> As jou vader my inderdaad mis, moet jy
sê: Dawid het my dringend verlof gevra om gou na sy stad Betlehem te
loop, want daar is die jaarlikse offer vir die hele geslag.

<span id="an_20:7">20:7</span> As hy so sê: Goed! dan is jou dienaar
veilig; maar as hy baie kwaad word, weet dan dat die onheil van sy kant
vas besluit is.

<span id="an_20:8">20:8</span> Bewys dan guns aan jou dienaar, want jy
het jou dienaar met jou saam in 'n verbond van die HERE gebring. Maar as
daar by my 'n misdaad is, maak jy my dan self dood--waarom tog sou jy my
na jou vader bring?

<span id="an_20:9">20:9</span> Toe sê Jónatan: Moenie so dink nie! Want
as ek sekerlik bemerk dat die onheil van my vader se kant vas besluit is
om oor jou te kom, sou ek jou dit dan nie te kenne gee nie?

<span id="an_20:10">20:10</span> En Dawid het Jónatan gevra: Wie sal my
dit te kenne gee of jou vader jou miskien 'n harde antwoord gee?

<span id="an_20:11">20:11</span> En Jónatan sê vir Dawid: Kom, laat ons
uitgaan die veld in. En hulle twee het die veld ingegaan.

<span id="an_20:12">20:12</span> Daarop sê Jónatan vir Dawid: Die HERE,
die God van Israel,is getuie dat ek my vader môre of oormôre op hierdie
tyd sal uitvra; en as dit gunstig is vir Dawid, sal ek dan nie na jou
stuur en jou dit openbaar nie?

<span id="an_20:13">20:13</span> Mag die HERE so aan Jónatan doen en so
daaraan toedoen: as my vader goedvind om onheil oor jou te bring, dan
sal ek jou dit openbaar en jou laat gaan, dat jy veilig kan wegkom; en
mag die HERE met jou wees soos Hy met my vader gewees het.

<span id="an_20:14">20:14</span> En sal jy my nie, as ek dan nog lewe,
die guns van die HERE bewys nie, sodat ek nie sterwe nie?

<span id="an_20:15">20:15</span> Jy sal ook nimmer aan my huis jou guns
onttrek nie; wanneer die HERE die vyande van Dawid, een vir een, van die
aarde af uitroei nie.

<span id="an_20:16">20:16</span> So het Jónatan dan 'n verbond gesluit
met die huis van Dawid. En die HERE het dit geëis van die hand van Dawid
se vyande.

<span id="an_20:17">20:17</span> En Jónatan het Dawid weer laat sweer by
sy liefde vir hom; want hy het hom liefgehad met die liefde van sy siel.

<span id="an_20:18">20:18</span> Verder het Jónatan vir hom gesê: Môre
is dit nuwemaan, en jy sal gemis word, want jou sitplek sal leeg wees.

<span id="an_20:19">20:19</span> Maar oormôre moet jy sekerlik afkom en
gaan na die plek waar jy jou op die werkdag weggesteek het, en jy moet
langs die klip Esel gaan sit.

<span id="an_20:20">20:20</span> Dan sal ek drie pyle aan die kant
daarvan skiet asof ek na 'n teiken skiet.

<span id="an_20:21">20:21</span> En kyk, ek sal die dienaar stuur en sê:
Gaan soek die pyle! As ek uitdruklik aan die dienaar sê: Daar is die
pyle, van jou af duskant toe, bring dit--dan kan jy maar kom; want jy is
veilig en daar is niks nie, so waar as die HERE leef!

<span id="an_20:22">20:22</span> Maar as ek só aan die jongman sê: Daar
lê die pyle van jou af, verder--gaan dan weg, want die HERE stuur jou
weg.

<span id="an_20:23">20:23</span> En wat die saak aangaan wat ons
bespreek het, ek en jy--kyk, die HERE is tussen my en jou tot in
ewigheid.

<span id="an_20:24">20:24</span> Daarop het Dawid hom in die veld
weggesteek. En toe dit nuwemaan was, gaan die koning aan die maaltyd sit
om te eet--

<span id="an_20:25">20:25</span> die koning het op sy sitplek gaan sit
soos die vorige kere, op die sitplek teen die muur; en Jónatan het
opgestaan, en Abner het langs Saul gesit, maar Dawid se plek was leeg.

<span id="an_20:26">20:26</span> En Saul het dié dag niks gepraat nie,
want hy het gedink: Daar het iets met hom gebeur dat hy nie rein is nie;
waarlik, hy is nie rein nie.

<span id="an_20:27">20:27</span> Maar toe op die volgende, die tweede
dag na die nuwemaan, Dawid se plek leeg was, sê Saul vir sy seun
Jónatan: Waarom kom die seun van Isai gister sowel as vandag nie na die
maaltyd nie?

<span id="an_20:28">20:28</span> En Jónatan het Saul geantwoord: Dawid
het my dringend verlof gevra na Betlehem toe

<span id="an_20:29">20:29</span> en gesê: Laat my tog gaan, want ons het
'n familie-offer in die stad, en my broer self het my laat roep. As ek
dan nou guns in jou oë gevind het, laat my tog heengaan om my broers te
besoek. Daarom het hy nie aan die koning se tafel gekom nie.

<span id="an_20:30">20:30</span> Toe ontvlam die toorn van Saul teen
Jónatan, en hy sê vir hom: Jou ontaarde, wederstrewige seun, weet ek nie
dat jy die seun van Isai verkies tot jou skande en tot skande van jou
moeder se naaktheid nie?

<span id="an_20:31">20:31</span> Want al die dae dat die seun van Isai
op die aarde lewe, sal jy en jou koningskap nie bevestig word nie; stuur
dan nou en bring hom na my, want hy moet sterwe.

<span id="an_20:32">20:32</span> En Jónatan het sy vader Saul geantwoord
en vir hom gesê: Waarom moet hy gedood word, wat het hy gedoen?

<span id="an_20:33">20:33</span> Daarop gooi Saul die spies na hom om
hom te tref. Toe Jónatan dan merk dat dit van sy vader se kant vas
besluit was om Dawid dood te maak,

<span id="an_20:34">20:34</span> staan Jónatan op van die tafel in
gloeiende toorn, en hy het geen brood geëet op die tweede dag van die
nuwemaan nie, want hy was bedroef oor Dawid, omdat sy vader hom smadelik
bejeën het.

<span id="an_20:35">20:35</span> Die volgende môre gaan Jónatan, volgens
afspraak met Dawid, na die veld toe uit, en 'n jong dienaar met hom
saam.

<span id="an_20:36">20:36</span> En hy sê aan die dienaar: Loop soek tog
die pyle wat ek afskiet. En terwyl die dienaar loop, skiet hy 'n pyl
dwarsoor hom heen.

<span id="an_20:37">20:37</span> Toe die dienaar dan by die plek kom
waar Jónatan die pyl geskiet het, roep Jónatan die dienaar agterna en
sê: Lê die pyl nie van jou af, verder nie?

<span id="an_20:38">20:38</span> En Jónatan roep die dienaar agterna:
Maak gou, hardloop, moenie bly staan nie. En die dienaar van Jónatan het
die pyl opgetel en by sy heer gekom.

<span id="an_20:39">20:39</span> Maar die dienaar het van niks geweet
nie: net Jónatan en Dawid het van die saak geweet.

<span id="an_20:40">20:40</span> Toe gee Jónatan sy wapens aan die
dienaar wat by hom was, en sê vir hom: Gaan, bring dit na die stad.

<span id="an_20:41">20:41</span> Terwyl die dienaar huis toe gaan, staan
Dawid op van die suidekant en val met sy aangesig op die aarde en buig
drie maal; daarna het hulle mekaar gesoen en saam geween, totdat Dawid
hardop gesnik het.

<span id="an_20:42">20:42</span> En Jónatan sê vir Dawid: Gaan in vrede,
omdat ons twee in die Naam van die HERE gesweer en gesê het: Die HERE
sal tussen my en jou wees, en tussen my nageslag en jou nageslag vir
altyd.

<span id="an_20:43">20:43</span> Daarna het hy opgestaan en weggegaan,
maar Jónatan het die stad in geloop.

<span id="an_21:1">21:1</span> En Dawid het in Nob gekom by die priester
Ahiméleg; en Ahiméleg het Dawid bewend tegemoetgegaan en hom gevra:
Waarom is u alleen, en is daar niemand by u nie?

<span id="an_21:2">21:2</span> En Dawid sê aan die priester Ahiméleg:
Die koning het my 'n opdrag gegee en aan my gesê: Laat geen mens iets
van die saak weet waarvoor ek jou stuur en wat ek jou opdra nie. Daarom
het ek die dienaars 'n sekere plek aangewys.

<span id="an_21:3">21:3</span> Maar nou, wat is hier by u? Gee vyf brode
in my hand, of wat beskikbaar is.

<span id="an_21:4">21:4</span> En die priester het Dawid geantwoord en
gesê: Hier is geen gewone brood by my nie; hier is net heilige brood. As
die dienaars hulle maar net vir vroue in ag geneem het.

<span id="an_21:5">21:5</span> Toe antwoord Dawid die priester en sê vir
hom: Sekerlik is die vroue aan ons onthou soos altyd wanneer ek uittrek.
Dus is die uitrustings van die dienaars heilig, alhoewel dit 'n ongewyde
onderneming is--hoeveel te meer as hulle vandag deur die uitrusting
geheilig word!

<span id="an_21:6">21:6</span> Toe gee die priester hom die heilige
brood, want daar was geen ander brood nie, behalwe die toonbrode wat
voor die aangesig van die HERE weggeneem word, om vars brood neer te sit
op die dag as dit weggeneem word.

<span id="an_21:7">21:7</span> Maar daar was 'n man uit die dienaars van
Saul wat dieselfde dag opgesluit was voor die aangesig van die HERE, en
sy naam was Doëg, die Edomiet, die opsigter oor die veewagters van Saul.

<span id="an_21:8">21:8</span> En Dawid sê vir Ahiméleg: Is hier nie 'n
spies of 'n swaard by u nie? Want ek het my swaard sowel as my wapens
nie met my saamgeneem nie, omdat die opdrag van die koning dringend was.

<span id="an_21:9">21:9</span> Toe sê die priester: Die swaard van
Góliat, die Filistyn, wat u in die dal van die terpentynboom verslaan
het, hier is dit in 'n mantel toegedraai, agter die skouerkleed; as u
dit vir u wil neem, neem dit, want behalwe dit is hier geen ander nie.
Toe sê Dawid: Daar is nie nog so een nie, gee dit aan my.

<span id="an_21:10">21:10</span> En Dawid het hom klaargemaak en dié dag
van Saul af weggevlug en by Agis, die koning van Gat, gekom.

<span id="an_21:11">21:11</span> Maar die dienaars van Agis het hom
gevra: Is dit nie Dawid, die koning van die land nie? Het hulle nie vir
hom in die koordanse gesing nie en gesê: Saul het sy duisende verslaan,
maar Dawid sy tien duisende?

<span id="an_21:12">21:12</span> En Dawid het hierdie woorde ter harte
geneem en baie bevrees geword vir Agis, die koning van Gat.

<span id="an_21:13">21:13</span> Daarom het hy hom voor hulle oë
kranksinnig aangestel en hom mal gehou onder hulle hand en op die deure
van die poort gekrap en sy speeksel in sy baard laat afloop.

<span id="an_21:14">21:14</span> Daarop sê Agis aan sy dienaars: Julle
sien tog die man is kranksinnig, waarom bring julle hom na my toe?

<span id="an_21:15">21:15</span> Het ek gebrek aan kranksinniges, dat
julle hierdie een bring om sy kranksinnigheid by my uit te haal? Moet so
een in my huis inkom?

<span id="an_22:1">22:1</span> En Dawid het daarvandaan weggegaan en
ontvlug na die spelonk van Adúllam; en toe sy broers en sy hele familie
dit hoor, het hulle daarheen afgetrek na hom.

<span id="an_22:2">22:2</span> Verder het by hom vergader elkeen wat in
benoudheid was, en elkeen wat 'n skuldeiser gehad het, en elkeen wat
verbitterd was; en hy het owerste oor hulle geword, sodat daar omtrent
vier honderd man met hom saam was.

<span id="an_22:3">22:3</span> Vandaar gaan Dawid toe na Mispe in Moab
en sê aan die koning van Moab: Laat my vader en my moeder tog uitkom by
julle totdat ek weet wat God met my wil doen.

<span id="an_22:4">22:4</span> En hy het hulle voor die koning van Moab
gebring, en hulle het by hom gebly al die dae wat Dawid in die
bergvesting was.

<span id="an_22:5">22:5</span> Maar die profeet Gad het vir Dawid gesê:
Jy mag nie in die bergvesting bly nie; trek weg en gaan die land Juda
in. En Dawid het weggetrek en in die bos Héret gekom.

<span id="an_22:5">22:5</span> Maar die profeet Gad het vir Dawid gesê:
Jy mag nie in die bergvesting bly nie; trek weg en gaan die land Juda
in. En Dawid het weggetrek en in die bos Héret gekom.

<span id="an_22:6">22:6</span> Toe Saul hoor dat Dawid en die manne wat
by hom was, opgemerk is--Saul het by Gíbea op die hoogte onder die
tamarisk gesit met sy spies in sy hand, en al sy dienaars het by hom
gestaan--

<span id="an_22:7">22:7</span> het Saul aan sy dienaars wat by hom
staan, gesê: Luister tog, Benjaminiete! Sal die seun van Isai ook vir
julle almal lande en wingerde gee, julle almal aanstel as owerstes oor
duisend en owerstes oor honderd,

<span id="an_22:8">22:8</span> dat julle almal teen my saamspan en
niemand dit aan my openbaar as my seun met die seun van Isai 'n verbond
sluit nie? en niemand van julle met my medelyde het en dit aan my
openbaar dat my seun my onderdaan teen my ophits om my voor te lê, soos
vandag die geval is nie?

<span id="an_22:9">22:9</span> Daarop antwoord Doëg, die Edomiet, wat by
die dienaars van Saul staan, en sê: Ek het die seun van Isai sien kom in
Nob by Ahiméleg, die seun van Ahítub.

<span id="an_22:10">22:10</span> En dié het vir hom die HERE geraadpleeg
en hom padkos gegee; hy het ook die swaard van Góliat, die Filistyn, aan
hom gegee.

<span id="an_22:11">22:11</span> Toe stuur die koning om Ahiméleg, die
seun van Ahítub, die priester, met sy hele familie, die priesters wat in
Nob was, te roep, en hulle het almal na die koning gekom.

<span id="an_22:12">22:12</span> En Saul het gesê: Luister tog, seun van
Ahítub! Toe antwoord hy: Hier is ek, my heer!

<span id="an_22:13">22:13</span> En Saul sê vir hom: Waarom het julle
teen my saamgesweer, jy en die seun van Isai, deurdat jy vir hom brood
en 'n swaard gegee het en God vir hom geraadpleeg het, sodat hy hom as
iemand wat my voorlê, teen my sou versit soos vandag die geval is?

<span id="an_22:14">22:14</span> Toe antwoord Ahiméleg die koning en sê:
Maar wie is onder al u dienaars so getrou soos Dawid, wat skoonseun van
die koning is en aangesluit het by u lyfwag en geëerd is in u huis?

<span id="an_22:15">22:15</span> Het ek vandag vir die eerste keer God
vir hom geraadpleeg? Dit is ver van my! Die koning moet nie op sy
dienaar, op my hele familie, iets lê nie; want u dienaar het van hierdie
hele saak, klein of groot, niks af geweet nie.

<span id="an_22:16">22:16</span> Maar die koning sê: Ahiméleg, jy moet
sekerlik sterwe, jy en jou hele familie.

<span id="an_22:17">22:17</span> En die koning sê aan die hardlopers wat
by hom staan: Tree nader en maak die priesters van die HERE dood, omdat
hulle hand ook met Dawid saam is en omdat hulle geweet het dat hy vlug
en dit nie aan my geopenbaar het nie. Maar die dienaars van die koning
wou hulle hand nie uitsteek om op die priesters van die HERE aan te val
nie.

<span id="an_22:18">22:18</span> Daarop sê die koning vir Doëg: Tree jy
nader en val op die priesters aan. Toe tree Doëg, die Edomiet, nader en
hy val op die priesters aan; en hy het op dié dag vyf en tagtig man wat
die linneskouerkleed dra, gedood.

<span id="an_22:19">22:19</span> Ook die priesterstad Nob het hy met die
skerpte van die swaard verslaan, man sowel as vrou, kind sowel as
suigling, ook die beeste en esels en skape met die skerpte van die
swaard.

<span id="an_22:20">22:20</span> Maar een van die seuns van Ahiméleg,
die seun van Ahítub, het vrygeraak, en sy naam was Abjatar; hy het agter
Dawid aan gevlug.

<span id="an_22:21">22:21</span> Toe Abjatar aan Dawid vertel dat Saul
die priesters van die HERE vermoor het,

<span id="an_22:22">22:22</span> sê Dawid vir Abjatar: Ek het daardie
dag toe Doëg, die Edomiet, daar was, geweet dat hy dit sekerlik aan Saul
sou vertel. Ek is die oorsaak van die dood van al die lede van u
familie.

<span id="an_22:23">22:23</span> Bly by my, wees nie bevrees nie; want
die wat my lewe soek, soek u lewe ook; want u is by my in goeie
bewaring.

<span id="an_23:1">23:1</span> Intussen is aan Dawid meegedeel en gesê:
Kyk, die Filistyne veg teen Kehíla, en hulle plunder die dorsvloere.

<span id="an_23:2">23:2</span> Toe raadpleeg Dawid die HERE en vra: Sal
ek gaan en daardie Filistyne verslaan? En die HERE sê vir Dawid: Gaan en
verslaan die Filistyne en verlos Kehíla.

<span id="an_23:3">23:3</span> Maar die manne van Dawid sê vir hom: Kyk,
hier in Juda is ons al bevrees, hoeveel te meer dan as ons na Kehíla
trek teen die slagordes van die Filistyne?

<span id="an_23:4">23:4</span> Toe raadpleeg Dawid die HERE nog weer, en
die HERE het hom geantwoord en gesê: Maak klaar, trek af na Kehíla, want
Ek gee die Filistyne in jou hand.

<span id="an_23:5">23:5</span> Daarom het Dawid met sy manne na Kehíla
getrek en teen die Filistyne geveg en hulle vee weggedrywe en 'n groot
slag onder hulle geslaan. So het Dawid dan die inwoners van Kehíla
verlos.

<span id="an_23:6">23:6</span> (By die vlug van Abjatar, die seun van
Ahiméleg, na Dawid, het hy na Kehíla afgekom met die skouerkleed by
hom.)

<span id="an_23:7">23:7</span> Daarop kry Saul berig dat Dawid in Kehíla
gekom het, en Saul sê: God het hom in my hand oorgelewer, want hy het
homself opgesluit deurdat hy in 'n stad met poorte en grendels ingegaan
het.

<span id="an_23:8">23:8</span> Daarom het Saul al die manskappe vir die
geveg opgeroep om af te trek na Kehíla ten einde Dawid en sy manne in te
sluit.

<span id="an_23:9">23:9</span> Toe Dawid gewaar dat Saul onheil teen hom
beraam, sê hy aan die priester Abjatar: Bring die skouerkleed nader.

<span id="an_23:10">23:10</span> En Dawid sê: HERE, God van Israel, u
kneg het verseker gehoor dat Saul na Kehíla wil trek om die stad om my
ontwil te verwoes.

<span id="an_23:11">23:11</span> Sal die burgers van Kehíla my in sy
hand uitlewer? Sal Saul afkom soos u kneg verneem het? HERE, God van
Israel, gee u kneg dit tog te kenne! Toe antwoord die HERE: Hy sal
afkom.

<span id="an_23:12">23:12</span> Daarop sê Dawid: Sal die burgers van
Kehíla my en my manne in die hand van Saul uitlewer? En die HERE
antwoord: Hulle sal uitlewer.

<span id="an_23:13">23:13</span> En Dawid het klaargemaak met sy manne,
omtrent ses honderd man--hulle het uit Kehíla uitgetrek en rondgetrek
waar hulle maar kon. Toe Saul berig ontvang dat Dawid uit Kehíla ontsnap
het, het hy opgehou om uit te trek.

<span id="an_23:14">23:14</span> En Dawid het gebly in die woestyn, in
die bergvestings, ook op die gebergte in die woestyn Sif; en Saul het
hom aldae gesoek, maar God het hom nie in sy hand oorgegee nie.

<span id="an_23:15">23:15</span> Maar Dawid het bemerk dat Saul uittrek
om sy lewe te soek. Dawid was naamlik in die woestyn Sif, in Hores.

<span id="an_23:16">23:16</span> Daarop het Jónatan, die seun van Saul,
hom klaargemaak en na Dawid in Hores gegaan. En hy het hom bemoedig in
God

<span id="an_23:17">23:17</span> en vir hom gesê: Vrees nie, want die
hand van Saul, my vader, sal jou nie vind nie, maar jy sal koning word
oor Israel, en ek sal die tweede onder jou wees; en my vader Saul weet
dit ook goed.

<span id="an_23:18">23:18</span> Toe sluit hulle twee 'n verbond voor
die aangesig van die HERE; en Dawid het in Hores gebly, maar Jónatan het
na sy huis gegaan.

<span id="an_23:19">23:19</span> Daarna het daar Sifiete opgegaan na
Saul, na Gíbea, en gesê: Steek Dawid hom nie weg by ons in die
bergvestings, in Hores, op die heuwel Hagíla wat suid van die wildernis
lê nie?

<span id="an_23:20">23:20</span> En is dit nou na u hartelus om af te
kom, o koning, kom dan af, en ons sal sorg om hom in die hand van die
koning uit te lewer.

<span id="an_23:21">23:21</span> En Saul sê: Mag julle geseënd wees deur
die HERE, omdat julle medelyde met my gehad het.

<span id="an_23:22">23:22</span> Gaan tog heen, maak verder klaar en
ondersoek en bekyk die plek waar sy spoor is, wie hom daar gesien het;
want aan my is gesê dat hy baie listig is.

<span id="an_23:23">23:23</span> Daarom, bekyk en ondersoek al die
skuilplekke waar hy hom wegsteek, en kom verseker na my terug, dan sal
ek met julle saamgaan; en as hy in die land is, sal ek hom opspoor onder
al die geslagte van Juda.

<span id="an_23:24">23:24</span> En hulle het klaargemaak en voor Saul
uit na Sif gegaan, terwyl Dawid en sy manne in die woestyn Maon was, in
die Vlakte suid van die wildernis.

<span id="an_23:25">23:25</span> Toe Saul met sy manne trek om hom te
soek, is dit aan Dawid geboodskap; daarom het hy afgetrek na die rots en
in die woestyn Maon gebly. Maar Saul het dit gehoor en Dawid
agternagejaag, die woestyn Maon in.

<span id="an_23:26">23:26</span> En Saul het aan hierdie kant van die
berg getrek, maar Dawid met sy manne was aan die ander kant van die
berg. En toe Dawid in angs vlug om van Saul weg te kom, terwyl Saul en
sy manne Dawid en sy manne omsingel om hulle te vang,

<span id="an_23:27">23:27</span> kom daar 'n boodskapper by Saul en sê:
Maak gou en kom, want die Filistyne het 'n inval in die land gedoen.

<span id="an_23:28">23:28</span> Daarop het Saul omgedraai en Dawid nie
meer agternagejaag nie, maar die Filistyne tegemoetgetrek. Daarom noem
hulle daardie plek Rots van Skeiding.

<span id="an_24:1">24:1</span> En daarvandaan het Dawid opgetrek en in
die bergvestings van Éngedi gebly.

<span id="an_24:2">24:2</span> En net toe Saul terugkom agter die
Filistyne vandaan, is aan hom meegedeel en gesê: Kyk, Dawid is in die
woestyn van Éngedi.

<span id="an_24:3">24:3</span> Daarop het Saul drie duisend uitgesoekte
manne uit die hele Israel geneem en heengegaan om Dawid en sy manne te
soek teenoor die Steenbokrotse.

<span id="an_24:4">24:4</span> Toe hy kom by die skaapkrale langs die
pad waar 'n spelonk was, het Saul daar ingegaan om sy voete te bedek,
terwyl Dawid en sy manne agter in die spelonk sit.

<span id="an_24:5">24:5</span> En die manne van Dawid sê aan hom: Kyk,
dit is die dag dat die HERE aan u sê: Nou gee Ek jou vyand in jou hand,
en maak met hom soos goed is in jou oë. Toe staan Dawid op en sny
stilletjies die slip van Saul se mantel af.

<span id="an_24:6">24:6</span> Maar daarna het Dawid se gewete hom
gepla, omdat hy die slip van Saul afgesny het,

<span id="an_24:7">24:7</span> en hy het aan sy manne gesê: Mag die HERE
my bewaar dat ek so iets aan my heer, die gesalfde van die HERE, sou
doen om my hand teen hom uit te steek; want hy is die gesalfde van die
HERE.

<span id="an_24:8">24:8</span> En Dawid het sy manne streng bestraf en
hulle nie toegelaat om teen Saul op te staan nie. En Saul het uit die
spelonk uit opgestaan en sy koers gegaan.

<span id="an_24:9">24:9</span> Daarna staan Dawid ook op en gaan uit die
spelonk uit en roep agter Saul aan en sê: My heer die koning! Toe Saul
agter hom omkyk, buig Dawid met sy aangesig na die aarde toe en val
neer.

<span id="an_24:10">24:10</span> En Dawid sê vir Saul: Waarom luister u
na die woorde van mense wat sê: Kyk, Dawid soek u onheil?

<span id="an_24:11">24:11</span> Kyk, vandag sien u eie oë dat die HERE
u vandag in die spelonk in my hand gegee het; en hulle het gesê ek moet
u doodmaak, maar ek het u verskoon en gesê: Ek sal my hand nie uitsteek
teen my heer nie, want hy is die gesalfde van die HERE.

<span id="an_24:12">24:12</span> En kyk, my vader, ja, kyk die slip van
u mantel in my hand! Want toe ek die slip van u mantel afgesny het, het
ek u nie gedood nie. Erken en sien dat daar by my geen kwaad of
oortreding is en ek nie teen u gesondig het nie, alhoewel u op my lewe
loer om dit weg te neem.

<span id="an_24:13">24:13</span> Die HERE sal oordeel tussen my en u, en
die HERE sal my aan u wreek; maar my hand sal teen u nie wees nie.

<span id="an_24:14">24:14</span> Soos die spreekwoord van die voorvaders
sê: Uit die goddelose gaan goddeloosheid uit. Maar my hand sal nie teen
u wees nie.

<span id="an_24:15">24:15</span> Agter wie aan het die koning van Israel
uitgetrek? Agter wie kom u aangejaag? Agter 'n dooie hond, agter een
enkele vlooi aan!

<span id="an_24:16">24:16</span> Maar die HERE sal regter wees en
oordeel tussen my en u. Ja, mag Hy toesien en my saak verdedig en aan my
reg verskaf teenoor u.

<span id="an_24:17">24:17</span> Toe Dawid hierdie woorde ten einde toe
tot Saul gespreek het, sê Saul: Is dit jou stem, my seun Dawid? En Saul
het sy stem verhef en geween

<span id="an_24:18">24:18</span> en aan Dawid gesê: Jy is regverdiger as
ek, want jy het aan my goed gedoen terwyl ek aan jou kwaad gedoen het.

<span id="an_24:19">24:19</span> En jy het vandag bewys dat jy goed aan
my gedoen het; dat naamlik die HERE my in jou hand oorgelewer het, maar
jy het my nie gedood nie.

<span id="an_24:20">24:20</span> Want as iemand sy vyand aantref, sal hy
hom op 'n goeie pad laat gaan? Maar die HERE sal jou die goeie vergelde
vir wat jy vandag aan my gedoen het.

<span id="an_24:21">24:21</span> En nou, kyk, ek weet jy sal sekerlik
koning word, en die koningskap oor Israel sal in jou hand standhou.

<span id="an_24:22">24:22</span> Sweer dan nou vir my by die HERE dat jy
my geslag ná my nie sal uitroei en my naam uit my familie nie sal
uitdelg nie.

<span id="an_24:23">24:23</span> Toe sweer Dawid vir Saul. En Saul het
na sy huis gegaan, maar Dawid en sy manne het na die bergvesting
opgetrek.

<span id="an_25:1">25:1</span> En Samuel het gesterwe, en die hele
Israel het saamgekom en oor hom gerouklaag en hom begrawe in sy huis in
Rama. En Dawid het hom klaargemaak en afgetrek na die woestyn Paran.

<span id="an_25:2">25:2</span> En daar was 'n man in Maon wat sy
boerdery in Karmel gehad het, en die man was baie vermoënd: hy het drie
duisend skape en duisend bokke gehad, en hy was besig om sy skape te
skeer in Karmel.

<span id="an_25:3">25:3</span> En die naam van die man was Nabal, en die
naam van sy vrou Abígail; en die vrou het 'n goeie verstand gehad en was
mooi van aansien; maar die man was grof en boosaardig, en hy was 'n
Kalebiet.

<span id="an_25:4">25:4</span> Toe Dawid in die woestyn hoor dat Nabal
sy skape skeer,

<span id="an_25:5">25:5</span> stuur Dawid tien jongmanne, en Dawid sê
aan die jongmanne: Trek op na Karmel en gaan by Nabal in en vra hom in
my naam na die welstand;

<span id="an_25:6">25:6</span> en so moet julle aan die welvarende sê:
Mag dit goed gaan met u sowel as met u huis, en goed gaan met alles wat
u besit.

<span id="an_25:7">25:7</span> En nou, ek het gehoor dat u skeerders
het; nou ja, u wagters was met ons saam; ons het hulle nie beledig nie,
en hulle het ook niks vermis al die dae wat hulle in Karmel was nie.

<span id="an_25:8">25:8</span> Vra u dienaars, en hulle sal u dit te
kenne gee; laat dus die jongmanne guns vind in u oë, want ons het op 'n
vrolike dag gekom; gee tog wat u byderhand het aan u dienaars en aan u
seun Dawid.

<span id="an_25:9">25:9</span> Toe het die jongmanne van Dawid gekom en
met Nabal in naam van Dawid volgens al hierdie woorde gespreek en verder
afgewag.

<span id="an_25:10">25:10</span> Maar Nabal het die dienaars van Dawid
geantwoord en gesê: Wie is Dawid? En wie is die seun van Isai? Daar is
vandag baie dienaars wat hulle losskeur, elkeen van sy heer af.

<span id="an_25:11">25:11</span> Sou ek dan my brood en my water en my
slaggoed wat ek vir my skeerders geslag het, neem en aan manne gee van
wie ek nie weet waar hulle vandaan kom nie?

<span id="an_25:12">25:12</span> Daarop het die jongmanne van Dawid
omgedraai op hulle pad, hulle het teruggekeer en aangekom en hom berig
gebring volgens al hierdie woorde.

<span id="an_25:13">25:13</span> Toe sê Dawid aan sy manne: Gord julle
elkeen sy swaard aan! Hulle gord toe elkeen sy swaard aan--Dawid het ook
sy swaard aangegord--en hulle trek agter Dawid op, omtrent vier honderd
man, terwyl twee honderd by die pakgoed bly.

<span id="an_25:14">25:14</span> Maar aan Abígail, die vrou van Nabal,
het een van die jongmanne berig gebring en gesê: Kyk, Dawid het
boodskappers uit die woestyn gestuur om ons heer te begroet, maar hy het
teen hulle uitgevaar.

<span id="an_25:15">25:15</span> Tog was die manne vir ons baie goed;
ook is ons nie beledig nie, en ons het niks vermis al die dae wat ons
saam met hulle rondgetrek het toe ons in die veld was nie.

<span id="an_25:16">25:16</span> Hulle was 'n muur om ons, snags sowel
as bedags, al die dae wat ons die skape by hulle opgepas het.

<span id="an_25:17">25:17</span> En nou moet u self ondersoek en kyk wat
u moet doen; want die onheil is vas besluit oor ons heer en oor sy hele
huis; maar hy self is so 'n deugniet dat jy nie met hom kan praat nie.

<span id="an_25:18">25:18</span> Toe het Abígail gou twee honderd brode
geneem en twee sakke wyn en vyf toebereide skape en vyf mate gebraaide
koring en honderd rosynekoeke en twee honderd vyekoeke en dit op esels
gesit.

<span id="an_25:19">25:19</span> En sy het aan haar jongmanne gesê: Trek
voor my uit; kyk, ek kom dadelik agter julle aan. Maar aan haar man
Nabal het sy niks te kenne gegee nie.

<span id="an_25:20">25:20</span> En terwyl sy op die esel ry en in 'n
kloof van die berg afdaal, kom Dawid en sy manne meteens af haar
tegemoet, sodat sy hulle teëgekom het.

<span id="an_25:21">25:21</span> Dawid het al gedink: Net verniet het ek
alles wat aan hierdie man behoort, in die woestyn beskerm, sodat daar
nooit iets van sy goed vermis is nie; en hy vergeld my kwaad vir goed.

<span id="an_25:22">25:22</span> Mag God so aan die vyande van Dawid
doen en so daaraan toedoen, as ek van almal wat aan hom behoort, tot
môre een laat oorbly wat manlik is.

<span id="an_25:23">25:23</span> Toe Abígail Dawid sien, het sy gou van
die esel afgeklim en voor Dawid op haar aangesig neergeval en na die
aarde toe gebuig.

<span id="an_25:24">25:24</span> En sy het voor sy voete neergeval en
gesê: Op my, my heer, rus die skuld, maar laat u dienares tog voor u ore
mag spreek, en luister na die woorde van u dienares.

<span id="an_25:25">25:25</span> My heer moet hom tog nie steur aan
daardie deugniet van 'n man, aan Nabal nie; want soos sy naam is, so is
hy; sy naam beteken dwaas, en dwaasheid is by hom. Maar wat my betref, u
dienares het my heer se jongmanne wat u gestuur het, nie gesien nie.

<span id="an_25:26">25:26</span> En nou, my heer, so waar as die HERE
leef en u siel leef, dit is die HERE wat u teruggehou het om in
bloedskuld te geraak en u met eie hand te help; mag dan nou u vyande en
die wat onheil soek teen my heer, soos Nabal word.

<span id="an_25:27">25:27</span> En laat nou hierdie geskenk wat u
dienares vir my heer gebring het, aan die jongmanne gegee word wat op my
heer se voetspore rondtrek.

<span id="an_25:28">25:28</span> Vergeef tog die oortreding van u
dienares, want die HERE sal sekerlik vir my heer 'n bestendige huis
stig, omdat my heer die oorloë van die HERE voer en in u hele lewe in u
geen kwaad gevind is nie.

<span id="an_25:29">25:29</span> As 'n mens opstaan om u te agtervolg en
u lewe te soek, mag die siel van my heer dan saamgebind wees in die
bondeltjie van die lewendes by die HERE u God; maar mag Hy die siel van
u vyande uit die holte van die slinger wegslinger.

<span id="an_25:30">25:30</span> En as die HERE aan my heer sal doen
volgens al die goeie wat Hy aan u beloof het, en u aanstel as vors oor
Israel,

<span id="an_25:31">25:31</span> dan sal daar vir u geen struikelblok en
vir my heer geen gewetenswroeging wees dat u sonder oorsaak bloed
vergiet het en my heer homself hulp verskaf het nie; en as die HERE goed
sal doen aan my heer, moet u aan u dienares dink.

<span id="an_25:32">25:32</span> Toe sê Dawid vir Abígail: Geseënd is
die HERE, die God van Israel, wat jou vandag my tegemoet gestuur het!

<span id="an_25:33">25:33</span> En geseënd jou verstandigheid en
geseënd jy self wat my vandag teëgehou het om in bloedskuld te geraak en
my met eie hand te help.

<span id="an_25:34">25:34</span> Maar so waar as die HERE, die God van
Israel, leef wat my verhinder het om aan jou kwaad te doen--as jy my nie
gou tegemoetgekom het nie, voorwaar, daar sou van Nabal niemand wat
manlik is, tot die môrelig oorgebly het nie!

<span id="an_25:35">25:35</span> En Dawid het uit haar hand aangeneem
wat sy vir hom gebring het, en vir haar gesê: Gaan op in vrede na jou
huis! Kyk, ek het na jou geluister en jou in guns aangeneem.

<span id="an_25:36">25:36</span> Toe Abígail by Nabal kom, het hy juis
'n maaltyd in sy huis aangerig soos die maaltyd van 'n koning; en Nabal
se hart was vrolik in hom, en hy was baie dronk; daarom het sy hom niks,
klein of groot, meegedeel totdat dit die môre lig word nie.

<span id="an_25:37">25:37</span> Maar die môre vroeg toe die wyn Nabal
verlaat het, deel sy vrou hom dié dinge mee. Daarop het sy hart in sy
binneste gesterwe en was hy soos 'n klip.

<span id="an_25:38">25:38</span> En ná omtrent tien dae het die HERE
Nabal getref, sodat hy gesterf het.

<span id="an_25:39">25:39</span> Toe Dawid hoor dat Nabal dood was, sê
hy: Geseënd is die HERE wat die regsaak, in die smaad my aangedoen, teen
Nabal verdedig het en sy kneg teruggehou het van die kwaad, terwyl die
HERE die kwaad van Nabal op sy eie hoof laat neerkom het. En Dawid het
by Abígail aansoek laat doen om haar vir hom as vrou te neem.

<span id="an_25:40">25:40</span> Toe het die dienaars van Dawid by
Abígail gekom in Karmel en met haar gespreek en gesê: Dawid stuur ons na
u om u vir hom as vrou te neem.

<span id="an_25:41">25:41</span> En sy het opgestaan en met haar
aangesig na die aarde gebuig en gesê: Hier is u dienares as slavin om
die voete van my heer se dienaars te was.

<span id="an_25:42">25:42</span> Abígail maak toe gou klaar, en sy het
op die esel gery met haar vyf diensmeisies wat op haar voetspoor volg,
en agter die boodskappers van Dawid aangegaan. En sy het sy vrou geword.

<span id="an_25:43">25:43</span> Dawid het ook Ahínoam uit Jísreël
geneem, sodat hulle altwee sy vroue geword het.

<span id="an_25:44">25:44</span> Maar Saul het sy dogter Migal, die vrou
van Dawid, gegee aan Palti, die seun van Lais, wat uit Gallim was.

<span id="an_26:1">26:1</span> En die Sifiete het by Saul in Gíbea gekom
en gesê: Steek Dawid hom nie weg op die heuwel Hagíla vooraan die
wildernis nie?

<span id="an_26:2">26:2</span> Toe het Saul hom klaargemaak en afgetrek
na die woestyn Sif, en met hom saam drie duisend man, uitgesoektes uit
Israel, om Dawid te soek in die woestyn Sif.

<span id="an_26:3">26:3</span> En Saul het laer opgeslaan op die heuwel
Hagíla wat vooraan die wildernis langs die pad lê, terwyl Dawid in die
woestyn gebly het. Maar toe hy sien dat Saul agter hom aankom die
woestyn in--

<span id="an_26:4">26:4</span> want Dawid het verkenners uitgestuur en
verneem dat Saul verseker aankom--

<span id="an_26:5">26:5</span> maak Dawid hom klaar en gaan na die plek
waar Saul in die laer staan; en Dawid het die plek bekyk waar Saul gaan
slaap het saam met Abner, die seun van Ner, sy leërowerste; Saul het
naamlik geslaap in die wa-laer, terwyl die manskappe rondom hom in die
laer was.

<span id="an_26:6">26:6</span> En Dawid het begin spreek met Ahiméleg,
die Hetiet, en met Abísai, die seun van Serúja, die broer van Joab, en
gesê: Wie sal met my saam afgaan na Saul, na die laer toe? En Abísai sê:
Ek sal met u saam afgaan.

<span id="an_26:7">26:7</span> Toe Dawid met Abísai in die nag by die
manskappe kom, lê Saul daar en slaap in die wa-laer met sy spies aan sy
koppenent in die grond gesteek, terwyl Abner en die manskappe rondom hom
lê.

<span id="an_26:8">26:8</span> En Abísai sê vir Dawid: Vandag het God u
vyand in u hand oorgelewer; laat ek hom tog nou met sy spies in een slag
teen die grond vassteek sonder om dit 'n tweede keer te doen.

<span id="an_26:9">26:9</span> Maar Dawid sê vir Abísai: Bring hom nie
om nie, want wie slaan sy hand aan die gesalfde van die HERE en bly
ongestraf?

<span id="an_26:10">26:10</span> Verder sê Dawid: So waar as die HERE
leef, sekerlik sal die HERE hom slaan, òf sy dag sal kom dat hy sterwe,
òf hy sal aftrek in die geveg en omkom!

<span id="an_26:11">26:11</span> Mag die HERE my bewaar dat ek my hand
aan die gesalfde van die HERE sou slaan! Maar neem nou tog die spies wat
aan sy koppenent is, en die waterkruik, en laat ons weggaan.

<span id="an_26:12">26:12</span> Toe neem Dawid die spies en die
waterkruik van Saul se koppenent weg, en hulle het heengegaan sonder dat
iemand dit sien of merk of wakker word; want hulle was almal aan die
slaap, omdat 'n diepe slaap van die HERE op hulle geval het.

<span id="an_26:13">26:13</span> En Dawid het deurgegaan na die oorkant
en in die verte op die top van die berg gaan staan--die ruimte tussen
hulle was groot--

<span id="an_26:14">26:14</span> en Dawid het geroep na die manskappe en
na Abner, die seun van Ner, en gevra: Antwoord jy nie, Abner? Toe
antwoord Abner en sê: Wie is jy wat na die koning roep?

<span id="an_26:15">26:15</span> En Dawid vra vir Abner: Jy is tog 'n
man, en wie is soos jy in Israel? Waarom het jy dan nie by jou heer die
koning wag gehou nie? Want een uit die volk het ingekom om die koning,
jou heer, om te bring.

<span id="an_26:16">26:16</span> Hierdie ding is nie goed wat jy gedoen
het nie! So waar as die HERE leef, voorwaar, julle verdien die dood,
omdat julle nie wag gehou het oor julle heer, oor die gesalfde van die
HERE nie. En kyk nou, waar is die spies van die koning en die waterkruik
wat aan sy koppenent was!

<span id="an_26:17">26:17</span> Toe herken Saul die stem van Dawid en
vra: Is dit jou stem daar, my seun Dawid? En Dawid sê: My stem, my heer
die koning!

<span id="an_26:18">26:18</span> Verder sê hy: Waarom agtervolg my heer
sy dienaar tog? Want wat het ek gedoen? Of watter kwaad is daar by my?

<span id="an_26:19">26:19</span> Laat my heer die koning dan nou luister
na die woorde van sy dienaar: As die HERE u teen my aanhits, bied Hom
dan 'n spysoffer aan; maar as dit mensekinders is--vervloek is hulle
voor die aangesig van die HERE, omdat hulle my vandag verdrywe, sodat ek
my nie kan aansluit by die erfdeel van die HERE nie deurdat hulle sê:
Gaan weg, dien ander gode!

<span id="an_26:20">26:20</span> Laat my bloed dan nou nie op die aarde
val ver van die aangesig van die HERE nie, want die koning van Israel
het uitgetrek om een enkele vlooi te soek, soos 'n man 'n patrys op die
berge agtervolg.

<span id="an_26:21">26:21</span> Toe sê Saul: Ek het gesondig; kom
terug, my seun Dawid, want ek sal jou geen kwaad meer doen nie, omdat my
lewe vandag kosbaar was in jou oë; kyk, ek het dwaas gehandel en my
grootliks misgaan.

<span id="an_26:22">26:22</span> En Dawid antwoord en sê: Hier is die
spies van die koning; laat dan een van die jongmanne deurkom om dit te
haal.

<span id="an_26:23">26:23</span> Die HERE tog vergeld aan elkeen sy
regverdigheid en sy getrouheid--die HERE het u vandag in my hand gegee,
maar ek wou nie my hand teen die gesalfde van die HERE uitsteek nie.

<span id="an_26:24">26:24</span> En kyk, soos vandag u lewe in my oë
kosbaar was, mag so my lewe in die oë van die HERE kosbaar wees, en mag
Hy my red uit elke benoudheid.

<span id="an_26:25">26:25</span> Hierop sê Saul vir Dawid: Geseënd is
jy, my seun Dawid! Jy sal groot dinge doen en sekerlik die oorhand kry.
Daarop het Dawid verder gegaan, en Saul het na sy woonplek teruggekeer.

<span id="an_27:1">27:1</span> En Dawid het by homself gesê: Nou sal ek
een van die dae omkom deur die hand van Saul; daar is vir my niks goeds
nie, tensy ek dadelik ontsnap na die land van die Filistyne; dan sal
Saul die hoop opgee om my langer in die hele grondgebied van Israel te
soek, en ek sal uit sy hand ontsnap.

<span id="an_27:2">27:2</span> Dawid maak toe klaar, en hy saam met die
ses honderd man wat by hom was, het deurgetrek na Agis, die seun van
Maog, die koning van Gat.

<span id="an_27:3">27:3</span> En Dawid het by Agis gebly in Gat, hy en
sy manne, elkeen met sy huisgesin; Dawid met sy twee vroue, Ahínoam uit
Jísreël en Abígail, die vrou van Nabal, die Karmeliet.

<span id="an_27:4">27:4</span> Toe Saul tyding kry dat Dawid na Gat
gevlug het, het hy verder nie meer na hom gesoek nie.

<span id="an_27:5">27:5</span> En Dawid het vir Agis gesê: As ek dan
guns in u oë gevind het, laat hulle my tog 'n plek gee in een van die
plattelandse stede, dat ek daar kan woon; waarom tog sou u dienaar in
die koninklike stad by u woon?

<span id="an_27:6">27:6</span> Daarop gee Agis dieselfde dag Siklag aan
hom; daarom het Siklag aan die konings van Juda behoort tot vandag toe.

<span id="an_27:7">27:7</span> En die getal dae wat Dawid in die land
van die Filistyne gewoon het, was een jaar en vier maande.

<span id="an_27:8">27:8</span> En Dawid het met sy manne opgetrek, en
hulle het die Gesuriete en die Girsiete en die Amalekiete oorval, want
hulle was van ouds die bewoners van die land in die rigting van Sur en
tot aan Egipteland.

<span id="an_27:9">27:9</span> En so dikwels as Dawid die land oorval,
laat hy geen man of vrou lewe nie, en neem kleinvee en beeste en esels
en kamele en klere saam. En as hy teruggaan en by Agis kom,

<span id="an_27:10">27:10</span> vra Agis: Waar het julle vandag 'n
inval gedoen? Dan sê Dawid: In die Suidland van Juda en in die Suidland
van die Jeragmeëliete en in die Suidland van die Keniete.

<span id="an_27:11">27:11</span> Maar geen man of vrou het Dawid laat
lewe om dié na Gat te bring nie, want hy het gedink: Anders sal hulle
ons aangee en sê: So het Dawid gehandel. En dit was sy manier al die dae
wat hy in die land van die Filistyne gewoon het.

<span id="an_27:12">27:12</span> En Agis het Dawid vertrou en gesê: Hy
het homself vir goed by sy volk, by Israel, gehaat gemaak en sal vir
altyd my onderdaan wees.

<span id="an_28:1">28:1</span> En toe die Filistyne in dié dae hulle
leër versamel vir oorlog om teen Israel te veg, sê Agis vir Dawid: Jy
moet goed verstaan dat jy met my saam in die leër moet uittrek, jy en
jou manne.

<span id="an_28:2">28:2</span> Daarop sê Dawid vir Agis: Goed, u weet
wel wat u dienaar moet doen. En Agis sê vir Dawid: Goed, ek sal jou vir
altyd aanstel as my lyfwag.

<span id="an_28:3">28:3</span> En Samuel het gesterwe, en hulle het oor
hom gerouklaag, die hele Israel, en hom begrawe in Rama, naamlik in sy
stad. En Saul het die dodebesweerders en die waarsêers uit die land
verwyder.

<span id="an_28:4">28:4</span> Daarop het die Filistyne bymekaargekom en
ingetrek en laer opgeslaan in Sunem. En Saul het die hele Israel
versamel, en hulle het laer opgeslaan op Gilbóa.

<span id="an_28:5">28:5</span> Toe Saul die leër van die Filistyne sien,
het hy bevrees geword, en sy hart het baie gebewe.

<span id="an_28:6">28:6</span> En Saul het die HERE geraadpleeg, maar
die HERE het hom nie geantwoord nie--nie deur drome en nie deur die Urim
en nie deur die profete nie.

<span id="an_28:7">28:7</span> En Saul sê aan sy dienaars: Soek julle
vir my 'n vrou wat 'n dodebesweerster is, dat ek na haar kan gaan en
haar raadpleeg. En sy dienaars sê vir hom: Daar is 'n vrou, 'n
dodebesweerster, in Endor.

<span id="an_28:8">28:8</span> Daarop het Saul hom onkenbaar gemaak en
ander klere aangetrek en weggegaan, hy en twee manne saam met hom. En
toe hulle in die nag by die vrou aankom, sê hy: Voorspel tog vir my deur
die gees van 'n afgestorwene en laat vir my opkom die een wat ek jou sal
noem.

<span id="an_28:9">28:9</span> Maar die vrou sê vir hom: Jy weet tog
self wat Saul gedoen het; hoe hy die dodebesweerders en waarsêers uit
die land uitgeroei het. Waarom stel jy dan 'n val vir my op om my dood
te maak?

<span id="an_28:10">28:10</span> Toe sweer Saul vir haar by die HERE en
sê: So waar as die HERE leef, geen straf sal jou ter wille hiervan tref
nie!

<span id="an_28:11">28:11</span> En die vrou vra: Wie moet ek vir jou
laat opkom? En hy sê: Laat Samuel vir my opkom.

<span id="an_28:12">28:12</span> Maar toe die vrou Samuel sien, skreeu
sy hardop, en die vrou het met Saul gespreek en gesê: Waarom het u my
bedrieg? Want u is Saul self.

<span id="an_28:13">28:13</span> En die koning antwoord haar: Wees nie
bevrees nie; maar wat sien jy? En die vrou sê vir Saul: Ek sien 'n
bonatuurlike wese uit die aarde opkom.

<span id="an_28:14">28:14</span> Hy vra haar toe: Hoe is sy voorkoms? En
sy antwoord: 'n Ou man kom op met 'n mantel om. Toe Saul begryp dat dit
Samuel is, buig hy met sy aangesig na die aarde toe en val neer.

<span id="an_28:15">28:15</span> En Samuel sê vir Saul: Waarom verontrus
jy my deur my te laat opkom? En Saul antwoord: Ek is baie benoud, want
die Filistyne voer teen my oorlog, en God het van my gewyk en antwoord
my nie langer deur die diens van die profete en ook nie deur drome nie;
daarom het ek u geroep om my bekend te maak wat ek moet doen.

<span id="an_28:16">28:16</span> En Samuel sê: Maar waarom raadpleeg jy
my terwyl die HERE van jou gewyk en jou vyand geword het?

<span id="an_28:17">28:17</span> Die HERE het dan vir Homself gedoen
soos Hy deur my diens gespreek het, en die HERE het die koningskap uit
jou hand geskeur en dit aan jou naaste, aan Dawid, gegee.

<span id="an_28:18">28:18</span> Omdat jy nie na die stem van die HERE
geluister en die gloed van sy toorn teen Amalek nie uitgevoer het nie,
daarom het die HERE jou vandag hierdie ding aangedoen.

<span id="an_28:19">28:19</span> En die HERE sal Israel ook saam met jou
in die hand van die Filistyne gee, en môre sal jy met jou seuns by my
wees; ook die leër van Israel sal die HERE in die hand van die Filistyne
gee.

<span id="an_28:20">28:20</span> En Saul het plotseling in sy volle
lengte op die grond geval en baie bevrees geword deur die woorde van
Samuel; buitendien was daar geen krag in hom nie, want hy het die hele
dag en die hele nag geen brood geëet nie.

<span id="an_28:21">28:21</span> Daarop gaan die vrou na Saul; en toe sy
sien dat hy baie verskrik was, sê sy vir hom: Kyk, u dienares het na u
geluister en my lewe gewaag en na u woorde geluister wat u tot my
gespreek het.

<span id="an_28:22">28:22</span> En nou moet u self tog luister na u
dienares, en laat ek u 'n stukkie brood voorsit, en eet, dat daar krag
in u kan wees as u verder gaan.

<span id="an_28:23">28:23</span> Maar hy het geweier en gesê: Ek wil nie
eet nie. Maar toe sy dienaars en die vrou ook by hom aandring, het hy na
hulle geluister en opgestaan van die grond af en op die bed gaan sit.

<span id="an_28:24">28:24</span> En die vrou het 'n kalf in die stal by
die huis gehad en dit gou geslag, en sy het meel geneem en geknie en
daar ongesuurde koeke van gebak.

<span id="an_28:25">28:25</span> Toe het sy dit aangebring voor Saul en
voor sy dienaars, en hulle het geëet en opgestaan en dieselfde nag
weggegaan.

<span id="an_29:1">29:1</span> En die Filistyne het hulle hele leër by
Afek versamel, terwyl Israel laer opgeslaan het by die fontein wat by
Jísreël is.

<span id="an_29:2">29:2</span> Toe die vorste van die Filistyne by
honderde en by duisende verbytrek, maar Dawid en sy manne in die
agterhoede met Agis saam verbytrek,

<span id="an_29:3">29:3</span> vra die owerstes van die Filistyne: Wat
soek hierdie Hebreërs? En Agis sê aan die owerstes van die Filistyne:
Dit is mos Dawid, die onderdaan van Saul, die koning van Israel, wat nou
al dae of al jare by my is, sonder dat ek iets in hom gevind het van die
dag af dat hy oorgeloop het, tot vandag toe.

<span id="an_29:4">29:4</span> Maar die owerstes van die Filistyne het
baie kwaad vir hom geword, en die owerstes van die Filistyne het aan hom
gesê: Stuur die man terug, dat hy kan teruggaan na die plek wat u hom
aangewys het, en laat hom nie met ons saam in die geveg aftrek, dat hy
nie vir ons in die geveg 'n teëstander word nie. Want waarmee kan
hierdie man hom aangenaam maak by sy heer? Is dit nie met die hoofde van
hierdie manne nie?

<span id="an_29:5">29:5</span> Is dit nie dié Dawid nie, van wie hulle
in die koordanse gesing en gesê het: Saul het sy duisende verslaan, maar
Dawid sy tien duisende?

<span id="an_29:6">29:6</span> Agis het Dawid toe geroep en aan hom
gesê: So waar as die HERE leef, sekerlik, jy is opreg, en jou uitgang en
jou ingang in die leër met my saam is goed in my oë; want ek het geen
kwaad in jou gevind van die dag af dat jy na my gekom het tot vandag toe
nie. Maar in die oë van die vorste is jy nie goed nie.

<span id="an_29:7">29:7</span> Draai dan nou om en gaan in vrede, en
doen niks wat verkeerd is in die oë van die vorste van die Filistyne
nie.

<span id="an_29:8">29:8</span> Hierop sê Dawid vir Agis: Maar wat het ek
gedoen? Of wat het u in u dienaar gevind van die dag af dat ek voor u
gewees het tot vandag toe, dat ek nie mag gaan veg teen die vyande van
my heer die koning nie?

<span id="an_29:9">29:9</span> Maar Agis het Dawid geantwoord en gesê:
Ek weet dat jy goed is in my oë soos 'n engel van God, maar die owerstes
van die Filistyne sê: Hy mag nie met ons saam optrek in die geveg nie.

<span id="an_29:10">29:10</span> Maak jou dan nou môre vroeg klaar met
die dienaars van jou heer wat met jou saamgekom het. Julle moet dus môre
vroeg klaarmaak, en as dit vir julle lig word, trek dan weg.

<span id="an_29:11">29:11</span> En Dawid het vroeg klaargemaak, hy en
sy manne, om in die môre heen te gaan, om terug te trek na die land van
die Filistyne; maar die Filistyne het opgetrek na Jísreël.

<span id="an_30:1">30:1</span> En toe Dawid met sy manne die derde dag
by Siklag aankom, het die Amalekiete 'n inval gedoen in die Suidland en
in Siklag, en hulle het Siklag verslaan en dit met vuur verbrand.

<span id="an_30:2">30:2</span> En hulle het die vroue en almal wat
daarin was, gevange weggevoer, van die kleinste af tot die grootste toe;
hulle het niemand gedood nie, maar hulle weggevoer en verder gegaan.

<span id="an_30:3">30:3</span> Toe Dawid met sy manne die stad inkom, lê
dit daar met vuur verbrand, en hulle vroue en hulle seuns en hulle
dogters was as gevangenes weggevoer.

<span id="an_30:4">30:4</span> Daarop het Dawid en die manskappe wat by
hom was, hulle stem verhef en geween totdat daar geen krag meer in hulle
was om te ween nie.

<span id="an_30:5">30:5</span> Ook Dawid se twee vroue, Ahínoam uit
Jísreël, en Abígail, die vrou van Nabal, die Karmeliet, was as
gevangenes weggevoer.

<span id="an_30:6">30:6</span> En Dawid het dit baie benoud gehad, want
die manskappe het gepraat om hom te stenig; want die siel van al die
manskappe was verbitterd, elkeen oor sy seuns en sy dogters; maar Dawid
het homself versterk in die HERE sy God.

<span id="an_30:7">30:7</span> En Dawid sê vir Abjatar, die priester,
die seun van Ahiméleg: Bring tog die skouerkleed vir my hier. Daarop het
Abjatar die skouerkleed na Dawid gebring.

<span id="an_30:8">30:8</span> En Dawid het die HERE geraadpleeg en
gesê: Sal ek hierdie bende agternajaag? Sal ek dit inhaal? En Hy sê vir
hom: Agtervolg, want jy sal sekerlik inhaal en sekerlik uitred.

<span id="an_30:9">30:9</span> Daarop het Dawid weggetrek, hy met die
ses honderd man wat by hom was; en toe hulle by die spruit Besor kom,
het die origes agtergebly.

<span id="an_30:10">30:10</span> Dawid het naamlik agtervolg, hy met
vier honderd man, terwyl twee honderd man agtergebly het wat te moeg was
om die spruit Besor deur te trek.

<span id="an_30:11">30:11</span> Toe vind hulle in die veld 'n
Egiptenaar wat hulle na Dawid bring, en hulle gee hom brood om te eet en
water om te drink.

<span id="an_30:12">30:12</span> Daarby gee hulle hom 'n stuk vyekoek en
twee rosynekoeke. En toe hy geëet het, het hy weer bygekom; want hy het
drie dae en drie nagte geen brood geëet of water gedrink nie.

<span id="an_30:13">30:13</span> En Dawid vra hom: Aan wie behoort jy?
En waar kom jy vandaan? En hy sê: Ek is 'n Egiptiese seun, die slaaf van
'n Amalekitiese man, en my heer het my laat agterbly, omdat ek drie dae
gelede siek geword het.

<span id="an_30:14">30:14</span> Ons het 'n inval gedoen in die Suidland
van die Kretiërs en in dié van Juda en in die Suidland van Kaleb, en
Siklag met vuur verbrand.

<span id="an_30:15">30:15</span> En Dawid vra hom: Sal jy my afbring na
hierdie bende? En hy sê: Sweer vir my by God dat u my nie sal doodmaak
en my nie sal uitlewer in die hand van my heer nie; dan sal ek u afbring
na hierdie bende.

<span id="an_30:16">30:16</span> En toe hy hom afgebring het, lê hulle
daar verstrooid oor die oppervlakte van die hele land, besig om te eet
en te drink en fees te vier met die ganse groot buit wat hulle uit die
land van die Filistyne en uit die land Juda saamgeneem het.

<span id="an_30:17">30:17</span> En Dawid het hulle verslaan van die
aandskemering af tot die aand van die volgende dag, sodat niemand van
hulle vrygeraak het nie, behalwe vier honderd jongmanne wat op kamele
gespring en gevlug het.

<span id="an_30:18">30:18</span> So het Dawid dan alles gered wat die
Amalekiete saamgeneem het; ook sy twee vroue het Dawid bevry.

<span id="an_30:19">30:19</span> Niks van hulle is vermis nie--klein of
groot, seuns of dogters, of iets van die buit, niks van alles wat hulle
vir hul saamgeneem het nie; Dawid het alles teruggebring.

<span id="an_30:20">30:20</span> En Dawid het al die kleinvee en beeste
afgeneem. Hulle het hul voor die ander vee gedrywe en gesê: Dit is Dawid
se buit.

<span id="an_30:21">30:21</span> Toe Dawid by die twee honderd man kom
wat te moeg was om agter Dawid aan te gaan en wat hulle by die spruit
Besor laat bly het, trek hulle uit, Dawid en die manskappe wat by hom
was, tegemoet; en Dawid het met die manskappe nader gekom en hulle na
die welstand gevra.

<span id="an_30:22">30:22</span> Daarop het al die slegte mense en die
deugniete uit die manne wat met Dawid saamgegaan het, begin sê: Omdat
hulle nie met ons saamgegaan het nie, sal ons hulle nie van die buit wat
ons afgeneem het, gee nie; maar hulle kan elkeen sy vrou en sy kinders
saamneem en weggaan.

<span id="an_30:23">30:23</span> Maar Dawid het gesê: Julle mag nie so
maak nie, my broers, met wat die HERE ons gegee het, en Hy het ons
bewaar en die bende wat ons oorval het, in ons hand gegee.

<span id="an_30:24">30:24</span> En wie sou in hierdie saak na julle
luister? Want soos die deel van die wat in die geveg aftrek, so is ook
die deel van die wat by die pakgoed bly; gelykop moet hulle deel.

<span id="an_30:25">30:25</span> So is dit dan van dié dag af en verder
gewees; ja, hy het dit as 'n insetting en 'n verordening vir Israel
vasgestel tot vandag toe.

<span id="an_30:26">30:26</span> Toe Dawid dan in Siklag aankom, het hy
van die buit aan die oudstes van Juda, sy stamgenote, gestuur en gesê:
Hier is 'n geskenk vir julle uit die buit van die vyande van die HERE:

<span id="an_30:27">30:27</span> aan dié in Bet-el en aan dié in Ramot
in die Suidland en aan dié in Jattir

<span id="an_30:28">30:28</span> en aan dié in Aroër en aan dié in
Sifmot en aan dié in Estemóa

<span id="an_30:29">30:29</span> en aan dié in Ragal en aan dié in die
stede van die Jeragmeëliete en aan dié in die stede van die Keniete

<span id="an_30:30">30:30</span> en aan dié in Horma en aan dié in
Bor-Asan en aan dié in Atag

<span id="an_30:31">30:31</span> en aan dié in Hebron en aan al die
plekke waar Dawid, hy en sy manne, rondgetrek het.

<span id="an_31:1">31:1</span> Terwyl die Filistyne teen Israel veg, het
die manne van Israel vir die Filistyne weggevlug, en gesneuweldes het op
die gebergte Gilbóa gelê.

<span id="an_31:2">31:2</span> En die Filistyne het Saul en sy seuns
agternagesit, en die Filistyne het Jónatan en Abinádab en Malkisúa, die
seuns van Saul, gedood.

<span id="an_31:3">31:3</span> Toe die geveg dan swaar word teen Saul,
en die manne, die boogskutters, hom aantref, het hy gebewe van angs vir
die skutters.

<span id="an_31:4">31:4</span> En Saul het aan sy wapendraer gesê: Trek
jou swaard uit en deurboor my daarmee, anders kom hierdie onbesnedenes
en deurboor my en dryf die spot met my. Maar sy wapendraer wou nie,
omdat hy baie bevrees was. Daarop neem Saul die swaard en val daarin.

<span id="an_31:5">31:5</span> Toe sy wapendraer sien dat Saul dood was,
het hy self ook in sy swaard geval en saam met hom gesterf.

<span id="an_31:6">31:6</span> So het dan Saul en sy drie seuns en sy
wapendraer, ook al sy manne op dieselfde dag almal saam gesterwe.

<span id="an_31:7">31:7</span> Daarop sien die manne van Israel wat
oorkant die vlakte en wat oorkant die Jordaan was, dat die manne van
Israel gevlug het en dat Saul en sy seuns dood was, en hulle het die
stede verlaat en gevlug; en die Filistyne het gekom en daarin gaan woon.

<span id="an_31:8">31:8</span> En toe die Filistyne die volgende dag kom
om die gesneuweldes te plunder, kry hulle Saul en sy drie seuns nog daar
lê op die gebergte Gilbóa.

<span id="an_31:9">31:9</span> En hulle het sy hoof afgekap en sy
wapenrusting uitgetrek en dit in die land van die Filistyne rondgestuur
om die blye boodskap te bring in die tempels van hulle afgode en aan die
volk.

<span id="an_31:10">31:10</span> Daarna het hulle sy wapens in die
Astarte-tempel neergelê, maar sy lyk teen die muur van Bet-San
vasgeslaan.

<span id="an_31:11">31:11</span> Toe die inwoners van Jabes in Gílead
daarvan hoor--wat die Filistyne aan Saul gedoen het--

<span id="an_31:12">31:12</span> het al die dapper manne hulle
gereedgemaak en die hele nag deur getrek; en hulle het die lyk van Saul
en die lyke van sy seuns van die muur van Bet-San afgehaal en by Jabes
gekom en hulle daar verbrand.

<span id="an_31:13">31:13</span> En hulle het hul gebeente geneem en
onder die tamarisk in Jabes begrawe en sewe dae lank gevas.

------------------------------------------------------------------------

[Next: 2 Samuel](sa2)
