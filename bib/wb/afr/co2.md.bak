[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co1)  [Next](gal.md) 

------------------------------------------------------------------------

### Afrikaans Bible: 2 Corinthians

<span id="an_1:1">1:1</span> Paulus, 'n apostel van Jesus Christus deur
die wil van God, en Timótheüs, die broeder, aan die gemeente van God wat
in Korinthe is, saam met al die heiliges wat in die hele Acháje is:

<span id="an_1:2">1:2</span> Genade vir julle en vrede van God, onse
Vader, en die Here Jesus Christus.

<span id="an_1:3">1:3</span> Geseënd is die God en Vader van onse Here
Jesus Christus, die Vader van ontferminge en die God van alle
vertroosting,

<span id="an_1:4">1:4</span> wat ons troos in al ons verdrukking, sodat
ons die wat in allerhande verdrukking is, kan troos deur die
vertroosting waarmee ons self deur God getroos word.

<span id="an_1:5">1:5</span> Want soos die lyde van Christus oorvloedig
is in ons, so is ons troos ook oorvloedig deur Christus.

<span id="an_1:6">1:6</span> Maar of ons verdruk word, dit is julle tot
troos en redding; en dit laat sy werking blyk deurdat julle dieselfde
lyding verduur wat ons ook ondergaan; en of ons getroos word, dit is
julle tot troos en redding.

<span id="an_1:7">1:7</span> En ons hoop vir julle is vas, omdat ons
weet dat net soos julle deelgenote is aan die lyding, so ook aan die
troos.

<span id="an_1:8">1:8</span> Want ons wil nie hê, broeders, dat julle
onbekend moet wees met ons verdrukking wat oor ons in Asië gekom het
nie, dat ons dit bo ons krag uitermate swaar gehad het, sodat ons selfs
aan ons lewe gewanhoop het.

<span id="an_1:9">1:9</span> Ja, ons het al self by onsself die
doodvonnis oor ons gehad, sodat ons nie op onsself sou vertrou nie, maar
op God wat die dode opwek;

<span id="an_1:10">1:10</span> wat ons verlos het uit so 'n groot
doodsgevaar en nog verlos; op wie ons hoop dat Hy ook nog sal verlos,

<span id="an_1:11">1:11</span> terwyl julle ook vir ons saamwerk deur
die gebed, sodat daar vir die genadegawe aan ons deur baie persone op
baie maniere vir ons gedank mag word.

<span id="an_1:12">1:12</span> Want ons roem is dit: die getuienis van
ons gewete dat ons in eenvoudigheid en reinheid van God, nie in
vleeslike wysheid nie, maar in die genade van God in die wêreld verkeer
het, en veral by julle.

<span id="an_1:13">1:13</span> Want ons skryf aan julle niks anders as
wat julle lees of ook verstaan nie, en ek hoop dat julle dit ook tot die
einde toe sal verstaan,

<span id="an_1:14">1:14</span> soos julle ook gedeeltelik van ons
verstaan het dat ons julle roem is, net soos julle ook ons roem is in
die dag van die Here Jesus.

<span id="an_1:15">1:15</span> En in hierdie vertroue wou ek vroeër na
julle kom, dat julle 'n tweede genade kan ontvang,

<span id="an_1:16">1:16</span> en by julle langs deurgaan na Macedónië,
om weer van Macedónië af by julle te kom en deur julle voortgehelp te
word na Judéa.

<span id="an_1:17">1:17</span> Het ek dan miskien ligsinnig gehandel toe
ek my dit voorgeneem het? Of wat ek my voorneem, neem ek my dit voor na
die vlees sodat by my tegelyk is: ja ja, en nee nee?

<span id="an_1:18">1:18</span> So waar as God getrou is--ons woord tot
julle was nie ja en nee nie!

<span id="an_1:19">1:19</span> Want die Seun van God, Jesus Christus,
wat deur ons onder julle verkondig is, deur my en Silvánus en Timótheüs,
was nie ja en nee nie, maar was ja in Hom.

<span id="an_1:20">1:20</span> Want hoeveel beloftes van God daar ook
mag wees, in Hom is hulle ja en in Hom amen, tot heerlikheid van God
deur ons.

<span id="an_1:21">1:21</span> Maar Hy wat ons saam met julle bevestig
in Christus en ons gesalf het, is God,

<span id="an_1:22">1:22</span> wat ons ook verseël het en die Gees as
onderpand in ons harte gegee het.

<span id="an_1:23">1:23</span> Maar ek roep God as getuie aan oor my
siel dat ek om julle te spaar nog nie na Korinthe gekom het nie--

<span id="an_1:24">1:24</span> nie dat ons heers oor julle geloof nie,
maar ons is medewerkers aan julle blydskap; want in die geloof staan
julle vas.

<span id="an_2:1">2:1</span> Maar dit het ek by myself besluit, om nie
weer in droefheid na julle te kom nie.

<span id="an_2:2">2:2</span> Want as ek julle bedroef maak, wie is hy
dan wat my kan verbly anders as hy wat deur my bedroef gemaak is?

<span id="an_2:3">2:3</span> En ek het juis dit aan julle geskrywe, dat
ek nie by my koms droefheid mag hê deur hulle oor wie ek my moes verbly
nie, omdat ek die vertroue in julle almal het dat my blydskap dié van
julle almal is.

<span id="an_2:4">2:4</span> Want uit groot verdrukking en benoudheid
van hart het ek aan julle geskrywe, onder baie trane, nie dat julle
bedroef mag word nie, maar dat julle mag weet van die liefde wat ek
oorvloedig vir julle het.

<span id="an_2:5">2:5</span> Maar as iemand droefheid veroorsaak het,
dan het hy my nie bedroef nie, maar--ek wil nie oordryf nie--min of meer
julle almal.

<span id="an_2:6">2:6</span> Vir so iemand is daardie bestraffing deur
die meerderheid genoeg;

<span id="an_2:7">2:7</span> sodat julle daarenteen hom liewer moet
vergewe en vertroos, dat so iemand nie miskien deur al te groot
droefheid verteer word nie.

<span id="an_2:8">2:8</span> Daarom vermaan ek julle om die liefde aan
hom te bevestig.

<span id="an_2:9">2:9</span> Want daarom het ek ook geskrywe om julle
beproefdheid te weet, of julle in alles gehoorsaam is.

<span id="an_2:10">2:10</span> Aan wie julle iets vergewe, vergeef ek
ook; want wie ek ook vergeef het--as ek iets vergeef het--dit was om
julle ontwil voor die aangesig van Christus, sodat ons nie deur die
Satan bedrieg sou word nie;

<span id="an_2:11">2:11</span> want ons is met sy planne nie onbekend
nie.

<span id="an_2:12">2:12</span> Maar toe ek in Troas gekom het om die
evangelie van Christus te verkondig, hoewel 'n deur vir my in die Here
geopen was, het ek geen rus vir my gees gehad nie, omdat ek my broeder
Titus nie aangetref het nie;

<span id="an_2:13">2:13</span> maar ek het van hulle afskeid geneem en
na Macedónië vertrek.

<span id="an_2:14">2:14</span> Maar God sy dank wat ons altyd laat
triomfeer in Christus en wat die reuk van sy kennis deur ons oral
versprei.

<span id="an_2:15">2:15</span> Want ons is 'n aangename geur van
Christus tot eer van God onder die wat gered word en onder die wat
verlore gaan;

<span id="an_2:16">2:16</span> vir die laaste 'n reuk van die dood tot
die dood, maar vir die eerste 'n reuk van die lewe tot die lewe. En wie
is tot hierdie dinge bekwaam?

<span id="an_2:17">2:17</span> Want ons is nie soos baie wat handel dryf
met die woord van God nie; maar as opregtheid, maar as uit God, in die
teenwoordigheid van God, spreek ons in Christus.

<span id="an_3:1">3:1</span> Begin ons weer om onsself aan te beveel? Of
het ons miskien, soos sommige, aanbevelingsbriewe nodig aan julle of van
julle?

<span id="an_3:2">3:2</span> Julle is ons brief, geskrywe in ons harte,
geken en gelees deur alle mense;

<span id="an_3:3">3:3</span> omdat julle duidelik 'n brief van Christus
is deur ons diens berei, geskrywe nie met ink nie, maar met die Gees van
die lewende God; nie op kliptafels nie, maar op die vleestafels van die
hart.

<span id="an_3:4">3:4</span> So 'n vertroue het ons deur Christus by
God.

<span id="an_3:5">3:5</span> Nie dat ons uit onsself bekwaam is om iets
as uit onsself te bedink nie, maar ons bekwaamheid is uit God,

<span id="an_3:6">3:6</span> wat ons ook bekwaam gemaak het as dienaars
van 'n nuwe testament, nie van die letter nie, maar van die gees; want
die letter maak dood, maar die gees maak lewend.

<span id="an_3:7">3:7</span> En as die bediening van die dood, met
letters op klippe gegraveer, in heerlikheid was, sodat die kinders van
Israel nie die oë kon vestig op die aangesig van Moses nie vanweë die
heerlikheid van sy aangesig, wat tog moes vergaan,

<span id="an_3:8">3:8</span> hoeveel te meer sal die bediening van die
Gees dan nie in heerlikheid wees nie?

<span id="an_3:9">3:9</span> Want as die bediening wat veroordeel,
heerlikheid was, veel meer is die bediening wat regverdig maak,
oorvloedig in heerlikheid.

<span id="an_3:10">3:10</span> Want wat verheerlik was, is ook in
hierdie geval nie verheerlik nie, vanweë die alles oortreffende
heerlikheid.

<span id="an_3:11">3:11</span> Want as wat moes vergaan, met heerlikheid
was, veel meer is wat moet bly, in heerlikheid.

<span id="an_3:12">3:12</span> Terwyl ons dan sodanige hoop het, gebruik
ons baie vrymoedigheid;

<span id="an_3:13">3:13</span> nie soos Moses nie, wat 'n bedekking oor
sy aangesig gesit het, sodat die kinders van Israel nie die oë kon
vestig op die einde van wat moes vergaan nie.

<span id="an_3:14">3:14</span> Maar hulle sinne is verhard. Want tot
vandag toe bly by die lesing van die Ou Testament dieselfde bedekking
sonder dat dit opgelig word, die bedekking wat in Christus vernietig
word.

<span id="an_3:15">3:15</span> Ja, tot vandag toe, wanneer Moses gelees
word, lê daar 'n bedekking oor hulle hart;

<span id="an_3:16">3:16</span> maar wanneer hulle tot die Here bekeer
is, word die bedekking weggeneem.

<span id="an_3:17">3:17</span> Die Here is die Gees, en waar die Gees
van die Here is, daar is vryheid.

<span id="an_3:18">3:18</span> En terwyl ons almal met onbedekte gesig
soos in 'n spieël die heerlikheid van die Here aanskou, word ons van
gedaante verander na dieselfde beeld, van heerlikheid tot heerlikheid,
as deur die Here wat die Gees is.

<span id="an_4:1">4:1</span> Daarom, aangesien ons hierdie bediening het
volgens die barmhartigheid wat ons ontvang het, gee ons nie moed op nie.

<span id="an_4:2">4:2</span> Maar ons het van die heimlike dinge wat
skandelik is, afstand gedoen, en ons wandel nie in listigheid of vervals
die woord van God nie; maar deur die waarheid aan die lig te bring,
beveel ons ons by elke menslike gewete voor God aan.

<span id="an_4:3">4:3</span> Maar as ons evangelie dan nog bedek is, is
dit bedek in die wat verlore gaan,

<span id="an_4:4">4:4</span> naamlik die ongelowiges in wie die god van
hierdie wêreld die sinne verblind het, sodat die verligting van die
evangelie van die heerlikheid van Christus, wat die beeld van God is, op
hulle nie sou skyn nie.

<span id="an_4:5">4:5</span> Want ons verkondig nie onsself nie, maar
Christus Jesus as Here, en onsself as julle diensknegte om Jesus wil.

<span id="an_4:6">4:6</span> Want God wat gesê het dat daar uit
duisternis lig moet skyn--dit is Hy wat in ons harte geskyn het om die
verligting te bring van die kennis van die heerlikheid van God in die
aangesig van Jesus Christus.

<span id="an_4:7">4:7</span> Maar ons het hierdie skat in erdekruike,
sodat die voortreflikheid van die krag van God mag wees en nie uit ons
nie.

<span id="an_4:8">4:8</span> In alles word ons verdruk, maar ons is nie
terneergedruk nie; ons is verleë, maar nie radeloos nie;

<span id="an_4:9">4:9</span> vervolg, maar nie verlate nie; neergewerp,
maar nie vernietig nie.

<span id="an_4:10">4:10</span> Gedurig dra ons die doding van die Here
Jesus in die liggaam om, sodat ook die lewe van Christus in ons liggaam
openbaar kan word.

<span id="an_4:11">4:11</span> Want altyd word ons wat lewe, oorgelewer
in die dood om Jesus wil, sodat ook die lewe van Jesus in ons sterflike
vlees openbaar kan word.

<span id="an_4:12">4:12</span> So werk die dood dan in ons, maar die
lewe in julle.

<span id="an_4:13">4:13</span> En omdat ons dieselfde Gees van die
geloof het--soos geskrywe is: Ek het geglo, daarom het ek gespreek--glo
ons ook, daarom spreek ons ook.

<span id="an_4:14">4:14</span> Want ons weet dat Hy wat die Here Jesus
opgewek het, ons ook deur Jesus sal opwek en saam met julle voor Hom sal
stel.

<span id="an_4:15">4:15</span> Want dit is alles om julle ontwil, sodat
die genade, wat groter geword het deur so baie mense, die danksegging
oorvloedig kan maak tot die heerlikheid van God.

<span id="an_4:16">4:16</span> Daarom gee ons nie moed op nie, maar al
vergaan ons uiterlike mens ook, nogtans word die innerlike mens dag ná
dag vernuwe.

<span id="an_4:17">4:17</span> Want ons ligte verdrukking wat vir 'n
oomblik is, bewerk vir ons 'n alles oortreffende ewige gewig van
heerlikheid;

<span id="an_4:18">4:18</span> omdat ons nie let op die sigbare dinge
nie, maar op die onsigbare; want die sigbare dinge is tydelik, maar die
onsigbare ewig.

<span id="an_5:1">5:1</span> Want ons weet dat as ons aardse tentwoning
afgebreek word, ons 'n gebou het van God, 'n huis nie met hande gemaak
nie, ewig, in die hemele.

<span id="an_5:2">5:2</span> Want om hierdie rede sug ons ook en verlang
om met ons woning uit die hemel oorklee te word,

<span id="an_5:3">5:3</span> as ons ten minste gekleed en nie naak
bevind sal word nie.

<span id="an_5:4">5:4</span> Want ons wat nog in die tent is, sug en
voel beswaard, omdat ons liewer nie ontklee nie, maar oorklee wil word,
sodat die sterflike deur die lewe verslind kan word.

<span id="an_5:5">5:5</span> Maar Hy wat ons juis hiervoor toeberei het,
is God, wat ons ook die Gees as onderpand gegee het.

<span id="an_5:6">5:6</span> Daarom het ons altyd goeie moed en weet dat
as ons in die liggaam inwoon, ons van die Here uitwoon.

<span id="an_5:7">5:7</span> Want ons wandel deur geloof en nie deur
aanskouing nie.

<span id="an_5:8">5:8</span> Maar ons het goeie moed en verkies om
liewer uit die liggaam uit te woon en by die Here in te woon.

<span id="an_5:9">5:9</span> Daarom lê ons ons ook ywerig daarop toe, of
ons inwoon of uitwoon, om Hom welbehaaglik te wees.

<span id="an_5:10">5:10</span> Want ons moet almal voor die regterstoel
van Christus verskyn, sodat elkeen kan ontvang wat hy deur die liggaam
verrig het, volgens wat hy gedoen het, of dit goed is of kwaad.

<span id="an_5:11">5:11</span> Omdat ons dan die vrees van die Here ken,
probeer ons om die mense te oortuig; maar voor God is ons openbaar, en
ek hoop om ook in julle gewetens openbaar te wees.

<span id="an_5:12">5:12</span> Want ons beveel ons nie weer by julle aan
nie, maar ons gee julle aanleiding tot roem oor ons, sodat julle iets
kan hê teenoor die wat hulle op die uiterlike beroem en nie op die hart
nie.

<span id="an_5:13">5:13</span> Want as ons uitsinnig is, is dit tot eer
van God; en as ons by ons verstand is, is dit om julle ontwil.

<span id="an_5:14">5:14</span> Want die liefde van Christus dring ons,

<span id="an_5:15">5:15</span> omdat ons van oordeel is, dat as een vir
almal gesterf het, hulle dan almal gesterf het; en Hy het vir almal
gesterwe, sodat die wat lewe, nie meer vir hulself moet lewe nie, maar
vir Hom wat vir hulle gesterf het en opgewek is.

<span id="an_5:16">5:16</span> Ons ken dus van nou af niemand meer na
die vlees nie; en al het ons ook Christus na die vlees geken, nou ken
ons Hom tóg nie meer so nie.

<span id="an_5:17">5:17</span> Daarom, as iemand in Christus is, is hy
'n nuwe skepsel; die ou dinge het verbygegaan, kyk, dit het alles nuut
geword.

<span id="an_5:18">5:18</span> En dit alles is uit God wat ons met
Homself versoen het deur Jesus Christus en ons die bediening van die
versoening gegee het,

<span id="an_5:19">5:19</span> naamlik dat God in Christus die wêreld
met Homself versoen het deur hulle hul misdade nie toe te reken nie en
die woord van die versoening aan ons toe te vertrou.

<span id="an_5:20">5:20</span> Ons tree dan op as gesante om Christus
wil, asof God deur ons vermaan. Ons bid julle om Christus wil: Laat
julle met God versoen.

<span id="an_5:21">5:21</span> Want Hy het Hom wat geen sonde geken het
nie, sonde vir ons gemaak, sodat ons kan word geregtigheid van God in
Hom.

<span id="an_6:1">6:1</span> En as medewerkers vermaan ons julle ook dat
julle die genade van God nie tevergeefs mag ontvang nie.

<span id="an_6:2">6:2</span> Want Hy sê: In die tyd van die welbehae het
Ek jou verhoor, en in die dag van heil het Ek jou gehelp. Kyk, nou is
dit die tyd van die welbehae; kyk, nou is die dag van heil.

<span id="an_6:3">6:3</span> Ons lê nie die minste hindernis in die weg
nie, sodat die bediening nie beklad mag word nie;

<span id="an_6:4">6:4</span> maar in alles beveel ons ons aan as
dienaars van God, met baie geduld, in verdrukkinge, in node, in
benoudhede;

<span id="an_6:5">6:5</span> in slae, in gevangenskappe, in oproere, in
arbeid, in slapelose nagte, in hongerly;

<span id="an_6:6">6:6</span> in reinheid, in kennis, in lankmoedigheid,
in vriendelikheid, in die Heilige Gees, in ongeveinsde liefde;

<span id="an_6:7">6:7</span> in die woord van waarheid, in die krag van
God, deur die wapens van die geregtigheid in die regter-- en linkerhand;

<span id="an_6:8">6:8</span> deur eer en oneer, deur slegte en goeie
gerug, as verleiers en tog waaragtig;

<span id="an_6:9">6:9</span> as onbekendes en tog goed bekend, as
sterwendes en kyk, ons lewe, as getugtig en tog nie gedood nie;

<span id="an_6:10">6:10</span> as bedroefdes, maar altyd opgeruimd; as
armes, maar wat baie ander ryk maak; as mense wat niks het nie en tog
alles besit.

<span id="an_6:11">6:11</span> Ons mond het teenoor julle oopgegaan,
Korinthiërs, ons hart het verruim geword.

<span id="an_6:12">6:12</span> Nie in ons het julle dit te nou nie, maar
in jul binneste het julle dit te nou.

<span id="an_6:13">6:13</span> Maar by wyse van vergoeding--ek praat
soos met kinders--moet julle ook verruim word.

<span id="an_6:14">6:14</span> Moenie in dieselfde juk trek saam met
ongelowiges nie, want watter deelgenootskap het die geregtigheid met die
ongeregtigheid, en watter gemeenskap het die lig met die duisternis?

<span id="an_6:15">6:15</span> En watter ooreenstemming het Christus met
Bélial, of watter aandeel het die gelowige met die ongelowige?

<span id="an_6:16">6:16</span> Of watter ooreenkoms het die tempel van
God met die afgode? Want julle is die tempel van die lewende God, soos
God gespreek het: Ek sal in hulle woon en onder hulle wandel, en Ek sal
hulle God wees, en hulle sal vir My 'n volk wees.

<span id="an_6:17">6:17</span> Daarom, gaan onder hulle uit en sonder
julle af, spreek die Here; en raak nie aan wat onrein is nie, en Ek sal
julle aanneem;

<span id="an_6:18">6:18</span> en Ek sal vir julle 'n Vader wees, en
julle sal vir My seuns en dogters wees, spreek die Here, die Almagtige.

<span id="an_7:1">7:1</span> Terwyl ons dan hierdie beloftes het,
geliefdes, laat ons ons van alle besoedeling van die vlees en die gees
reinig, en laat ons die heiligmaking in die vrees van God volbring.

<span id="an_7:2">7:2</span> Maak vir ons ruimte in julle harte. Ons het
niemand onreg aangedoen nie, ons het niemand benadeel nie, ons het op
niemand voordeel behaal nie.

<span id="an_7:3">7:3</span> Ek sê dit nie om te veroordeel nie, want ek
het vantevore gesê dat julle in ons harte is om saam te sterwe en saam
te lewe.

<span id="an_7:4">7:4</span> Ek het groot vrymoedigheid teenoor julle;
my roem oor julle is groot; ek is vervul met troos; ek loop oor van
blydskap in al ons verdrukking.

<span id="an_7:5">7:5</span> Want ook toe ons in Macedónië gekom het,
het ons vlees geen rus gehad nie, maar ons is op allerhande maniere
verdruk; van buite was daar aanvegtinge, van binne verskrikkinge.

<span id="an_7:6">7:6</span> Maar Hy wat die nederige troos, naamlik
God, het ons getroos deur die koms van Titus;

<span id="an_7:7">7:7</span> en nie deur sy koms alleen nie, maar ook
deur die troos waarmee hy oor julle getroos is, deurdat hy aan ons berig
gebring het van julle verlange, julle verdriet, julle ywer vir my, sodat
ek my nog meer verbly het.

<span id="an_7:8">7:8</span> Want, al het ek julle ook deur die brief
bedroef gemaak, is ek nie jammer nie, al was ek ook jammer. Want ek sien
dat daardie brief, al was dit vir 'n kort tydjie, julle bedroef gemaak
het.

<span id="an_7:9">7:9</span> Nou is ek bly, nie omdat julle bedroef was
nie, maar omdat julle bedroef was tot bekering, want julle was bedroef
volgens die wil van God, sodat julle deur ons in niks skade gely het
nie.

<span id="an_7:10">7:10</span> Want die droefheid volgens die wil van
God werk 'n onberoulike bekering tot redding, maar die droefheid van die
wêreld werk die dood.

<span id="an_7:11">7:11</span> Want kyk, juis dit, dat julle bedroef
geword het volgens die wil van God--wat 'n groot ywer het dit in julle
gewerk, ja, verantwoording, verontwaardiging, vrees, verlange, ywer,
bestraffing. In alles het julle bewys dat julle in die saak rein is.

<span id="an_7:12">7:12</span> Al het ek ook aan julle geskrywe, dan was
dit nie ter wille van hom wat onreg gedoen het nie, of ter wille van hom
wat onreg gely het nie, maar dat ons ywer vir julle aan julle duidelik
kan word voor God.

<span id="an_7:13">7:13</span> Daarom is ons getroos oor julle
vertroosting en het veral bly geword oor die blydskap van Titus, omdat
sy gees deur julle almal verkwik is.

<span id="an_7:14">7:14</span> Want as ek iets by hom oor julle geroem
het, is ek nie beskaam nie; maar soos ons alles met waarheid tot julle
gespreek het, so het ook ons roem by Titus waarheid geword.

<span id="an_7:15">7:15</span> En sy hart is julle veral toegeneë as hy
hom die gehoorsaamheid van julle almal herinner, hoe julle hom met vrees
en bewing ontvang het.

<span id="an_7:16">7:16</span> Ek verbly my dus dat ek my in alle
opsigte op julle kan verlaat.

<span id="an_8:1">8:1</span> En ons maak julle bekend, broeders, die
genade van God wat aan die gemeentes van Macedónië geskenk is,

<span id="an_8:2">8:2</span> dat onder baie beproewing deur verdrukking
hulle oorvloedige blydskap by hulle diepe armoede oorvloedig was in
hulle ryke milddadigheid.

<span id="an_8:3">8:3</span> Want hulle was na vermoë--ek betuig
dit--ja, bo vermoë gewillig,

<span id="an_8:4">8:4</span> en het ons met groot aandrang gesmeek dat
ons hulle gawe en hulle deel in die diensbetoning aan die heiliges moet
ontvang;

<span id="an_8:5">8:5</span> en het nie alleen gedoen soos ons verwag
het nie, maar het hulself eers aan die Here gegee, en toe aan ons deur
die wil van God,

<span id="an_8:6">8:6</span> sodat ons Titus versoek het dat hy, net
soos hy tevore begin het, so ook by julle nog hierdie liefdedaad moet
volbring.

<span id="an_8:7">8:7</span> Maar soos julle in alles oorvloedig is--in
geloof en woord en kennis en alle ywer en in julle liefde vir ons--sorg
dat julle ook in hierdie liefdedaad oorvloedig is.

<span id="an_8:8">8:8</span> Ek sê dit nie as 'n bevel nie, maar om deur
die ywer van ander ook die egtheid van julle liefde op die proef te
stel.

<span id="an_8:9">8:9</span> Want julle ken die genade van onse Here
Jesus Christus, dat Hy, alhoewel Hy ryk was, ter wille van julle arm
geword het, sodat julle deur sy armoede ryk kan word.

<span id="an_8:10">8:10</span> En ek gee in hierdie saak my oordeel,
want dit is voordelig vir julle, omdat julle alreeds 'n jaar gelede
begin het, nie alleen om te doen nie, maar ook om te wil.

<span id="an_8:11">8:11</span> Maar voltooi nou die daad ook, sodat, net
soos die bereidheid om te wil daar was, so ook die voltooiing kan wees
uit wat julle besit.

<span id="an_8:12">8:12</span> Want as die bereidwilligheid daar is, is
dit welgevallig volgens wat iemand besit, nie volgens wat hy nie besit
nie.

<span id="an_8:13">8:13</span> Want ek bedoel nie dat daar vir ander
verligting moet wees en vir julle verdrukking nie,

<span id="an_8:14">8:14</span> maar dat volgens gelykheid julle oorvloed
in hierdie tyd hulle gebrek kan aanvul, sodat ook hulle oorvloed julle
gebrek kan aanvul en daar gelykheid kan wees.

<span id="an_8:15">8:15</span> Soos geskrywe is: Hy wat baie gehad het,
het nie te veel gehad nie; en hy wat weinig gehad het, het nie te min
gehad nie.

<span id="an_8:16">8:16</span> Maar God sy dank, wat dieselfde ywer vir
julle in die hart van Titus gegee het;

<span id="an_8:17">8:17</span> want hy het my aansporing wel ontvang,
maar omdat hy baie ywerig was, het hy uit eie beweging na julle toe
vertrek.

<span id="an_8:18">8:18</span> En ons het ook met hom die broeder
saamgestuur wat lof het in die evangelie deur al die gemeentes.

<span id="an_8:19">8:19</span> En dit nie alleen nie, maar hy is ook
deur die gemeentes gekies as ons reisgenoot in verband met hierdie
liefdewerk wat deur ons berei word, tot die heerlikheid van die Here
self en as bewys van julle bereidwilligheid,

<span id="an_8:20">8:20</span> om te voorkom dat iemand ons sou belaster
in verband met hierdie groot bydrae wat deur ons berei word.

<span id="an_8:21">8:21</span> Want ons bedink wat goed is nie alleen
voor die Here nie, maar ook voor die mense.

<span id="an_8:22">8:22</span> En ons het met hulle saamgestuur ons
broeder wat ons dikwels in baie dinge beproef gevind het, dat hy ywerig
is en nou baie yweriger deur sy groot vertroue in julle.

<span id="an_8:23">8:23</span> Wat nou Titus betref, hy is my metgesel
en medewerker by julle; of ons broeders, hulle is afgesante van die
gemeentes, 'n eer vir Christus.

<span id="an_8:24">8:24</span> Gee dan aan hulle die bewys van julle
liefde en van ons roem oor julle, ook voor die gemeentes.

<span id="an_9:1">9:1</span> Want wat die diensbetoning aan die heiliges
betref, is dit vir my oorbodig om aan julle te skrywe.

<span id="an_9:2">9:2</span> Want ek ken julle bereidwilligheid waarop
ek oor julle by die Macedóniërs roem, dat Acháje 'n jaar gelede gereed
was, en dat die ywer wat van julle uitgegaan het, baie ander aangespoor
het.

<span id="an_9:3">9:3</span> Maar ek het die broeders gestuur, sodat ons
roem oor julle in hierdie geval nie verydel mag word nie, dat, soos ek
gesê het, julle gereed kan wees,

<span id="an_9:4">9:4</span> sodat nie miskien, as daar Macedóniërs saam
met my kom en julle nie gereed vind nie, ons, om nie te sê julle nie,
beskaam word in hierdie vertroue van ons roem nie.

<span id="an_9:5">9:5</span> Ek het dit dus noodsaaklik geag om die
broeders te versoek om vooruit te gaan na julle toe en julle vroeër
aangekondigde dankoffer vooraf in orde te bring, sodat dit gereed kan
wees as 'n dankoffer en nie as iets wat afgepers is nie.

<span id="an_9:6">9:6</span> Maar dink daaraan: Wie spaarsaamlik saai,
sal ook spaarsaamlik maai; en wie volop saai, sal ook volop maai.

<span id="an_9:7">9:7</span> Laat elkeen gee soos hy hom in sy hart
voorneem, nie met droefheid of uit dwang nie, want God het 'n blymoedige
gewer lief.

<span id="an_9:8">9:8</span> En God het mag om alle genade oorvloedig
oor julle te laat wees, sodat julle altyd in alle opsigte volop kan hê
en oorvloedig kan wees tot elke goeie werk.

<span id="an_9:9">9:9</span> Soos geskrywe is: Hy het uitgestrooi, hy
het aan die armes gegee, sy geregtigheid bly tot in ewigheid.

<span id="an_9:10">9:10</span> En mag Hy wat saad verskaf aan die
saaier, ook brood verskaf om te eet en julle saad vermeerder en die vrug
van julle geregtigheid laat toeneem,

<span id="an_9:11">9:11</span> sodat julle in alles ryk kan word tot
alle milddadigheid, wat danksegging aan God deur ons bewerk.

<span id="an_9:12">9:12</span> Want die bediening van hierdie
hulpbetoning voorsien nie alleen in die behoeftes van die heiliges nie,
maar is ook oorvloedig deur baie danksegginge aan God,

<span id="an_9:13">9:13</span> omdat hulle deur die bewys van hierdie
diens God verheerlik oor die onderwerping van julle belydenis aan die
evangelie van Christus en oor die milddadigheid van die bydrae aan hulle
en aan almal,

<span id="an_9:14">9:14</span> terwyl hulle ook in die gebed vir julle
na julle verlang vanweë die uitnemende genade van God aan julle.

<span id="an_9:15">9:15</span> Maar God sy dank vir sy onuitspreeklike
gawe.

<span id="an_10:1">10:1</span> En ek self, Paulus, bid julle by die
sagmoedigheid en vriendelikheid van Christus, ek wat in julle
teenwoordigheid wel nederig is onder julle, maar in my afwesigheid
moedig teenoor julle--

<span id="an_10:2">10:2</span> ek smeek dan dat as ek teenwoordig is, ek
nie moedig hoef te wees met die vertroue waarmee ek meen om dit aan te
durf teen sommige wat reken dat ons volgens die vlees wandel nie.

<span id="an_10:3">10:3</span> Want hoewel ons in die vlees wandel, voer
ons die stryd nie volgens die vlees nie;

<span id="an_10:4">10:4</span> want die wapens van ons stryd is nie
vleeslik nie, maar kragtig deur God om vestings neer te werp,

<span id="an_10:5">10:5</span> terwyl ons planne verbreek en elke skans
wat opgewerp word teen die kennis van God, en elke gedagte gevange neem
tot die gehoorsaamheid aan Christus,

<span id="an_10:6">10:6</span> en ons gereed hou om elke
ongehoorsaamheid te straf wanneer julle gehoorsaamheid volkome is.

<span id="an_10:7">10:7</span> Kyk julle na wat voor oë is? As iemand by
homself vertrou dat hy aan Christus behoort, laat hy dit by homself weer
oorweeg, dat net soos hy self aan Christus behoort, ons ook so aan
Christus behoort;

<span id="an_10:8">10:8</span> want al sou ek ook nog meer roem oor ons
gesag wat die Here ons gegee het om julle op te bou en nie neer te werp
nie, sal ek nie beskaamd uitkom nie--

<span id="an_10:9">10:9</span> anders sou dit die skyn hê asof ek julle
deur die briewe wil bang maak.

<span id="an_10:10">10:10</span> Want die briewe, sê hulle, is wel
gewigtig en kragtig, maar die persoonlike teenwoordigheid is swak en die
woord niks werd nie.

<span id="an_10:11">10:11</span> Laat so iemand bedink dat soos ons met
die woord deur briewe in ons afwesigheid is, ons dit ook met die daad in
ons aanwesigheid is.

<span id="an_10:12">10:12</span> Want ons waag dit nie om ons te reken
of te vergelyk met sommige van die wat hulleself aanbeveel nie. Maar
omdat hulle hul met hulself meet en met hulself vergelyk, is hulle
onverstandig.

<span id="an_10:13">10:13</span> Maar ons sal nie buite die maat roem
nie, maar volgens die maat van die werkkring wat God ons as 'n maat
toebedeel het om ook julle te bereik.

<span id="an_10:14">10:14</span> Want ons strek onsself nie te ver uit
asof ons julle nie kan bereik nie, want ons het reeds by julle gekom met
die evangelie van Christus.

<span id="an_10:15">10:15</span> Ons roem nie buite die maat in die
arbeid van ander nie, maar ons het hoop om, wanneer julle geloof
toeneem, in hoër mate onder julle toe te neem volgens ons werkkring,

<span id="an_10:16">10:16</span> om die evangelie te verkondig in plekke
anderkant julle, nie om in die werkkring van 'n ander oor wat tot stand
gekom het, te roem nie.

<span id="an_10:17">10:17</span> Maar wie roem, moet in die Here roem.

<span id="an_10:18">10:18</span> Want nie hy wat homself aanbeveel, dié
is beproef nie, maar hy wat deur die Here aanbeveel word.

<span id="an_11:1">11:1</span> Ag, as julle my net 'n bietjie in my
dwaasheid wou verdra! Verdra my tog maar!

<span id="an_11:2">11:2</span> Want ek is jaloers oor julle met 'n
goddelike jaloersheid, want ek het julle aan een man verbind, om julle
as 'n reine maagd aan Christus voor te stel.

<span id="an_11:3">11:3</span> Maar ek vrees dat, net soos die slang Eva
deur sy listigheid bedrieg het, julle sinne so miskien bedorwe kan raak,
vervreemd van die opregtheid teenoor Christus.

<span id="an_11:4">11:4</span> Want as iemand kom en 'n ander Jesus
verkondig as wat ons verkondig het, of as julle 'n ander gees ontvang as
wat julle ontvang het, of 'n ander evangelie as wat julle aangeneem het,
laat julle jul dit goed geval.

<span id="an_11:5">11:5</span> Want ek reken dat ek niks agterstaan by
dié uitnemende apostels nie.

<span id="an_11:6">11:6</span> En al is ek ook onbedrewe in woord, dan
tog nie in kennis nie; maar ons het ten volle in alle opsigte openbaar
geword by julle.

<span id="an_11:7">11:7</span> Of het ek sonde gedoen deur my te
verneder sodat julle verhoog kan word, omdat ek die evangelie van God
kosteloos aan julle verkondig het?

<span id="an_11:8">11:8</span> Ander gemeentes het ek beroof deur
vergoeding te neem om julle te bedien; en toe ek by julle teenwoordig
was en gebrek gehad het, het ek niemand lastig geval nie.

<span id="an_11:9">11:9</span> Want in my gebrek het die broeders
voorsien wat van Macedónië gekom het. En ek het my in alles in ag geneem
om julle nie te beswaar nie, en ek sal my in ag neem.

<span id="an_11:10">11:10</span> So seker as die waarheid van Christus
in my is, sal hierdie roem in die streke van Acháje my nie ontneem word
nie.

<span id="an_11:11">11:11</span> Waarom? Omdat ek julle nie liefhet nie?
God weet dit.

<span id="an_11:12">11:12</span> Maar wat ek doen, sal ek nog doen om
die aanleiding af te sny vir die wat 'n aanleiding wil hê, sodat hulle
in die saak waar hulle op roem, net soos ons bevind mag word.

<span id="an_11:13">11:13</span> Want sulke mense is valse apostels,
bedrieglike arbeiders wat hulleself verander in apostels van Christus.

<span id="an_11:14">11:14</span> En geen wonder nie! Want die Satan self
verander hom in 'n engel van die lig.

<span id="an_11:15">11:15</span> Dit is dus niks besonders wanneer sy
dienaars hulle ook voordoen as dienaars van geregtigheid nie. Maar hulle
einde sal wees volgens hulle werke.

<span id="an_11:16">11:16</span> Weer sê ek dat niemand moet dink dat ek
dwaas is nie; of anders, neem my maar aan as 'n dwaas, sodat ek ook 'n
bietjie kan roem.

<span id="an_11:17">11:17</span> Wat ek spreek, sê ek nie vanweë die
Here nie, maar as in dwaasheid, in hierdie vertroue dat ek mag roem.

<span id="an_11:18">11:18</span> Terwyl baie na die vlees roem, sal ek
ook roem.

<span id="an_11:19">11:19</span> Want julle verdra graag die dwase,
omdat julle so verstandig is!

<span id="an_11:20">11:20</span> Julle verdra dit mos as iemand knegte
van julle maak, as iemand julle opeet, as iemand julle beetneem, as
iemand hom aanstel, as iemand julle in die gesig slaan.

<span id="an_11:21">11:21</span> Tot my skande moet ek erken dat ons
daarvoor te swak was; maar as iemand dit aandurf--ek spreek in
dwaasheid--ek durf ook.

<span id="an_11:22">11:22</span> Is hulle Hebreërs? Ek ook. Is hulle
Israeliete? Ek ook. Is hulle die nakomelinge van Abraham? Ek ook.

<span id="an_11:23">11:23</span> Is hulle dienaars van Christus? --ek
praat in uitsinnigheid--ek nog meer: in arbeid oorvloediger, in slae bo
die maat, in gevangenskappe baie meer, in doodsgevare dikwels.

<span id="an_11:24">11:24</span> Vyf maal het ek van die Jode ontvang
veertig houe op een na.

<span id="an_11:25">11:25</span> Drie maal is ek met stokke geslaan, een
maal is ek gestenig, drie maal het ek skipbreuk gely, 'n nag en 'n dag
het ek op die diepwater deurgebring--

<span id="an_11:26">11:26</span> dikwels op reis, in gevare van riviere,
in gevare van rowers, in gevare van my volk, in gevare van die heidene,
in gevare in die stad, in gevare in die woestyn, in gevare op see, in
gevare onder valse broeders;

<span id="an_11:27">11:27</span> in arbeid en moeite, in slapelose nagte
dikwels, in honger en dors, dikwels sonder ete, in koue en naaktheid.

<span id="an_11:28">11:28</span> Behalwe dit alles my daaglikse
bekommernis, die sorg vir al die gemeentes.

<span id="an_11:29">11:29</span> Wie is swak en ek is nie swak nie? Aan
wie word 'n struikelblok in die weg gelê en ek is nie aan die brand nie?

<span id="an_11:30">11:30</span> As daar geroem moet word, sal ek in my
swakhede roem.

<span id="an_11:31">11:31</span> Die God en Vader van onse Here Jesus
Christus, geseënd tot in ewigheid, weet dat ek nie lieg nie.

<span id="an_11:32">11:32</span> In Damaskus het die goewerneur van
koning Arétas die stad van die Damaskéners laat bewaak om my te vang;

<span id="an_11:33">11:33</span> en ek is in 'n mandjie deur 'n venster
in die muur neergelaat en het aan sy hande ontkom.

<span id="an_12:1">12:1</span> Dit is waarlik vir my nie nuttig om te
roem nie, want ek sal kom tot gesigte en openbaringe van die Here.

<span id="an_12:2">12:2</span> Ek weet van 'n man in Christus, veertien
jaar gelede--of dit in die liggaam was, weet ek nie, of buite die
liggaam, weet ek nie, God weet dit--dat so iemand weggeruk is tot in die
derde hemel.

<span id="an_12:3">12:3</span> En ek weet van so 'n man--of dit in die
liggaam of buite die liggaam was, weet ek nie, God weet dit--

<span id="an_12:4">12:4</span> dat hy weggeruk is in die Paradys en
onuitspreeklike woorde gehoor het wat 'n mens nie mag uitspreek nie.

<span id="an_12:5">12:5</span> Oor so 'n man sal ek roem, maar oor
myself sal ek nie roem nie, behalwe in my swakhede.

<span id="an_12:6">12:6</span> Want as ek sou wil roem, sou ek nie 'n
dwaas wees nie, want ek sou die waarheid praat; maar ek laat dit ná,
sodat niemand my hoër mag skat as wat hy van my sien of wat hy van my
hoor nie.

<span id="an_12:7">12:7</span> En dat ek my oor die voortreflikheid van
die openbaringe nie sou verhef nie, is my 'n doring in die vlees gegee,
'n engel van die Satan, om my met die vuis te slaan, dat ek my nie sou
verhef nie.

<span id="an_12:8">12:8</span> Hieroor het ek die Here drie maal gebid,
dat hy van my sou wyk.

<span id="an_12:9">12:9</span> En Hy het vir my gesê: My genade is vir
jou genoeg, want my krag word in swakheid volbring. Baie liewer sal ek
dus in my swakhede roem, sodat die krag van Christus in my kan woon.

<span id="an_12:10">12:10</span> Daarom het ek behae in swakhede, in
mishandelinge, in node, in vervolginge, in benoudhede, om Christus wil.
Want as ek swak is, dan is ek sterk.

<span id="an_12:11">12:11</span> Al roemende het ek dwaas geword. Julle
het my daartoe genoodsaak. Want ek moes deur julle aanbeveel geword het;
want ek het niks by dié uitnemende apostels agtergestaan nie, al is ek
niks nie.

<span id="an_12:12">12:12</span> Die kentekens tog van 'n apostel is
onder julle verwerklik met alle volharding deur tekens en wonders en
kragtige dade.

<span id="an_12:13">12:13</span> Want wat is daar waarin julle oortref
word deur die ander gemeentes, behalwe dat ek persoonlik julle nie
lastig geval het nie? Vergeef my hierdie onreg.

<span id="an_12:14">12:14</span> Kyk, vir die derde keer is ek gereed om
na julle te kom; en ek sal julle nie lastig val nie, want ek soek nie
julle goed nie, maar julle self; want dit is nie die kinders wat vir die
ouers moet opgaar nie, maar die ouers vir die kinders.

<span id="an_12:15">12:15</span> En ek sal baie graag uitgee, ja, myself
weggee vir julle siele, al word ek, terwyl ek julle oorvloediger
liefhet, minder bemin.

<span id="an_12:16">12:16</span> Maar laat dit so wees! Ek het julle nie
beswaar nie, maar omdat ek slim was, het ek julle met lis gevang.

<span id="an_12:17">12:17</span> Het ek my dan ten koste van julle
bevoordeel deur een van die wat ek na julle gestuur het?

<span id="an_12:18">12:18</span> Ek het Titus gevra en die broeder
saamgestuur. Het Titus hom dan ten koste van julle bevoordeel? Het ons
nie in dieselfde gees, in dieselfde spore gewandel nie?

<span id="an_12:19">12:19</span> Dink julle weer dat ons ons by julle
verdedig? Ons spreek in die teenwoordigheid van God in Christus, en dit
alles, geliefdes, tot julle stigting.

<span id="an_12:20">12:20</span> Want ek vrees dat ek julle by my koms
miskien nie sal vind soos ek wens nie, en dat ek deur julle gevind sal
word soos julle nie wens nie--dat daar miskien sal wees twis,
jaloersheid, toornigheid, verdeeldheid, kwaadsprekery, nuusdraery,
verwaandheid, wanordelikheid;

<span id="an_12:21">12:21</span> dat as ek gekom het, my God my miskien
weer by julle sal verneder en ek sal treur oor baie van die wat vroeër
gesondig het en hulle nie bekeer het van die onreinheid en hoerery en
ongebondenheid wat hulle bedryf het nie.

<span id="an_13:1">13:1</span> Dit is die derde keer dat ek na julle toe
kom. In die mond van twee of drie getuies sal elke woord vasstaan.

<span id="an_13:2">13:2</span> Ek het dit vroeër gesê, en ek sê dit
vooruit soos toe ek die tweede keer aanwesig was, en ek skrywe dit nou
in my afwesigheid aan die wat vroeër gesondig het en aan al die ander,
dat as ek weer kom, ek nie sal spaar nie,

<span id="an_13:3">13:3</span> aangesien julle 'n bewys soek van
Christus wat in my spreek, en Hy is teenoor julle nie swak nie, maar
kragtig onder julle.

<span id="an_13:4">13:4</span> Want al is Hy gekruisig uit swakheid,
lewe Hy tog uit die krag van God. Want ons is ook swak in Hom, maar ons
sal saam met Hom vir julle lewe deur die krag van God.

<span id="an_13:5">13:5</span> Ondersoek julself of julle in die geloof
is; stel julself op die proef. Of is julle nie seker van julself dat
Jesus Christus in julle is nie--as julle ten minste nie verwerplik is
nie!

<span id="an_13:6">13:6</span> Maar ek hoop dat julle sal insien dat ons
nie verwerplik is nie.

<span id="an_13:7">13:7</span> Ek bid God dat julle geen kwaad mag doen
nie--nie dat ons beproef mag blyk nie, maar dat julle kan doen wat goed
is, en ons as verwerplikes kan wees.

<span id="an_13:8">13:8</span> Want ons kan niks doen teen die waarheid
nie, maar wel vír die waarheid.

<span id="an_13:9">13:9</span> Want ons is bly as ons swak is en julle
sterk. En hierom bid ons ook, naamlik om julle volmaking.

<span id="an_13:10">13:10</span> Daarom skryf ek dit in my afwesigheid
om nie, as ek teenwoordig is, strengheid te gebruik nie, volgens die
gesag wat die Here my gegee het om op te bou en nie om af te breek nie.

<span id="an_13:11">13:11</span> Verder, broeders, wees bly; word
volmaak; laat julle vermaan; wees eensgesind; hou vrede, en die God van
liefde en vrede sal met julle wees.

<span id="an_13:12">13:12</span> Groet mekaar met 'n heilige kus.Al die
heiliges groet julle.

<span id="an_13:13">13:13</span> Die genade van die Here Jesus Christus
en die liefde van God en die gemeenskap van die Heilige Gees sy met
julle almal! Amen.

------------------------------------------------------------------------

[Next: Galatians](gal.md)
