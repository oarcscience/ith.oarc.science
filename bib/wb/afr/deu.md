[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](num)  [Next](jos.md) 

------------------------------------------------------------------------

### Afrikaans Bible: Deuteronomy

<span id="an_1:1">1:1</span> Dit is die woorde waarmee Moses die hele
Israel toegespreek het oos van die Jordaan in die woestyn, in die Vlakte
teenoor Suf, tussen Paran en Tofel en Laban en Háserot en Di-Sahab.

<span id="an_1:2">1:2</span> Elf dae is die pad van Horeb af na die
gebergte Seïr tot by Kades-Barnéa.

<span id="an_1:3">1:3</span> En in die veertigste jaar, in die elfde
maand, op die eerste van die maand, het Moses met die kinders van Israel
gespreek net soos die HERE ten opsigte van hulle aan hom bevel gegee
het;

<span id="an_1:4">1:4</span> nadat hy Sihon, die koning van die
Amoriete, wat in Hesbon gewoon het, en Og, die koning van Basan, wat in
Astarot gewoon het, in Edréï verslaan het.

<span id="an_1:5">1:5</span> Oos van die Jordaan in die land Moab het
Moses onderneem om hierdie wet te verklaar deur te sê:

<span id="an_1:6">1:6</span> Die HERE onse God het met ons by Horeb
gespreek en gesê: Julle het lank genoeg by hierdie berg gebly.

<span id="an_1:7">1:7</span> Trek weg en breek op en gaan na die
gebergte van die Amoriete en na al sy naburige plekke: die Vlakte, die
Gebergte en die Laeveld en die Suidland en by die seekus--die land van
die Kanaäniete en die Líbanon, tot by die groot rivier, die
Eufraatrivier.

<span id="an_1:8">1:8</span> Kyk, Ek gee die land aan julle oor; gaan in
en neem die land in besit wat die HERE aan julle vaders Abraham, Isak en
Jakob met 'n eed beloof het om dit aan hulle te gee en aan hulle
nageslag ná hulle.

<span id="an_1:9">1:9</span> En ek het met julle in dié tyd gespreek en
gesê: Ek kan julle alleen nie dra nie.

<span id="an_1:10">1:10</span> Die HERE julle God het julle
vermenigvuldig; en kyk, julle is vandag soos die sterre van die hemel in
menigte.

<span id="an_1:11">1:11</span> Mag die HERE, die God van julle vaders,
by julle byvoeg duisend maal soveel as wat julle is, en julle seën soos
Hy julle beloof het!

<span id="an_1:12">1:12</span> Hoe sou ek die moeilikheid en die las en
die regsake van julle alleen kan dra?

<span id="an_1:13">1:13</span> Bring tog wyse en verstandige en ervare
manne aan volgens julle stamme, dat ek hulle as julle hoofde kan
aanstel.

<span id="an_1:14">1:14</span> Hierop het julle my geantwoord en gesê:
Die woord wat u gespreek het, is goed om uit te voer.

<span id="an_1:15">1:15</span> Toe het ek die hoofde van julle stamme,
wyse en ervare manne, geneem en hulle as hoofde oor julle aangestel,
owerstes oor duisend en owerstes oor honderd en owerstes oor vyftig en
owerstes oor tien en opsigters volgens julle stamme.

<span id="an_1:16">1:16</span> En ek het in dié tyd aan julle regters
bevel gegee en gesê: Neem julle broers in verhoor en oordeel regverdig
tussen 'n man en sy broer en die vreemdeling wat by hom is.

<span id="an_1:17">1:17</span> Julle mag in die gereg nie partydig wees
nie; julle moet klein sowel as groot aanhoor; julle mag niemand ontsien
nie, want die gereg is die saak van God. Maar die saak wat vir julle te
moeilik is, moet julle na my toe bring, en ek sal dit in verhoor neem.

<span id="an_1:18">1:18</span> So het ek julle dan in dié tyd al die
dinge beveel wat julle moet doen.

<span id="an_1:19">1:19</span> Toe het ons van Horeb af opgebreek, en
ons het daardie hele groot en vreeslike woestyn deurgetrek wat julle op
pad na die gebergte van die Amoriete gesien het, soos die HERE onse God
ons beveel het; en ons het tot by Kades-Barnéa gekom.

<span id="an_1:20">1:20</span> Toe het ek vir julle gesê: Julle het tot
by die gebergte van die Amoriete gekom wat die HERE onse God aan ons sal
gee.

<span id="an_1:21">1:21</span> Kyk, die HERE jou God het die land aan
jou oorgegee; trek op, neem dit in besit soos die HERE, die God van jou
vaders, jou gesê het; wees nie bevrees en wees nie verskrik nie.

<span id="an_1:22">1:22</span> Toe het julle almal na my toe aangekom en
gesê: Laat ons manne voor ons uit stuur, dat hulle vir ons die land kan
verken en ons berig kan bring aangaande die pad waarlangs ons moet
optrek, en die stede waarby ons sal kom.

<span id="an_1:23">1:23</span> En die saak was goed in my oë, sodat ek
twaalf man uit julle, uit elke stam een man, geneem het.

<span id="an_1:24">1:24</span> En hulle het weggedraai en na die
gebergte opgetrek en tot by die dal Eskol gekom en dit verken.

<span id="an_1:25">1:25</span> Hulle het toe van die vrugte van die land
met hulle saamgeneem en dit na ons afgebring en aan ons verslag gegee en
gesê: Die land wat die HERE onse God aan ons sal gee, is goed.

<span id="an_1:26">1:26</span> Maar julle wou nie optrek nie, maar was
wederstrewig teen die bevel van die HERE julle God.

<span id="an_1:27">1:27</span> En julle het in jul tente gemurmureer en
gesê: Omdat die HERE ons haat, het Hy ons uit Egipteland uitgelei om ons
in die hand van die Amoriete oor te gee, dat hulle ons verdelg.

<span id="an_1:28">1:28</span> Waarheen moet ons optrek? Ons broers het
ons hart laat versmelt deur te sê: Dit is 'n volk groter en hoër van
gestalte as ons; die stede is groot en tot aan die hemel versterk; en
ons het daar ook die kinders van die Enakiete gesien.

<span id="an_1:29">1:29</span> Toe het ek aan julle gesê: Word nie
verskrik en wees nie bevrees vir hulle nie.

<span id="an_1:30">1:30</span> Die HERE julle God wat voor jul uit trek,
Hy sal vir julle stry net soos Hy voor julle oë met julle in Egipte
gedoen het

<span id="an_1:31">1:31</span> en in die woestyn, waar jy gesien het hoe
die HERE jou God jou gedra het soos 'n man sy seun dra, op die hele pad
wat julle getrek het, totdat julle tot by hierdie plek gekom het.

<span id="an_1:32">1:32</span> Maar ondanks hierdie woord het julle nie
geglo in die HERE julle God nie,

<span id="an_1:33">1:33</span> wat voor julle uit getrek het op die pad
om vir julle 'n plek uit te soek om julle laer op te slaan, snags in die
vuur om julle te laat sien op die pad waar julle langs moes trek, en
bedags in die wolk.

<span id="an_1:34">1:34</span> En toe die HERE die stem van julle woorde
hoor, het Hy toornig geword en gesweer en gesê:

<span id="an_1:35">1:35</span> Waarlik, geeneen van hierdie manne,
hierdie verkeerde geslag, sal die goeie land sien wat Ek met 'n eed
beloof het om aan julle vaders te gee nie--

<span id="an_1:36">1:36</span> behalwe Kaleb, die seun van Jefúnne; hy
sal dit sien, en aan hom en sy kinders sal Ek die land gee waarop hy
geloop het, omdat hy volhard het om die HERE te volg.

<span id="an_1:37">1:37</span> Ook was die HERE toornig op my om julle
ontwil, sodat Hy gesê het: Jy sal daar ook nie inkom nie.

<span id="an_1:38">1:38</span> Josua, die seun van Nun, wat voor jou
staan--hy sal daar inkom; versterk hom, want hy sal Israel dit laat
beërwe.

<span id="an_1:39">1:39</span> En julle kindertjies van wie julle gesê
het: Hulle sal 'n buit word! en julle kinders wat vandag van geen goed
of kwaad weet nie--húlle sal daar inkom en aan hulle sal Ek dit gee, en
húlle sal dit in besit neem.

<span id="an_1:40">1:40</span> Maar julle, draai om en trek weg na die
woestyn op pad na die Skelfsee.

<span id="an_1:41">1:41</span> Toe het julle geantwoord en vir my gesê:
Ons het teen die HERE gesondig; ons self sal optrek en veg net soos die
HERE onse God ons beveel het. En toe julle elkeen sy oorlogswapens
aangord en daar nog maklik oor dink om in die gebergte op te trek,

<span id="an_1:42">1:42</span> het die HERE vir my gesê: Sê vir hulle:
Julle mag nie optrek en veg nie--want Ek is nie in julle midde nie--dat
julle nie voor julle vyande verslaan word nie.

<span id="an_1:43">1:43</span> Maar toe ek met julle gespreek het, het
julle nie geluister nie, maar julle was wederstrewig teen die bevel van
die HERE en het vermetel in die gebergte opgetrek.

<span id="an_1:44">1:44</span> Toe het die Amoriete wat in dié gebergte
gewoon het, uitgetrek julle tegemoet en julle agtervolg soos die bye
maak; en hulle het julle verstrooi in Seïr tot by Horma.

<span id="an_1:45">1:45</span> En julle het teruggekom en voor die
aangesig van die HERE geween, maar die HERE het na julle stem nie
geluister en julle geen gehoor gegee nie.

<span id="an_1:46">1:46</span> So het julle dan baie dae in Kades gebly,
solank as julle daar gebly het.

<span id="an_2:1">2:1</span> Daarna het ons gedraai en weggetrek na die
woestyn, op pad na die Skelfsee, soos die HERE aan my gesê het, en ons
het om die gebergte Seïr getrek, baie dae lank.

<span id="an_2:2">2:2</span> Toe het die HERE met my gespreek en gesê:

<span id="an_2:3">2:3</span> Julle het lank genoeg om hierdie gebergte
getrek. Draai noordwaarts weg

<span id="an_2:4">2:4</span> en gee aan die volk bevel en sê: Julle gaan
trek deur die grondgebied van julle broers die kinders van Esau wat in
Seïr woon, en hulle sal vir julle vrees; pas dan goed op;

<span id="an_2:5">2:5</span> begeef julle nie in die oorlog teen hulle
nie, want Ek sal julle van hulle land selfs nie 'n voetbreed gee nie;
want Ek het aan Esau die gebergte Seïr as 'n besitting gegee.

<span id="an_2:6">2:6</span> Voedsel moet julle van hulle vir geld koop,
dat julle kan eet; en julle moet ook water van hulle vir geld koop, dat
julle kan drink.

<span id="an_2:7">2:7</span> Want die HERE jou God het jou geseën in al
die werk van jou hand; Hy ken jou trek deur hierdie groot woestyn; nou
veertig jaar lank was die HERE jou God met jou; geen ding het jou
ontbreek nie.

<span id="an_2:8">2:8</span> ¶ Daarop het ons verder getrek, weg van ons
broers, die kinders van Esau wat in Seïr woon, weg van die pad deur die
Vlakte, weg van Elat en Éseon-Geber; ons het toe weggedraai en verder
getrek op pad na die woestyn van Moab.

<span id="an_2:9">2:9</span> Toe het die HERE vir my gesê: Behandel Moab
nie as vyand en begeef jou nie in die oorlog teen hulle nie; want Ek sal
jou niks van sy land as besitting gee nie, omdat Ek Ar aan die kinders
van Lot as 'n besitting gegee het.

<span id="an_2:10">2:10</span> Die Emiete het tevore daarin gewoon, 'n
volk groot en talryk en hoog van gestalte soos die Enakiete.

<span id="an_2:11">2:11</span> Hulle word ook vir Refaïete gehou, soos
die Enakiete; maar die Moabiete het hulle Emiete genoem.

<span id="an_2:12">2:12</span> Ook het die Horiete tevore in Seïr
gewoon; maar die kinders van Esau het hulle uit hul besitting verdrywe
en voor hulle uit verdelg en in hulle plek gaan woon, net soos Israel
gedoen het met die land van sy besitting wat die HERE aan hulle gegee
het.

<span id="an_2:13">2:13</span> Maak nou klaar en trek oor die spruit
Sered. Toe het ons oor die spruit Sered getrek.

<span id="an_2:14">2:14</span> En die dae van ons trek van Kades-Barnéa
af totdat ons oor die spruit Sered gegaan het, was agt en dertig
jaar--totdat die hele geslag, die krygsmanne, uit die laer omgekom het
soos die HERE hulle dit gesweer het.

<span id="an_2:15">2:15</span> So was die hand van die HERE dan ook teen
hulle om hulle uit die laer te vernietig totdat hulle omgekom het.

<span id="an_2:16">2:16</span> En toe al die krygsmanne heeltemal onder
die volk uit weggesterf het,

<span id="an_2:17">2:17</span> het die HERE met my gespreek en gesê:

<span id="an_2:18">2:18</span> Jy trek vandag die grens van Moab by Ar
oor,

<span id="an_2:19">2:19</span> en jy sal kom in die nabyheid van die
kinders van Ammon; behandel hulle nie as vyande en begeef jou nie in die
oorlog teen hulle nie; want Ek sal jou niks van die kinders van Ammon se
land as besitting gee nie, omdat Ek dit aan die kinders van Lot as
besitting gegee het.

<span id="an_2:20">2:20</span> Dit word ook as 'n land van Refaïete
beskou; Refaïete het tevore daarin gewoon, en die Ammoniete het hulle
Samsummiete genoem--

<span id="an_2:21">2:21</span> 'n volk groot en talryk en hoog van
gestalte soos die Enakiete--maar die HERE het dié voor hulle uit
verdelg, sodat hulle dié uit hulle besitting verdryf en in hulle plek
gaan woon het;

<span id="an_2:22">2:22</span> soos Hy in die geval van die kinders van
Esau gedoen het wat in Seïr woon, voor wie Hy die Horiete verdelg het,
sodat hulle dié uit hulle besitting verdryf en in hulle plek gaan woon
het tot vandag toe.

<span id="an_2:23">2:23</span> Ook het die Kaftoriete wat uit Kaftor
afkomstig was, die Awiete wat in dorpe tot by Gasa gewoon het, verdelg
en in hulle plek gaan woon.

<span id="an_2:24">2:24</span> Maak julle klaar, breek op en trek deur
die Arnonrivier. Kyk, Ek gee Sihon, die koning van Hesbon, die Amoriet,
en sy land in jou hand; begin om in besit te neem, en begeef jou in die
oorlog teen hom.

<span id="an_2:25">2:25</span> Vandag sal Ek begin om die skrik en die
vrees vir jou op die volke onder die hele hemel te lê, sodat hulle, as
hulle die tyding aangaande jou hoor, voor jou sal sidder en bewe van
angs.

<span id="an_2:26">2:26</span> Toe het ek boodskappers gestuur uit die
woestyn Kedémot na Sihon, die koning van Hesbon, met woorde van vrede om
te sê:

<span id="an_2:27">2:27</span> Laat my deur jou land gaan; ek sal net
padlangs trek; ek sal nie regs of links uitdraai nie.

<span id="an_2:28">2:28</span> Voedsel moet jy my verkoop vir geld, dat
ek kan eet; en water moet jy my gee vir geld, dat ek kan drink; laat my
net te voet deurtrek--

<span id="an_2:29">2:29</span> soos die kinders van Esau wat in Seïr
woon, en die Moabiete wat in Ar woon, met my gedoen het--totdat ek deur
die Jordaan trek in die land wat die HERE onse God aan ons sal gee.

<span id="an_2:30">2:30</span> Maar Sihon, die koning van Hesbon, wou
ons nie by hom laat deurtrek nie; want die HERE jou God het sy gees
verhard en sy hart verstok, dat Hy hom in jou hand kon gee soos dit
vandag is.

<span id="an_2:31">2:31</span> En die HERE het vir my gesê: Kyk, Ek
begin om Sihon en sy land aan jou oor te gee; begin om in besit te neem,
om sy land in besit te neem.

<span id="an_2:32">2:32</span> Toe het Sihon uitgetrek ons tegemoet, hy
en sy hele volk, om te veg by Jahas.

<span id="an_2:33">2:33</span> En die HERE onse God het hom aan ons
oorgegee, sodat ons hom en sy seuns en sy hele volk verslaan het.

<span id="an_2:34">2:34</span> En ons het in dié tyd al sy stede
ingeneem en elke stad met die banvloek getref, manne en vroue en
kinders; ons het niemand laat vryraak nie.

<span id="an_2:35">2:35</span> Net die vee het ons vir ons geroof en die
buit van die stede wat ons ingeneem het.

<span id="an_2:36">2:36</span> Van Aroër af wat aan die kant van die
Arnonrivier lê, en die stad in die dal, tot by Gílead was daar vir ons
geen vesting onneembaar nie--die HERE onse God het alles aan ons
oorgegee.

<span id="an_2:37">2:37</span> Net naby die land van die kinders van
Ammon het jy nie gekom nie: die hele kant van die Jabbokrivier en die
stede van die gebergte en alles wat die HERE onse God verbied het.

<span id="an_3:1">3:1</span> Daarna het ons weggedraai en op pad na
Basan opgetrek; en Og, die koning van Basan, het uitgetrek ons tegemoet,
hy en sy hele volk, om te veg by Edréï.

<span id="an_3:2">3:2</span> Toe het die HERE vir my gesê: Wees nie
bevrees vir hom nie, want Ek gee hom en sy hele volk en sy land in jou
hand; en jy moet met hom doen soos jy gedoen het met Sihon, die koning
van die Amoriete, wat in Hesbon gewoon het.

<span id="an_3:3">3:3</span> En die HERE onse God het ook Og, die koning
van Basan, en sy hele volk in ons hand gegee, sodat ons hom verslaan
het, totdat daar van hom niemand oor was wat vrygeraak het nie.

<span id="an_3:4">3:4</span> En ons het in dié tyd al sy stede ingeneem;
daar was geen vesting wat ons van hulle nie afgeneem het nie: sestig
stede, die hele landstreek Argob, die koninkryk van Og in Basan.

<span id="an_3:5">3:5</span> Al hierdie stede was versterk met hoë mure,
poorte en grendels, behalwe 'n groot menigte onbemuurde stede.

<span id="an_3:6">3:6</span> En ons het hulle met die banvloek getref
soos ons met Sihon, die koning van Hesbon, gedoen het deur elke stad,
manne, vroue en kinders met die banvloek te tref.

<span id="an_3:7">3:7</span> Maar al die vee en die buit van die stede
het ons vir ons geroof.

<span id="an_3:8">3:8</span> So het ons dan in dié tyd die land uit die
hand van die twee konings van die Amoriete duskant die Jordaan geneem,
van die Arnonrivier af tot by die berg Hernon--

<span id="an_3:9">3:9</span> die Sidoniërs noem Hermon Sirjon; maar die
Amoriete noem dit Senir--

<span id="an_3:10">3:10</span> al die stede van die gelykveld en die
hele Gílead en die hele Basan tot by Salga en Edréï, stede van die
koninkryk van Og in Basan.

<span id="an_3:11">3:11</span> Want Og, die koning van Basan, het net
alleen oorgebly van die Refaïete. Is sy ledekant, 'n ysterledekant, nie
daar in Rabba van die kinders van Ammon nie? Nege el is sy lengte en
vier el sy breedte, gewone elle.

<span id="an_3:12">3:12</span> En hierdie land het ons in dié tyd in
besit geneem: van Aroër af, wat by die Arnonrivier lê, en die helfte van
die gebergte van Gílead met die stede daarvan het ek aan die Rubeniete
en die Gadiete gegee.

<span id="an_3:13">3:13</span> En die orige deel van Gílead saam met die
hele Basan, die koninkryk van Og, het ek aan die halwe stam van Manasse
gegee--die hele landstreek Argob. Daardie hele Basan word land van die
Refaïete genoem.

<span id="an_3:14">3:14</span> Jaïr, die seun van Manasse, het die hele
landstreek Argob tot by die grens van die Gesuriete en die Maägatiete
gekry en dit, naamlik Basan, na sy naam Jaïrsdorpe genoem tot vandag
toe.

<span id="an_3:15">3:15</span> En aan Magir het ek Gílead gegee.

<span id="an_3:16">3:16</span> Maar aan die Rubeniete en die Gadiete het
ek van Gílead af tot by die Arnonrivier gegee, die middel van die
rivier, saam met sy oewerland, en tot by die Jabbokrivier, die grens van
die kinders van Ammon.

<span id="an_3:17">3:17</span> Daarby die Vlakte en die Jordaan, saam
met sy grondgebied, van Kinnéret af tot by die See van die Vlakte, die
Soutsee, onder aan die hange van Pisga teen die ooste.

<span id="an_3:18">3:18</span> Verder het ek in dié tyd aan julle bevel
gegee en gesê: Die HERE julle God het aan julle hierdie land gegee om
dit in besit te neem; gewapend moet julle voor jul broers, die kinders
van Israel, oortrek--al die dapper manne.

<span id="an_3:19">3:19</span> Net julle vroue en julle kinders en julle
vee--ek weet dat julle baie vee het--kan in julle stede bly wat ek aan
julle gegee het;

<span id="an_3:20">3:20</span> totdat die HERE aan julle broers soos aan
julle rus gee, en hulle ook die land in besit neem wat die HERE julle
God aan hulle oorkant die Jordaan sal gee; dan kan julle teruggaan
elkeen na sy besitting wat ek aan julle gegee het.

<span id="an_3:21">3:21</span> Ook het ek Josua in dié tyd beveel en
gesê: Jou oë het alles gesien wat die HERE julle God aan hierdie twee
konings gedoen het. So sal die HERE aan al die koninkryke doen waarheen
jy oortrek.

<span id="an_3:22">3:22</span> Julle moet vir hulle nie bang wees nie,
want dit is die HERE julle God wat vir julle stry.

<span id="an_3:23">3:23</span> Ook het ek die HERE in dié tyd gesmeek en
gesê:

<span id="an_3:24">3:24</span> Here, HERE! U het begin om u kneg u
grootheid en u sterke hand te laat sien; want watter God is daar in die
hemel en op die aarde wat sulke werke en sulke magtige dade kan doen
soos U?

<span id="an_3:25">3:25</span> Laat my tog oortrek en die mooi land sien
wat oorkant die Jordaan lê, daardie goeie bergland en die Líbanon!

<span id="an_3:26">3:26</span> Maar die HERE het toornig op my geword om
julle ontwil en my nie verhoor nie; maar die HERE het vir my gesê: Dit
is nou genoeg! Moenie nog verder met My oor hierdie saak spreek nie.

<span id="an_3:27">3:27</span> Klim op die top van Pisga en slaan jou oë
op na die weste en na die noorde en na die suide en na die ooste, en
bekyk dit met jou oë; want jy mag oor hierdie Jordaan nie gaan nie.

<span id="an_3:28">3:28</span> Gee dan bevel aan Josua, en versterk hom
en bemoedig hom, want hy sal voor hierdie volk uit deurtrek, en hy sal
hulle die land wat jy sal sien, laat erwe.

<span id="an_3:29">3:29</span> En ons het in die dal teenoor Bet-Peor
gebly.

<span id="an_4:1">4:1</span> Luister dan nou, Israel, na die insettinge
en die verordeninge wat ek julle leer om te doen, sodat julle mag lewe
en inkom en die land wat die HERE, die God van julle vaders, aan julle
sal gee, in besit mag neem.

<span id="an_4:2">4:2</span> Julle mag by die woord wat ek julle beveel,
niks byvoeg nie, en julle mag daar niks van weglaat nie; sodat julle die
gebooie van die HERE julle God mag onderhou, wat ek julle beveel.

<span id="an_4:3">4:3</span> Julle oë het gesien wat die HERE weens
Baäl-Peor gedoen het; want al die manne wat agter Baäl-Peor aan geloop
het, dié het die HERE jou God onder jou uit verdelg.

<span id="an_4:4">4:4</span> Julle daarenteen wat die HERE julle God
aangehang het, is vandag nog almal in die lewe.

<span id="an_4:5">4:5</span> Kyk, ek het julle insettinge en
verordeninge geleer soos die HERE my God my beveel het, om so te handel
in die land waarheen julle gaan om dit in besit te neem.

<span id="an_4:6">4:6</span> Onderhou dit dan en doen dit; want dit is
julle wysheid en julle verstand voor die oë van die volke wat al hierdie
insettinge sal hoor en sê: Waarlik, hierdie groot nasie is 'n wyse en
verstandige volk.

<span id="an_4:7">4:7</span> Want watter groot nasie het gode wat vir
hulle so naby is soos die HERE onse God so dikwels as ons Hom aanroep?

<span id="an_4:8">4:8</span> En watter groot nasie is daar wat sulke
regverdige insettinge en verordeninge het soos hierdie hele wet wat ek
julle vandag voorhou?

<span id="an_4:9">4:9</span> Neem jou net in ag en wees terdeë op jou
hoede, dat jy die dinge nie vergeet wat jou oë gesien het nie, en dat
hulle uit jou hart nie wyk al die dae van jou lewe nie; en jy moet dit
aan jou kinders en jou kindskinders bekend maak:

<span id="an_4:10">4:10</span> die dag dat jy voor die aangesig van die
HERE jou God by Horeb gestaan het, toe die HERE aan my gesê het:
Vergader die volk vir My, en Ek sal hulle my woorde laat hoor, dat hulle
kan leer om My te vrees al die dae wat hulle op die aarde lewe, en dit
aan hulle kinders kan leer.

<span id="an_4:11">4:11</span> Toe het julle nader gekom en onder aan
die berg gaan staan; en die berg het met vuur gebrand tot in die middel
van die hemel, met duisternis, wolke en wolkedonkerheid.

<span id="an_4:12">4:12</span> En die HERE het met julle uit die vuur
gespreek; julle het 'n stem van woorde gehoor, maar geen verskyning
gesien nie--net 'n stem was daar.

<span id="an_4:13">4:13</span> Toe het Hy aan julle sy verbond verkondig
wat Hy julle beveel het om te doen, die tien woorde, en dit op twee
kliptafels geskrywe.

<span id="an_4:14">4:14</span> Ook het die HERE my in dié tyd bevel
gegee om julle die insettinge en verordeninge te leer, dat julle dit kan
doen in die land waarheen julle oortrek om dit in besit te neem.

<span id="an_4:15">4:15</span> Neem julle dan terdeë in ag ter wille van
julle siele--want julle het géén verskyning gesien op die dag dat die
HERE by Horeb uit die vuur met julle gespreek het nie--

<span id="an_4:16">4:16</span> sodat julle nie verderflik handel deurdat
julle vir julle 'n gesnede beeld, 'n gelykenis van enige afgodsbeeld,
maak nie: 'n afbeelding van man of vrou,

<span id="an_4:17">4:17</span> 'n afbeelding van enige dier wat op die
aarde is, 'n afbeelding van enige gevleuelde voël wat in die lug vlieg,

<span id="an_4:18">4:18</span> 'n afbeelding van enigiets wat op die
aarde kruip, 'n afbeelding van enige vis wat in die water onder die
aarde is;

<span id="an_4:19">4:19</span> dat jy ook jou oë nie na die hemel
opslaan, en as jy die son sien en die maan en die sterre, die hele leër
van die hemel, jou laat verlei en voor hulle neerbuig en hulle dien
nie--dinge wat die HERE jou God aan al die volke onder die hele hemel
uitgedeel het.

<span id="an_4:20">4:20</span> Maar die HERE het julle geneem en julle
uit die yster-smeltoond, uit Egipte, uitgelei om sy erfvolk te wees soos
dit vandag is.

<span id="an_4:21">4:21</span> Ook was die HERE toornig op my om julle
ontwil, en Hy het gesweer dat ek oor die Jordaan nie sal gaan en nie sal
kom in die goeie land wat die HERE jou God jou as erfenis sal gee nie.

<span id="an_4:22">4:22</span> Want ek sal in hierdie land sterwe, ek
sal oor die Jordaan nie gaan nie; maar julle sal oorgaan en daardie
goeie land in besit neem.

<span id="an_4:23">4:23</span> Neem julle in ag dat julle die verbond
van die HERE julle God, wat Hy met julle gesluit het, nie vergeet en vir
julle geen gesnede beeld maak nie--'n gelykenis van enigiets wat die
HERE jou God jou verbied het.

<span id="an_4:24">4:24</span> Want die HERE jou God is 'n verterende
vuur, 'n jaloerse God.

<span id="an_4:25">4:25</span> As jy kinders en kindskinders sal verwek
en julle in die land verouderd sal wees en verderflik handel deurdat
julle 'n gesnede beeld maak, 'n gelykenis van enigiets, en doen u wat
verkeerd is in die oë van die HERE jou God om Hom te terg,

<span id="an_4:26">4:26</span> dan neem ek vandag die hemel en die aarde
as getuies teen julle dat julle sekerlik gou uit die land sal vergaan
waarheen julle oor die Jordaan trek om dit in besit te neem; julle sal
die dae daarin nie verleng nie, maar sekerlik verdelg word.

<span id="an_4:27">4:27</span> En die HERE sal julle onder die volke
verstrooi, en 'n klein klompie van julle sal onder die nasies oorbly
waarheen die HERE julle sal drywe.

<span id="an_4:28">4:28</span> En daar sal julle gode dien, die werk van
mensehande, hout en klip wat nie sien en nie hoor en nie eet en nie ruik
nie.

<span id="an_4:29">4:29</span> Dan sal julle daarvandaan die HERE jou
God soek en vind as jy Hom met jou hele hart en jou hele siel soek.

<span id="an_4:30">4:30</span> As jy in die nood is en al hierdie dinge
aan die einde van die dae oor jou kom, sal jy na die HERE jou God
terugkeer en na sy stem luister.

<span id="an_4:31">4:31</span> Want die HERE jou God is 'n barmhartige
God; Hy sal jou nie verlaat en jou nie in die verderf stort nie; en Hy
sal die verbond van jou vaders wat Hy hulle besweer het, nie vergeet
nie.

<span id="an_4:32">4:32</span> Want doen tog ondersoek na die vorige dae
wat voor jou gewees het, van die dag af dat God mense op die aarde
geskape het, en van die een einde van die hemel tot by die ander einde
van die hemel, of so iets groots gebeur het of iets dergeliks gehoor is.

<span id="an_4:33">4:33</span> Het 'n volk die stem van God uit die vuur
hoor spreek, soos jy gehoor het, en in die lewe gebly?

<span id="an_4:34">4:34</span> Of het 'n god probeer om vir hom 'n nasie
uit 'n ander nasie te gaan neem deur versoekinge, deur tekens en wonders
en deur oorlog en deur 'n sterke hand en 'n uitgestrekte arm en deur
groot skrikwekkende dade soos die HERE julle God met julle voor jou oë
in Egipte gedoen het?

<span id="an_4:35">4:35</span> Jy self het dit te sien gekry, dat jy kan
weet dat die HERE God is; daar is geen ander buiten Hom nie.

<span id="an_4:36">4:36</span> Uit die hemel het Hy jou sy stem laat
hoor om jou te onderrig; en op die aarde het Hy jou sy groot vuur laat
sien, en jy het sy woorde uit die vuur gehoor.

<span id="an_4:37">4:37</span> En omdat Hy jou vaders liefgehad en hulle
nageslag na hulle uitverkies het, en Hy self jou deur sy grote krag uit
Egipte uitgelei het,

<span id="an_4:38">4:38</span> om nasies groter en magtiger as jy voor
jou uit te verdrywe en jou in te bring om hulle land aan jou as erfenis
te gee soos dit vandag is--

<span id="an_4:39">4:39</span> daarom moet jy vandag weet en ter harte
neem dat die HERE God is, bo in die hemel en onder op die aarde; daar is
geen ander nie.

<span id="an_4:40">4:40</span> En jy moet sy insettinge en sy gebooie
hou wat ek jou vandag beveel, dat dit met jou en jou kinders ná jou goed
mag gaan, en dat jy die dae mag verleng in die land wat die HERE jou God
jou vir altyd sal gee.

<span id="an_4:41">4:41</span> Toe het Moses drie stede afgesonder oos
van die Jordaan, teen sonop,

<span id="an_4:42">4:42</span> sodat hy wat 'n doodslag begaan het,
daarheen kon vlug, wat sy naaste sonder opset doodgeslaan het, terwyl hy
hom van gister en eergister af nie vyandig was nie; sodat hy in een van
hierdie stede kan vlug en in die lewe bly.

<span id="an_4:43">4:43</span> Beser in die woestyn, in die landstreek
van die gelykveld, vir die Rubeniete; en Ramot in Gílead vir die
Gadiete; en Golan in Basan vir die Manassiete.

<span id="an_4:44">4:44</span> En dit is die wet wat Moses die kinders
van Israel voorgehou het.

<span id="an_4:45">4:45</span> Dit is die getuienisse en die insettinge
en die verordeninge wat Moses meegedeel het aan die kinders van Israel
by hulle uittog uit Egipte,

<span id="an_4:46">4:46</span> oos van die Jordaan, in die dal teenoor
Bet-Peor, in die land van Sihon, die koning van die Amoriete, wat in
Hesbon gewoon het, wat deur Moses en die kinders van Israel verslaan is
by hulle uittog uit Egipte;

<span id="an_4:47">4:47</span> en hulle het sy land in besit geneem en
die land van Og, die koning van Basan, die twee konings van die Amoriete
oos van die Jordaan, teen sonop;

<span id="an_4:48">4:48</span> van Aroër af, wat aan die kant van die
Arnonrivier lê, tot by die berg Sion, dit is Hermon,

<span id="an_4:49">4:49</span> en die hele Vlakte oos van die Jordaan,
teen sonop tot by die See van die Vlakte, onderaan die hange van Pisga.

<span id="an_5:1">5:1</span> En Moses het die hele Israel laat roep en
vir hulle gesê: Hoor, Israel, die insettinge en die verordeninge wat ek
vandag voor julle ore uitspreek; julle moet dit leer en dit sorgvuldig
hou.

<span id="an_5:2">5:2</span> Die HERE onse God het by Horeb met ons 'n
verbond gesluit.

<span id="an_5:3">5:3</span> Met ons vaders het die HERE hierdie verbond
nie gesluit nie, maar met ons self, ons wat hier vandag almal in die
lewe is.

<span id="an_5:4">5:4</span> Van aangesig tot aangesig het die HERE op
die berg uit die vuur met julle gespreek--

<span id="an_5:5">5:5</span> ek het in dié tyd tussen die HERE en julle
gestaan om aan julle die woord van die HERE bekend te maak, want julle
was bevrees vir die vuur en het nie op die berg geklim nie--en Hy het
gesê:

<span id="an_5:6">5:6</span> Ek is die HERE jou God wat jou uit
Egipteland, uit die slawehuis, uitgelei het.

<span id="an_5:7">5:7</span> Jy mag geen ander gode voor my aangesig hê
nie.

<span id="an_5:8">5:8</span> Jy mag vir jou geen gesnede beeld of enige
gelykenis maak van wat bo in die hemel is, of van wat onder op die aarde
is, of van wat in die waters onder die aarde is nie.

<span id="an_5:9">5:9</span> Jy mag jou voor hulle nie neerbuig en hulle
nie dien nie; want Ek, die HERE jou God, is 'n jaloerse God wat die
misdaad van die vaders besoek aan die kinders, en aan die derde en aan
die vierde geslag van die wat My haat;

<span id="an_5:10">5:10</span> en Ek bewys barmhartigheid aan duisende
van die wat My liefhet en my gebooie onderhou.

<span id="an_5:11">5:11</span> Jy mag die Naam van die HERE jou God nie
ydellik gebruik nie, want die HERE sal die een wat sy Naam ydellik
gebruik, nie ongestraf laat bly nie.

<span id="an_5:12">5:12</span> Onderhou die sabbatdag, dat jy dit heilig
soos die HERE jou God jou beveel het.

<span id="an_5:13">5:13</span> Ses dae moet jy arbei en al jou werk
doen;

<span id="an_5:14">5:14</span> maar die sewende dag is die sabbat van
die HERE jou God; dan mag jy géén werk doen nie--jy of jou seun of jou
dogter, of jou dienskneg of jou diensmaagd, of jou os of jou esel of
enige dier van jou, of jou vreemdeling wat in jou poorte is nie; sodat
jou dienskneg en jou diensmaagd kan rus soos jy.

<span id="an_5:15">5:15</span> En jy moet daaraan dink dat jy in
Egipteland 'n slaaf was, en die HERE jou God jou daarvandaan uitgelei
het deur 'n sterke hand en 'n uitgestrekte arm; daarom het die HERE jou
God jou beveel om die sabbatdag te hou.

<span id="an_5:16">5:16</span> Eer jou vader en jou moeder soos die HERE
jou God jou beveel het, dat jou dae verleng mag word en dat dit met jou
goed mag gaan in die land wat die HERE jou God aan jou gee.

<span id="an_5:17">5:17</span> Jy mag nie doodslaan nie.

<span id="an_5:18">5:18</span> En jy mag nie egbreek nie.

<span id="an_5:19">5:19</span> En jy mag nie steel nie.

<span id="an_5:20">5:20</span> En jy mag geen valse getuienis teen jou
naaste spreek nie.

<span id="an_5:21">5:21</span> En jy mag nie jou naaste se vrou begeer
nie; en jy mag nie na jou naaste se huis hunker nie--na sy landerye of
sy dienskneg of sy diensmaagd, sy os of sy esel of iets wat van jou
naaste is nie.

<span id="an_5:22">5:22</span> Met hierdie woorde het die HERE julle
hele vergadering op die berg, uit die vuur, die wolk en die
wolkedonkerheid met 'n groot stem toegespreek, en niks meer nie; en Hy
het dit op twee kliptafels geskrywe en dit aan my gegee.

<span id="an_5:23">5:23</span> En toe julle die stem uit die duisternis
hoor, terwyl die berg met vuur brand, het julle na my toe aangekom, al
die hoofde van julle stamme en julle oudstes,

<span id="an_5:24">5:24</span> en gesê: Kyk, die HERE onse God het ons
sy heerlikheid en sy grootheid laat sien, en ons het sy stem uit die
vuur gehoor; vandag het ons gesien dat God met die mens spreek en hy in
die lewe bly.

<span id="an_5:25">5:25</span> Maar waarom moet ons nou sterwe? Want
hierdie groot vuur sal ons verteer. As ons die stem van die HERE onse
God nog langer hoor, sal ons sterwe.

<span id="an_5:26">5:26</span> Want wie is daar van alle vlees wat die
stem van die lewende God uit die vuur hoor spreek het soos ons en in die
lewe gebly het?

<span id="an_5:27">5:27</span> Gaan ú naderby en hoor alles wat die HERE
onse God sal sê; dan kan ú ons alles meedeel wat die HERE onse God met u
sal spreek, en ons sal dit hoor en doen.

<span id="an_5:28">5:28</span> En die HERE het die stem van julle woorde
gehoor toe julle met my gespreek het. Toe sê die HERE vir my: Ek het
gehoor die stem van die woorde van hierdie volk wat hulle met jou
gespreek het; dit is alles goed wat hulle gespreek het.

<span id="an_5:29">5:29</span> Ag, as hulle maar so 'n hart gehad het om
My te vrees en al my gebooie altyd te onderhou, dat dit met hulle en hul
kinders vir ewig goed kan gaan.

<span id="an_5:30">5:30</span> Gaan sê vir hulle: Gaan maar terug na
julle tente toe.

<span id="an_5:31">5:31</span> Maar jy, bly hier by My staan, dat Ek jou
kan meedeel al die gebooie en die insettinge en die verordeninge wat jy
hulle moet leer, dat hulle dit kan doen in die land wat Ek hulle sal gee
om dit in besit te neem.

<span id="an_5:32">5:32</span> Sorg dan dat julle doen soos die HERE
julle God julle beveel het; julle mag nie regs of links afwyk nie.

<span id="an_5:33">5:33</span> In al die weë wat die HERE julle God
julle beveel het moet julle wandel, sodat julle kan lewe en dit met
julle goed kan gaan en julle die dae kan verleng in die land wat julle
in besit sal neem.

<span id="an_6:1">6:1</span> Dit is dan die gebod, die insettinge en die
verordeninge wat die HERE julle God beveel het om julle te leer, sodat
julle dit kan doen in die land waarheen julle oortrek om dit in besit te
neem;

<span id="an_6:2">6:2</span> dat jy die HERE jou God kan vrees om al sy
insettinge en sy gebooie wat ek jou beveel, te hou--jy en jou kind en
jou kindskind al die dae van jou lewe; en dat jou dae verleng kan word.

<span id="an_6:3">6:3</span> Hoor dan, Israel, en onderhou dit
sorgvuldig, dat dit met jou goed kan gaan en dat julle baie kan
vermenigvuldig soos die HERE die God van jou vaders jou beloof het, 'n
land wat oorloop van melk en heuning.

<span id="an_6:4">6:4</span> Hoor, Israel, die HERE onse God is 'n enige
HERE.

<span id="an_6:5">6:5</span> Daarom moet jy die HERE jou God liefhê met
jou hele hart en met jou hele siel en met al jou krag.

<span id="an_6:6">6:6</span> En hierdie woorde wat ek jou vandag beveel,
moet in jou hart wees;

<span id="an_6:7">6:7</span> en jy moet dit jou kinders inskerp en
daaroor spreek as jy in jou huis sit en as jy op pad is en as jy gaan lê
en as jy opstaan.

<span id="an_6:8">6:8</span> Ook moet jy dit as 'n teken bind op jou
hand, en dit moet as 'n voorhoofsband tussen jou oë wees.

<span id="an_6:9">6:9</span> En jy moet dit op die deurposte van jou
huis en op jou poorte skrwywe.

<span id="an_6:10">6:10</span> En as die HERE jou God jou inbring in die
land wat Hy aan jou vaders, Abraham, Isak en Jakob, met 'n eed beloof
het om jou te gee--groot en mooi stede wat jy nie gebou het nie,

<span id="an_6:11">6:11</span> en huise vol van allerhande goed wat jy
nie gevul het nie, en uitgekapte reënbakke wat jy nie uitgekap, wingerde
en olyfbome wat jy nie geplant het nie--en jy eet en versadig word,

<span id="an_6:12">6:12</span> neem jou dan in ag dat jy die HERE nie
vergeet wat jou uit Egipteland, uit die slawehuis, uitgelei het nie.

<span id="an_6:13">6:13</span> Jy moet die HERE jou God vrees en Hom
dien; en by sy Naam moet jy sweer.

<span id="an_6:14">6:14</span> Julle mag nie agter ander gode aan loop
uit die gode van die volke wat rondom julle is nie--

<span id="an_6:15">6:15</span> want die HERE jou God is 'n jaloerse God
by jou--sodat die toorn van die HERE jou God nie teen jou ontvlam en Hy
jou van die aarde verdelg nie.

<span id="an_6:16">6:16</span> Julle mag die HERE julle God nie versoek
soos julle Hom by Massa versoek het nie.

<span id="an_6:17">6:17</span> Julle moet die gebooie van die HERE julle
God en sy getuienisse en sy insettinge wat Hy jou beveel het, ywerig
onderhou.

<span id="an_6:18">6:18</span> En jy moet doen wat reg en goed is in die
oë van die HERE, dat dit met jou goed kan gaan en jy kan inkom en in
besit neem die goeie land wat die HERE aan jou vaders met 'n eed beloof
het,

<span id="an_6:19">6:19</span> terwyl Hy al jou vyande voor jou uit
verjaag soos die HERE gespreek het.

<span id="an_6:20">6:20</span> As jou seun jou later vra en sê: Wat
beteken die getuienisse en die insettinge en die verordeninge wat die
HERE onse God julle beveel het?

<span id="an_6:21">6:21</span> dan moet jy aan jou seun sê: Ons was
slawe van Farao in Egipte; maar die HERE het ons deur 'n sterke hand uit
Egipte uitgelei.

<span id="an_6:22">6:22</span> En die HERE het groot en onheilbrengende
tekens en wonders voor ons oë in Egipte aan Farao en sy hele huis
gedoen.

<span id="an_6:23">6:23</span> En Hy het ons daarvandaan uitgelei om ons
in te bring, sodat Hy ons die land kan gee wat Hy aan ons vaders met 'n
eed beloof het.

<span id="an_6:24">6:24</span> En die HERE het ons beveel om al hierdie
insettinge te volbring, om die Here onse God te vrees, dat dit met ons
altyd goed mag gaan, om ons in die lewe te hou soos dit vandag is.

<span id="an_6:25">6:25</span> En dit sal geregtigheid vir ons wees as
ons sorgvuldig al hierdie gebooie hou voor die aangesig van die HERE
onse God soos Hy ons beveel het.

<span id="an_7:1">7:1</span> As die HERE jou God jou inbring in die land
waarheen jy gaan om dit in besit te neem, en Hy baie nasies voor jou uit
verjaag: die Hetiete, Girgasiete, Amoriete, Kanaäniete, Feresiete,
Hewiete en Jebusiete, sewe nasies, meer en magtiger as jy;

<span id="an_7:2">7:2</span> en die HERE jou God hulle aan jou oorgee,
dat jy hulle verslaan, dan moet jy hulle geheel en al met die banvloek
tref; jy mag geen verbond met hulle maak en hulle nie genadig wees nie.

<span id="an_7:3">7:3</span> Jy mag jou ook nie met hulle verswaer
nie--jy mag jou dogter nie gee aan sy seun, en sy dogter nie neem vir
jou seun nie;

<span id="an_7:4">7:4</span> want hy sal jou seun van My afvallig maak,
sodat hulle ander gode dien en die toorn van die HERE teen julle ontvlam
en Hy jou gou verdelg.

<span id="an_7:5">7:5</span> Maar julle moet met hulle so doen: hulle
altare moet julle omgooi en hulle klippilare verbrysel en hulle heilige
boomstamme omkap en hulle gesnede beelde met vuur verbrand.

<span id="an_7:6">7:6</span> Want jy is 'n volk heilig aan die HERE jou
God; jou het die HERE jou God uitverkies om uit al die volke wat op die
aarde is, sy eiendomsvolk te wees.

<span id="an_7:7">7:7</span> Die HERE het 'n welgevalle aan julle gehad
en julle uitverkies, nie omdat julle meer was as al die ander volke nie,
want julle was die geringste van al die volke.

<span id="an_7:8">7:8</span> Maar omdat die HERE julle liefgehad en die
eed gehou het wat Hy vir julle vaders gesweer het, het die HERE julle
met 'n sterke hand uitgelei en jou uit die slawehuis, uit die hand van
Farao, die koning van Egipte, verlos.

<span id="an_7:9">7:9</span> Jy moet dan weet dat die HERE jou God God
is, die getroue God wat die verbond en die goedertierenheid hou vir die
wat Hom lief het en sy gebooie onderhou, in duisend geslagte.

<span id="an_7:10">7:10</span> Maar aan die wat Hom haat, aan elkeen
persoonlik, vergeld Hy dit, om hom te vernietig; Hy sal met sy hater nie
versuim nie, hom persoonlik sal Hy dit vergelde.

<span id="an_7:11">7:11</span> Hou dan die gebod en die insettinge en
die verordeninge wat ek jou vandag beveel om dit te volbring.

<span id="an_7:12">7:12</span> En omdat julle na hierdie verordeninge
sal luister en dit hou en volbring, sal die HERE jou God vir jou die
verbond en die goedertierenheid hou wat Hy jou vaders besweer het;

<span id="an_7:13">7:13</span> en Hy sal jou liefhê en jou seën en jou
vermenigvuldig, en Hy sal die vrug van jou liggaam seën en die vrugte
van jou land, jou koring en jou mos en jou olie, die aanteel van jou
beeste en die aanteel van jou kleinvee, in die land wat Hy aan jou
vaders met 'n eed beloof het om aan jou te gee.

<span id="an_7:14">7:14</span> Geseënd sal jy wees bo al die volke; daar
sal by jou geen man of vrou onvrugbaar wees nie, ook nie onder jou vee
nie.

<span id="an_7:15">7:15</span> En die HERE sal elke krankheid van jou
wegneem en al die kwaai siektes van Egipte wat jy ken, nie op jou lê
nie; maar Hy sal dit lê op almal wat jou haat.

<span id="an_7:16">7:16</span> En jy sal al die volke verteer wat die
HERE jou God aan jou oorgee; jou oog mag hulle nie verskoon nie, en jy
mag hulle gode nie dien nie; want dit sal vir jou 'n strik wees.

<span id="an_7:17">7:17</span> As jy in jou hart dink: Hierdie nasies is
meer as ek, hoe sou ek hulle kan verdrywe? --

<span id="an_7:18">7:18</span> wees dan nie bevrees vir hulle nie; dink
gedurig aan wat die HERE jou God aan Farao en die hele Egipte gedoen
het,

<span id="an_7:19">7:19</span> die groot versoekinge wat jou oë gesien
het, en die tekens en die wonders en die sterke hand en die uitgestrekte
arm waardeur die HERE jou God jou uitgelei het; so sal die HERE jou God
aan al die volke doen vir wie jy bevrees is.

<span id="an_7:20">7:20</span> En die HERE jou God sal ook die perdebye
onder hulle stuur totdat hulle omkom wat oorgebly het en wat vir jou
weggekruip het.

<span id="an_7:21">7:21</span> Skrik nie vir hulle nie, want die HERE
jou God is by jou, 'n groot en gedugte God.

<span id="an_7:22">7:22</span> En die HERE jou God sal hierdie nasies so
langsamerhand voor jou uit verjaag; jy mag hulle nie gou vernietig nie,
dat die ongediertes nie teen jou die oorhand kry nie.

<span id="an_7:23">7:23</span> Maar die HERE jou God sal hulle aan jou
oorgee en hulle in groot verwarring bring totdat hulle verdelg word.

<span id="an_7:24">7:24</span> Ook sal Hy hulle konings in jou hand gee,
dat jy hulle naam onder die hemel kan laat verdwyn; niemand sal teen jou
standhou totdat jy hulle verdelg het nie.

<span id="an_7:25">7:25</span> Die gesnede beelde van hulle gode moet
julle met vuur verbrand; die silwer en die goud wat daaraan is, mag jy
nie begeer of vir jou neem nie, dat jy nie daardeur verstrik raak nie;
want dit is vir die HERE jou God 'n gruwel.

<span id="an_7:26">7:26</span> En jy mag geen gruwel in jou huis inbring
nie, sodat jy nie net so onder die banvloek kom nie; jy moet daar
heeltemal 'n afsku van hê en dit geheel en al as gruwel beskou; want dit
is onder die banvloek.

<span id="an_8:1">8:1</span> Al die gebooie wat ek jou vandag beveel,
moet julle sorgvuldig hou, dat julle mag lewe en vermenigvuldig, en dat
julle mag inkom en die land in besit neem wat die HERE aan julle vaders
met 'n eed beloof het.

<span id="an_8:2">8:2</span> En jy moet dink aan die hele pad waarlangs
die HERE jou God jou nou veertig jaar lank in die woestyn gelei het tot
jou verootmoediging en beproewing, om te weet wat in jou hart is, of jy
sy gebooie sal hou of nie.

<span id="an_8:3">8:3</span> En Hy het jou verootmoedig en jou laat
honger ly en jou die manna laat eet wat jy en jou vaders nie geken het
nie, om aan jou bekend te maak dat die mens nie van brood alleen lewe
nie, maar dat die mens lewe van alles wat uit die mond van die HERE
uitgaan.

<span id="an_8:4">8:4</span> Jou klere het aan jou nie verslyt en jou
voet het nou veertig jaar lank nie geswel nie.

<span id="an_8:5">8:5</span> Erken dan in jou hart dat die HERE jou God
jou onderrig soos 'n man sy seun onderrig,

<span id="an_8:6">8:6</span> en hou die gebooie van die HERE jou God om
in sy weë te wandel en Hom te vrees.

<span id="an_8:7">8:7</span> Want die HERE jou God bring jou in 'n goeie
land, 'n land van waterstrome, fonteine en onderaardse riviere wat in
die laagtes en op die berge uitkom;

<span id="an_8:8">8:8</span> 'n land van koring en gars en wingerdstokke
en vyebome en granate; 'n land van olieryke olyfbome en heuning;

<span id="an_8:9">8:9</span> 'n land waarin jy brood sonder skaarste sal
eet, waarin niks jou sal ontbreek nie; 'n land waarvan die klippe yster
is, en uit die berge waarvan jy koper sal uitkap;

<span id="an_8:10">8:10</span> en jy sal eet en versadig word en die
HERE jou God loof oor die goeie land wat Hy jou gegee het.

<span id="an_8:11">8:11</span> Neem jou in ag dat jy die HERE jou God
nie vergeet deur sy gebooie en sy verordeninge en sy insettinge wat ek
jou vandag beveel, nie te hou nie;

<span id="an_8:12">8:12</span> sodat jy nie miskien eet en versadig word
nie en mooi huise bou en bewoon,

<span id="an_8:13">8:13</span> en jou beeste en jou kleinvee vermeerder
en jou silwer en goud vermeerder, ja, alles wat jy het, vermeerder--

<span id="an_8:14">8:14</span> en jou hart hom dan verhef, dat jy die
HERE jou God vergeet wat jou uit Egipteland, uit die slawehuis, uitgelei
het;

<span id="an_8:15">8:15</span> wat jou deur die groot en vreeslike
woestyn gelei het, deur giftige slange en skerpioene en 'n dorsland
sonder water; wat vir jou water uit die klipharde rots laat kom het;

<span id="an_8:16">8:16</span> wat jou in die woestyn manna laat eet
het, wat jou vaders nie geken het nie, om jou te verootmoedig en jou te
beproef, om uiteindelik aan jou goed te doen--

<span id="an_8:17">8:17</span> en jy in jou hart dink: My krag en die
sterkte van my hand het vir my hierdie rykdom verwerwe.

<span id="an_8:18">8:18</span> Maar dink aan die HERE jou God, dat dit
Hy is wat jou krag gee om rykdom te verwerwe, dat Hy sy verbond kan
bevestig wat Hy aan jou vaders met 'n eed beloof het, soos dit vandag
is.

<span id="an_8:19">8:19</span> Maar as jy nogtans die HERE jou God
vergeet en agter ander gode aan loop en hulle dien en voor hulle
neerbuig, dan verseker ek julle vandag dat julle sekerlik sal omkom;

<span id="an_8:20">8:20</span> soos die nasies wat die HERE voor julle
vernietig, so sal julle omkom, omdat julle na die stem van die Here
julle God nie geluister het nie.

<span id="an_9:1">9:1</span> Hoor, Israel, jy trek vandag deur die
Jordaan om nasies in besit te gaan neem wat groter en sterker is as jy,
stede wat groot en tot aan die hemel versterk is,

<span id="an_9:2">9:2</span> 'n groot volk van hoë gestalte, die kinders
van die Enakiete, wat jy self ken en van wie jy hoor sê het: Wie kan
standhou voor die kinders van Enak?

<span id="an_9:3">9:3</span> Weet dan vandag dat die HERE jou God die
Een is wat voor jou oortrek soos 'n verterende vuur. Hy sal hulle
vernietig en hulle voor jou onderwerp, sodat jy hulle gou kan verdrywe
en tot niet maak soos die HERE jou beloof het.

<span id="an_9:4">9:4</span> As die HERE jou God hulle voor jou uit
verjaag, moet dan nie in jou hart spreek en sê: Die HERE het my ter
wille van my geregtigheid ingebring om hierdie land in besit te neem
nie; want weens die goddeloosheid van hierdie nasies verdryf die HERE
hulle voor jou uit.

<span id="an_9:5">9:5</span> Nie ter wille van jou geregtigheid en die
opregtheid van jou hart kom jy in om hulle land in besit te neem nie,
maar weens die goddeloosheid van hierdie nasies verdryf die HERE jou God
hulle voor jou uit, en om die woord te vervul wat die HERE vir jou
vaders, Abraham, Isak en Jakob, gesweer het.

<span id="an_9:6">9:6</span> Weet dan dat die HERE jou God nie ter wille
van jou geregtigheid jou hierdie goeie land gee om dit in besit te neem
nie, want jy is 'n hardnekkige volk.

<span id="an_9:7">9:7</span> Dink daaraan, vergeet nie hoe jy die HERE
jou God in die woestyn vertoorn het nie; van die dag af dat jy uit
Egipteland uitgetrek het, totdat julle by hierdie plek gekom het, was
julle wederstrewig teen die HERE.

<span id="an_9:8">9:8</span> Ja, by Horeb het julle die HERE vertoorn,
sodat die HERE toornig was op julle om julle te verdelg.

<span id="an_9:9">9:9</span> Toe ek op die berg geklim het om die
kliptafels te ontvang, die tafels van die verbond wat die HERE met julle
gesluit het, het ek veertig dae en veertig nagte lank op die berg
gebly--brood het ek nie geëet en water nie gedrink nie--

<span id="an_9:10">9:10</span> en die HERE het my die twee kliptafels
gegee wat beskrywe was met die vinger van God, en daarop al die woorde
soos die HERE op die berg, uit die vuur, met julle gespreek het, op die
dag van die vergadering.

<span id="an_9:11">9:11</span> En aan die einde van veertig dae en
veertig nagte het die HERE my die twee kliptafels gegee, die tafels van
die verbond,

<span id="an_9:12">9:12</span> en die HERE het vir my gesê: Staan op,
klim hiervandaan gou af, want jou volk wat jy uit Egipte uitgelei het,
het verderflik gehandel; hulle het gou afgewyk van die weg wat Ek hulle
beveel het; hulle het vir hulle 'n gegote beeld gemaak.

<span id="an_9:13">9:13</span> Verder het die HERE met my gespreek en
gesê: Ek het hierdie volk aangesien, en kyk, dit is 'n hardnekkige volk.
'

<span id="an_9:14">9:14</span> Laat My staan dat Ek hulle verdelg en
hulle naam onder die hemel uitdelg; en Ek sal jou 'n nasie maak wat
magtiger is en meer as hulle.

<span id="an_9:15">9:15</span> Daarop het ek omgedraai en van die berg
afgeklim terwyl die berg met vuur brand, en die twee tafels van die
verbond was in my twee hande.

<span id="an_9:16">9:16</span> Toe sien ek dat julle waarlik teen die
HERE julle God gesondig het; julle het vir julle 'n gegote kalf gemaak;
julle het gou afgewyk van die weg wat die HERE julle beveel het.

<span id="an_9:17">9:17</span> En ek het die twee tafels gegryp en dit
uit my twee hande gegooi en dit voor julle oë verbrysel.

<span id="an_9:18">9:18</span> Daarop het ek voor die aangesig van die
HERE neergeval, soos die eerste keer, veertig dae en veertig nagte
lank--brood het ek nie geëet en water nie gedrink nie--vanweë al julle
sonde wat julle begaan het deur te doen wat verkeerd is in die oë van
die HERE om Hom te terg.

<span id="an_9:19">9:19</span> Want ek was bang vir die toorn en die
grimmigheid waarmee die HERE op julle so toornig was, dat Hy julle wou
verdelg; maar die HERE het my dié keer ook verhoor.

<span id="an_9:20">9:20</span> Ook was die HERE baie toornig op Aäron,
sodat Hy hom wou verdelg; maar ek het ook vir Aäron in dié tyd gebid.

<span id="an_9:21">9:21</span> En ek het julle sonde, die kalf wat julle
gemaak het, geneem en dit met vuur verbrand en dit stukkend gestamp en
terdeë gemaal totdat dit so fyn soos stof was; en dié stof het ek in die
stroom gegooi wat van die berg afkom.

<span id="an_9:22">9:22</span> Ook by Tabéra en by Massa en by
Kibrot-Hattáäwa het julle elke keer die HERE vertoorn.

<span id="an_9:23">9:23</span> En toe die HERE julle uit Kades-Barnéa
gestuur het met die woorde: Trek op en neem die land in besit wat Ek
julle gegee het--was julle wederstrewig teen die bevel van die HERE
julle God en het julle Hom nie geglo en na sy stem nie geluister nie.

<span id="an_9:24">9:24</span> Wederstrewig was julle teen die HERE van
die dag af dat ek julle ken.

<span id="an_9:25">9:25</span> En ek het neergeval voor die aangesig van
die HERE, die veertig dae en veertig nagte wat ek neergeval het, omdat
die HERE gesê het dat Hy julle wou verdelg.

<span id="an_9:26">9:26</span> En ek het die HERE gebid en gesê: Here,
HERE, stort u volk en u erfdeel wat U deur u grootheid verlos het, wat U
uit Egipte deur 'n sterke hand uitgelei het, nie in die verderf nie.

<span id="an_9:27">9:27</span> Dink aan u knegte Abraham, Isak en Jakob;
kyk nie na die hardheid van hierdie volk of na hulle goddeloosheid en
hulle sonde nie,

<span id="an_9:28">9:28</span> sodat die land waar U ons uitgelei het,
nie kan sê nie: Omdat die HERE hulle nie kon bring in die land wat Hy
hulle beloof het nie, en omdat Hy hulle haat, het Hy hulle uitgelei om
hulle in die woestyn te laat sterwe!

<span id="an_9:29">9:29</span> Hulle is tog u volk en u erfdeel wat U
deur u grote krag en u uitgestrekte arm uitgelei het.

<span id="an_10:1">10:1</span> In dié tyd het die HERE vir my gesê: Kap
vir jou twee kliptafels soos die eerstes en klim op die berg na My toe;
maak vir jou ook 'n ark van hout.

<span id="an_10:2">10:2</span> En Ek sal op die tafels skrywe die woorde
wat op die eerste tafels was, wat jy verbrysel het; en jy moet dit in
die ark sit.

<span id="an_10:3">10:3</span> Toe het ek 'n ark van akasiahout gemaak
en twee kliptafels soos die eerstes gekap en op die berg geklim met die
twee tafels in my hand.

<span id="an_10:4">10:4</span> En Hy het op die tafels, volgens die
eerste skrif, die tien woorde geskrywe wat die HERE op die dag van die
vergadering by die berg uit die vuur met julle gespreek het; en die HERE
het dit aan my gegee.

<span id="an_10:5">10:5</span> En ek het omgedraai en van die berg
afgeklim en die tafels in die ark gesit wat ek gemaak het; en dit was
daar, soos die HERE my beveel het.

<span id="an_10:6">10:6</span> En die kinders van Israel het van Béërot
Bené-Jáäkan weggetrek na Moséra toe. Daar het Aäron gesterwe, en daar is
hy begrawe; en sy seun Eleásar het die priesteramp in sy plek bedien.

<span id="an_10:7">10:7</span> Daarvandaan het hulle weggetrek na
Gudgod, en van Gudgod na Jotbat, 'n land van waterstrome.

<span id="an_10:8">10:8</span> In dié tyd het die HERE die stam van Levi
afgesonder om die verbondsark van die HERE te dra, om voor die aangesig
van die HERE in sy diens te staan en in sy Naam te seën tot vandag toe.

<span id="an_10:9">10:9</span> Daarom het Levi geen deel of erfenis saam
met sy broers nie; die HERE is sy erfdeel, soos die HERE jou God hom
beloof het.

<span id="an_10:10">10:10</span> En ék het op die berg gestaan soos die
vorige dae, veertig dae en veertig nagte lank; en die HERE het my ook
dié keer verhoor; die HERE wou jou nie in die verderf stort nie.

<span id="an_10:11">10:11</span> Maar die HERE het vir my gesê: Staan
op, gaan heen om voor die volk uit verder te trek, dat hulle kan inkom
en die land in besit neem wat Ek aan hulle vaders met 'n eed beloof het
om aan hulle te gee.

<span id="an_10:12">10:12</span> En nou, Israel, wat eis die HERE jou
God van jou as net om die HERE jou God te vrees, in al sy weë te wandel
en Hom lief te hê en die HERE jou God te dien met jou hele hart en met
jou hele siel,

<span id="an_10:13">10:13</span> om te hou die gebooie van die HERE en
sy insettinge wat ek jou vandag beveel, dat dit met jou goed kan gaan?

<span id="an_10:14">10:14</span> Kyk, aan die HERE jou God behoort die
hemel, ook die hoogste hemel, die aarde en alles wat daarin is.

<span id="an_10:15">10:15</span> Maar net aan jou vaders het die HERE 'n
welgevalle gehad om hulle lief te hê, en Hy het julle, hulle nageslag ná
hulle, uit al die volke uitverkies, soos dit vandag is.

<span id="an_10:16">10:16</span> Besny dan die voorhuid van julle hart
en verhard julle nek nie verder nie.

<span id="an_10:17">10:17</span> Want die HERE julle God is die God van
die gode en die HERE van die here; die grote, magtige en gedugte God wat
die persoon nie aansien en geen geskenk aanneem nie;

<span id="an_10:18">10:18</span> wat reg verskaf aan die wees en die
weduwee, en die vreemdeling liefhet, sodat Hy hom brood en klere gee.

<span id="an_10:19">10:19</span> Daarom moet julle die vreemdeling
liefhê, want julle was vreemdelinge in Egipteland.

<span id="an_10:20">10:20</span> Die HERE jou God moet jy vrees, Hom
moet jy dien en Hom moet jy aanhang en by sy Naam sweer.

<span id="an_10:21">10:21</span> Hy is jou lof, en Hy is jou God wat
hierdie groot en vreeslike dinge wat jou oë gesien het, aan jou gedoen
het.

<span id="an_10:22">10:22</span> Sewentig siele sterk het jou vaders na
Egipte afgetrek, maar nou het die HERE jou God jou gemaak soos die
sterre van die hemel in menigte.

<span id="an_11:1">11:1</span> Daarom moet jy die HERE jou God liefhê en
altyd sy ordening, sy insettinge sowel as sy verordeninge en sy gebooie
onderhou.

<span id="an_11:2">11:2</span> En julle moet vandag weet dat ek nie
spreek tot julle kinders wat die onderwysing van die HERE julle God nie
geweet en nie gesien het nie: sy grootheid, sy sterke hand en sy
uitgestrekte arm

<span id="an_11:3">11:3</span> en sy tekens en sy dade wat Hy in Egipte
gedoen het aan Farao, die koning van Egipte, en aan sy hele land;

<span id="an_11:4">11:4</span> en wat Hy gedoen het aan die leër van
Egipte, aan sy perde en aan sy strydwaens waaroor Hy die waters van die
Skelfsee laat aanstroom het toe hulle julle agtervolg het, sodat die
HERE hulle omgebring het tot vandag toe;

<span id="an_11:5">11:5</span> en wat Hy vir julle in die woestyn gedoen
het tot julle aankoms op hierdie plek;

<span id="an_11:6">11:6</span> en wat Hy aan Datan en Abíram, die seuns
van Elíab, die seun van Ruben, gedoen het--hoe die aarde sy mond
oopgemaak en hulle saam met hul huisgesinne en hul tente en al die
lewende wesens agter hulle aan, onder die hele Israel verslind het;

<span id="an_11:7">11:7</span> maar julle eie oë het gesien al die groot
werke wat die HERE gedoen het.

<span id="an_11:8">11:8</span> Onderhou dan al die gebooie wat ek jou
vandag beveel, dat julle sterk kan wees en inkom en die land in besit
neem waarheen julle oortrek om dit in besit te neem,

<span id="an_11:9">11:9</span> en dat julle die dae kan verleng in die
land wat die HERE aan julle vaders met 'n eed beloof het om aan hulle en
hul nageslag te gee, 'n land wat oorloop van melk en heuning.

<span id="an_11:10">11:10</span> Want die land waarheen jy gaan om dit
in besit te neem, is nie soos Egipteland waar julle uitgetrek het, wat
jy met jou saad besaai en met jou voet, soos 'n groentetuin, natgelei
het nie.

<span id="an_11:11">11:11</span> Maar die land waarheen julle oortrek om
dit in besit te neem, is 'n land van berge en laagtes wat van die reën
van die hemel water drink;

<span id="an_11:12">11:12</span> 'n land waar die HERE jou God voor
sorg; die oë van die HERE jou God is altyddeur daarop, van die begin van
die jaar tot die einde van die jaar.

<span id="an_11:13">11:13</span> As julle dan goed luister na my gebooie
wat Ek julle vandag beveel, om die HERE julle God lief te hê en Hom te
dien met julle hele hart en met julle hele siel,

<span id="an_11:14">11:14</span> dan sal Ek die reën van julle land gee
op die regte tyd, vroeë reëns en laat reëns, sodat jy jou koring en jou
mos en jou olie kan insamel.

<span id="an_11:15">11:15</span> En Ek sal plante gee op jou veld vir
jou vee, en jy sal eet en versadig word.

<span id="an_11:16">11:16</span> Neem julle in ag dat julle hart nie
verlei word nie, sodat julle afwyk en ander gode dien en voor hulle
neerbuig,

<span id="an_11:17">11:17</span> en die toorn van die HERE teen julle
ontvlam en Hy die hemel toesluit, sodat daar geen reën is en die aarde
sy opbrings nie gee nie, en julle gou uit die goeie land omkom wat die
HERE julle gee.

<span id="an_11:18">11:18</span> Lê dan hierdie woorde van my weg in
julle hart en in julle siel, en bind dit as 'n teken op julle hand en
laat dit as 'n voorhoofsband tussen julle oë wees,

<span id="an_11:19">11:19</span> en leer dit aan julle kinders deur
daaroor te spreek as jy in jou huis sit en as jy op pad is en as jy gaan
lê en as jy opstaan;

<span id="an_11:20">11:20</span> en skryf dit op die deurposte van jou
huis en op jou poorte,

<span id="an_11:21">11:21</span> sodat julle dae en die dae van julle
kinders in die land wat die HERE aan julle vaders met 'n eed beloof het
om aan hulle te gee, kan vermenigvuldig soos die dae van die hemel
bo-oor die aarde.

<span id="an_11:22">11:22</span> Want as julle ywerig al hierdie gebooie
hou wat ek julle beveel, om dit te doen deur die HERE julle God lief te
hê, in al sy weë te wandel en Hom aan te hang,

<span id="an_11:23">11:23</span> dan sal die HERE al hierdie nasies voor
julle uit verdrywe, en julle sal groter en magtiger nasies as julle uit
hulle besitting verdrywe.

<span id="an_11:24">11:24</span> Elke plek waar julle voetsool op trap,
sal aan julle behoort; van die woestyn en die Líbanon, van die rivier,
die Eufraatrivier, tot by die Westelike See sal julle grondgebied wees.

<span id="an_11:25">11:25</span> Niemand sal teen julle standhou nie;
die HERE julle God sal die skrik en vrees vir julle oor die hele land
laat kom waarop julle sal loop, soos Hy julle beloof het.

<span id="an_11:26">11:26</span> Kyk, ek hou julle vandag seën en vloek
voor--

<span id="an_11:27">11:27</span> die seën as julle luister na die
gebooie van die HERE julle God wat ek julle vandag beveel;

<span id="an_11:28">11:28</span> en die vloek as julle nie luister na
die gebooie van die HERE julle God nie, maar afwyk van die weg wat ek
julle vandag beveel, om agter ander gode aan te loop wat julle nie geken
het nie.

<span id="an_11:29">11:29</span> As dan die HERE jou God jou inbring in
die land waarheen jy gaan om dit in besit te neem, moet jy die seën op
die berg Gerísim lê en die vloek op die berg Ebal.

<span id="an_11:30">11:30</span> Lê hulle nie oorkant die Jordaan, agter
die pad in die weste, in die land van die Kanaäniete wat in die Vlakte
woon, teenoor Gilgal, by die terpentynbome van More nie?

<span id="an_11:31">11:31</span> Want julle trek deur die Jordaan om die
land in besit te gaan neem wat die HERE julle God aan julle sal gee; en
julle sal dit in besit neem en daarin woon.

<span id="an_11:32">11:32</span> Onderhou dan sorgvuldiglik al die
insettinge en die verordeninge wat ek julle vandag voorhou.

<span id="an_12:1">12:1</span> Dit is die insettinge en die verordeninge
wat julle sorgvuldig moet hou in die land wat die HERE, die God van jou
vaders, jou gegee het om dit in besit te neem al die dae wat julle op
die aarde lewe.

<span id="an_12:2">12:2</span> Julle moet terdeë verniel al die plekke
waar die nasies wat julle gaan verdrywe, hulle gode gedien het op die
hoë berge en op die heuwels en onder elke groen boom.

<span id="an_12:3">12:3</span> En julle moet hulle altare omgooi en
hulle klippilare verbrysel en hulle heilige boomstamme met vuur verbrand
en die gesnede beelde van hulle gode omkap en hulle naam van dié plek
laat verdwyn.

<span id="an_12:4">12:4</span> So mag julle nie doen met die HERE julle
God nie;

<span id="an_12:5">12:5</span> maar die plek wat die HERE julle God uit
al julle stamme sal uitkies om sy Naam daar te vestig om daar te woon,
moet julle opsoek en daarheen moet jy kom.

<span id="an_12:6">12:6</span> En daarheen moet julle jul brandoffers
bring en julle slagoffers en julle tiendes en die offergawe van julle
hand en julle gelofte-- en julle vrywillige offers en die eersgeborenes
van julle beeste en van julle kleinvee.

<span id="an_12:7">12:7</span> En daar moet julle voor die aangesig van
die HERE julle God eet en vrolik wees, julle en jul huisgesinne, oor
alles waar julle jul hand aan slaan, waarin die HERE jou God jou geseën
het.

<span id="an_12:8">12:8</span> Julle moet nie doen net soos ons vandag
hier doen nie--elkeen net maar wat reg is in sy eie oë.

<span id="an_12:9">12:9</span> Want julle het nog nie gekom in die
rusplek en in die erfenis wat die HERE jou God jou sal gee nie.

<span id="an_12:10">12:10</span> Maar julle sal deur die Jordaan trek en
woon in die land wat die HERE julle God julle laat erwe, en Hy sal julle
rus gee van al julle vyande rondom, en julle sal veilig woon.

<span id="an_12:11">12:11</span> Dan moet julle na die plek wat die HERE
julle God sal uitkies om sy Naam daar te laat woon, alles bring wat ek
julle beveel: julle brandoffers en julle slagoffers, julle tiendes en
die offergawe van julle hand en al julle keurgelofte-offers wat julle
die HERE sal belowe.

<span id="an_12:12">12:12</span> En julle moet vrolik wees voor die
aangesig van die HERE julle God, julle en julle seuns en julle dogters
en julle slawe en julle slavinne en die Leviet wat in julle poorte is,
want hy het geen deel of erfenis saam met julle nie.

<span id="an_12:13">12:13</span> Neem jou in ag dat jy jou brandoffers
nie bring op elke plek wat jy sien nie.

<span id="an_12:14">12:14</span> Maar op die plek wat die HERE in een
van jou stamme sal uitkies, daar moet jy jou brandoffers bring en daar
alles doen wat ek jou beveel.

<span id="an_12:15">12:15</span> Maar na hartelus mag jy slag en vleis
eet ooreenkomstig die seën van die HERE jou God wat Hy jou in al jou
poorte gee; die onreine en die reine mag daarvan eet, soos van die
gemsbok en die takbok.

<span id="an_12:16">12:16</span> Net die bloed mag julle nie eet nie; jy
moet dit soos water op die grond uitgooi.

<span id="an_12:17">12:17</span> Jy mag in jou poorte nie eet die
tiendes van jou koring en jou mos en jou olie en die eersgeborenes van
jou beeste en jou kleinvee en al jou gelofte-offers wat jy sal belowe,
en jou vrywillige offers en die offergawe van jou hand nie.

<span id="an_12:18">12:18</span> Maar jy moet dit eet voor die aangesig
van die HERE jou God op die plek wat die HERE jou God sal uitkies, jy en
jou seun en jou dogter en jou slaaf en jou slavin en die Leviet wat in
jou poorte is; en jy moet vrolik wees voor die aangesig van die HERE jou
God oor alles waar jy jou hand aan slaan.

<span id="an_12:19">12:19</span> Neem jou in ag dat jy die Leviet nie
aan sy lot oorlaat solank as jy in jou land lewe nie.

<span id="an_12:20">12:20</span> As die HERE jou God jou grondgebied
uitbrei, soos Hy jou beloof het, en jy sê: Ek wil vleis eet--omdat jy
lus het om vleis te eet--dan mag jy na hartelus vleis eet.

<span id="an_12:21">12:21</span> As die plek wat die HERE jou God sal
uitkies om sy Naam daar te vestig, ver van jou af is, dan mag jy van jou
beeste en jou kleinvee slag wat die HERE jou gee, soos ek jou beveel
het; en jy mag na hartelus in jou poorte eet.

<span id="an_12:22">12:22</span> Maar soos die gemsbok en die takbok
geëet word, so moet jy dit eet; die onreine en die reine moet dit saam
eet.

<span id="an_12:23">12:23</span> Bly daar net vas by dat jy die bloed
nie eet nie, want die bloed is die siel, en jy mag die siel nie saam met
die vleis eet nie.

<span id="an_12:24">12:24</span> Jy mag dit nie eet nie; op die grond
moet jy dit uitgooi soos water.

<span id="an_12:25">12:25</span> Jy mag dit nie eet nie, dat dit met jou
en jou kinders ná jou goed kan gaan as jy doen wat reg is in die oë van
die HERE.

<span id="an_12:26">12:26</span> Net jou heilige gawes wat jy het, en
jou gelofte-offers moet jy neem en na die plek kom wat die HERE sal
uitkies;

<span id="an_12:27">12:27</span> en jy moet jou brandoffers, die vleis
en die bloed, berei op die altaar van die HERE jou God, en die bloed van
jou slagoffers moet teen die altaar van die HERE jou God uitgegiet word;
maar die vleis moet jy eet.

<span id="an_12:28">12:28</span> Luister sorgvuldig na al hierdie woorde
wat ek jou beveel, dat dit met jou en jou kinders ná jou goed kan gaan
tot in ewigheid, as jy doen wat goed en reg is in die oë van die HERE
jou God.

<span id="an_12:29">12:29</span> As die HERE jou God die nasies waar jy
na toe gaan om hulle uit die besitting te verdrywe, voor jou uitroei, en
jy hulle verdrywe en in hulle land woon,

<span id="an_12:30">12:30</span> neem jou dan in ag dat jy nie, agter
hulle aan, verstrik word nadat hulle voor jou uit verdelg is nie, en dat
jy nie na hulle gode vra en sê nie: Hoe het hierdie nasies hulle gode
gedien? --dat ek ook so kan doen.

<span id="an_12:31">12:31</span> So mag jy nie handel met die HERE jou
God nie; want alles wat vir die HERE 'n gruwel is, wat Hy haat, het
hulle vir hulle gode gedoen; want selfs hulle seuns en hulle dogters
verbrand hulle met vuur vir hulle gode.

<span id="an_12:32">12:32</span> Alles wat ek julle beveel, dit moet
julle sorgvuldig hou; jy mag daar niks byvoeg en daar niks van weglaat
nie.

<span id="an_13:1">13:1</span> As 'n profeet of een wat as dromer
optree, by jou opstaan en jou 'n teken of wonder aankondig,

<span id="an_13:2">13:2</span> en die teken of wonder kom uit wat hy jou
beloof het met die woorde: Laat ons agter ander gode aan loop--wat jy
nie geken het nie--en hulle dien,

<span id="an_13:3">13:3</span> dan moet jy nie luister na die woorde van
dié profeet of na dié man wat as dromer optree nie; want die HERE julle
God beproef julle om te weet of julle werklik die HERE julle God liefhet
met julle hele hart en met julle hele siel.

<span id="an_13:4">13:4</span> Julle moet die HERE julle God navolg en
Hom vrees en sy gebooie hou en na sy stem luister en Hom dien en Hom
aanhang.

<span id="an_13:5">13:5</span> Maar dié profeet of dié man wat as dromer
optree, moet gedood word, want hy het afval verkondig van die HERE julle
God wat julle uit Egipteland uitgelei en jou uit die slawehuis verlos
het, deur jou af te drywe van die weg wat die HERE jou God jou beveel
het om daarop te wandel. So moet jy dan die kwaad uit jou midde uitroei.

<span id="an_13:6">13:6</span> As jou broer, die seun van jou moeder, of
jou seun of dogter of die vrou wat jy liefhet, of jou vriend wat soos
jou eie siel is, jou in die geheim verlok en sê: Laat ons gaan en ander
gode dien--wat jy en jou vaders nie geken het nie,

<span id="an_13:7">13:7</span> uit die gode van die volke wat rondom
julle is, naby jou of ver van jou af; van die een einde van die aarde
tot by die ander einde van die aarde--

<span id="an_13:8">13:8</span> dan moet jy nie inwillig en na hom nie
luister nie; ook mag jou oog hom nie verskoon nie, en jy mag jou nie
ontferm en niks om sy ontwil wegsteek nie,

<span id="an_13:9">13:9</span> maar jy moet hom sekerlik doodmaak; jou
hand moet eerste teen hom wees om hom dood te maak, en daarna die hand
van die hele volk.

<span id="an_13:10">13:10</span> En jy moet hom stenig, dat hy sterwe;
want hy het probeer om jou weg te drywe van die HERE jou God wat jou uit
Egipteland, uit die slawehuis, uitgelei het.

<span id="an_13:11">13:11</span> En die hele Israel sal dit hoor en
vrees, en hulle sal nie meer so 'n verkeerde ding by jou doen nie.

<span id="an_13:12">13:12</span> As jy in een van jou stede wat die HERE
jou God jou gee om daar te woon, hoor sê:

<span id="an_13:13">13:13</span> Deugniete het by jou opgetree en die
inwoners van hulle stad verlei deur te sê: Laat ons gaan en ander gode
dien--wat julle nie geken het nie--

<span id="an_13:14">13:14</span> dan moet jy terdeë ondersoek en naspeur
en uitvra, en as dit waarheid is, staan die saak vas, is hierdie gruwel
by jou gedoen,

<span id="an_13:15">13:15</span> dan moet jy die inwoners van dié stad
sekerlik verslaan met die skerpte van die swaard deur dit met die
banvloek te tref en alles wat daarin is, ook die vee, met die skerpte
van die swaard.

<span id="an_13:16">13:16</span> En al die buit daarvan moet jy op die
stadsplein bymekaarbring en die stad en al die buit as voloffer met vuur
verbrand aan die HERE jou God; en dit moet vir ewig 'n puinhoop wees,
dit mag nie weer opgebou word nie.

<span id="an_13:17">13:17</span> Ook mag daar niks van wat bangoed is,
aan jou hand bly kleef nie, sodat die HERE Hom van die gloed van sy
toorn kan afwend en aan jou barmhartigheid kan bewys en Hom oor jou
ontferm en jou vermenigvuldig, soos Hy aan jou vaders met 'n eed beloof
het--

<span id="an_13:18">13:18</span> as jy luister na die stem van die HERE
jou God om al sy gebooie te hou wat ek jou vandag beveel, deur te doen
wat reg is in die oë van die HERE jou God.

<span id="an_14:1">14:1</span> Julle is kinders van die HERE julle God;
julle mag julle ter wille van 'n dooie nie stukkend kerwe of 'n kaalte
tussen julle oë maak nie.

<span id="an_14:2">14:2</span> Want jy is 'n volk heilig aan die HERE
jou God, en jou het die HERE uitverkies om sy eiendomsvolk te wees uit
al die volke wat op die aarde is.

<span id="an_14:3">14:3</span> Jy mag niks eet wat 'n gruwel is nie.

<span id="an_14:4">14:4</span> Dit is die diere wat julle mag eet: 'n
bees, 'n skaap en 'n bok;

<span id="an_14:5">14:5</span> 'n takbok en 'n gemsbok en 'n gestippelde
takbok en 'n steenbok en 'n ribbok en 'n eland en 'n klipspringer;

<span id="an_14:6">14:6</span> en al die diere wat gesplitste kloue het,
en wel heeltemal in twee gesplitste kloue, en herkou onder die
diere--dié mag julle eet.

<span id="an_14:7">14:7</span> Maar die volgende mag julle nie eet nie
van die wat herkou en van die wat die gesplitste kloue het: die kameel
en die haas en die das, want hulle herkou maar het geen gesplitste kloue
nie--onrein is hulle vir julle;

<span id="an_14:8">14:8</span> ook die vark, want hy het gesplitste
kloue, maar is geen herkouer nie--onrein is hy vir julle. Van hulle
vleis mag julle nie eet en hulle aas mag julle nie aanraak nie.

<span id="an_14:9">14:9</span> Dit mag julle eet van alles wat in die
water is: alles wat vinne en skubbe het, mag julle eet.

<span id="an_14:10">14:10</span> Maar alles wat geen vinne en skubbe het
nie, mag julle nie eet nie--onrein is dit vir julle.

<span id="an_14:11">14:11</span> Al die rein voëls mag julle eet.

<span id="an_14:12">14:12</span> Maar dit is wat julle uit hulle nie mag
eet nie: die arend en die lammervanger en die aasvoël;

<span id="an_14:13">14:13</span> en die kuikendief en die valk en die
gier na sy soorte;

<span id="an_14:14">14:14</span> en elke kraai na sy soorte;

<span id="an_14:15">14:15</span> en die volstruis en die naguil en die
seemeeu en die kleinvalk na sy soorte;

<span id="an_14:16">14:16</span> en die steenuil en die steunuil en die
silweruil;

<span id="an_14:17">14:17</span> en die pelikaan en die kleinaasvoël en
die visvanger;

<span id="an_14:18">14:18</span> en die groot-sprinkaanvoël en die reier
na sy soorte, en die hoep-hoep en die vlermuis.

<span id="an_14:19">14:19</span> En al die insekte met vlerke moet vir
julle onrein wees; hulle mag nie geëet word nie.

<span id="an_14:20">14:20</span> Al die rein voëls mag julle eet.

<span id="an_14:21">14:21</span> Julle mag geen aas eet nie; vir die
vreemdeling wat in jou poorte is, kan jy dit gee, dat hy dit eet, of jy
kan dit aan 'n uitlander verkoop; want jy is 'n heilige volk aan die
HERE jou God. Jy mag die bokkie nie kook in sy moeder se melk nie.

<span id="an_14:22">14:22</span> Jy moet noukeurig die hele opbrings van
jou saad--wat jaar vir jaar uit die land uitspruit--vertien.

<span id="an_14:23">14:23</span> En jy moet voor die aangesig van die
HERE jou God op die plek wat Hy sal uitkies om sy Naam daar te laat
woon, die tiendes eet van jou koring, van jou mos en van jou olie en die
eersgeborenes van jou beeste en van jou kleinvee, dat jy kan leer om die
HERE jou God altyd te vrees.

<span id="an_14:24">14:24</span> En as die pad vir jou te lank is, as jy
dit nie kan vervoer nie, omdat die plek wat die HERE jou God sal uitkies
om sy Naam daar te vestig, te ver van jou af is, as die HERE jou God jou
sal seën,

<span id="an_14:25">14:25</span> dan moet jy dit tot geld maak en die
geld in jou hand bind en na die plek gaan wat die HERE jou God sal
uitkies.

<span id="an_14:26">14:26</span> Dan moet jy die geld gee vir alles wat
jou siel begeer, vir beeste en kleinvee en wyn en sterk drank en vir
alles wat jou siel van jou begeer, en jy moet daar eet voor die aangesig
van die HERE jou God en vrolik wees, jy en jou huis.

<span id="an_14:27">14:27</span> Maar die Leviet wat in jou poorte is,
hom moet jy nie aan sy lot oorlaat nie, want hy het geen deel of erfenis
saam met jou nie.

<span id="an_14:28">14:28</span> Aan die einde van drie jaar moet jy
uitbring al die tiendes van jou opbrings in dié jaar en dit in jou
poorte wegsit;

<span id="an_14:29">14:29</span> dan moet die Leviet kom--omdat hy geen
deel of erfenis saam met jou het nie--en die vreemdeling en die wees en
die weduwee wat in jou poorte is, en hulle moet eet en versadig word,
sodat die HERE jou God jou kan seën in al die werk van jou hand wat jy
doen.

<span id="an_15:1">15:1</span> Aan die einde van sewe jaar moet jy 'n
kwytskelding laat plaasvind.

<span id="an_15:2">15:2</span> En dit is die saak van die kwytskelding:
elke skuldeiser moet kwytskeld wat hy aan sy naaste geleen het; hy moet
sy naaste en sy broer nie aanmaan nie, want tot eer van die HERE is daar
'n kwytskelding uitgeroep.

<span id="an_15:3">15:3</span> Die uitlander mag jy aanmaan; maar wat jy
by jou broer het, moet jou hand kwytskeld.

<span id="an_15:4">15:4</span> Maar daar moet geen arme by jou wees nie,
want die HERE sal jou ryklik seën in die land wat die HERE jou God jou
as erfenis sal gee om dit in besit te neem;

<span id="an_15:5">15:5</span> as jy net goed luister na die stem van
die HERE jou God om sorgvuldig te hou al hierdie gebooie wat ek jou
vandag beveel.

<span id="an_15:6">15:6</span> Want die HERE jou God seën jou soos Hy
jou beloof het, sodat jy aan baie nasies sal uitleen, maar self nie hoef
te leen nie; en jy sal oor baie nasies heers, maar oor jou sal hulle nie
heers nie.

<span id="an_15:7">15:7</span> As daar by jou 'n arme is, een uit jou
broers, in een van jou poorte, in jou land wat die HERE jou God jou sal
gee, dan moet jy jou hart nie verhard en jou hand nie toehou vir jou arm
broer nie.

<span id="an_15:8">15:8</span> Maar jy moet jou hand wyd oopmaak vir
hom, en jy moet gewillig aan hom leen, genoegsaam vir sy behoefte, wat
hom ontbreek.

<span id="an_15:9">15:9</span> Neem jou in ag, dat daar in jou hart geen
slegte gedagte is nie, naamlik: Die sewende jaar, die jaar van
kwytskelding, is naby--en jou oog dan jou arm broer skeef aankyk, en jy
hom niks gee nie, en hy teen jou na die HERE roep, en dit sonde in jou
word.

<span id="an_15:10">15:10</span> Jy moet aan hom gewillig gee, en jou
hart moet nie bedroef wees as jy aan hom gee nie; want ter wille hiervan
sal die HERE jou God jou seën in al jou werk en in alles waar jy jou
hand aan slaan.

<span id="an_15:11">15:11</span> Want die arme sal in die land nie
ontbreek nie; daarom gee ek jou bevel en sê: Jy moet jou hand wyd
oopmaak vir jou broer, vir die ellendige en die arme in jou land.

<span id="an_15:12">15:12</span> As jou broer, 'n Hebreeuse man of 'n
Hebreeuse vrou, hom aan jou verkoop, moet hy jou ses jaar lank dien;
maar in die sewende jaar moet jy hom as vryman van jou laat weggaan.

<span id="an_15:13">15:13</span> En as jy hom as vryman van jou laat
weggaan, moet jy hom nie met leë hande laat weggaan nie.

<span id="an_15:14">15:14</span> Jy moet hom 'n behoorlike voorraad
saamgee van jou kleinvee en jou dorsvloer en jou wyn pers; waarin die
HERE jou God jou geseën het, daarvan moet jy aan hom gee.

<span id="an_15:15">15:15</span> En jy moet daaraan dink dat jy 'n slaaf
in Egipteland was, en dat die HERE jou God jou verlos het; daarom beveel
ek jou vandag hierdie saak.

<span id="an_15:16">15:16</span> Maar as hy vir jou sê: Ek wil nie van
jou weggaan nie--aangesien hy jou en jou huis liefhet, omdat dit vir hom
goed was by jou--

<span id="an_15:17">15:17</span> dan moet jy 'n els neem en dit deur sy
oor en in die deur steek, sodat hy vir altyd jou slaaf word; en ook met
jou slavin moet jy net so doen.

<span id="an_15:18">15:18</span> Dit moet nie hard in jou oë wees as jy
hom as vry man van jou laat weggaan nie, want die dubbele loon van 'n
dagloner het hy vir jou ses jaar lank ingedien; en die HERE jou God sal
jou seën in alles wat jy doen.

<span id="an_15:19">15:19</span> Al die eersgeborenes van die manlike
geslag wat onder jou beeste en onder jou kleinvee aankom, moet jy aan
die HERE jou God heilig; jy mag nie werk met die eersgeborene van jou
beeste, en die eersgeborene van jou kleinvee nie skeer nie.

<span id="an_15:20">15:20</span> Voor die aangesig van die HERE jou God
moet jy dit jaar vir jaar eet op die plek wat die HERE sal uitkies, jy
en jou huis.

<span id="an_15:21">15:21</span> Maar as daar 'n liggaamsgebrek aan
is--lam of blind, enige lelike gebrek--dan moet jy dit nie aan die HERE
jou God offer nie;

<span id="an_15:22">15:22</span> in jou poorte mag jy dit eet, die
onreine en die reine saam, soos die gemsbok en die takbok.

<span id="an_15:23">15:23</span> Net die bloed mag jy nie eet nie; jy
moet dit op die grond uitgooi soos water.

<span id="an_16:1">16:1</span> Onderhou die maand Abib en hou pasga vir
die HERE jou God; want in die maand Abib het die HERE jou God jou in die
nag uit Egipte uitgelei.

<span id="an_16:2">16:2</span> En jy moet vir die HERE jou God as pasga
kleinvee en beeste slag, op die plek wat die HERE sal uitkies om sy Naam
daar te laat woon.

<span id="an_16:3">16:3</span> Jy mag geen gesuurde brood daarby eet
nie; sewe dae lank moet jy ongesuurde brode daarby eet, brood van
ellende--want baie haastig het jy uit Egipteland uitgetrek--sodat jy al
die dae van jou lewe die dag van jou uittog uit Egipteland in gedagtenis
kan hou.

<span id="an_16:4">16:4</span> En daar mag by jou sewe dae lank geen
suurdeeg in jou hele grondgebied gesien word nie; ook mag niks van die
vleis wat jy die eerste dag in die aand slag, tot die môre toe oorbly
nie.

<span id="an_16:5">16:5</span> Jy mag die pasga nie slag in een van jou
poorte wat die HERE jou God aan jou gee nie.

<span id="an_16:6">16:6</span> Maar op die plek wat die HERE jou God sal
uitkies om sy Naam daar te laat woon, moet jy die pasga slag, in die
aand teen sononder, op die tyd van jou uittog uit Egipte.

<span id="an_16:7">16:7</span> Dan moet jy dit kook en eet op die plek
wat die HERE jou God sal uitkies; daarna moet jy in die môre omdraai en
na jou tente gaan.

<span id="an_16:8">16:8</span> Ses dae lank moet jy ongesuurde brode
eet, en op die sewende dag is daar 'n feestyd vir die HERE jou God; dan
mag jy geen werk doen nie.

<span id="an_16:9">16:9</span> Sewe weke moet jy tel; vandat die sekel
die eerste keer in die ongesnyde graan geslaan word, moet jy sewe weke
begin tel.

<span id="an_16:10">16:10</span> Dan moet jy die fees van die weke hou
vir die HERE jou God ooreenkomstig die vrywillige offer van jou hand wat
jy sal gee, namate die HERE jou God jou sal seën.

<span id="an_16:11">16:11</span> En jy moet vrolik wees voor die
aangesig van die HERE jou God, jy en jou seun en jou dogter en jou slaaf
en jou slavin en die Leviet wat in jou poorte is, en die vreemdeling en
die wees en die weduwee wat by jou is, op die plek wat die HERE jou God
sal uitkies om sy Naam daar te laat woon.

<span id="an_16:12">16:12</span> En jy moet daaraan dink dat jy 'n slaaf
in Egipte was; en jy moet hierdie insettinge sorgvuldig hou.

<span id="an_16:13">16:13</span> Die huttefees moet jy sewe dae lank hou
as jy van jou dorsvloer en jou wynpers insameling hou.

<span id="an_16:14">16:14</span> En jy moet vrolik wees op jou fees, jy
en jou seun en jou dogter en jou slaaf en jou slavin en die Leviet en
die vreemdeling en die wees en die weduwee wat in jou poorte is.

<span id="an_16:15">16:15</span> Sewe dae lank moet jy vir die HERE jou
God fees hou op die plek wat die HERE sal uitkies; want die HERE jou God
sal jou seën in al jou inkomste en in al die werk van jou hande; en jy
moet net maar vrolik wees.

<span id="an_16:16">16:16</span> Drie maal in die jaar moet al jou manne
voor die aangesig van die HERE jou God verskyn op die plek wat Hy sal
uitkies; op die fees van die ongesuurde brode en op die fees van die
weke en op die huttefees; en hulle mag nie met leë hande voor die
aangesig van die HERE verskyn nie;

<span id="an_16:17">16:17</span> elkeen volgens die gawe van sy hand
ooreenkomstig die seën van die HERE jou God wat Hy jou gegee het.

<span id="an_16:18">16:18</span> Regters en opsigters moet jy vir jou
aanstel in al jou poorte wat die HERE jou God jou sal gee volgens jou
stamme; en hulle moet die volk oordeel volgens 'n regverdige regspraak.

<span id="an_16:19">16:19</span> Jy mag die reg nie verdraai nie; jy mag
nie partydig wees nie; ook mag jy geen omkoopgeskenk aanneem nie, want
die geskenk verblind die oë van die wyse en verdraai die sake van die
wat reg het.

<span id="an_16:20">16:20</span> Geregtigheid, geregtigheid moet jy
najaag, dat jy kan lewe en die land in besit kan neem wat die HERE jou
God jou sal gee.

<span id="an_16:21">16:21</span> Jy mag vir jou nie 'n heilige
boomstam--enige boom--plant langs die altaar van die HERE jou God wat jy
vir jou sal maak nie.

<span id="an_16:22">16:22</span> Ook mag jy vir jou geen klippilaar, wat
die HERE jou God haat, oprig nie.

<span id="an_17:1">17:1</span> Jy mag aan die HERE jou God geen bees of
stuk kleinvee waaraan 'n liggaamsgebrek, iets slegs, is, offer nie; want
dit is vir die HERE jou God 'n gruwel.

<span id="an_17:2">17:2</span> As by jou, in een van jou poorte wat die
HERE jou God jou sal gee, 'n man of 'n vrou gevind word wat doen wat
verkeerd is in die oë van die HERE jou God deur sy verbond te oortree,

<span id="an_17:3">17:3</span> en ander gode gaan dien en voor hulle
neerbuig, en voor die son of die maan of die hele leër van die
hemel--wat Ek nie beveel het nie--

<span id="an_17:4">17:4</span> en dit aan jou vertel word, en jy dit
hoor, dan moet jy terdeë ondersoek instel, en as dit waarheid is, staan
die saak vas, is hierdie gruwel in Israel gedoen,

<span id="an_17:5">17:5</span> dan moet jy dié man of dié vrou wat
hierdie verkeerde ding gedoen het, na jou poorte uitbring--die man of
die vrou--en jy moet hulle stenig, dat hulle sterwe.

<span id="an_17:6">17:6</span> Op die verklaring van twee getuies of
drie getuies moet die veroordeelde gedood word; hy mag nie gedood word
op die verklaring van een getuie nie.

<span id="an_17:7">17:7</span> Die hand van die getuies moet eerste teen
hom wees om hom dood te maak, en daarna die hand van die hele volk. So
moet jy dan die kwaad uit jou midde uitroei.

<span id="an_17:8">17:8</span> As 'n saak vir jou te swaar is om te
beslis oor manslag, oor regsaansprake en oor verwonding--regsake in jou
poorte--dan moet jy klaarmaak en opgaan na die plek wat die HERE jou God
sal uitkies;

<span id="an_17:9">17:9</span> en jy moet kom na die Levitiese priesters
en na die regter wat daar in dié dae sal wees, en jy moet uitvra; dan
sal hulle jou die geregtelike uitspraak te kenne gee.

<span id="an_17:10">17:10</span> En jy moet handel ooreenkomstig die
uitspraak wat hulle jou te kenne sal gee, uit dié plek wat die HERE sal
uitkies; en jy moet sorgvuldig doen net soos hulle jou sal leer.

<span id="an_17:11">17:11</span> Ooreenkomstig die wet wat hulle jou
leer en volgens die regspraak wat hulle jou sê, moet jy handel; jy mag
nie regs of links afwyk van die uitspraak wat hulle jou te kenne gee
nie.

<span id="an_17:12">17:12</span> En die man wat vermetel handel, dat hy
nie luister na die priester wat staan om daar die HERE jou God te dien,
of na die regter nie--dié man moet sterwe. So moet jy dan die kwaad uit
Israel uitroei.

<span id="an_17:13">17:13</span> En die hele volk sal dit hoor en vrees
en nie meer vermetel handel nie.

<span id="an_17:14">17:14</span> As jy kom in die land wat die HERE jou
God jou sal gee, en dit in besit neem en daarin woon en dan sê: Ek wil
'n koning oor my aanstel soos al die nasies wat rondom my is,

<span id="an_17:15">17:15</span> dan moet jy sekerlik 'n koning oor jou
aanstel wat die HERE jou God sal verkies; uit die midde van jou broers
moet jy 'n koning oor jou aanstel; jy mag geen uitlander, wat jou broer
nie is nie, oor jou aanstel nie.

<span id="an_17:16">17:16</span> Hy mag net nie vir hom baie perde
aanskaf nie, en hy mag die volk nie na Egipte teruglei om baie perde aan
te skaf nie, aangesien die HERE vir julle gesê het: Julle mag nooit meer
teruggaan op hierdie pad nie.

<span id="an_17:17">17:17</span> Ook mag hy nie baie vroue aanskaf nie,
dat sy hart nie afwyk nie; hy mag ook vir hom nie uitermate baie silwer
en goud aanskaf nie.

<span id="an_17:18">17:18</span> En as hy op die troon van sy koninkryk
sit, moet hy vir hom 'n afskrif van hierdie wet in 'n boek skrywe, uit
dié wat voor die Levitiese priesters lê;

<span id="an_17:19">17:19</span> en dit moet by hom wees, en hy moet al
die dae van sy lewe daarin lees, dat hy kan leer om die HERE sy God te
vrees deur al die woorde van hierdie wet en hierdie insettinge te hou,
om dit te doen;

<span id="an_17:20">17:20</span> sodat sy hart hom nie verhef oor sy
broers nie en hy van die gebod nie regs of links afwyk nie; dat hy die
dae kan verleng in sy koninkryk, hy en sy seuns, onder Israel.

<span id="an_18:1">18:1</span> Die Levitiese priesters, die hele stam
van Levi, mag geen deel of erfenis saam met Israel hê nie; van die
vuuroffers van die HERE en van sy erfdeel moet hulle eet.

<span id="an_18:2">18:2</span> En hy mag geen erfdeel hê onder sy broers
nie; die HERE is sy erfdeel soos Hy hom beloof het.

<span id="an_18:3">18:3</span> En dit moet die reg van die priesters
wees van die kant van die volk, van die wat 'n slagoffer bring, of dit
'n bees of 'n stuk kleinvee is: hulle moet aan die priester die blad en
die twee kakebene en die maag gee.

<span id="an_18:4">18:4</span> Die eerstelinge van jou koring, jou mos
en jou olie en die eerstelinge van die skeersel van jou kleinvee moet jy
aan hom gee.

<span id="an_18:5">18:5</span> Want die HERE jou God het hom uit al jou
stamme uitverkies, dat hy altyd kan staan om te dien in die Naam van die
HERE, hy en sy seuns.

<span id="an_18:6">18:6</span> En as 'n Leviet uit een van jou poorte
kom, uit die hele Israel waar hy as vreemdeling vertoef, en hy na
hartelus kom na die plek wat die HERE sal uitkies,

<span id="an_18:7">18:7</span> dan moet hy dien in die Naam van die HERE
sy God soos al sy broers, die Leviete, wat daar voor die aangesig van
die HERE staan;

<span id="an_18:8">18:8</span> 'n gelyke aandeel moet hulle geniet,
behalwe wat hy verkoop volgens familiebesit.

<span id="an_18:9">18:9</span> As jy kom in die land wat die HERE jou
God jou sal gee, moet jy nie leer om volgens die gruwels van daardie
nasies te doen nie.

<span id="an_18:10">18:10</span> Daar mag niemand by jou gevind word wat
sy seun of sy dogter deur die vuur laat deurgaan--wat met waarsêery,
goëlery of met verklaring van voortekens of towery omgaan nie,

<span id="an_18:11">18:11</span> of wat met besweringe omgaan, of wat 'n
gees van 'n afgestorwene vra of 'n gees wat waarsê, of wat die dooies
raadpleeg nie.

<span id="an_18:12">18:12</span> Want elkeen wat hierdie dinge doen, is
vir die HERE 'n gruwel; en om hierdie gruwels ontwil verdryf die HERE
jou God hulle voor jou uit.

<span id="an_18:13">18:13</span> Opreg moet jy wees met die HERE jou
God.

<span id="an_18:14">18:14</span> Want hierdie nasies wat jy uit hulle
besitting verdrywe, luister na goëlaars en waarsêers; maar wat jou
aangaan, die HERE jou God het jou nie so iets toegelaat nie.

<span id="an_18:15">18:15</span> 'n Profeet uit jou midde, uit jou
broers, soos ek is, sal die HERE jou God vir jou verwek; na Hom moet
julle luister--

<span id="an_18:16">18:16</span> net soos jy van die HERE jou God by
Horeb gevra het toe jy op die dag van die vergadering gesê het: Ek kan
die stem van die HERE my God nie langer hoor en hierdie groot vuur nie
meer sien nie, anders sterf ek.

<span id="an_18:17">18:17</span> Toe het die HERE vir my gesê: Dit is
goed wat hulle gespreek het.

<span id="an_18:18">18:18</span> 'n Profeet sal Ek vir hulle verwek uit
die midde van hulle broers, soos jy is, en Ek sal my woorde in sy mond
lê, en Hy sal aan hulle sê alles wat Ek Hom beveel.

<span id="an_18:19">18:19</span> En die man wat nie luister na my woorde
wat Hy in my Naam spreek nie, van hom sal Ek self rekenskap afeis.

<span id="an_18:20">18:20</span> Maar die profeet wat so vermetel is om
'n woord in my Naam te spreek wat Ek hom nie beveel het om te spreek
nie, of wat in die naam van ander gode spreek, dié profeet moet sterwe.

<span id="an_18:21">18:21</span> En as jy in jou hart sê: Hoe sal ons
die woord weet wat die HERE nie gespreek het nie? --

<span id="an_18:22">18:22</span> as die profeet in die Naam van die HERE
spreek, en wat hy gesê het, gebeur nie en kom nie uit nie, dan is dit
die woord wat die HERE nie gespreek het nie; deur vermetelheid het die
profeet dit gespreek; jy mag vir hom nie bang wees nie.

<span id="an_19:1">19:1</span> As die HERE jou God die nasies uitroei
wie se land die HERE jou God jou sal gee, en jy hulle uit hul besitting
verdrywe en in hulle stede en in hulle huise woon,

<span id="an_19:2">19:2</span> dan moet jy vir jou drie stede afsonder
in jou land wat die HERE jou God jou sal gee om dit in besit te neem.

<span id="an_19:3">19:3</span> Jy moet vir jou die pad regmaak en jou
grondgebied wat die HERE jou God jou laat erwe, in drie dele verdeel,
sodat elkeen wat 'n doodslag begaan het, daarheen kan vlug.

<span id="an_19:4">19:4</span> En dit is die saak van hom wat 'n
doodslag begaan het, wat daarheen vlug, dat hy kan lewe: hy wat sy
naaste sonder opset doodslaan, terwyl hy hom van gister en eergister af
nie vyandig was nie;

<span id="an_19:5">19:5</span> en hy wat saam met sy naaste in die bos
gaan om hout te kap en sy hand swaai met die byl om die boom af te kap,
en die yster glip van die steel af en tref sy naaste, sodat hy
sterwe--hy moet in een van hierdie stede vlug om in die lewe te bly;

<span id="an_19:6">19:6</span> sodat die bloedwreker hom wat 'n doodslag
begaan het, nie agtervolg as sy hart verhit is en hom inhaal--omdat die
pad lank is--en hom doodslaan nie, terwyl hy die dood nie verdien het
nie, omdat hy hom van gister en eergister af nie vyandig was nie.

<span id="an_19:7">19:7</span> Daarom gee ek jou bevel en sê: Drie stede
moet jy vir jou afsonder.

<span id="an_19:8">19:8</span> En as die HERE jou God jou grondgebied
uitbrei, soos Hy aan jou vaders met 'n eed beloof het, en jou die hele
land gee wat Hy beloof het om aan jou vaders te gee

<span id="an_19:9">19:9</span> --as jy sorgvuldig al hierdie gebooie hou
wat ek jou vandag beveel om dit te doen, om die HERE jou God lief te hê
en altyd in sy weë te wandel--dan moet jy vir jou nog drie stede by
hierdie drie byvoeg,

<span id="an_19:10">19:10</span> sodat geen onskuldige bloed vergiet
word binne-in jou land wat die HERE jou God jou as erfenis sal gee, en
bloedskuld op jou kom nie.

<span id="an_19:11">19:11</span> Maar as iemand sy naaste vyandig is en
hom voorlê en teen hom opstaan en hom lewensgevaarlik slaan, sodat hy
sterwe, en hy in een van hierdie stede vlug,

<span id="an_19:12">19:12</span> dan moet die oudstes van sy stad stuur
en hom daarvandaan laat haal, en hulle moet hom in die hand van die
bloedwreker oorgee, dat hy kan sterwe.

<span id="an_19:13">19:13</span> Jou oog mag hom nie verskoon nie, maar
jy moet die onskuldige bloed uit Israel wegdoen, dat dit met jou goed
kan gaan.

<span id="an_19:14">19:14</span> Jou naaste se grenslyn, deur die
voorvaders getrek in jou erfdeel wat jy sal erwe in die land wat die
HERE jou God jou sal gee om dit in besit te neem, mag jy nie verlê nie.

<span id="an_19:15">19:15</span> Een getuie mag nie teen iemand optree
insake enige misdaad of enige sonde, by enige misstap wat hy begaan nie;
op die verklaring van twee getuies of op die verklaring van drie getuies
sal 'n saak van krag wees.

<span id="an_19:16">19:16</span> As 'n kwaadwillige getuie teen iemand
optree om van 'n oortreding teen hom te getuig,

<span id="an_19:17">19:17</span> dan moet die twee manne wat die regsaak
het, gaan staan voor die aangesig van die HERE, voor die priesters en
die regters wat daar in dié dae sal wees.

<span id="an_19:18">19:18</span> En die regters moet terdeë ondersoek
doen, en is die getuie 'n valse getuie, het hy vals teen sy broer
getuig,

<span id="an_19:19">19:19</span> dan moet julle met hom doen soos hy
gedink het om met sy broer te doen; so moet jy dan die kwaad uit jou
midde uitroei.

<span id="an_19:20">19:20</span> En die ander moet dit hoor en vrees en
nie meer verder by jou so iets verkeerds doen nie.

<span id="an_19:21">19:21</span> En jou oog mag nie verskoon nie: lewe
vir lewe, oog vir oog, tand vir tand, hand vir hand, voet vir voet.

<span id="an_20:1">20:1</span> As jy na die oorlog uittrek teen jou
vyand en perde en strydwaens sien, 'n volk meer in getal as jy, dan moet
jy vir hulle nie vrees nie; want die HERE jou God wat jou uit Egipteland
laat optrek het, is met jou.

<span id="an_20:2">20:2</span> En as julle na die geveg kom, moet die
priester nader kom en die volk toespreek;

<span id="an_20:3">20:3</span> en hy moet aan hulle sê: Hoor, Israel,
julle trek vandag nader om te veg teen julle vyande; laat julle hart nie
week word nie, wees nie bevrees en beangs en word nie verskrik vir hulle
nie;

<span id="an_20:4">20:4</span> want dit is die HERE julle God wat saam
met julle trek om vir julle te stry teen julle vyande, om aan julle die
oorwinning te gee.

<span id="an_20:5">20:5</span> Dan moet die opsigters die volk toespreek
en sê: Wie is die man wat 'n nuwe huis gebou en dit nie ingewy het nie?
Hy kan teruggaan huis toe, dat hy nie in die oorlog sterwe en iemand
anders dit inwy nie.

<span id="an_20:6">20:6</span> En wie is die man wat 'n wingerd geplant
en dit nie in gebruik geneem het nie? Hy kan teruggaan huis toe, dat hy
nie in die oorlog sterwe en iemand anders dit in gebruik neem nie.

<span id="an_20:7">20:7</span> En wie is die man wat hom met 'n vrou
verloof en haar nie geneem het nie? Hy kan teruggaan huis toe, dat hy
nie in die oorlog sterwe en iemand anders haar neem nie.

<span id="an_20:8">20:8</span> Dan moet die opsigters verder die volk
toespreek en sê: Wie is die man wat bevrees en week van hart is? Hy kan
teruggaan huis toe, dat die hart van sy broers nie smelt soos sy hart
nie.

<span id="an_20:9">20:9</span> En as die opsigters die volk klaar
toegespreek het, moet leërowerstes aan die hoof van die volk aangestel
word.

<span id="an_20:10">20:10</span> As jy naby 'n stad kom om daarteen te
veg, moet jy dit vrede aanbied.

<span id="an_20:11">20:11</span> En as dit jou 'n antwoord van vrede gee
en vir jou oopmaak, moet die hele volk wat daarin gevind word, aan jou
dienspligtig wees en jou dien.

<span id="an_20:12">20:12</span> Maar as dit geen vrede met jou sluit
nie, maar oorlog teen jou wil voer, moet jy dit beleër.

<span id="an_20:13">20:13</span> En die HERE jou God sal dit in jou hand
gee, en jy moet al die manne daarin met die skerpte van die swaard
verslaan;

<span id="an_20:14">20:14</span> net die vroue en die kinders en die vee
en alles wat in die stad is--die hele buit moet jy vir jou roof; en jy
moet die buit van jou vyande eet wat die HERE jou God jou gegee het.

<span id="an_20:15">20:15</span> So moet jy met al die stede maak wat
baie ver van jou af is, wat nie by die stede van hierdie nasies behoort
nie.

<span id="an_20:16">20:16</span> Maar van die stede van hierdie volke
wat die HERE jou God jou as erfenis sal gee, moet jy niks wat asem het,
laat lewe nie.

<span id="an_20:17">20:17</span> Maar jy moet hulle heeltemal met die
banvloek tref: die Hetiete en Amoriete, die Kanaäniete en Feresiete, die
Hewiete en Jebusiete, soos die HERE jou God jou beveel het;

<span id="an_20:18">20:18</span> sodat hulle julle nie leer om te handel
volgens al hulle gruwels wat hulle vir hul gode gedoen het, en julle
teen die HERE julle God sondig nie.

<span id="an_20:19">20:19</span> As jy 'n stad baie lank beleër deur
oorlog daarteen te voer om dit te verower, moet jy sy bome nie verwoes
deur die byl daarteen te swaai nie; maar jy mag daarvan eet en mag dit
nie afkap nie; want is die bome van die veld dan mense, dat hulle deur
jou in beleëring moet kom?

<span id="an_20:20">20:20</span> Net bome waarvan jy weet dat dit geen
vrugtebome is nie, dié mag jy verwoes en afkap; en jy moet teen die stad
wat teen jou oorlog voer, 'n skans bou totdat dit val.

<span id="an_21:1">21:1</span> As hulle in die land wat die HERE jou God
jou sal gee om dit in besit te neem, een vind wat dood in die veld lê,
sonder dat dit bekend is wie hom gedood het,

<span id="an_21:2">21:2</span> dan moet jou oudstes en jou regters
uitgaan en die afstand meet na die stede wat rondom die een lê wat
gedood is.

<span id="an_21:3">21:3</span> En die stad wat die naaste lê aan hom wat
gedood is--die oudstes van dié stad moet 'n jong koei neem waarmee nie
gewerk is nie, wat nie in 'n juk getrek het nie.

<span id="an_21:4">21:4</span> En die oudstes van dié stad moet die koei
afbring in 'n dal met standhoudende water waarin nie gewerk of gesaai
word nie; en hulle moet daar in die dal die koei se nek breek.

<span id="an_21:5">21:5</span> Dan moet die priesters, die seuns van
Levi, aankom; want die HERE jou God het hulle uitverkies om Hom te dien
en om in die Naam van die HERE te seën, en volgens hulle uitspraak moet
elke saak van twis en verwonding afgehandel word.

<span id="an_21:6">21:6</span> En al die oudstes van dié stad wat die
naaste woon aan hom wat gedood is, moet hulle hande was oor die koei
waarvan die nek in die dal gebreek is;

<span id="an_21:7">21:7</span> en hulle moet verklaar en sê: Ons hande
het hierdie bloed nie vergiet nie, en ons oë het dit nie gesien nie.

<span id="an_21:8">21:8</span> Doen versoening vir u volk Israel wat U,
o HERE, verlos het, en laat geen onskuldige bloed op u volk Israel rus
nie, en laat die bloedskuld vir hulle versoen word.

<span id="an_21:9">21:9</span> En jy sal die onskuldige bloed uit jou
midde verwyder as jy doen wat reg is in die oë van die HERE.

<span id="an_21:10">21:10</span> As jy na die oorlog uittrek teen jou
vyande en die HERE jou God hulle in jou hand gee en jy hulle gevangenes
wegvoer,

<span id="an_21:11">21:11</span> en jy onder die gevangenes 'n vrou sien
wat skoon van gestalte is, en jy haar liefkry en haar as vrou vir jou
neem,

<span id="an_21:12">21:12</span> dan moet jy haar in jou huis inbring;
en sy moet haar hoof skeer en haar naels knip.

<span id="an_21:13">21:13</span> En sy moet die klere waarin sy
weggevoer is, uittrek en in jou huis bly en haar vader en haar moeder 'n
maand lank beween; en daarna kan jy by haar ingaan en met haar trou, en
sy sal jou vrou wees.

<span id="an_21:14">21:14</span> En as jy geen behae in haar het nie,
moet jy haar volgens haar begeerte laat gaan; maar jy mag haar glad nie
vir geld verkoop nie; jy mag haar nie hard behandel nie, omdat jy haar
onteer het.

<span id="an_21:15">21:15</span> As 'n man twee vroue het, een wat hy
liefhet en een wat hy nie liefhet nie, en hulle baar vir hom seuns,
sowel die geliefde as die nie-geliefde vrou, en die eersgebore seun
behoort aan die nie-geliefde vrou,

<span id="an_21:16">21:16</span> dan mag hy, op die dag as hy sy seuns
sy besittings laat erwe, nie die eersgeboortereg aan die seun van die
geliefde vrou gee tot nadeel van die seun van die nie-geliefde vrou, die
eersgeborene, nie.

<span id="an_21:17">21:17</span> Maar hy moet die eersgeborene, die seun
van die nie-geliefde vrou, erken deur aan hom 'n dubbele deel te gee van
alles wat hy besit; want hy is die eersteling van sy krag: die
eersgeboortereg is syne.

<span id="an_21:18">21:18</span> As iemand 'n koppige en wederstrewige
seun het, wat nie luister na die stem van sy vader en na die stem van sy
moeder nie, en hulle hom tugtig, maar hy na hulle nie luister nie,

<span id="an_21:19">21:19</span> dan moet sy vader en sy moeder hom neem
en hom uitbring na die oudstes van sy stad en na die poort van sy
woonplek,

<span id="an_21:20">21:20</span> en hulle moet aan die oudstes van sy
stad sê: Hierdie seun van ons is koppig en wederstrewig, hy luister nie
na ons stem nie, hy is 'n deurbringer en dronkaard.

<span id="an_21:21">21:21</span> Dan moet al die manne van sy stad hom
stenig, dat hy sterwe. So moet jy dan die kwaad uit jou midde uitroei,
en die hele Israel sal dit hoor en vrees.

<span id="an_21:22">21:22</span> En as in iemand 'n sonde is wat die
doodstraf verdien en hy gedood word en jy hom aan 'n paal ophang,

<span id="an_21:23">21:23</span> dan mag sy lyk nie aan die paal oornag
nie, maar jy moet hom sekerlik dié dag nog begrawe; want een wat
opgehang is, is deur God vervloek. En jy mag jou land wat die HERE jou
God jou as erfenis sal gee, nie verontreinig nie.

<span id="an_22:1">22:1</span> Jy mag die bees van jou broer of sy stuk
kleinvee nie sien ronddwaal en jou vir hulle verberg nie; jy moet hulle
sekerlik na jou broer terugbring.

<span id="an_22:2">22:2</span> En as jou broer nie naby jou is nie en jy
hom nie ken nie, moet jy dit in jou huis neem, en dit moet by jou wees
totdat jou broer dit soek; dan moet jy dit aan hom teruggee.

<span id="an_22:3">22:3</span> So moet jy ook doen met sy esel, en so
moet jy doen met sy kleed, ja, so moet jy doen met alles wat van jou
broer wegraak, wat hy verloor en wat jy vind; jy mag jou nie verberg
nie.

<span id="an_22:4">22:4</span> Jy mag die esel van jou broer of sy bees
nie sien val op die pad en jou vir hulle verberg nie; saam met hom moet
jy hulle sekerlik ophelp.

<span id="an_22:5">22:5</span> 'n Vrou mag geen mansklere dra nie, en 'n
man mag geen vrouensklere aantrek nie; want almal wat dit doen, is vir
die HERE jou God 'n gruwel.

<span id="an_22:6">22:6</span> As jy op pad 'n voëlnes kry in een of
ander boom of op die grond, met klein voëltjies of eiers, terwyl die
moeder op die klein voëltjies of op die eiers sit, mag jy die moeder nie
saam met die kleintjies wegneem nie.

<span id="an_22:7">22:7</span> Jy moet die moeder sekerlik laat
wegvlieg, maar die kleintjies mag jy vir jou neem, dat dit met jou goed
kan gaan en jy die dae kan verleng.

<span id="an_22:8">22:8</span> As jy 'n nuwe huis bou, moet jy 'n
leuning aan jou dak maak, sodat jy geen bloedskuld op jou huis bring as
iemand daarvan afval nie.

<span id="an_22:9">22:9</span> Jy mag in jou wingerd nie twee soorte
saad saai nie, anders verval die volle opbrings aan die heiligdom: die
saad wat jy saai en die opbrings van die wingerd.

<span id="an_22:10">22:10</span> Jy mag nie met 'n os en 'n esel tegelyk
ploeë nie.

<span id="an_22:11">22:11</span> Jy mag geen gemengde stof, wol en linne
tegelyk, aantrek nie.

<span id="an_22:12">22:12</span> Klossies moet jy vir jou maak aan die
vier hoeke van jou kleed waar jy jou mee toemaak.

<span id="an_22:13">22:13</span> As 'n man 'n vrou neem en by haar
ingaan en haar dan haat

<span id="an_22:14">22:14</span> en haar slegte dinge nagee en 'n slegte
gerug oor haar versprei en sê: Hierdie vrou het ek geneem, en toe ek
naby haar kom, het ek die maagdom nie aan haar gevind nie,

<span id="an_22:15">22:15</span> dan moet die vader en die moeder van
die dogter die bewys van die dogter se maagdom neem en na die oudstes
van die stad by die poort uitbring.

<span id="an_22:16">22:16</span> En die vader van die dogter moet aan
die oudstes sê: Ek het my dogter aan hierdie man as vrou gegee, maar hy
het haar gehaat;

<span id="an_22:17">22:17</span> en kyk, hy het haar slegte dinge
nagegee deur te sê: Ek het aan jou dogter die maagdom nie gevind
nie--maar dit is die bewys van my dogter se maagdom. En hulle moet die
kledingstuk voor die oudstes van die stad uitsprei.

<span id="an_22:18">22:18</span> Dan moet die oudstes van dié stad die
man neem en hom tugtig

<span id="an_22:19">22:19</span> en hom 'n boete van honderd sikkels
silwer oplê en dit aan die vader van die dogter gee, omdat hy 'n slegte
gerug oor 'n jongmeisie van Israel versprei het. Verder moet sy sy vrou
wees; hy mag haar nie verstoot solank as hy lewe nie.

<span id="an_22:20">22:20</span> Maar as hierdie woord waarheid is: Die
maagdom is aan die dogter nie gevind nie--

<span id="an_22:21">22:21</span> dan moet hulle die dogter na die deur
van haar vader se huis uitbring, en die manne van haar stad moet haar
stenig, dat sy sterwe, omdat sy 'n skanddaad in Israel begaan het deur
in die huis van haar vader te hoereer. So moet jy dan die kwaad uit jou
midde uitroei.

<span id="an_22:22">22:22</span> As 'n man betrap word terwyl hy met 'n
getroude vrou gemeenskap het, moet hulle altwee sterwe: die man wat met
die vrou gemeenskap gehad het, en die vrou. So moet jy dan die kwaad uit
Israel uitroei.

<span id="an_22:23">22:23</span> As 'n dogter, 'n jongmeisie, aan 'n man
verloof is, en iemand kry haar in die stad en hou met haar gemeenskap,

<span id="an_22:24">22:24</span> dan moet julle hulle twee na die poort
van dié stad uitbring en hulle stenig, dat hulle sterwe; die dogter,
omdat sy in die stad nie geskreeu het nie, en die man, omdat hy die vrou
van sy naaste onteer het. So moet jy dan die kwaad uit jou midde
uitroei.

<span id="an_22:25">22:25</span> Maar as die man die verloofde dogter in
die veld kry en die man haar aangryp en met haar gemeenskap het, moet
die man wat met haar gemeenskap gehad het, alleen sterwe;

<span id="an_22:26">22:26</span> maar aan die dogter moet jy niks doen
nie: daar is in die dogter geen sonde wat die dood verdien nie; want
soos wanneer 'n man teen sy naaste opstaan en hom doodslaan, so is
hierdie geval.

<span id="an_22:27">22:27</span> Want hy het haar in die veld gekry; die
verloofde dogter het geskreeu, maar daar was niemand om haar te help
nie.

<span id="an_22:28">22:28</span> As 'n man 'n dogter, 'n jongmeisie, kry
wat nie verloof is nie, en haar aangryp en met haar gemeenskap het, en
hulle word betrap,

<span id="an_22:29">22:29</span> dan moet die man wat met haar
gemeenskap gehad het, die vader van die dogter vyftig sikkels silwer
gee; en sy moet sy vrou wees, omdat hy haar onteer het; hy mag haar nie
verstoot solank as hy lewe nie.

<span id="an_22:30">22:30</span> 'n Man mag die vrou van sy vader nie
neem nie, en hy mag die kombers van sy vader nie oplig nie.

<span id="an_23:1">23:1</span> Hy wat deur verbryseling vermink of van
wie die manlike deel afgesny is, mag in die vergadering van die HERE nie
kom nie.

<span id="an_23:2">23:2</span> Geen baster mag in die vergadering van
die HERE kom nie; selfs sy tiende geslag mag in die vergadering van die
HERE nie kom nie.

<span id="an_23:3">23:3</span> Geen Ammoniet of Moabiet mag in die
vergadering van die HERE kom nie; selfs hulle tiende geslag mag nooit in
die vergadering van die HERE kom nie;

<span id="an_23:4">23:4</span> omdat hulle julle, by jul uittog uit
Egipte, nie met brood en water op die pad tegemoetgekom het nie; en
omdat hy Bíleam, die seun van Beor, uit Petor in Mesopotámië, teen jou
gehuur het om jou te vloek.

<span id="an_23:5">23:5</span> Maar die HERE jou God wou nie na Bíleam
luister nie; maar die HERE jou God het vir jou die vloek in 'n seën
verander, omdat die HERE jou God jou liefgehad het.

<span id="an_23:6">23:6</span> Jy mag hulle vrede en hulle geluk solank
as jy lewe, vir ewig nie soek nie.

<span id="an_23:7">23:7</span> Die Edomiet moet jy nie as 'n gruwel
beskou nie, want hy is jou broer; die Egiptenaar moet jy nie as 'n
gruwel beskou nie, want jy was 'n vreemdeling in sy land.

<span id="an_23:8">23:8</span> Kinders wat vir hulle in die derde geslag
gebore word, mag in die vergadering van die HERE kom.

<span id="an_23:9">23:9</span> Wanneer jy as leër teen jou vyande
uittrek, pas dan op vir enigiets wat verkeerd is.

<span id="an_23:10">23:10</span> As daar iemand by jou is wat weens 'n
voorval by nag nie rein is nie, moet hy buitekant die laer uitgaan; hy
mag nie in die laer inkom nie.

<span id="an_23:11">23:11</span> Maar as die aand aankom, moet hy hom in
die water bad; en teen sonsondergang mag hy in die laer inkom.

<span id="an_23:12">23:12</span> Jy moet buitekant die laer 'n plek hê,
en daarheen moet jy uitgaan.

<span id="an_23:13">23:13</span> En jy moet by jou gereedskap 'n grafie
hê; as jy dan buitekant gaan sit, moet jy daarmee grawe en wat van jou
uitgegaan het, weer toemaak.

<span id="an_23:14">23:14</span> Want die HERE jou God wandel midde-in
jou laer om jou te red en jou vyande aan jou oor te gee; daarom moet jou
laer heilig wees, sodat Hy niks skandeliks by jou mag sien en Hom van
jou afwend nie.

<span id="an_23:15">23:15</span> Jy mag 'n slaaf wat van sy heer na jou
ontsnap het, nie aan sy heer oorlewer nie.

<span id="an_23:16">23:16</span> Hy moet by jou bly, in jou midde, in
die plek wat hy in een van jou poorte uitkies, waar dit vir hom goed is;
jy mag hom nie verdruk nie.

<span id="an_23:17">23:17</span> Daar mag geen hoer uit die dogters van
Israel wees nie; en daar mag geen skandseun uit die seuns van Israel
wees nie.

<span id="an_23:18">23:18</span> Jy mag geen hoereloon of hondeprys in
die huis van die HERE jou God as enige gelofte offer bring nie; want dié
altwee is vir die HERE jou God 'n gruwel.

<span id="an_23:19">23:19</span> Jy mag jou broer geen rente oplê nie,
rente van geld, rente van eetware, rente van enigiets wat 'n mens teen
rente uitleen nie.

<span id="an_23:20">23:20</span> Die uitlander mag jy rente oplê, maar
jou broer mag jy geen rente oplê nie, sodat die HERE jou God jou kan
seën in alles waar jy jou hand aan slaan in die land waarheen jy gaan om
dit in besit te neem.

<span id="an_23:21">23:21</span> As jy aan die HERE jou God 'n gelofte
doen, moet jy nie versuim om dit te betaal nie; want die HERE jou God
sal dit sekerlik van jou eis, en dit sal sonde in jou word.

<span id="an_23:22">23:22</span> Maar as jy nalaat om te belowe, sal dit
geen sonde in jou wees nie.

<span id="an_23:23">23:23</span> Wat oor jou lippe gaan, moet jy hou en
doen soos jy aan die HERE jou God vrywillig beloof het--wat jy met jou
mond gespreek het.

<span id="an_23:24">23:24</span> As jy in die wingerd van jou naaste
kom, mag jy na hartelus volop druiwe eet, maar in jou tas mag jy niks
steek nie.

<span id="an_23:25">23:25</span> As jy in die ongesnyde graan van jou
naaste kom, mag jy met jou hand are afpluk; maar 'n sekel mag jy nie
swaai in die ongesnyde graan van jou naaste nie.

<span id="an_24:1">24:1</span> As 'n man 'n vrou neem en met haar trou,
en as sy dan geen guns in sy oë vind nie, omdat hy iets skandeliks aan
haar ontdek het, en hy haar 'n skeibrief skrywe en in haar hand gee en
haar uit sy huis wegstuur,

<span id="an_24:2">24:2</span> en sy uit sy huis uittrek en weggaan en
'n ander man s'n word,

<span id="an_24:3">24:3</span> en dié laaste man haar haat en haar 'n
skeibrief skrywe en in haar hand gee en haar uit sy huis wegstuur, of as
dié laaste man sterwe wat haar vir hom as vrou geneem het--

<span id="an_24:4">24:4</span> dan mag haar eerste man wat haar
weggestuur het, haar nie weer neem, dat sy sy vrou word nadat sy onrein
geword het nie; want dit is 'n gruwel voor die aangesig van die HERE, en
jy mag op die land wat die HERE jou God jou as erfenis sal gee, geen
skuld laai nie.

<span id="an_24:5">24:5</span> As 'n man pas getroud is, hoef hy nie op
kommando uit te trek nie, en hulle moet hom in geen enkele opsig iets
oplê nie; een jaar lank moet hy vry wees vir sy huis en aan sy vrou wat
hy geneem het, vreugde verskaf.

<span id="an_24:6">24:6</span> Niemand mag die handmeul of die boonste
maalklip as pand neem nie, want hy neem die lewe as pand.

<span id="an_24:7">24:7</span> As iemand betrap word wat 'n persoon uit
sy broers, uit die kinders van Israel, steel en hom hard behandel en hom
verkoop, dan moet dié dief sterwe. So moet jy dan die kwaad uit jou
midde uitroei.

<span id="an_24:8">24:8</span> Neem jou in ag by die plaag van
melaatsheid om baie noukeurig te handel volgens alles wat die Levitiese
priesters julle sal leer; soos ek hulle beveel het, moet julle dit
sorgvuldig hou.

<span id="an_24:9">24:9</span> Dink aan wat die HERE jou God op die pad,
by julle uittog uit Egipte, aan Mirjam gedoen het.

<span id="an_24:10">24:10</span> As jy aan jou naaste enigiets leen, mag
jy in sy huis nie ingaan om sy pand te gaan haal nie;

<span id="an_24:11">24:11</span> buite moet jy bly staan, en die man aan
wie jy geleen het, moet die pand vir jou buitentoe uitbring.

<span id="an_24:12">24:12</span> En as hy 'n arm man is, moet jy met sy
pand nie gaan slaap nie.

<span id="an_24:13">24:13</span> Jy moet hom sekerlik teen sonsondergang
die pand teruggee, dat hy in sy kleed kan slaap en jou kan seën; en dit
sal geregtigheid vir jou wees voor die aangesig van die HERE jou God.

<span id="an_24:14">24:14</span> Jy mag 'n arm en behoeftige dagloner
uit jou broers of uit jou vreemdelinge wat in jou land in jou poorte is,
nie verdruk nie.

<span id="an_24:15">24:15</span> Op die dag self moet jy sy loon gee,
sodat die son oor hom nie ondergaan nie--want hy is arm en sy siel
verlang daarna--dat hy nie teen jou tot die HERE roep en dit sonde in
jou word nie.

<span id="an_24:16">24:16</span> Die vaders mag nie vir die kinders, en
die kinders mag nie vir die vaders gedood word nie; elkeen moet vir sy
eie sonde gedood word.

<span id="an_24:17">24:17</span> Jy mag die reg van vreemdeling en wees
nie verdraai nie en die kleed van 'n weduwee nie as pand neem nie.

<span id="an_24:18">24:18</span> Maar jy moet daaraan dink dat jy 'n
slaaf was in Egipte en die HERE jou God jou daaruit verlos het; daarom
beveel ek jou om hierdie saak te doen.

<span id="an_24:19">24:19</span> As jy jou oes op jou land insamel en 'n
gerf op die land vergeet, mag jy nie omdraai om dit te gaan haal nie;
vir die vreemdeling, die wees en die weduwee moet dit wees, dat die HERE
jou God jou kan seën in al die werk van jou hande.

<span id="an_24:20">24:20</span> As jy jou olywe afslaan, moet jy nie
agter jou in die takke rond soek nie; vir die vreemdeling, die wees en
die weduwee moet dit wees.

<span id="an_24:21">24:21</span> As jy jou wingerd oes, moet jy agter
jou nie skoon afoes nie; vir die vreemdeling, die wees en die weduwee
moet dit wees.

<span id="an_24:22">24:22</span> En jy moet daaraan dink dat jy 'n slaaf
was in Egipteland; daarom beveel ek jou om hierdie saak te doen.

<span id="an_25:1">25:1</span> As daar tussen manne 'n twis is en hulle
na die gereg kom en die regters hulle vonnis en die regverdige regverdig
verklaar en die skuldige skuldig verklaar,

<span id="an_25:2">25:2</span> as dan die skuldige slae verdien, moet
die regter hom laat lê en hom in sy teenwoordigheid met 'n aantal slae
laat slaan ooreenkomstig sy skuld;

<span id="an_25:3">25:3</span> veertig slae mag hy hom laat gee, nie
meer nie, dat hy hom nie verder met baie slae bo dié laat slaan en jou
broer voor jou oë veragtelik gemaak word nie.

<span id="an_25:4">25:4</span> Jy mag 'n os nie muilband as hy graan
dors nie.

<span id="an_25:5">25:5</span> As broers bymekaar woon en een van hulle
sterwe sonder dat hy 'n seun het, dan mag die vrou van die oorledene nie
daarbuite 'n vreemde man s'n word nie; haar swaer moet by haar ingaan en
haar as sy vrou neem en die swaershuwelik met haar sluit;

<span id="an_25:6">25:6</span> en die eersgeborene wat sy baar, moet
staan op naam van sy oorlede broer, dat sy naam nie uit Israel uitgedelg
word nie.

<span id="an_25:7">25:7</span> Maar as dit die man nie beval om sy
skoonsuster te neem nie, moet sy skoonsuster na die poort opgaan na die
oudstes toe, en sê: My swaer weier om sy broer se naam in Israel in
stand te hou; hy wil met my die swaershuwelik nie sluit nie--

<span id="an_25:8">25:8</span> dan moet die oudstes van sy stad hom roep
en met hom spreek; bly hy dan daarby staan en sê: Dit beval my nie om
haar te neem nie--

<span id="an_25:9">25:9</span> dan moet sy skoonsuster voor die oë van
die oudstes na hom toe nader kom en sy skoen van sy voet aftrek en in sy
gesig spuug, en sy moet verklaar en sê: So moet met die man gedoen word
wat die huis van sy broer nie wil bou nie.

<span id="an_25:10">25:10</span> En sy naam moet in Israel genoem word:
Die huis van die kaalvoet.

<span id="an_25:11">25:11</span> As manne met mekaar veg, die een met
die ander, en die een se vrou aankom om haar man te red uit die hand van
die een wat hom slaan, en haar hand uitsteek en hom by die skaamdele
gryp,

<span id="an_25:12">25:12</span> dan moet jy haar hand afkap; jou oog
mag nie verskoon nie.

<span id="an_25:13">25:13</span> Jy mag nie twee soorte weegstene, 'n
grote en 'n kleintjie, in jou sak hê nie.

<span id="an_25:14">25:14</span> Jy mag in jou huis nie twee soorte
efas, 'n grote en 'n kleintjie, hê nie.

<span id="an_25:15">25:15</span> Jy moet 'n volle en regte gewig hê; jy
moet 'n volle en regte efa hê; sodat jou dae verleng mag word in die
land wat die HERE jou God jou sal gee.

<span id="an_25:16">25:16</span> Want almal wat hierdie dinge doen, is
'n gruwel vir die HERE jou God--almal wat onreg doen.

<span id="an_25:17">25:17</span> Dink aan wat Amalek op die pad by julle
uittog uit Egipte aan jou gedoen het,

<span id="an_25:18">25:18</span> hoe hy jou op die pad teëgekom het en
by jou die agterhoede, al die swakkes agter jou, verslaan het terwyl jy
moeg en mat was, en hy God nie gevrees het nie.

<span id="an_25:19">25:19</span> As dan die HERE jou God vir jou rus gee
van al jou vyande rondom, in die land wat die HERE jou God jou as
erfenis sal gee om dit in besit te neem, dan moet jy die gedagtenis van
Amalek onder die hemel uitdelg; vergeet dit nie.

<span id="an_26:1">26:1</span> En as jy in die land kom wat die HERE jou
God jou as erfenis sal gee en jy dit in besit neem en daarin woon,

<span id="an_26:2">26:2</span> dan moet jy neem uit die eerstelinge van
al die vrugte van die land wat jy inbring uit jou land wat die HERE jou
God jou sal gee, en dit in 'n mandjie sit; en jy moet gaan na die plek
wat die HERE jou God sal uitkies om sy Naam daar te laat woon,

<span id="an_26:3">26:3</span> en na die priester kom wat daar in dié
dae sal wees, en jy moet vir hom sê: Ek verklaar vandag aan die HERE u
God dat ek in die land gekom het wat die HERE aan ons vaders met 'n eed
beloof het om aan ons te gee.

<span id="an_26:4">26:4</span> En die priester moet die mandjie uit jou
hand neem en dit voor die altaar van die HERE jou God neersit.

<span id="an_26:5">26:5</span> Dan moet jy voor die aangesig van die
HERE jou God verklaar en sê: My vader was 'n swerwende Arameër en het na
Egipte afgetrek en daar as vreemdeling vertoef met min mense; maar hy
het daar 'n groot, magtige en talryke nasie geword.

<span id="an_26:6">26:6</span> Maar die Egiptenaars het ons mishandel en
ons verdruk en 'n harde diens op ons gelê.

<span id="an_26:7">26:7</span> Toe het ons die HERE, die God van ons
vaders, aangeroep; en die HERE het ons stem gehoor en ons ellende en ons
moeite en ons verdrukking aangesien;

<span id="an_26:8">26:8</span> en die HERE het ons uit Egipte uitgelei
deur 'n sterke hand en 'n uitgestrekte arm en deur groot skrikwekkende
dade en deur tekens en wonders;

<span id="an_26:9">26:9</span> en Hy het ons na hierdie plek gebring en
ons hierdie land gegee, 'n land wat oorloop van melk en heuning.

<span id="an_26:10">26:10</span> Hier het ek dan nou die eerstelinge
gebring van die vrugte van die land wat U, HERE, my gegee het. Dan moet
jy dit neersit voor die aangesig van die HERE jou God en jou neerbuig
voor die aangesig van die HERE jou God.

<span id="an_26:11">26:11</span> En jy moet vrolik wees oor al die goeie
dinge wat die HERE jou God jou en jou huis gegee het; jy en die Leviet
en die vreemdeling wat by jou is.

<span id="an_26:12">26:12</span> As jy al die tiendes van jou opbrings
klaar afgesonder het in die derde jaar, die jaar van die tiendes, dan
moet jy aan die Leviet, die vreemdeling, die wees en die weduwee gee,
dat hulle in jou poorte kan eet en versadig word.

<span id="an_26:13">26:13</span> En jy moet voor die aangesig van die
HERE jou God sê: Ek het die heilige goed uit die huis weggebring en dit
ook aan die Leviet en die vreemdeling, die wees en die weduwee gegee,
geheel en al volgens u gebod wat U my beveel het; ek het geeneen van u
gebooie oortree of vergeet nie.

<span id="an_26:14">26:14</span> Ek het daarvan in my rou nie geëet en
daarvan as 'n onreine niks weggebring en daarvan aan 'n dooie niks gegee
nie; ek het na die stem van die HERE my God geluister; ek het gedoen net
soos U my beveel het.

<span id="an_26:15">26:15</span> Kyk tog uit u heilige woning, uit die
hemel, neer en seën u volk Israel en die land wat U ons gegee het, soos
U aan ons vaders met 'n eed beloof het, 'n land wat oorloop van melk en
heuning.

<span id="an_26:16">26:16</span> Vandag beveel die HERE jou God jou om
hierdie insettinge en verordeninge na te kom; onderhou dan en doen dit
met jou hele hart en met jou hele siel.

<span id="an_26:17">26:17</span> Vandag het jy die HERE laat verklaar
dat Hy vir jou 'n God sal wees, en dat jy in sy weë moet wandel en sy
insettinge en sy gebooie en sy verordeninge moet hou en na sy stem moet
luister.

<span id="an_26:18">26:18</span> En die HERE het jou vandag laat
verklaar dat jy vir Hom 'n eiendomsvolk sal wees soos Hy jou beloof het,
en dat jy al sy gebooie sal onderhou;

<span id="an_26:19">26:19</span> en dat Hy jou dan die hoogste sal stel
bo al die nasies wat Hy gemaak het, tot 'n lof en 'n roem en 'n sieraad,
en dat jy 'n heilige volk aan die HERE jou God sal wees soos Hy beloof
het.

<span id="an_27:1">27:1</span> En Moses het saam met die oudstes van
Israel aan die volk bevel gegee en gesê: Onderhou al die gebooie wat ek
julle vandag beveel.

<span id="an_27:2">27:2</span> En die dag as julle deur die Jordaan gaan
in die land wat die HERE jou God jou sal gee, moet jy vir jou groot
klippe oprig en dit met kalk bestryk.

<span id="an_27:3">27:3</span> En jy moet as jy oortrek daarop skrywe al
die woorde van hierdie wet, sodat jy kan kom in die land wat die HERE
jou God jou sal gee, 'n land wat oorloop van melk en heuning, soos die
HERE, die God van jou vaders, jou beloof het.

<span id="an_27:4">27:4</span> As julle dan deur die Jordaan trek, moet
julle hierdie klippe waaromtrent ek julle vandag bevel gee, op die berg
Ebal oprig, en jy moet dit met kalk bestryk.

<span id="an_27:5">27:5</span> En jy moet daar vir die HERE jou God 'n
altaar bou, 'n altaar van klippe; jy mag geen yster daaroor swaai nie.

<span id="an_27:6">27:6</span> Van ongekapte klippe moet jy die altaar
van die HERE jou God bou; en jy moet daarop brandoffers bring aan die
HERE jou God.

<span id="an_27:7">27:7</span> Ook moet jy dankoffers slag en daar eet
en vrolik wees voor die aangesig van die HERE jou God.

<span id="an_27:8">27:8</span> En jy moet op die klippe baie duidelik
skrywe al die woorde van hierdie wet.

<span id="an_27:9">27:9</span> Verder het Moses en die Levitiese
priesters die hele Israel toegespreek en gesê: Wees stil en luister, o
Israel! Vandag het jy die volk van die HERE geword.

<span id="an_27:10">27:10</span> Daarom moet jy na die stem van die HERE
jou God luister en sy gebooie en sy insettinge volbring wat ek jou
vandag beveel.

<span id="an_27:11">27:11</span> En Moses het aan die volk op dié dag
bevel gegee en gesê:

<span id="an_27:12">27:12</span> Hierdie stamme moet staan om die volk
te seën op die berg Gerísim as julle deur die Jordaan getrek het: Símeon
en Levi en Juda en Issaskar en Josef en Benjamin.

<span id="an_27:13">27:13</span> En hierdie moet staan om te vervloek op
die berg Ebal: Ruben, Gad en Aser en Sébulon, Dan en Náftali.

<span id="an_27:14">27:14</span> En die Leviete moet verklaar en aan al
die manne van Israel hardop sê:

<span id="an_27:15">27:15</span> Vervloek is die man wat 'n gesnede of
gegote beeld maak, 'n gruwel vir die HERE, werk van 'n ambagsman se
hande, en dit in die geheim opstel; en die hele volk moet antwoord en
sê: Amen.

<span id="an_27:16">27:16</span> Vervloek is hy wat sy vader of sy
moeder verag; en die hele volk moet sê: Amen.

<span id="an_27:17">27:17</span> Vervloek is hy wat sy naaste se
grenslyn verlê; en die hele volk moet sê: Amen.

<span id="an_27:18">27:18</span> Vervloek is hy wat 'n blinde op die
dwaalweg lei; en die hele volk moet sê: Amen.

<span id="an_27:19">27:19</span> Vervloek is hy wat die reg van
vreemdeling, wees en weduwee verdraai; en die hele volk moet sê: Amen.

<span id="an_27:20">27:20</span> Vervloek is hy wat met die vrou van sy
vader gemeenskap het, want hy het die kombers van sy vader opgelig; en
die hele volk moet sê: Amen.

<span id="an_27:21">27:21</span> Vervloek is hy wat met enige dier
gemeenskap het; en die hele volk moet sê: Amen.

<span id="an_27:22">27:22</span> Vervloek is hy wat met sy suster, die
dogter van sy vader of die dogter van sy moeder, gemeenskap het; en die
hele volk moet sê: Amen.

<span id="an_27:23">27:23</span> Vervloek is hy wat met sy skoonmoeder
gemeenskap het; en die hele volk moet sê: Amen.

<span id="an_27:24">27:24</span> Vervloek is hy wat sy naaste in die
geheim doodslaan; en die hele volk moet sê: Amen.

<span id="an_27:25">27:25</span> Vervloek is hy wat 'n omkoopgeskenk
aanneem om 'n persoon--onskuldige bloed--dood te slaan; en die hele volk
moet sê: Amen.

<span id="an_27:26">27:26</span> Vervloek is hy wat die woorde van
hierdie wet nie hou om dit te doen nie; en die hele volk moet sê: Amen.

<span id="an_28:1">28:1</span> As jy dan goed luister na die stem van
die HERE jou God om sorgvuldig te hou al sy gebooie wat ek jou vandag
beveel, dan sal die HERE jou God jou die hoogste stel bo al die nasies
van die aarde.

<span id="an_28:2">28:2</span> En al hierdie seëninge sal oor jou kom en
jou inhaal as jy luister na die stem van die HERE jou God.

<span id="an_28:3">28:3</span> Geseënd sal jy wees in die stad, en
geseënd sal jy wees in die veld.

<span id="an_28:4">28:4</span> Geseënd sal wees die vrug van jou liggaam
en die vrugte van jou land en die vrug van jou vee, die aanteel van jou
beeste en die aanteel van jou kleinvee.

<span id="an_28:5">28:5</span> Geseënd sal wees jou mandjie en jou
bakskottel.

<span id="an_28:6">28:6</span> Geseënd sal jy wees by jou ingang, en
geseënd sal jy wees by jou uitgang.

<span id="an_28:7">28:7</span> Die HERE sal maak dat jou vyande wat teen
jou opstaan, voor jou verslaan word; op een pad sal hulle teen jou
uittrek en op sewe paaie voor jou uit vlug.

<span id="an_28:8">28:8</span> Die HERE sal die seën oor jou gebied in
jou skure en in alles waar jy jou hand aan slaan; en Hy sal jou seën in
die land wat die HERE jou God jou sal gee.

<span id="an_28:9">28:9</span> Die HERE sal jou vir Hom as heilige volk
bevestig soos Hy jou dit gesweer het, as jy die gebooie van die HERE jou
God hou en in sy weë wandel.

<span id="an_28:10">28:10</span> En al die volke van die aarde sal sien
dat die Naam van die HERE oor jou uitgeroep is, en hulle sal vir jou
vrees.

<span id="an_28:11">28:11</span> En die HERE sal die goeie aan jou
oorvloedig gee in die vrug van jou liggaam en in die vrug van jou vee en
in die vrugte van jou land, in die land wat die HERE aan jou vaders met
'n eed beloof het om aan jou te gee.

<span id="an_28:12">28:12</span> Die HERE sal sy goeie skatkamer, die
hemel, vir jou oopmaak om die reën van jou land op die regte tyd te gee
en om al die werk van jou hand te seën; en jy sal aan baie nasies
uitleen, maar self nie hoef te leen nie.

<span id="an_28:13">28:13</span> En die HERE sal jou die kop en nie die
stert maak nie, en jy sal net boontoe en nie ondertoe gaan nie as jy
luister na die gebooie van die HERE jou God wat ek jou vandag beveel om
te hou en te doen,

<span id="an_28:14">28:14</span> en jy nie regs of links afwyk van al
die woorde wat ek julle vandag beveel, om agter ander gode aan te loop
om hulle te dien nie.

<span id="an_28:15">28:15</span> Maar as jy nie luister na die stem van
die HERE jou God, om sorgvuldig te hou al sy gebooie en sy insettinge
wat ek jou vandag beveel nie, dan sal al hierdie vloeke oor jou kom en
jou inhaal.

<span id="an_28:16">28:16</span> Vervloek sal jy wees in die stad, en
vervloek sal jy wees in die veld.

<span id="an_28:17">28:17</span> Vervloek sal wees jou mandjie en jou
bakskottel.

<span id="an_28:18">28:18</span> Vervloek sal wees die vrug van jou
liggaam en die vrugte van jou land, die aanteel van jou beeste en die
aanteel van jou kleinvee.

<span id="an_28:19">28:19</span> Vervloek sal jy wees by jou ingang, en
vervloek sal jy wees by jou uitgang.

<span id="an_28:20">28:20</span> Die HERE sal teen jou stuur die
vervloeking, die verwarring en die bedreiging in alles waar jy jou hand
aan slaan, wat jy moet doen; totdat jy verdelg is en totdat jy gou tot
niet gaan vanweë die boosheid van jou handelinge, dat jy My verlaat het.

<span id="an_28:21">28:21</span> Die HERE sal maak dat die pes jou
aankleef totdat Hy jou vernietig uit die land waarheen jy gaan om dit in
besit te neem.

<span id="an_28:22">28:22</span> Die HERE sal jou swaar tref met tering
en koors en vurige koors en ontsteking en droogte en brandkoring en
heuningdou; en hulle sal jou vervolg totdat jy omkom.

<span id="an_28:23">28:23</span> En jou hemel wat bo jou hoof is, sal
koper, en die aarde wat onder jou is, yster wees.

<span id="an_28:24">28:24</span> Die HERE sal die reën van jou land
poeier en stof maak; van die hemel sal dit op jou afkom totdat jy
verdelg is.

<span id="an_28:25">28:25</span> Die HERE sal maak dat jy voor jou
vyande verslaan word; op een pad sal jy teen hom uittrek en op sewe
paaie sal jy voor hom uit vlug--en jy sal 'n skrikbeeld vir al die
koninkryke van die aarde word.

<span id="an_28:26">28:26</span> En jou lyke sal as voedsel dien vir al
die voëls van die hemel en vir die diere van die aarde sonder dat iemand
hulle skrikmaak.

<span id="an_28:27">28:27</span> Die HERE sal jou swaar tref met swere
van Egipte en met geswelle en skurfte en uitslag waarvan jy nie kan
gesond word nie.

<span id="an_28:28">28:28</span> Die HERE sal jou slaan met
kranksinnigheid en blindheid en sinsverwarring,

<span id="an_28:29">28:29</span> sodat jy op die middag sal rondtas soos
die blinde in die donker rondtas, en in jou weë sal jy geen voorspoed hê
nie; maar jy sal altyddeur net verdruk en beroof wees sonder dat daar 'n
helper is.

<span id="an_28:30">28:30</span> Jy sal jou met 'n vrou verloof, maar 'n
ander man sal haar skend; 'n huis sal jy bou, maar daarin nie woon nie;
'n wingerd plant, maar dit nie in gebruik neem nie.

<span id="an_28:31">28:31</span> Jou bees word voor jou oë geslag, maar
jy sal daarvan nie eet nie; jou esel word voor jou weggeroof en sal na
jou nie terugkom nie; jou kleinvee word aan jou vyande gegee sonder dat
daar vir jou 'n helper is.

<span id="an_28:32">28:32</span> Jou seuns en jou dogters word aan 'n
ander volk gegee, terwyl jou oë dit sien en die hele dag na hulle smag
sonder dat jy daar iets aan kan doen.

<span id="an_28:33">28:33</span> Die vrugte van jou land en al jou werk
sal 'n volk eet wat jy nie ken nie; en jy sal altyddeur net verdruk en
hard behandel word.

<span id="an_28:34">28:34</span> En jy sal kranksinnig wees vanweë die
gesig van jou oë wat jy sal sien.

<span id="an_28:35">28:35</span> Die HERE sal jou tref met bose swere
aan die knieë en aan die bene--waarvan jy nie gesond kan word nie--van
jou voetsool tot jou skedel.

<span id="an_28:36">28:36</span> Die HERE sal jou en jou koning wat jy
oor jou sal aanstel, na 'n nasie laat gaan wat jy en jou vaders nie
geken het nie; en daar sal jy ander gode, hout en klip, dien.

<span id="an_28:37">28:37</span> En jy sal 'n voorwerp van verbasing, 'n
spreekwoord en 'n spot wees onder al die volke waarheen die HERE jou sal
wegvoer.

<span id="an_28:38">28:38</span> Jy sal baie saad op die land uitbring,
maar min insamel; want die sprinkaan sal dit afeet.

<span id="an_28:39">28:39</span> Wingerde sal jy plant en bewerk maar
geen wyn drink of wegbêre nie; want die wurm sal dit opeet.

<span id="an_28:40">28:40</span> Olyfbome sal jy hê in jou hele
grondgebied, maar jy sal jou nie met olie salf nie; want jou olywe sal
afval.

<span id="an_28:41">28:41</span> Seuns en dogters sal jy verwek, maar
hulle sal vir jou nie wees nie; want hulle sal in gevangenskap gaan.

<span id="an_28:42">28:42</span> Al jou bome en die vrugte van jou land
sal die sprinkaan in besit neem.

<span id="an_28:43">28:43</span> Die vreemdeling wat by jou is, sal hoër
en hoër oor jou opklim; en jy sal laer en laer afsak.

<span id="an_28:44">28:44</span> Hy sal aan jou leen, maar jy sal aan
hom nie leen nie; hy sal die kop en jy die stert wees.

<span id="an_28:45">28:45</span> En al hierdie vloeke sal oor jou kom en
jou agtervolg en jou inhaal totdat jy verdelg is, omdat jy nie geluister
het na die stem van die HERE jou God om sy gebooie en sy insettinge wat
Hy jou beveel het, te hou nie;

<span id="an_28:46">28:46</span> en hulle sal by jou 'n teken en 'n
wonder wees, en by jou nageslag tot in ewigheid.

<span id="an_28:47">28:47</span> Omdat jy die HERE jou God nie met
vreugde en vrolikheid van hart weens die oorvloed van alles gedien het
nie,

<span id="an_28:48">28:48</span> sal jy jou vyand wat die HERE teen jou
sal stuur, dien in honger en in dors en in naaktheid en in gebrek aan
alles; en hy sal 'n ysterjuk op jou nek sit totdat hy jou verdelg het.

<span id="an_28:49">28:49</span> Die HERE sal teen jou 'n nasie bring
van ver, van die einde van die aarde af, soos 'n arend vlieg--'n nasie
wie se taal jy nie verstaan nie,

<span id="an_28:50">28:50</span> 'n nasie hard van aangesig, wat 'n
grysaard nie ontsien en vir 'n seun geen genade het nie.

<span id="an_28:51">28:51</span> En hulle sal die vrug van jou vee en
die vrugte van jou land opeet totdat jy verdelg is; wat vir jou geen
koring, mos of olie, aanteel van jou beeste of aanteel van jou kleinvee
sal laat oorbly totdat hulle jou tot niet gemaak het nie.

<span id="an_28:52">28:52</span> En hulle sal jou in benoudheid bring in
al jou poorte totdat jou hoë en versterkte mure val waarop jy in jou
hele land vertrou het; ja, hulle sal jou in benoudheid bring in al jou
poorte in jou hele land wat die HERE jou God jou gegee het.

<span id="an_28:53">28:53</span> En jy sal die vrug van jou liggaam eet,
die vlees van jou seuns en jou dogters wat die HERE jou God jou gegee
het, in die beleëring en in die benoudheid waarmee jou vyand jou benoud
sal maak.

<span id="an_28:54">28:54</span> Die vertroetelde en baie verwénde man
by jou--sy oog sal sy broer en die vrou wat hy liefhet, en sy orige
kinders wat hy nog behou het, skeef aankyk;

<span id="an_28:55">28:55</span> sodat hy aan geeneen van hulle iets sal
gee van die vlees van sy kinders wat hy eet nie, omdat daar vir hom niks
anders oorgelaat is in die beleëring en in die benoudheid waarmee jou
vyand jou in al jou poorte benoud sal maak nie.

<span id="an_28:56">28:56</span> Die vertroetelde en verwénde vrou by
jou wat van verwendheid en weekheid nooit probeer het om haar voetsool
op die grond neer te sit nie--haar oog sal die man wat sy liefhet en
haar seun en haar dogter skeef aankyk,

<span id="an_28:57">28:57</span> ook haar nageboorte wat tussen haar
voete uitgaan, en haar kinders wat sy sal baar; want sy sal dit
stilletjies eet by gebrek aan alles in die beleëring en in die
benoudheid waarmee jou vyand jou in al jou poorte benoud sal maak.

<span id="an_28:58">28:58</span> As jy nie sorgvuldig al die woorde van
hierdie wet hou wat in hierdie boek geskryf is, om hierdie heerlike en
gedugte Naam, die HERE jou God, te vrees nie,

<span id="an_28:59">28:59</span> dan sal die HERE oor jou en oor jou
nageslag buitengewone plae bring, groot en aanhoudende plae, en
kwaadaardige en aanhoudende siektes;

<span id="an_28:60">28:60</span> en Hy sal weer op jou bring al die
kwale van Egipte waarvoor jy bang was, sodat hulle jou aanklewe.

<span id="an_28:61">28:61</span> Ook allerhande siektes en allerhande
plae wat in die boek van hierdie wet nie geskrywe is nie, dié sal die
HERE teen jou laat opkom totdat jy verdelg is.

<span id="an_28:62">28:62</span> En julle sal met min mense oorbly, in
plaas dat julle gewees het soos die sterre van die hemel in menigte,
omdat jy nie geluister het na die stem van die HERE jou God nie.

<span id="an_28:63">28:63</span> En soos die HERE oor julle bly was om
aan julle goed te doen en julle te vermenigvuldig, so sal die HERE oor
julle bly wees om julle tot niet te maak en julle te verdelg; en julle
sal uitgeruk word uit die land waarheen jy gaan om dit in besit te neem.

<span id="an_28:64">28:64</span> En die HERE sal jou verstrooi onder al
die volke, van die een einde van die aarde tot by die ander einde van
die aarde; en daar sal jy ander gode, hout en klip, dien, wat jy en jou
vaders nie geken het nie.

<span id="an_28:65">28:65</span> En onder dié nasies sal jy geen rus hê
nie, en vir jou voetsool sal daar geen rusplek wees nie; maar die HERE
sal jou daar 'n bewende hart gee en smagtende oë en 'n kwynende siel.

<span id="an_28:66">28:66</span> En jou lewe sal voor jou aan 'n draad
hang, en jy sal nag en dag skrik en van jou lewe nie seker wees nie.

<span id="an_28:67">28:67</span> In die môre sal jy sê: Ag, was dit maar
aand! En in die aand sal jy sê: Ag, was dit maar môre! --vanweë die
skrik van jou hart wat jou sal aangryp, en vanweë die gesig van jou oë
wat jy sal sien.

<span id="an_28:68">28:68</span> En die HERE sal jou op skepe na Egipte
terugbring, op die pad waarvan ek vir jou gesê het: Jy sal dit verder
nie meer sien nie; en daar sal julle aan jul vyande as slawe en slavinne
verkoop word, maar daar sal geen koper wees nie.

<span id="an_29:1">29:1</span> Dit is die woorde van die verbond wat die
HERE Moses beveel het om met die kinders van Israel te sluit in die land
Moab, behalwe die verbond wat Hy met hulle by Horeb gesluit het.

<span id="an_29:2">29:2</span> En Moses het die hele Israel geroep en
vir hulle gesê: Julle het self gesien alles wat die HERE in Egipteland
voor julle oë aan Farao en aan al sy dienaars en aan sy hele land gedoen
het,

<span id="an_29:3">29:3</span> die groot versoekinge wat jou oë gesien
het, dié groot tekens en wonders.

<span id="an_29:4">29:4</span> Maar die HERE het julle nie 'n hart gegee
om te verstaan en oë om te sien en ore om te hoor tot vandag toe nie.

<span id="an_29:5">29:5</span> En Ek het julle veertig jaar lank in die
woestyn laat trek; julle klere het aan julle nie verslyt nie, ewemin jou
skoen aan jou voet.

<span id="an_29:6">29:6</span> Brood het julle nie geëet en wyn en sterk
drank nie gedrink nie, dat julle kan weet dat Ek die HERE julle God is.

<span id="an_29:7">29:7</span> En toe julle by hierdie plek kom, het
Sihon, die koning van Hesbon, en Og, die koning van Basan, uitgetrek ons
tegemoet om te veg, maar ons het hulle verslaan

<span id="an_29:8">29:8</span> en hulle land ingeneem en dit as erfenis
gegee aan die Rubeniete en Gadiete en aan die halwe stam van die
Manassiete.

<span id="an_29:9">29:9</span> Onderhou dan die woorde van hierdie
verbond en volbring dit, sodat julle voorspoedig kan uitvoer alles wat
julle doen.

<span id="an_29:10">29:10</span> Julle staan vandag almal voor die
aangesig van die HERE julle God: julle hoofde, julle stamme, julle
oudstes en julle opsigters--al die manne van Israel;

<span id="an_29:11">29:11</span> julle kinders, julle vroue en jou
vreemdeling wat binne-in jou laer is, jou houtkapper sowel as jou
waterputter,

<span id="an_29:12">29:12</span> om oor te gaan in die verbond van die
HERE jou God--en in sy eedswering--wat die HERE jou God vandag met jou
sluit;

<span id="an_29:13">29:13</span> sodat Hy jou vandag vir Hom as volk kan
bevestig en vir jou 'n God kan wees soos Hy jou beloof het, en soos Hy
aan jou vaders Abraham, Isak en Jakob met 'n eed beloof het.

<span id="an_29:14">29:14</span> En nie met julle alleen maak ek hierdie
verbond en hierdie eedswering nie,

<span id="an_29:15">29:15</span> maar met die wat vandag hier saam met
ons voor die aangesig van die HERE onse God staan, én met die wat hier
vandag nie saam met ons is nie.

<span id="an_29:16">29:16</span> Want julle weet self hoe ons in
Egipteland gewoon en hoe ons dwarsdeur die nasies getrek het waardeur
julle getrek het.

<span id="an_29:17">29:17</span> En julle het hulle verfoeisels en hulle
drekgode, hout en klip, silwer en goud, by hulle gesien,

<span id="an_29:18">29:18</span> sodat daar onder julle geen man of vrou
of geslag of stam mag wees wat sy hart vandag van die HERE onse God
afwend om die gode van dié nasies te gaan dien nie, sodat daar onder
julle geen wortel mag wees wat gif en wilde-als dra nie,

<span id="an_29:19">29:19</span> en as hy die woorde van hierdie
eedswering hoor, homself dan in sy hart gelukkig prys deur te sê: Dit
sal met my goed gaan alhoewel ek in die verhardheid van my hart
wandel--om so die bewaterde saam met die dorstige weg te ruk!

<span id="an_29:20">29:20</span> Die HERE sal hom nie wil vergewe nie,
maar dan sal die toorn van die HERE en sy ywer teen dié man rook, en die
hele vloek wat in hierdie boek geskrywe is, sal op hom rus; en die HERE
sal sy naam onder die hemel uitdelg.

<span id="an_29:21">29:21</span> En die HERE sal hom tot sy ongeluk van
al die stamme van Israel afskei volgens al die vloeke van die verbond
wat in hierdie wetboek geskrywe is.

<span id="an_29:22">29:22</span> En die volgende geslag, julle kinders
wat ná julle opstaan, en die uitlander wat uit 'n ver land kom, sal sê,
as hulle die plae van daardie land sien en sy siektes wat die HERE
daarin laat uitbreek het--

<span id="an_29:23">29:23</span> ook swawel en sout deurdat sy hele
oppervlakte uitgebrand is, wat nie besaai word en niks laat uitspruit
nie, waarin hoegenaamd geen plante opslaan nie, soos die omkering van
Sodom en Gomorra, Adma en Sebóim wat die HERE in sy toorn en in sy
grimmigheid omgekeer het--

<span id="an_29:24">29:24</span> en al die nasies sal sê: Waarom het die
HERE so met hierdie land gedoen? Wat beteken hierdie groot toorngloed?

<span id="an_29:25">29:25</span> Dan sal hulle antwoord: Omdat hulle die
verbond van die HERE, die God van hulle vaders, verlaat het wat Hy met
hulle gesluit het toe hulle deur Hom uit Egipteland uitgelei is,

<span id="an_29:26">29:26</span> en hulle ander gode gaan dien en hulle
daarvoor neergebuig het, gode wat aan hulle nie bekend was nie, en wat
Hy hulle nie toebedeel het nie,

<span id="an_29:27">29:27</span> daarom het die toorn van die HERE teen
daardie land ontvlam om daaroor die hele vloek te bring wat in hierdie
boek geskrywe is.

<span id="an_29:28">29:28</span> En die HERE het hulle uit hulle land
uitgeruk in toorn en in grimmigheid en in groot verbolgenheid; en Hy het
hulle weggeslinger na 'n ander land, soos dit vandag is.

<span id="an_29:29">29:29</span> Die verborge dinge is vir die HERE onse
God; maar die geopenbaarde dinge is vir ons en ons kinders tot in
ewigheid, om te doen al die woorde van hierdie wet.

<span id="an_30:1">30:1</span> En as al hierdie dinge oor jou kom, die
seën en die vloek wat ek jou voorgehou het, en jy dit ter harte neem
onder al die nasies waarheen die HERE jou God jou verdryf het,

<span id="an_30:2">30:2</span> en jy jou tot die HERE jou God bekeer en
na sy stem luister net soos ek jou vandag beveel, jy en jou kinders, met
jou hele hart en met jou hele siel,

<span id="an_30:3">30:3</span> dan sal die HERE jou God jou lot verander
en Hom oor jou ontferm; en Hy sal jou weer versamel uit al die volke
waarheen die HERE jou God jou verstrooi het.

<span id="an_30:4">30:4</span> Al was jou verstrooides aan die einde van
die hemel, daarvandaan sal die HERE jou God jou versamel, en daarvandaan
sal Hy jou gaan haal.

<span id="an_30:5">30:5</span> En die HERE jou God sal jou bring in die
land wat jou vaders in besit geneem het, en jy sal dit in besit neem; en
Hy sal aan jou goed doen en jou vermenigvuldig meer as jou vaders.

<span id="an_30:6">30:6</span> En die HERE jou God sal jou hart besny en
die hart van jou nageslag, om die HERE jou God lief te hê met jou hele
hart en met jou hele siel, dat jy kan lewe.

<span id="an_30:7">30:7</span> En die HERE jou God sal al hierdie vloeke
op jou vyande en op jou haters lê wat jou vervolg het.

<span id="an_30:8">30:8</span> Maar jy sal weer na die stem van die HERE
luister en al sy gebooie doen wat ek jou vandag beveel.

<span id="an_30:9">30:9</span> En die HERE jou God sal die goeie aan jou
oorvloedig gee in al die werk van jou hand, in die vrug van jou liggaam
en in die vrug van jou vee en in die vrugte van jou land; want die HERE
sal weer oor jou ten goede bly wees soos Hy bly was oor jou vaders,

<span id="an_30:10">30:10</span> as jy na die stem van die HERE jou God
luister om sy gebooie en sy insettinge te hou wat in hierdie wetboek
geskrywe is; as jy jou tot die HERE jou God bekeer met jou hele hart en
met jou hele siel.

<span id="an_30:11">30:11</span> Want hierdie gebod wat ek jou vandag
beveel, is vir jou nie te swaar nie en is nie ver nie.

<span id="an_30:12">30:12</span> Dit is nie in die hemel nie, sodat jy
moet sê: Wie sal vir ons na die hemel opklim en dit vir ons gaan haal en
ons dit laat hoor, dat ons dit kan doen?

<span id="an_30:13">30:13</span> Dit is ook nie oorkant die see nie,
sodat jy moet sê: Wie sal vir ons na die oorkant van die see oorvaar en
dit vir ons gaan haal en ons dit laat hoor, dat ons dit kan doen?

<span id="an_30:14">30:14</span> Maar baie naby jou is die woord, in jou
mond en in jou hart, om dit te doen.

<span id="an_30:15">30:15</span> Kyk, ek het jou vandag voorgehou die
lewe en die geluk, en die dood en die ongeluk.

<span id="an_30:16">30:16</span> Wat ek jou vandag beveel, is om die
HERE jou God lief te hê, in sy weë te wandel en sy gebooie en sy
insettinge en sy verordeninge te hou, sodat jy kan lewe en
vermenigvuldig en die HERE jou God jou mag seën in die land waarheen jy
gaan om dit in besit te neem.

<span id="an_30:17">30:17</span> Maar as jou hart hom afwend en jy nie
luister nie en jy jou laat verlei, sodat jy jou voor ander gode neerbuig
en hulle dien,

<span id="an_30:18">30:18</span> dan verkondig ek julle vandag dat julle
sekerlik sal omkom; julle sal die dae nie verleng in die land waarheen
jy oor die Jordaan trek om dit in besit te gaan neem nie.

<span id="an_30:19">30:19</span> Ek neem vandag die hemel en die aarde
as getuies teen julle; die lewe en die dood, die seën en die vloek het
ek jou voorgehou. Kies dan die lewe, dat jy kan lewe, jy en jou
nageslag,

<span id="an_30:20">30:20</span> deur die HERE jou God lief te hê, na sy
stem te luister en Hom aan te hang; want dit is jou lewe en die lengte
van jou dae, sodat jy kan woon in die land wat die HERE aan jou vaders
Abraham, Isak en Jakob met 'n eed beloof het om dit aan hulle te gee.

<span id="an_31:1">31:1</span> Daarna het Moses gegaan en die hele
Israel met hierdie woorde toegespreek

<span id="an_31:2">31:2</span> en vir hulle gesê: Ek is vandag honderd
en-twintig jaar oud; ek kan nie meer uit-- en ingaan nie, en die HERE
het vir my gesê: Jy mag deur hierdie Jordaan nie gaan nie.

<span id="an_31:3">31:3</span> Die HERE jou God, Hy trek voor jou oor;
Hy sal hierdie nasies voor jou uit verdelg, en jy sal hulle uit hul
besitting verdrywe; Josua, hy trek voor jou oor soos die HERE gespreek
het.

<span id="an_31:4">31:4</span> En die HERE sal met hulle doen soos Hy
met Sihon en met Og, die konings van die Amoriete, en met hulle land
gedoen het, wat Hy verdelg het;

<span id="an_31:5">31:5</span> die HERE sal hulle aan julle oorgee, en
julle moet met hulle handel geheel en al volgens die gebod wat ek julle
beveel het.

<span id="an_31:6">31:6</span> Wees sterk en vol moed; wees nie bevrees
en word nie verskrik vir hulle nie; want dit is die HERE jou God wat
saam met jou trek; Hy sal jou nie begewe of verlaat nie.

<span id="an_31:7">31:7</span> Toe het Moses Josua geroep en aan hom
voor die oë van die hele Israel gesê: Wees sterk en vol moed, want jy
sal met hierdie volk in die land ingaan wat die HERE aan hulle vaders
met 'n eed beloof het om aan hulle te gee; en jy sal hulle dit laat
erwe.

<span id="an_31:8">31:8</span> En dit is die HERE wat voor jou uit trek;
Hy sal met jou wees; Hy sal jou nie begewe of verlaat nie; jy mag nie
bevrees of verskrik wees nie.

<span id="an_31:9">31:9</span> En Moses het hierdie wet opgeskrywe en
dit gegee aan die priesters, die seuns van Levi, wat die verbondsark van
die HERE gedra het, en aan al die oudstes van Israel.

<span id="an_31:10">31:10</span> En Moses het aan hulle bevel gegee en
gesê: Aan die einde van sewe jaar, op die bepaalde tyd van die jaar van
kwytskelding, op die huttefees,

<span id="an_31:11">31:11</span> as die hele Israel kom om te verskyn
voor die aangesig van die HERE jou God op die plek wat Hy sal uitkies,
moet jy hierdie wet voor die hele Israel, voor hulle ore lees.

<span id="an_31:12">31:12</span> Laat die volk byeenkom, die manne en
die vroue en die kinders en jou vreemdeling wat in jou poorte is, dat
hulle kan hoor en dat hulle kan leer om die HERE julle God te vrees en
sorgvuldig al die woorde van hierdie wet te hou.

<span id="an_31:13">31:13</span> En hulle kinders wat dit nie ken nie,
moet hoor en leer om die HERE julle God te vrees al die dae wat julle
lewe in die land waarheen julle deur die Jordaan trek om dit in besit te
neem.

<span id="an_31:14">31:14</span> En die HERE het vir Moses gesê: Kyk,
jou dae kom nader dat jy moet sterwe; roep Josua, en gaan julle in die
tent van samekoms staan, dat Ek aan hom bevel kan gee. Toe het Moses en
Josua gegaan en in die tent van samekoms gaan staan.

<span id="an_31:15">31:15</span> En die HERE het in die tent in 'n
wolkkolom verskyn terwyl die wolkkolom by die ingang van die tent bly
staan het.

<span id="an_31:16">31:16</span> Toe sê die HERE vir Moses: Kyk, jy
ontslaap met jou vaders, en hierdie volk sal opstaan, en hulle sal die
vreemde gode van die land waarheen hulle gaan, in sy midde
agternahoereer en My verlaat en my verbond verbreek wat Ek met hulle
gemaak het.

<span id="an_31:17">31:17</span> Dan sal my toorn op dié dag teen hulle
ontvlam, en Ek sal hulle verlaat en my aangesig vir hulle verberg, sodat
hulle verteer word en baie onheile en node hulle oorkom. Dan sal hulle
op dié dag sê: Het hierdie onheile ons nie oorgekom, omdat onse God nie
onder ons is nie?

<span id="an_31:18">31:18</span> Maar Ek sal op dié dag my aangesig
heeltemal verberg weens al die kwaad wat hulle gedoen het; want hulle
het na ander gode afgewyk.

<span id="an_31:19">31:19</span> Skryf dan nou vir julle hierdie lied
op, en leer dit aan die kinders van Israel; lê dit in hulle mond, dat
hierdie lied vir My 'n getuie teen die kinders van Israel kan wees.

<span id="an_31:20">31:20</span> Want Ek sal hulle inbring in die land
wat Ek aan hulle vaders met 'n eed beloof het, wat oorloop van melk en
heuning, en hulle sal eet en versadig en vet word; dan sal hulle afwyk
na ander gode en dié dien, en hulle sal My verag en my verbond verbreek.

<span id="an_31:21">31:21</span> En as dan baie onheile en node oor
hulle kom, dan sal hierdie lied in hulle aangesig as getuie
antwoord--want dit sal uit die mond van hulle nageslag nie vergeet wees
nie--want Ek ken hulle gedagtes wat hulle vandag koester voordat Ek
hulle inbring in die land wat Ek met 'n eed beloof het.

<span id="an_31:22">31:22</span> Toe het Moses hierdie lied op dié dag
opgeskrywe en dit aan die kinders van Israel geleer.

<span id="an_31:23">31:23</span> En Hy het aan Josua, die seun van Nun,
bevel gegee en gesê: Wees sterk en vol moed, want jy sal die kinders van
Israel inbring in die land wat Ek hulle met 'n eed beloof het; en Ek sal
met jou wees.

<span id="an_31:24">31:24</span> En toe Moses die woorde van hierdie wet
klaar in 'n boek geskryf het tot die einde toe,

<span id="an_31:25">31:25</span> het Moses aan die Leviete wat die
verbondsark van die HERE gedra het, bevel gegee en gesê:

<span id="an_31:26">31:26</span> Neem hierdie wetboek en sit dit neer
aan die kant van die verbondsark van die HERE julle God, dat dit daar as
getuie teen jou kan wees.

<span id="an_31:27">31:27</span> Want ék ken jou wederstrewigheid en jou
hardnekkigheid. As julle, terwyl ek nog vandag by julle lewe,
wederstrewig was teen die HERE--hoeveel te meer dan ná my dood!

<span id="an_31:28">31:28</span> Laat al die oudstes van julle stamme en
julle opsigters by my vergader, dat ek voor hulle ore hierdie woorde kan
spreek, en teen hulle die hemel en die aarde as getuies kan neem.

<span id="an_31:29">31:29</span> Want ek weet dat julle ná my dood gewis
verderflik sal handel en sal afwyk van die weg wat ek julle beveel het,
sodat die onheil julle aan die einde van die dae sal teëkom, omdat julle
sal doen wat verkeerd is in die oë van die HERE om Hom deur die werk van
julle hande te terg.

<span id="an_31:30">31:30</span> Toe het Moses voor die ore van die hele
vergadering van Israel die woorde van hierdie lied tot die einde toe
uitgespreek.

<span id="an_32:1">32:1</span> Luister, o hemele, dat ek kan spreek, en
laat die aarde hoor die woorde van my mond.

<span id="an_32:2">32:2</span> Laat my leer drup soos die reën, my woord
vloei soos die dou, soos reëndruppels op die grasspruitjies en soos
reënbuie op die plante.

<span id="an_32:3">32:3</span> Want die Naam van die HERE roep ek uit:
Gee grootheid aan onse God!

<span id="an_32:4">32:4</span> Die Rots--volkome is sy werk; want al sy
weë is strafgerigte; 'n God van trou en sonder onreg; regverdig en reg
is Hy.

<span id="an_32:5">32:5</span> Hulle het verderflik teen Hom
gehandel--die wat sy seuns nie was nie, maar hulle skandvlek--'n
verkeerde en verdraaide geslag.

<span id="an_32:6">32:6</span> Durf julle dit die HERE vergelde, o dwase
en onwyse volk? Is Hy nie jou Vader wat jou geskape het nie; het Hy jou
nie gemaak en jou toeberei nie?

<span id="an_32:7">32:7</span> Dink aan die dae van die ou tyd, let op
die jare, van geslag tot geslag; vra jou vader, dat hy jou dit bekend
maak; die ou mense, dat hulle jou dit sê.

<span id="an_32:8">32:8</span> Toe die Allerhoogste aan die nasies 'n
erfdeel gegee het, toe Hy die mensekinders van mekaar geskei het, het Hy
die grense van die volke vasgestel volgens die getal van die kinders van
Israel.

<span id="an_32:9">32:9</span> Want die HERE se deel is sy volk, Jakob
is sy afgemete erfdeel.

<span id="an_32:10">32:10</span> Hy het hom gevind in 'n woestynland en
in 'n woeste wêreld, vol gehuil van die wildernis; Hy het hom omring, op
hom ag gegee, hom bewaak soos sy oogappel.

<span id="an_32:11">32:11</span> Soos 'n arend sy nes opwek, oor sy
kleintjies sweef, sy vlerke uitsprei, hulle opneem, hulle dra op sy
vleuels--

<span id="an_32:12">32:12</span> die HERE alleen het hom gelei, en daar
was geen vreemde god by hom nie.

<span id="an_32:13">32:13</span> Hy het hom laat ry op die hoogtes van
die aarde, en hy het die opbrings van die veld geëet; en Hy het hom
heuning uit die rots laat suig en olie uit die klipharde rots;

<span id="an_32:14">32:14</span> dikmelk van beeste en melk van
kleinvee, met die vet van lammers en ramme; stiere van Basan en bokke,
met die niervet van koring; en druiwebloed het jy gedrink, skuimende
wyn.

<span id="an_32:15">32:15</span> Toe het Jesúrun vet geword en agterop
geskop--jy het vet geword, dik geword, spekvet geword--en hy het God
verwerp wat hom gemaak het, en die steenrots van sy heil geminag.

<span id="an_32:16">32:16</span> Hulle het deur vreemde gode sy ywer
gewek; deur gruwels Hom geterg.

<span id="an_32:17">32:17</span> Hulle het aan die duiwels geoffer, wat
nie-God is, gode wat aan hulle nie bekend was nie; nuwes wat kort gelede
opgekom het, vir wie julle vaders nie gehuiwer het nie.

<span id="an_32:18">32:18</span> Die Steenrots wat jou verwek het, het
jy veronagsaam; en jy het die God vergeet wat jou voortgebring het.

<span id="an_32:19">32:19</span> Toe die HERE dit sien, het Hy hulle
verwerp, uit ergernis oor sy seuns en dogters.

<span id="an_32:20">32:20</span> En Hy het gesê: Ek wil my aangesig vir
hulle verberg, Ek wil sien wat hulle einde sal wees; want 'n heeltemal
verkeerde geslag is hulle, kinders in wie geen trou is nie.

<span id="an_32:21">32:21</span> Hulle het my ywer gewek deur wat
nie-God is, My geterg deur hulle nietige afgode. Ék sal dan hulle ywer
wek deur die wat 'n nie-volk is, deur 'n dwase nasie sal Ek hulle terg.

<span id="an_32:22">32:22</span> Want 'n vuur is aangesteek in my toorn
en het gebrand tot in die doderyk daaronder, en dit het die aarde met sy
opbrings verteer en die fondamente van die berge aan die brand gesteek.

<span id="an_32:23">32:23</span> Ek sal onheile op hulle ophoop; my pyle
sal Ek op hulle wegskiet.

<span id="an_32:24">32:24</span> As hulle uitgeput is van honger en
verteer deur koorsgloed en dodelike siekte, sal Ek die tand van wilde
diere teen hulle loslaat met die gif van stofkruipers.

<span id="an_32:25">32:25</span> Buitekant sal die swaard beroof, en in
die binnekamers die verskrikking; die jongman sowel as die jongedogter,
die suigling saam met die grysaard.

<span id="an_32:26">32:26</span> Ek sou gesê het: Ek wil hulle wegblaas,
hulle gedagtenis onder die mense uitroei--

<span id="an_32:27">32:27</span> as Ek nie vir die terging van die vyand
bedug was nie, dat hulle teëstanders dit sou misverstaan en sê: Ons hand
was hoog, en die HERE het dit alles nie gedoen nie.

<span id="an_32:28">32:28</span> Want 'n nasie van verlore raadsplanne
is hulle, en daar is geen verstand in hulle nie.

<span id="an_32:29">32:29</span> Was hulle wys, hulle sou dit insien,
hulle sou op hulle einde let.

<span id="an_32:30">32:30</span> Hoe kan een dan duisend agtervolg en
twee tien duisend op die vlug jaag, was dit nie dat hul steenrots hulle
verkoop en die HERE hulle oorgelewer het nie!

<span id="an_32:31">32:31</span> Want hulle steenrots is nie soos ons
Steenrots nie--ja, ons vyande self is skeidsregters!

<span id="an_32:32">32:32</span> Want hulle wingerdstok is uit die
wingerdstok van Sodom en uit die wingerde van Gomorra; hulle druiwe is
giftige druiwe, bitter trosse dra hulle.

<span id="an_32:33">32:33</span> Hulle wyn is slanggif en wrede
addergif.

<span id="an_32:34">32:34</span> Is dit nie by My opgegaar, in my
skatkamers verseël nie?

<span id="an_32:35">32:35</span> My kom die wraak toe en die vergelding,
op die tyd as hulle voet sal wankel; want die dag van hulle ondergang is
naby, en wat oor hulle beskik is, kom gou.

<span id="an_32:36">32:36</span> Want die HERE sal aan sy volk reg
verskaf, en Hy sal medelyde hê met sy knegte as Hy sien dat hulle
vashouplek weg is en dit met almal sonder uitsondering gedaan is.

<span id="an_32:37">32:37</span> Dan sal Hy sê: Waar is hulle gode, die
steenrots waarin hulle toevlug geneem het,

<span id="an_32:38">32:38</span> wat die vet van hulle slagoffers geëet
het, die wyn van hulle drankoffer gedrink het? Laat hulle opstaan en
julle help, dat daar oor julle 'n beskerming kan wees!

<span id="an_32:39">32:39</span> Aanskou nou dat dit Ek is en dat daar
geen god naas My is nie; Ek maak dood en maak lewend, Ek het verbrysel
en Ek genees; en daar is niemand wat uit my hand red nie.

<span id="an_32:40">32:40</span> Want Ek sal my hand na die hemel ophef
en sê: So waar as Ek ewig leef--

<span id="an_32:41">32:41</span> as Ek my glinsterende swaard skerp
gemaak het en my hand na die strafgerig gryp, sal Ek wraak oefen op my
teëstanders en my haters vergelde.

<span id="an_32:42">32:42</span> Ek sal my pyle dronk maak van bloed, en
my swaard sal vlees eet: van die bloed van hom wat verslaan en gevang
is, van die kop van die vyand se aanvoerders.

<span id="an_32:43">32:43</span> Jubel, o nasies, oor sy volk, want Hy
sal die bloed van sy knegte wreek, en Hy sal wraak oefen op sy
teëstanders en versoening doen vir sy land en sy volk.

<span id="an_32:44">32:44</span> En Moses het gekom en al die woorde van
hierdie lied voor die ore van die volk gespreek, hy en Hoséa, die seun
van Nun.

<span id="an_32:45">32:45</span> En toe Moses met al hierdie woorde die
hele Israel klaar toegespreek het,

<span id="an_32:46">32:46</span> sê hy vir hulle: Gee ag op al die
woorde waarmee ek julle vandag waarsku, dat julle dit jul kinders beveel
om al die woorde van hierdie wet sorgvuldig te hou.

<span id="an_32:47">32:47</span> Want dit is geen vergeefse woord vir
julle nie, maar dit is julle lewe; en deur hierdie woord sal julle die
dae verleng in die land waarheen julle deur die Jordaan trek om dit in
besit te neem.

<span id="an_32:48">32:48</span> Daarna het die HERE op daardie selfde
dag met Moses gespreek en gesê:

<span id="an_32:49">32:49</span> Klim op hierdie gebergte Abárim, die
berg Nebo, wat in die land Moab is, wat teenoor Jérigo lê, en aanskou
die land Kanaän wat Ek aan die kinders van Israel as besitting sal gee;

<span id="an_32:50">32:50</span> en sterwe op die berg waarheen jy
opklim, en word versamel by jou volksgenote, soos jou broer Aäron
gesterf het op die berg Hor en versamel is by sy volksgenote,

<span id="an_32:51">32:51</span> omdat julle onder die kinders van
Israel ontrou teen My gehandel het by die twiswater van Kades, in die
woestyn Sin, omdat julle My nie geheilig het onder die kinders van
Israel nie.

<span id="an_32:52">32:52</span> Want reg voor sal jy die land sien,
maar jy sal daar nie inkom, in die land wat Ek aan die kinders van
Israel sal gee nie.

<span id="an_33:1">33:1</span> En dit is die seën waarmee Moses, die man
van God, die kinders van Israel geseën het voor sy dood.

<span id="an_33:2">33:2</span> En hy het gesê: Die HERE het gekom van
Sinai en vir hulle opgegaan van Seïr af; Hy het in ligglans verskyn van
die gebergte Paran en gekom van heilige tien duisende af; aan sy
regterhand was vlammende vuur vir hulle.

<span id="an_33:3">33:3</span> Ja, Hy het die stamme lief. Al sy
heiliges--hulle is in u hand; en hulle was gelaer by u voet; elkeen
ontvang iets van u uitsprake.

<span id="an_33:4">33:4</span> Moses het ons die wet beveel, 'n
besitting vir die vergadering van Jakob.

<span id="an_33:5">33:5</span> En Hy het Koning geword in Jesúrun, toe
die hoofde van die volk vergader het, die stamme van Israel almal saam.

<span id="an_33:6">33:6</span> Laat Ruben lewe en nie sterwe nie, en
laat sy manne 'n aantal wees.

<span id="an_33:7">33:7</span> En dít vir Juda, en hy het gesê: Hoor,
HERE, die stem van Juda, en bring hom na sy volk toe; met sy hande het
hy geveg vir hulle, en wees U vir hom 'n hulp teenoor sy teëstanders.

<span id="an_33:8">33:8</span> En van Levi het hy gesê: U Tummim en u
Urim is vir die man, u gunsgenoot, u wat deur U beproef is in Massa, met
wie U getwis het by die waters van Mériba;

<span id="an_33:9">33:9</span> wat van sy vader en sy moeder gesê het:
Ek sien hom nie, en sy broers nie erken het en van sy seuns niks geweet
het nie; want hulle het u woord bewaar en u verbond gehou.

<span id="an_33:10">33:10</span> Hulle sal Jakob u verordeninge leer en
Israel u wet; hulle sal reukwerk voor U neerlê en 'n voloffer op u
altaar.

<span id="an_33:11">33:11</span> Seën, HERE, sy krag, en laat die werk
van sy hande U welgevallig wees; verpletter die lendene van die wat teen
hom opstaan en hom haat, sodat hulle nie kan opstaan nie.

<span id="an_33:12">33:12</span> Van Benjamin het hy gesê: Die beminde
van die HERE--hy sal veilig by Hom woon; Hy beskerm hom die hele dag en
woon tussen sy berghange.

<span id="an_33:13">33:13</span> En van Josef het hy gesê: Geseënd deur
die HERE is sy land met die kostelikste gawe van die hemel, met dou en
met die wêreldvloed wat onder lê,

<span id="an_33:14">33:14</span> en met die kostelikste voortbrengsels
van die son en met die kostelikste gewasse van die mane

<span id="an_33:15">33:15</span> en met die vernaamste voortbrengsel van
die berge van die voortyd en met die kostelikste gawe van die ewige
heuwels

<span id="an_33:16">33:16</span> en met die kostelikste gawe van die
aarde en van sy volheid, en die welbehae van Hom wat in die doringbos
gewoon het--laat dit kom op die hoof van Josef en op die hoofskedel van
die vors onder sy broers.

<span id="an_33:17">33:17</span> Sy eersgebore stier--heerlikheid is
syne, en sy horings is buffelhorings; daarmee sal hy die volke stoot,
die eindes van die aarde almal saam. En dit is die tien duisende van
Efraim, en dit is die duisende van Manasse!

<span id="an_33:18">33:18</span> En van Sébulon het hy gesê: Verheug
jou, Sébulon, oor jou togte, en Issaskar, oor jou tente.

<span id="an_33:19">33:19</span> Hulle sal volke na die berg roep; daar
sal hulle offers van geregtigheid offer; want hulle sal die oorvloed van
die see insuig en die verborgenste skatte van die sand.

<span id="an_33:20">33:20</span> En van Gad het hy gesê: Geseënd is Hy
wat vir Gad ruimte maak; hy gaan lê soos 'n leeuin en verskeur die arm,
ja, die hoofskedel.

<span id="an_33:21">33:21</span> En hy het vir hom 'n eerstelingsaandeel
uitgekies, want daar was die deel van 'n veldheer bewaar; en hy het
gekom na die hoofde van die volk, hy het die geregtigheid van die HERE
uitgevoer en sy verordeninge met Israel.

<span id="an_33:22">33:22</span> En van Dan het hy gesê: Dan is 'n jong
leeu wat uit Basan uitspring.

<span id="an_33:23">33:23</span> En van Náftali het hy gesê: Náftali,
versadig van geluk en vol van die seën van die HERE--neem jy see en
suidland in besit!

<span id="an_33:24">33:24</span> En van Aser het hy gesê: Geseënd is
Aser bo die seuns; laat hy die liefling van sy broers wees, en een wat
sy voet in olie insteek.

<span id="an_33:25">33:25</span> Mag jou grendel yster en koper wees, en
jou sterkte soos jou dae.

<span id="an_33:26">33:26</span> Niemand is daar soos God, o Jesúrun,
wat oor die hemel ry as jou hulp, en oor die wolke in sy hoogheid.

<span id="an_33:27">33:27</span> Die ewige God is 'n woning, en
onder--ewige arms; en Hy het die vyand voor jou uit verdrywe en gesê:
Verdelg!

<span id="an_33:28">33:28</span> So het Israel dan veilig gaan woon, die
bron van Jakob in afsondering, in 'n land van koring en mos; ja, sy
hemel laat dou afdrup.

<span id="an_33:29">33:29</span> Welgeluksalig is jy, o Israel! Wie is
soos jy? 'n Volk wat deur die HERE verlos is, die skild van jou hulp en
wat die swaard van jou hoogheid is, sodat jou vyande julle al kruipende
aan jou onderwerp; maar jy sal op hulle hoogtes stap.

<span id="an_34:1">34:1</span> Toe het Moses opgeklim uit die vlaktes
van Moab na die berg Nebo, die top van Pisga wat teenoor Jérigo lê; en
die HERE het hom die hele land, Gílead tot Dan toe, laat sien;

<span id="an_34:2">34:2</span> en die hele Náftali en die land Efraim en
Manasse en die hele land Juda tot by die Westelike See;

<span id="an_34:3">34:3</span> en die Suidland en die Jordaanstreek, die
laagte van Jérigo, die palmstad, tot by Soar.

<span id="an_34:4">34:4</span> En die HERE het vir hom gesê: Dit is die
land wat Ek aan Abraham, Isak en Jakob met 'n eed beloof het met die
woorde: Aan jou nageslag sal Ek dit gee; Ek het jou dit met jou oë laat
sien, maar jy sal daarheen nie oortrek nie.

<span id="an_34:5">34:5</span> Toe het Moses, die kneg van die HERE,
daar gesterwe in die land Moab, volgens die bevel van die HERE.

<span id="an_34:6">34:6</span> En Hy het hom in die dal in die land
Moab, teenoor Bet-Peor, begrawe; en niemand het tot vandag toe sy graf
geken nie.

<span id="an_34:7">34:7</span> En Moses was honderd en-twintig jaar oud
toe hy gesterf het; sy oog was nie verswak nie, en sy krag het nie
vergaan nie.

<span id="an_34:8">34:8</span> Toe het die kinders van Israel Moses
beween in die vlaktes van Moab, dertig dae lank. En die dae van die
geween, van die rou oor Moses, het ten einde gekom.

<span id="an_34:9">34:9</span> En Josua, die seun van Nun, was vol van
die Gees van wysheid; want Moses het hom die hande opgelê. En die
kinders van Israel het na hom geluister en gedoen soos die HERE Moses
beveel het.

<span id="an_34:10">34:10</span> En soos Moses, vir wie die HERE van
aangesig tot aangesig geken het, het daar geen profeet meer in Israel
opgestaan nie--

<span id="an_34:11">34:11</span> wat betref al die tekens en die wonders
wat die HERE hom opgedra het om in Egipteland aan Farao en aan al sy
dienaars en sy hele land te doen,

<span id="an_34:12">34:12</span> en wat betref die hele magsopenbaring
en al die groot, skrikwekkende dade wat Moses voor die oë van die hele
Israel gedoen het.

------------------------------------------------------------------------

[Next: Joshua](jos.md)
