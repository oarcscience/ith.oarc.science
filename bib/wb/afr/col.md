[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Afrikaans Bible: Colossians

<span id="an_1:1">1:1</span> Paulus, 'n apostel van Jesus Christus deur
die wil van God, en die broeder Timótheüs,

<span id="an_1:2">1:2</span> aan die heilige en gelowige broeders in
Christus wat in Kolosse is: Genade vir julle en vrede van God onse Vader
en die Here Jesus Christus!

<span id="an_1:3">1:3</span> Ons dank die God en Vader van onse Here
Jesus Christus altyd as ons vir julle bid,

<span id="an_1:4">1:4</span> omdat ons gehoor het van julle geloof in
Christus Jesus en julle liefde tot al die heiliges,

<span id="an_1:5">1:5</span> vanweë die hoop wat vir julle weggelê is in
die hemele, waarvan julle vroeër gehoor het deur die woord van die
waarheid van die evangelie,

<span id="an_1:6">1:6</span> wat julle sowel as die hele wêreld bereik
het; en dit dra vrug, net soos onder julle ook, van die dag af dat julle
dit gehoor het en die genade van God in waarheid leer ken het;

<span id="an_1:7">1:7</span> soos julle ook geleer het van Épafras, ons
geliefde mededienskneg, wat 'n getroue dienaar van Christus vir julle
is,

<span id="an_1:8">1:8</span> wat ook julle liefde in die Gees aan ons te
kenne gegee het.

<span id="an_1:9">1:9</span> Daarom hou ons ook nie op nie, van die dag
af dat ons dit gehoor het, om vir julle te bid en te vra dat julle
vervul mag word met die kennis van sy wil in alle wysheid en geestelike
insig,

<span id="an_1:10">1:10</span> sodat julle waardiglik voor die Here mag
wandel om Hom in alles te behaag en julle in elke goeie werk vrug mag
dra en in die kennis van God mag groei,

<span id="an_1:11">1:11</span> en met alle krag bekragtig word volgens
die mag van sy heerlikheid tot alle lydsaamheid en lankmoedigheid met
blydskap,

<span id="an_1:12">1:12</span> en die Vader mag dank wat ons bekwaam
gemaak het om deel te hê aan die erfdeel van die heiliges in die lig--

<span id="an_1:13">1:13</span> Hy wat ons verlos het uit die mag van die
duisternis en oorgebring het in die koninkryk van die Seun van sy
liefde,

<span id="an_1:14">1:14</span> in wie ons die verlossing het deur sy
bloed, naamlik die vergifnis van die sondes.

<span id="an_1:15">1:15</span> Hy is die Beeld van die onsienlike God,
die Eersgeborene van die hele skepping;

<span id="an_1:16">1:16</span> want in Hom is alle dinge geskape wat in
die hemele en op die aarde is, wat sienlik en onsienlik is, trone sowel
as heerskappye en owerhede en magte--alle dinge is deur Hom en tot Hom
geskape.

<span id="an_1:17">1:17</span> En Hy is voor alle dinge, en in Hom hou
alle dinge stand.

<span id="an_1:18">1:18</span> En Hy is die Hoof van die liggaam,
naamlik die gemeente; Hy wat die begin is, die Eersgeborene uit die
dode, sodat Hy in alles die eerste kan wees.

<span id="an_1:19">1:19</span> Want dit het die Vader behaag dat in Hom
die ganse volheid sou woon

<span id="an_1:20">1:20</span> en dat Hy deur Hom alles met Homself sou
versoen nadat Hy vrede gemaak het deur die bloed van sy kruis--ek sê
deur Hom--die dinge op die aarde sowel as die dinge in die hemele.

<span id="an_1:21">1:21</span> Ook julle wat vroeër vervreemd was en
vyandig gesind deur die bose werke, het Hy nou versoen

<span id="an_1:22">1:22</span> in die liggaam van sy vlees deur die
dood, om julle heilig en sonder gebrek en onberispelik voor Hom te stel;

<span id="an_1:23">1:23</span> as julle ten minste gegrond en vas bly in
die geloof en julle nie laat afbring van die hoop van die evangelie nie,
wat julle gehoor het en wat verkondig is in die ganse mensdom onder die
hemel, waarvan ek, Paulus, 'n dienaar geword het.

<span id="an_1:24">1:24</span> Nou verbly ek my in my lyding vir julle
en vul in my vlees aan die oorblyfsels van die verdrukking van Christus
vir sy liggaam, wat die gemeente is;

<span id="an_1:25">1:25</span> waarvan ek 'n dienaar geword het volgens
die bediening van God wat aan my gegee is in julle belang, om die woord
van God te vervul,

<span id="an_1:26">1:26</span> naamlik die verborgenheid wat van die
eeue en geslagte af verborge was, maar nou geopenbaar is aan sy
heiliges,

<span id="an_1:27">1:27</span> aan wie God wou bekend maak wat die
rykdom van die heerlikheid van hierdie verborgenheid onder die heidene
is, dit is Christus onder julle, die hoop van die heerlikheid.

<span id="an_1:28">1:28</span> Hom verkondig ons, terwyl ons elke mens
vermaan en elke mens in alle wysheid onderrig, om elke mens volmaak in
Christus Jesus voor te stel;

<span id="an_1:29">1:29</span> waarvoor ek arbei en stry volgens sy
werking wat in my werk met krag.

<span id="an_2:1">2:1</span> Want ek wil hê dat julle moet weet wat 'n
groot stryd ek oor julle het, en oor die wat in Laodicéa is en almal wat
my aangesig in die vlees nie gesien het nie,

<span id="an_2:2">2:2</span> dat hulle harte vertroos mag word, deurdat
hulle saamgevoeg word in die liefde en tot alle rykdom van die volle
versekerdheid van insig, om die verborgenheid te leer ken van God en die
Vader en van Christus,

<span id="an_2:3">2:3</span> in wie al die skatte van wysheid en kennis
verborge is.

<span id="an_2:4">2:4</span> Dit sê ek, sodat niemand julle mag verlei
met drogredes nie.

<span id="an_2:5">2:5</span> Want al is ek ook na die vlees afwesig, tog
is ek by julle in die gees, en ek verbly my om julle goeie orde te sien
en die vastigheid van julle geloof in Christus.

<span id="an_2:6">2:6</span> Soos julle dan Christus Jesus, die Here,
aangeneem het, wandel so in Hom,

<span id="an_2:7">2:7</span> gewortel en opgebou in Hom en bevestig in
die geloof, soos julle geleer is, terwyl julle daarin oorvloedig is in
danksegging.

<span id="an_2:8">2:8</span> Pas op dat niemand julle as 'n buit wegvoer
deur die wysbegeerte en nietige misleiding nie, volgens die oorlewering
van die mense, volgens die eerste beginsels van die wêreld en nie
volgens Christus nie.

<span id="an_2:9">2:9</span> Want in Hom woon al die volheid van die
Godheid liggaamlik;

<span id="an_2:10">2:10</span> en julle het die volheid in Hom wat die
Hoof is van alle owerheid en mag;

<span id="an_2:11">2:11</span> in wie julle ook besny is met 'n
besnydenis wat nie met hande verrig word nie, deur die liggaam van die
sondige vlees af te lê in die besnydenis van Christus,

<span id="an_2:12">2:12</span> omdat julle saam met Hom begrawe is in
die doop, waarin julle ook saam opgewek is deur die geloof in die
werking van God wat Hom uit die dode opgewek het.

<span id="an_2:13">2:13</span> En julle, wat dood was deur die misdade
en die onbesnedenheid van julle vlees, het Hy saam met Hom lewend gemaak
deurdat Hy julle al die misdade vergeef het,

<span id="an_2:14">2:14</span> en die skuldbrief teen ons, wat met sy
insettinge ons vyandig was, uitgedelg en weggeruim het deur dit aan die
kruis vas te nael,

<span id="an_2:15">2:15</span> nadat Hy die owerhede en magte uitgeklee
en hulle in die openbaar tentoongestel en daardeur oor hulle getriomfeer
het.

<span id="an_2:16">2:16</span> Laat niemand julle dan oordeel in spys of
in drank of met betrekking tot 'n fees of nuwemaan of sabbat nie,

<span id="an_2:17">2:17</span> wat 'n skaduwee is van die toekomstige
dinge; maar die liggaam behoort aan Christus.

<span id="an_2:18">2:18</span> Laat niemand julle van jul prys beroof
nie, al sou hy behae hê in nederigheid en verering van die engele en
indring in wat hy nie gesien het nie, en sonder oorsaak opgeblase wees
deur sy vleeslike gesindheid,

<span id="an_2:19">2:19</span> en nie vashou aan die Hoof nie, uit wie
die hele liggaam deur die gewrigte en verbindinge ondersteuning ontvang
en saamgebind word en so met goddelike groei groot word.

<span id="an_2:20">2:20</span> As julle dan saam met Christus die eerste
beginsels van die wêreld afgesterf het, waarom is julle, asof julle nog
in die wêreld lewe, onderworpe aan insettinge

<span id="an_2:21">2:21</span> soos: raak nie, smaak nie, roer nie aan
nie? --

<span id="an_2:22">2:22</span> almal dinge wat deur die gebruik bestem
is om te vergaan--volgens die gebooie en leringe van mense,

<span id="an_2:23">2:23</span> wat, alhoewel dit 'n skyn van wysheid
het, in eiesinnige godsdiens en nederigheid en in gestrengheid teen die
liggaam, geen waarde het nie, maar strek tot versadiging van die vlees.

<span id="an_3:1">3:1</span> As julle dan saam met Christus opgewek is,
soek die dinge daarbo waar Christus is en aan die regterhand van God
sit.

<span id="an_3:2">3:2</span> Bedink die dinge wat daarbo is, nie wat op
die aarde is nie.

<span id="an_3:3">3:3</span> Want julle het gesterwe, en julle lewe is
saam met Christus verborge in God.

<span id="an_3:4">3:4</span> Wanneer Christus, wat ons lewe is,
geopenbaar word, dan sal julle ook saam met Hom in heerlikheid
geopenbaar word.

<span id="an_3:5">3:5</span> Maak dood dan julle lede wat op die aarde
is, naamlik hoerery, onreinheid, hartstog, slegte begeertes en
gierigheid, wat afgodediens is,

<span id="an_3:6">3:6</span> waardeur die toorn van God oor die kinders
van die ongehoorsaamheid kom,

<span id="an_3:7">3:7</span> waarin julle ook vroeër gewandel het toe
julle daarin geleef het.

<span id="an_3:8">3:8</span> Maar nou moet julle ook dit alles aflê,
naamlik toorn, woede, boosheid, laster, skandelike taal uit julle mond.

<span id="an_3:9">3:9</span> Lieg nie vir mekaar nie, omdat julle die
oue mens met sy werke afgelê het

<span id="an_3:10">3:10</span> en julle jul met die nuwe mens beklee het
wat vernuwe word tot kennis na die beeld van sy Skepper,

<span id="an_3:11">3:11</span> waar daar nie Griek en Jood, besnedene en
onbesnedene, barbaar, Skith, slaaf, vryman is nie, maar Christus is
alles en in almal.

<span id="an_3:12">3:12</span> Beklee julle dan, as uitverkorenes van
God, heiliges en geliefdes, met innerlike ontferming, goedertierenheid,
nederigheid, sagmoedigheid, lankmoedigheid.

<span id="an_3:13">3:13</span> Verdra mekaar en vergewe mekaar as die
een teen die ander 'n klag het; soos Christus julle vergeef het, so moet
julle ook doen.

<span id="an_3:14">3:14</span> En beklee julle bo dit alles met die
liefde wat die band van die volmaaktheid is.

<span id="an_3:15">3:15</span> En laat die vrede van God, waartoe julle
ook in een liggaam geroep is, in julle harte heers, en wees dankbaar.

<span id="an_3:16">3:16</span> Laat die woord van Christus ryklik in
julle woon in alle wysheid. Leer en vermaan mekaar met psalms en
lofsange en geestelike liedere, en sing in julle hart met dankbaarheid
tot eer van die Here.

<span id="an_3:17">3:17</span> En wat julle ook al doen in woord of in
daad, doen alles in die Naam van die Here Jesus en dank God die Vader
deur Hom.

<span id="an_3:18">3:18</span> Vroue, wees julle mans onderdanig soos
dit betaamlik is in die Here.

<span id="an_3:19">3:19</span> Manne, julle moet jul vroue liefhê en nie
teen hulle verbitter word nie.

<span id="an_3:20">3:20</span> Kinders, julle moet jul ouers in alles
gehoorsaam wees, want dit is die Here welbehaaglik.

<span id="an_3:21">3:21</span> Vaders, moenie julle kinders terg nie,
sodat hulle nie moedeloos word nie.

<span id="an_3:22">3:22</span> Diensknegte, julle moet jul here na die
vlees in alles gehoorsaam wees, nie met oëdiens soos mensebehaers nie,
maar in eenvoudigheid van hart, omdat julle God vrees.

<span id="an_3:23">3:23</span> En wat julle ook al doen, doen dit van
harte soos vir die Here en nie vir mense nie,

<span id="an_3:24">3:24</span> omdat julle weet dat julle van die Here
die erfenis as vergelding sal ontvang, want julle dien die Here
Christus.

<span id="an_3:25">3:25</span> Maar wie onreg doen, sal die onreg wat hy
gedoen het, terug ontvang; en daar is geen aanneming van die persoon
nie.

<span id="an_4:1">4:1</span> Betoon reg en billikheid, here, aan julle
diensknegte, omdat julle weet dat julle ook 'n Here in die hemele het.

<span id="an_4:2">4:2</span> Volhard in die gebed en waak daarin met
danksegging;

<span id="an_4:3">4:3</span> en bid tegelykertyd ook vir ons, dat God
vir ons die deur van die woord mag open om te spreek van die
verborgenheid van Christus, waarvoor ek ook in boeie is,

<span id="an_4:4">4:4</span> dat ek dit openbaar kan maak soos ek dit
behoort te spreek.

<span id="an_4:5">4:5</span> Wandel in wysheid teenoor die wat buite is,
en koop die tyd uit.

<span id="an_4:6">4:6</span> Laat julle woord altyd aangenaam wees, met
sout besprinkel, sodat julle kan weet hoe julle iedereen moet antwoord.

<span id="an_4:7">4:7</span> Al my omstandighede sal Tíchikus, die
geliefde broeder en getroue dienaar en mededienskneg in die Here, julle
bekend maak.

<span id="an_4:8">4:8</span> Ek het hom na julle gestuur juis hiervoor,
om julle toestande te leer ken en julle harte te vertroos,

<span id="an_4:9">4:9</span> saam met Onésimus, die getroue en geliefde
broeder wat van julle mense is. Hulle sal julle alles bekend maak wat
hier voorval.

<span id="an_4:10">4:10</span> Aristárchus, my medegevangene, groet
julle; en Markus, die neef van Bárnabas, oor wie julle bevele ontvang
het--as hy by julle kom, ontvang hom--

<span id="an_4:11">4:11</span> ook Jesus wat Justus genoem word, manne
wat uit die besnydenis is. Hulle alleen is my medewerkers vir die
koninkryk van God en hulle was 'n troos vir my.

<span id="an_4:12">4:12</span> Épafras wat een van julle is, 'n
dienskneg van Christus, groet julle en stry altyd vir julle in die
gebede, dat julle volmaak en volkome mag staan in die ganse wil van God.

<span id="an_4:13">4:13</span> Want ek getuig van hom dat hy 'n groot
ywer het vir julle en vir die wat in Laodicéa en die wat in Hiërápolis
is.

<span id="an_4:14">4:14</span> Die geneesheer Lukas, die geliefde, en
Demas groet julle.

<span id="an_4:15">4:15</span> Groet die broeders in Laodicéa en Nimfas
en die gemeente wat in sy huis is.

<span id="an_4:16">4:16</span> En wanneer hierdie brief by julle gelees
is, sorg dat dit ook in die gemeente van die Laodicense gelees word en
dat julle ook dié uit Laodicéa lees.

<span id="an_4:17">4:17</span> En sê aan Archíppus: Gee ag op die
bediening wat jy ontvang het in die Here, dat jy dit vervul.

<span id="an_4:18">4:18</span> Die groete van Paulus, met my eie hand.
Dink aan my boeie. Die genade sy met julle! Amen.

------------------------------------------------------------------------

[Next: 1 Thessalonians](th1.md)
