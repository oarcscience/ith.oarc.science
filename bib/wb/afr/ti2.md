[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Afrikaans Bible: 2 Timothy

<span id="an_1:1">1:1</span> Paulus, 'n apostel van Jesus Christus deur
die wil van God, ooreenkomstig die belofte van die lewe wat in Christus
Jesus is,

<span id="an_1:2">1:2</span> aan Timótheüs, my geliefde kind: Genade,
barmhartigheid, vrede van God die Vader en Christus Jesus, onse Here!

<span id="an_1:3">1:3</span> Ek dank God, wat ek van my voorouers af in
'n rein gewete dien, wanneer ek onophoudelik nag en dag aan jou in my
gebede dink,

<span id="an_1:4">1:4</span> terwyl ek verlang om jou te sien as ek aan
jou trane dink, sodat ek met blydskap vervul kan word,

<span id="an_1:5">1:5</span> en as ek my herinner die ongeveinsde geloof
wat in jou is, wat eers gewoon het in jou grootmoeder Loïs en in jou
moeder Euníce, en wat--daarvan is ek oortuig--ook in jou is.

<span id="an_1:6">1:6</span> Om hierdie rede herinner ek jou daaraan om
die genadegawe van God aan te wakker wat in jou is deur die oplegging
van my hande.

<span id="an_1:7">1:7</span> Want God het ons nie 'n gees van
vreesagtigheid gegee nie, maar van krag en liefde en selfbeheersing.

<span id="an_1:8">1:8</span> Skaam jou dan nie oor die getuienis van
onse Here of oor my, sy gevangene nie, maar ly saam verdrukkinge vir die
evangelie na die krag van God

<span id="an_1:9">1:9</span> wat ons gered en geroep het met 'n heilige
roeping, nie volgens ons werke nie, maar volgens sy eie voorneme en
genade wat ons van ewigheid af in Christus Jesus geskenk is,

<span id="an_1:10">1:10</span> maar wat nou geopenbaar is deur die
verskyning van ons Verlosser, Jesus Christus, wat die dood tot niet
gemaak het en die lewe en die onverderflikheid aan die lig gebring het
deur die evangelie,

<span id="an_1:11">1:11</span> waarvoor ek aangestel is as prediker en
apostel en leraar van die heidene.

<span id="an_1:12">1:12</span> Om hierdie rede ly ek ook hierdie dinge;
maar ek skaam my nie, want ek weet in wie ek geglo het, en ek is oortuig
dat Hy mag het om my pand te bewaar tot dié dag toe.

<span id="an_1:13">1:13</span> Hou as voorbeeld van gesonde woorde dié
wat jy van my gehoor het, in die geloof en liefde wat in Christus Jesus
is.

<span id="an_1:14">1:14</span> Bewaar jou goeie pand deur die Heilige
Gees wat in ons woon.

<span id="an_1:15">1:15</span> Jy weet dit dat almal wat in Asië is,
hulle van my afgekeer het, onder wie Figéllus en Hermógenes is.

<span id="an_1:16">1:16</span> Mag die Here aan die huis van Onesíforus
barmhartigheid bewys, want hy het my dikwels verkwik en hom oor my
kettings nie geskaam nie;

<span id="an_1:17">1:17</span> maar toe hy in Rome gekom het, het hy my
baie ywerig gesoek en gevind.

<span id="an_1:18">1:18</span> Mag die Here hom skenk dat hy
barmhartigheid mag verkry van die Here in dié dag! En jy weet baie goed
hoeveel dienste hy in Éfese bewys het.

<span id="an_2:1">2:1</span> Jy dan, my seun, wees sterk deur die genade
wat in Christus Jesus is;

<span id="an_2:2">2:2</span> en wat jy van my gehoor het onder baie
getuies, vertrou dit toe aan getroue manne wat bekwaam sal wees om ook
ander te leer.

<span id="an_2:3">2:3</span> Ly dan verdrukking soos 'n goeie krygsman
van Jesus Christus.

<span id="an_2:4">2:4</span> Niemand wat 'n krygsman is, wikkel hom in
die werksaamhede van die lewensonderhoud nie, sodat hy die een kan
behaag wat hom vir die diens gewerf het.

<span id="an_2:5">2:5</span> En verder, as iemand aan 'n wedstryd
deelneem, word hy nie bekroon as hy nie volgens die reëls gewedywer het
nie.

<span id="an_2:6">2:6</span> Die landbouer wat swaar werk, behoort
eerste van die vrugte te geniet.

<span id="an_2:7">2:7</span> Dink na oor wat ek sê; en mag die Here jou
insig gee in alles!

<span id="an_2:8">2:8</span> Onthou dat Jesus Christus, uit die geslag
van Dawid, uit die dode opgewek is volgens my evangelie,

<span id="an_2:9">2:9</span> waarin ek verdrukking ly tot die boeie toe
soos 'n kwaaddoener; maar die woord van God is nie gebonde nie.

<span id="an_2:10">2:10</span> Daarom verdra ek alles ter wille van die
uitverkorenes, sodat hulle ook die verlossing wat in Christus Jesus is,
kan verkry met die ewige heerlikheid.

<span id="an_2:11">2:11</span> Dit is 'n betroubare woord; want as ons
met Hom gesterf het, sal ons ook met Hom lewe.

<span id="an_2:12">2:12</span> As ons verdra, sal ons met Hom regeer. As
ons Hom verloën, sal Hy ons ook verloën.

<span id="an_2:13">2:13</span> As ons ontrou is, Hy bly getrou; Hy kan
Homself nie verloën nie.

<span id="an_2:14">2:14</span> Herinner aan hierdie dinge en betuig voor
die Here dat hulle geen woordestryd moet voer wat tot geen nut is nie,
maar net tot ondergang van die hoorders.

<span id="an_2:15">2:15</span> Lê jou daarop toe om jou beproef voor God
te stel as 'n werker wat hom nie hoef te skaam nie, wat die woord van
die waarheid reg sny.

<span id="an_2:16">2:16</span> Maar die onheilige, onsinnige praatjies
moet jy vermy; want hulle sal al verder voortgaan in goddeloosheid,

<span id="an_2:17">2:17</span> en hulle woord sal voortwoeker soos 'n
kanker, onder wie daar Himenéüs en Filétus is,

<span id="an_2:18">2:18</span> wat van die waarheid afgedwaal het, omdat
hulle sê dat die opstanding al plaasgevind het; en hulle keer die geloof
van sommige om.

<span id="an_2:19">2:19</span> Ewenwel, die fondament van God staan vas
met hierdie seël: Die Here ken die wat syne is; en: Laat elkeen wat die
Naam van Christus noem, afstand doen van die ongeregtigheid.

<span id="an_2:20">2:20</span> Maar in 'n groot huis is daar nie alleen
voorwerpe van goud en silwer nie, maar ook van hout en erdewerk; en
sommige tot eer, maar ander tot oneer.

<span id="an_2:21">2:21</span> As iemand hom dus hiervan deeglik reinig,
sal hy 'n voorwerp tot eer wees, geheilig en bruikbaar vir die Here,
toeberei vir elke goeie werk.

<span id="an_2:22">2:22</span> Maar vlug vir die begeerlikhede van die
jonkheid en jaag ná geregtigheid, geloof, liefde, vrede, saam met die
wat die Here uit 'n rein hart aanroep.

<span id="an_2:23">2:23</span> En die dwase en onverstandige strydvrae
moet jy afwys, omdat jy weet dat dit twis verwek;

<span id="an_2:24">2:24</span> en 'n dienskneg van die Here moet nie
twis nie, maar vriendelik wees teenoor almal, bekwaam om te onderrig en
een wat kwaad kan verdra.

<span id="an_2:25">2:25</span> Hy moet die weerspanniges in
sagmoedigheid teregwys, of God hulle nie miskien bekering sal gee tot
die kennis van die waarheid nie,

<span id="an_2:26">2:26</span> en hulle weer nugter kan word, vry van
die strik van die duiwel, nadat hulle deur hom gevang was om sy wil te
doen.

<span id="an_3:1">3:1</span> Maar weet dit, dat daar in die laaste dae
swaar tye sal kom.

<span id="an_3:2">3:2</span> Want die mense sal liefhebbers van
hulleself wees, geldgieriges, grootpraters, trotsaards, lasteraars,
ongehoorsaam aan hulle ouers, ondankbaar, onheilig,

<span id="an_3:3">3:3</span> sonder natuurlike liefde, onversoenlik,
kwaadsprekers, bandeloos, wreed, sonder liefde vir die goeie,

<span id="an_3:4">3:4</span> verraaiers, roekeloos, verwaand, meer
liefhebbers van genot as liefhebbers van God;

<span id="an_3:5">3:5</span> mense wat 'n gedaante van godsaligheid het,
maar die krag daarvan verloën het. Keer jou ook van hierdie mense af.

<span id="an_3:6">3:6</span> Want uit hulle is die wat in die huise
insluip en arme vroue gevange neem wat met sondes belaai is en deur
allerhande begeerlikhede gedryf word,

<span id="an_3:7">3:7</span> wat altyd leer en nooit tot die kennis van
die waarheid kan kom nie.

<span id="an_3:8">3:8</span> En net soos Jannes en Jambres Moses
teëgestaan het, so staan ook hierdie mense die waarheid teë, mense
verdorwe in die verstand, onbetroubaar ten opsigte van die geloof.

<span id="an_3:9">3:9</span> Maar hulle sal nie verder voortgaan nie,
want hulle dwaasheid sal vir almal duidelik wees, soos ook dié van
daardie manne geword het.

<span id="an_3:10">3:10</span> Maar jy het my navolger geword in leer,
lewenswandel, planne, geloof, lankmoedigheid, liefde, lydsaamheid,

<span id="an_3:11">3:11</span> vervolginge, lyding, soos my te beurt
geval het in Antiochíë, in Ikónium, in Listre. Watter vervolginge het ek
nie al verdra nie! En die Here het my uit almal verlos.

<span id="an_3:12">3:12</span> En almal wat ook godvrugtig wil lewe in
Christus Jesus, sal vervolg word.

<span id="an_3:13">3:13</span> Maar goddelose mense en bedrieërs sal
voortgaan van kwaad tot erger, hulle wat verlei en verlei word.

<span id="an_3:14">3:14</span> Maar bly jy in wat jy geleer het en
waarvan jy verseker is, omdat jy weet van wie jy dit geleer het,

<span id="an_3:15">3:15</span> en dat jy van kleins af die heilige
Skrifte ken wat jou wys kan maak tot saligheid deur die geloof in
Christus Jesus.

<span id="an_3:16">3:16</span> Die hele Skrif is deur God ingegee en is
nuttig tot lering, tot weerlegging, tot teregwysing, tot onderwysing in
die geregtigheid,

<span id="an_3:17">3:17</span> sodat die mens van God volkome kan wees,
vir elke goeie werk volkome toegerus.

<span id="an_4:1">4:1</span> Ek besweer jou dan voor God en die Here
Jesus Christus, wat die lewende en die dode sal oordeel by sy verskyning
en sy koninkryk:

<span id="an_4:2">4:2</span> verkondig die woord; hou aan tydig en
ontydig; weerlê, bestraf, vermaan in alle lankmoedigheid en lering;

<span id="an_4:3">4:3</span> want daar sal 'n tyd wees wanneer hulle die
gesonde leer nie sal verdra nie, maar, omdat hulle in hul gehoor
gestreel wil wees, vir hulle 'n menigte leraars sal versamel volgens
hulle eie begeerlikhede,

<span id="an_4:4">4:4</span> en die oor sal afkeer van die waarheid en
hulle sal wend tot fabels.

<span id="an_4:5">4:5</span> Maar wees jy in alles nugter; ly
verdrukking; doen die werk van 'n evangelis; vervul jou bediening.

<span id="an_4:6">4:6</span> Want ek word alreeds as 'n drankoffer
uitgegiet, en die tyd van my heengaan is naby.

<span id="an_4:7">4:7</span> Ek het die goeie stryd gestry; ek het die
wedloop voleindig; ek het die geloof behou.

<span id="an_4:8">4:8</span> Verder is vir my weggelê die kroon van die
geregtigheid wat die Here, die regverdige Regter, my in dié dag sal gee;
en nie aan my alleen nie, maar ook aan almal wat sy verskyning liefgehad
het.

<span id="an_4:9">4:9</span> Beywer jou om gou na my te kom.

<span id="an_4:10">4:10</span> Want Demas het my verlaat, omdat hy die
teenwoordige wêreld liefgekry het, en het na Thessaloníka vertrek,
Crescens na Galásië, Titus na Dalmásië.

<span id="an_4:11">4:11</span> Lukas is alleen by my. Markus moet jy
gaan haal en saam met jou bring, want hy kan my baie tot diens wees.

<span id="an_4:12">4:12</span> Tíchikus het ek na Éfese gestuur.

<span id="an_4:13">4:13</span> As jy kom, moet jy die reismantel bring
wat ek by Carpus in Troas laat bly het, en die boeke, veral die
perkamente.

<span id="an_4:14">4:14</span> Alexander, die kopersmid, het my baie
kwaad aangedoen. Mag die Here hom vergeld na sy werke!

<span id="an_4:15">4:15</span> Jy moet ook vir hom oppas, want hy het
ons woorde sterk teëgestaan.

<span id="an_4:16">4:16</span> In my eerste verdediging het niemand my
bygestaan nie, maar almal het my verlaat. Mag dit hulle nie toegereken
word nie!

<span id="an_4:17">4:17</span> Maar die Here het my bygestaan en my krag
gegee, sodat deur my die prediking heeltemal volbring kan word en al die
heidene dit kan hoor; en ek is uit die bek van die leeu verlos.

<span id="an_4:18">4:18</span> En die Here sal my verlos van elke bose
werk en my red om in sy hemelse koninkryk in te gaan. Aan Hom die
heerlikheid tot in alle ewigheid! Amen.

<span id="an_4:19">4:19</span> Groet Prisca en Aquila en die huis van
Onesíforus.

<span id="an_4:20">4:20</span> Erástus het in Korinthe gebly. Trófimus
het ek siek in Miléte agtergelaat.

<span id="an_4:21">4:21</span> Beywer jou om voor die winter te kom.
Eubúlus en Pudens en Linus en Claudia en al die broeders groet jou.

<span id="an_4:22">4:22</span> Mag die Here Jesus Christus met jou gees
wees! Die genade sy met julle! Amen.

------------------------------------------------------------------------

[Next: Titus](tit)
