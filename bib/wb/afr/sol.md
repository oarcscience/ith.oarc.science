[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ecc)  [Next](isa) 

------------------------------------------------------------------------

### Afrikaans Bible: Song of Solomon

<span id="an_1:1">1:1</span> Die hooglied van Salomo.

<span id="an_1:2">1:2</span> Laat hy my kus met kusse van sy mond; want
u liefde is kosteliker as wyn.

<span id="an_1:3">1:3</span> U salf is aangenaam van geur, u naam is
soos salf wat uitgegiet is; daarom het die jonkvroue u lief.

<span id="an_1:4">1:4</span> Trek my agter u aan, laat ons gou maak! Die
koning het my in sy binnekamers gebring. Ons wil juig en ons in u
verheug, ons wil u liefde prys meer as wyn. Met reg het hulle u lief.

<span id="an_1:5">1:5</span> Ek is bruin gebrand maar lieflik, o dogters
van Jerusalem, soos die tente van Kedar, soos die gordyne van Salomo.

<span id="an_1:6">1:6</span> Moenie na my kyk omdat ek so bruinerig is,
omdat die son my verbrand het nie: die seuns van my moeder was toornig
op my; hulle het my aangestel as oppasser van die wingerde; my eie
wingerd het ek nie opgepas nie.

<span id="an_1:7">1:7</span> Vertel my tog, my sielsbeminde, waar laat u
wei, waar laat u smiddags die vee lê en rus? Want waarom sou ek wees
soos een wat haar met 'n sluier toedraai by die kuddes van u metgeselle?

<span id="an_1:8">1:8</span> As u dit self nie weet nie, mooiste onder
die vroue, gaan dan uit op die spore van die skape en laat u bokkies wei
by die hutte van die herders.

<span id="an_1:9">1:9</span> Met die perde voor 'n wa van Farao vergelyk
ek u, my vriendin!

<span id="an_1:10">1:10</span> Lieflik is u wange tussen die kettinkies,
u hals in die snoere.

<span id="an_1:11">1:11</span> Ons sal vir u goue kettinkies maak met
silwerknoppe.

<span id="an_1:12">1:12</span> So lank as die koning aan sy tafel was,
het my nardus sy geur gegee.

<span id="an_1:13">1:13</span> My beminde is vir my 'n bossie mirre wat
tussen my borste rus.

<span id="an_1:14">1:14</span> My beminde is vir my 'n tros henna-blomme
in die wingerde van Éngedi.

<span id="an_1:15">1:15</span> Hoe mooi is u tog, my vriendin! Hoe mooi
is u tog, u oë is soos duiwe!

<span id="an_1:16">1:16</span> Hoe mooi is u tog, my beminde, ja
lieflik; ook is ons bed in die groenigheid.

<span id="an_1:17">1:17</span> Die balke van ons huise is seders, ons
paneelwerk sipresse.

<span id="an_2:1">2:1</span> Ek is 'n narsing van Saron, 'n lelie van
die dale.

<span id="an_2:2">2:2</span> Soos 'n lelie tussen die dorings, so is my
vriendin onder die dogters.

<span id="an_2:3">2:3</span> Soos 'n appelboom onder die bome van die
bos, so is my beminde onder die seuns. Ek het verlang om in sy skaduwee
te sit, en sy vrugte is soet vir my verhemelte.

<span id="an_2:4">2:4</span> Hy het my in die wynhuis ingebring, en sy
vaandel oor my was die liefde.

<span id="an_2:5">2:5</span> Versterk my met rosynekoeke, verkwik my met
appels, want ek is krank van liefde.

<span id="an_2:6">2:6</span> Laat sy linkerarm onder my hoof wees en sy
regterarm my omhels.

<span id="an_2:7">2:7</span> Ek besweer julle, dogters van Jerusalem, by
die gemsbokke of by die takbokke van die veld, om nie die liefde wakker
te maak of op te wek voordat dit die liefde behaag nie.

<span id="an_2:8">2:8</span> Hoor, my beminde, kyk, daar kom hy! Hy
spring oor die berge, hy huppel oor die heuwels.

<span id="an_2:9">2:9</span> My beminde lyk soos 'n gemsbok of soos 'n
jong takbok. Daar staan hy agter ons muur! Hy kyk deur die vensters in,
hy speur deur die tralies heen.

<span id="an_2:10">2:10</span> My beminde begin toe en sê vir my: Staan
op, my vriendin, my skone, kom dan tog!

<span id="an_2:11">2:11</span> Want kyk, die winter is verby, die
reëntyd is oor, dit het verbygegaan.

<span id="an_2:12">2:12</span> Die bloeisels word gesien in die land,
die sangtyd het aangebreek, en die tortelduif laat sy stem hoor in ons
land.

<span id="an_2:13">2:13</span> Die vyeboom laat sy voorvye uitswel, en
die wingerdstokke wat bloei, versprei geur. Staan op, my vriendin, my
skone, kom dan tog!

<span id="an_2:14">2:14</span> My duif in die rotsklowe, in die
skuilplek by die krans, laat my u gedaante sien, laat my u stem hoor;
want u stem is soet, en u gedaante is lieflik.

<span id="an_2:15">2:15</span> Vang julle vir ons die jakkalse, die
klein jakkalse wat die wingerde verniel, want ons wingerde staan in die
bloei.

<span id="an_2:16">2:16</span> My beminde is myne, en ek is syne wat
herder is onder die lelies.

<span id="an_2:17">2:17</span> Totdat die aandwind waai en die skaduwees
vlug, kom aan, my beminde, maak soos die gemsbok of soos die jong takbok
op die berge van skeiding.

<span id="an_3:1">3:1</span> Op my bed snags het ek gesoek na my
sielsbeminde, ek het na hom gesoek, maar hom nie gevind nie.

<span id="an_3:2">3:2</span> Ek wil dan opstaan en in die stad rondgaan,
in die strate en op die pleine wil ek na my sielsbeminde soek; ek het na
hom gesoek, maar hom nie gevind nie.

<span id="an_3:3">3:3</span> Die wagte wat in die stad rondgaan, het my
aangetref. Het julle my sielsbeminde nie gesien nie?

<span id="an_3:4">3:4</span> Skaars het ek van hulle af verder gegaan,
of ek het my sielsbeminde gevind; ek het hom vasgehou en hom nie gelos
voordat ek hom gebring het in die huis van my moeder en in die
binnekamer van haar wat my gebaar het nie.

<span id="an_3:5">3:5</span> Ek besweer julle, dogters van Jerusalem, by
die gemsbokke of by die takbokke van die veld om nie die liefde wakker
te maak of op te wek voordat dit die liefde behaag nie.

<span id="an_3:6">3:6</span> Wie is dit wat daar opkom uit die woestyn
soos rookpilare, omgeurd van mirre en wierook, van allerhande speserye
van die koopman?

<span id="an_3:7">3:7</span> Kyk, dit is die draagstoel van Salomo,
sestig helde daaromheen, van die helde van Israel,

<span id="an_3:8">3:8</span> hulle almal met 'n swaard gewapend,
geoefend vir oorlog, elkeen met sy swaard aan sy heup vanweë die
nagtelike verskrikking.

<span id="an_3:9">3:9</span> Koning Salomo het vir hom 'n draagstoel
gemaak van die hout van die Líbanon;

<span id="an_3:10">3:10</span> die steile daarvan het hy gemaak van
silwer, die leuning van goud, die sitplek van purper, die binnekant mooi
opgemaak--'n liefdegawe van die dogters van Jerusalem.

<span id="an_3:11">3:11</span> Kom uit, dogters van Sion, en aanskou met
vreugde die koning Salomo, die krans waarmee sy moeder hom bekrans het
op sy troudag en op die dag dat sy hart vrolik is.

<span id="an_4:1">4:1</span> Hoe mooi is u tog, my vriendin, hoe mooi is
u tog, u oë is soos duiwe deur u sluier heen; u hare is soos 'n kudde
bokke wat van die gebergte van Gílead afgolf.

<span id="an_4:2">4:2</span> U tande is soos 'n kudde pas geskeerde
skape wat van die drinkplek opkom, wat almal tweelinge het, en geeneen
onder hulle is sonder lam nie.

<span id="an_4:3">4:3</span> U lippe is soos 'n skarlaken band, en u
mond is lieflik. U slape is soos 'n granaatskyf deur u sluier heen.

<span id="an_4:4">4:4</span> U hals is soos die Dawidstoring, gebou met
muurkranse waar die duisend skilde in hang, almal skilde van helde.

<span id="an_4:5">4:5</span> U twee borste is soos twee lammers,
tweelinge van 'n gemsbok, wat onder die lelies wei.

<span id="an_4:6">4:6</span> Totdat die aandwind waai en die skaduwees
vlug, sal ek gaan na die mirreberg en na die wierookheuwel.

<span id="an_4:7">4:7</span> Alles is mooi aan u, my vriendin, en daar
is geen gebrek aan u nie.

<span id="an_4:8">4:8</span> Saam met my van die Líbanon af, bruid, saam
met my van die Líbanon af, o kom! Trek af van die top van Amána, van die
top van Senir en van Hermon, van die lêplekke van die leeus, van die
berge van die luiperds.

<span id="an_4:9">4:9</span> U het my hart gesteel, my susterbruid, u
het my hart gesteel met een straal van u oë, met een kettinkie van u
halssieraad.

<span id="an_4:10">4:10</span> Hoe skoon is u liefde, my susterbruid,
hoeveel beter is u liefde as wyn en die geur van u salf as al die
speserye!

<span id="an_4:11">4:11</span> Heuningstroop drup van u lippe af, bruid,
heuning en melk is onder u tong, en die geur van u klere is soos die
geur van die Líbanon.

<span id="an_4:12">4:12</span> My susterbruid is 'n geslote tuin, 'n
geslote bron, 'n verseëlde fontein.

<span id="an_4:13">4:13</span> U spruite is 'n park van granate met
kostelike vrugte, henna-blomme met nardus,

<span id="an_4:14">4:14</span> nardus en saffraan, kalmoes en kaneel,
met allerhande wierookstruike, mirre en alewee, met allerhande kostelike
speserye.

<span id="an_4:15">4:15</span> U is 'n fontein van die tuine, 'n put met
lewende water wat van die Líbanon afvloei.

<span id="an_4:16">4:16</span> Word wakker, noordewind, en kom,
suidewind, deurwaai my tuin, laat sy balsemgeure uitvloei! Laat my
beminde in sy tuin kom en van sy kostelike vrugte eet.

<span id="an_5:1">5:1</span> Ek het in my tuin gekom, my susterbruid, ek
het my mirre met my balsem gepluk, ek het geëet van my heuningkoek met
my heuning, ek het gedrink my wyn met my melk; eet, vriende, drink en
word dronk, bemindes.

<span id="an_5:2">5:2</span> Ek het geslaap, maar my hart het gewaak.
Hoor, my beminde klop: Maak vir my oop, my suster, my vriendin, my duif,
my volmaakte! Want my hoof is vol dou, my haarlokke vol nagdruppels.

<span id="an_5:3">5:3</span> Ek het my kleed uitgetrek, hoe kan ek dit
weer aantrek? Ek het my voete gewas, hoe kan ek dit weer vuil maak?

<span id="an_5:4">5:4</span> My beminde het sy hand deur die deuropening
gesteek; toe het my binneste oor hom in beroering gekom;

<span id="an_5:5">5:5</span> ek het opgestaan om vir my beminde oop te
maak, terwyl my hande drup van mirre en my vingers van vloeiende mirre
op die handvatsels van die grendel.

<span id="an_5:6">5:6</span> Ek het vir my beminde oopgemaak, maar my
beminde het weggedraai, verbygegaan; ek het my besinning verloor toe hy
gespreek het; ek het na hom gesoek, maar hom nie gevind nie; ek het na
hom geroep, maar hy het my nie geantwoord nie.

<span id="an_5:7">5:7</span> Die wagte wat in die stad rondgaan, het my
aangetref; hulle het my geslaan, my gewond; die wagte by die mure het my
mantel van my afgeneem.

<span id="an_5:8">5:8</span> Ek besweer julle, dogters van Jerusalem, as
julle my beminde vind, wat sal julle hom vertel? Dat ek krank is van
liefde.

<span id="an_5:9">5:9</span> Wat is u beminde meer as 'n ander beminde,
o skoonste onder die vroue--wat is u beminde meer as 'n ander beminde,
dat u ons so besweer het?

<span id="an_5:10">5:10</span> My beminde is skitterend wit en rooi,
uitnemender as tien duisend.

<span id="an_5:11">5:11</span> Sy hoof is goud, suiwer goud; sy
haarlokke is golwende, swart soos 'n raaf,

<span id="an_5:12">5:12</span> sy oë soos duiwe by waterstrome, in melk
gewas, sittend by 'n volle bron.

<span id="an_5:13">5:13</span> Sy wange is soos balsembeddings,
terrasbeddings van geurige plante; sy lippe is lelies wat van vloeiende
mirre drup.

<span id="an_5:14">5:14</span> Sy hande is ronde stawe van goud, ingevul
met chrisoliet, sy liggaam 'n kunswerk van ivoor, bedek met
saffierstene.

<span id="an_5:15">5:15</span> Sy bene is marmerpilare wat rus op
voetstukke van fyn goud; sy gestalte is soos die Líbanon, uitgesoek soos
die seders.

<span id="an_5:16">5:16</span> Sy verhemelte is pure soetigheid, ja, hy
is geheel en al die lieflikheid self. Dit is my beminde en dit is my
vriend, dogters van Jerusalem.

<span id="an_6:1">6:1</span> Waar het u beminde heengegaan, o skoonste
onder die vroue? Waarheen het u beminde hom gewend, dat ons hom saam met
u kan soek?

<span id="an_6:2">6:2</span> My beminde het afgeloop na sy tuin, na die
balsembeddings om hom te vermaak in die tuine en om lelies te versamel.

<span id="an_6:3">6:3</span> Ek is my beminde s'n, en my beminde is
myne--hy wat herder is onder die lelies.

<span id="an_6:4">6:4</span> Mooi is u, my vriendin, soos Tirsa, lieflik
soos Jerusalem, verskriklik soos slagordes met vaandels.

<span id="an_6:5">6:5</span> Draai u oë van my af weg, want hulle
verskrik my; u hare is soos 'n kudde bokke wat van Gílead afgolf.

<span id="an_6:6">6:6</span> U tande is soos 'n kudde skaapooie wat van
die drinkplek af opkom, wat almal tweelinge het, en geeneen onder hulle
is sonder lam nie.

<span id="an_6:7">6:7</span> U slape is soos 'n granaatskyf deur u
sluier heen.

<span id="an_6:8">6:8</span> Daar is sestig koninginne en tagtig byvroue
en jonkvroue sonder getal.

<span id="an_6:9">6:9</span> Een, dié is my duif, my volmaakte, die
enigste vir haar moeder; sy is die uitverkorene vir die een wat haar
gebaar het. Die dogters het haar gesien en haar gelukkig geprys, die
koninginne en die byvroue, en haar geroem:

<span id="an_6:10">6:10</span> Wie is dit wat daar opkom soos die
dageraad, mooi soos die maan, rein soos die son, verskriklik soos
slagordes met vaandels?

<span id="an_6:11">6:11</span> Ek het afgeloop na die neutetuin om te
kyk na die uitspruitsels in die dal, om te kyk of die wingerdstok
uitloop, die granate blom.

<span id="an_6:12">6:12</span> Voordat ek dit geweet het, het my
verlange my verplaas op die waens van my edele volk.

<span id="an_6:13">6:13</span> Kom terug, kom terug, Sulammitiese, kom
terug, kom terug, dat ons u kan aansien. Wat sien julle aan die
Sulammitiese? Iets soos die koordans van Mahanáim.

<span id="an_7:1">7:1</span> Hoe mooi is u skrede in die skoene, o edele
dogter! Die golwende lyne van u heupe is soos halssierade, 'n werk van
kunstenaarshande.

<span id="an_7:2">7:2</span> U nawel is 'n ronde kom--laat die gemengde
wyn nie ontbreek nie. U liggaam is 'n hoop koring, omring deur lelies.

<span id="an_7:3">7:3</span> U twee borste is soos twee lammers,
tweelinge van 'n gemsbok.

<span id="an_7:4">7:4</span> U hals is soos 'n ivoortoring, u oë vywers
in Hesbon by die poort Bat-Rabbim; u neus soos die toring van die
Líbanon wat na Damaskus toe uitkyk.

<span id="an_7:5">7:5</span> U hoof op u is soos die Karmel, en die
golwende hare van u hoof soos purper--'n koning gevang in haarlokke!

<span id="an_7:6">7:6</span> Hoe mooi en hoe lieflik is u, o liefde,
onder al die genietinge!

<span id="an_7:7">7:7</span> U hoë gestalte daar lyk soos 'n dadelpalm,
en u borste soos vrugtetrosse.

<span id="an_7:8">7:8</span> Ek het gedink: Laat ek op die dadelpalm
klim, laat ek sy trosse gryp; en laat u borste tog wees soos trosse van
die wingerdstok, en die geur van u asem soos dié van appels,

<span id="an_7:9">7:9</span> en u verhemelte soos die beste wyn wat vir
my beminde saggies na binne gly, en oor die lippe vloei van die wat
inslaap.

<span id="an_7:10">7:10</span> Ek is my beminde s'n, en sy begeerte is
na my.

<span id="an_7:11">7:11</span> Kom, my beminde, laat ons uitgaan in die
veld, laat ons in die dorpe vernag.

<span id="an_7:12">7:12</span> Laat ons vroeg na die wingerde gaan, laat
ons sien of die wingerdstok uitloop, die druiwebloeisel oopgaan, die
granate blom. Daar sal ek u my liefde gee.

<span id="an_7:13">7:13</span> Die liefdesappels gee geur, en by ons
deure is allerhande kostelike vrugte, vars en oud; o my beminde, dit het
ek vir u weggebêre.

<span id="an_8:1">8:1</span> Ag, was u maar vir my soos 'n broer wat aan
die borste van my moeder drink! As ek u daar buite vind, ek sou u kus;
en tog sou hulle my nie verag nie.

<span id="an_8:2">8:2</span> Ek sou u lei, ek sou u bring in die huis
van my moeder; sy sou my leer; ek sou u laat drink van die gekruide wyn,
van my granaatmos.

<span id="an_8:3">8:3</span> Laat sy linkerarm onder my hoof wees en sy
regterarm my omhels.

<span id="an_8:4">8:4</span> Ek besweer julle, dogters van Jerusalem:
Waarom wil julle wakker maak en waarom wil julle opwek die liefde
voordat dit die liefde behaag?

<span id="an_8:5">8:5</span> Wie is dit wat daar opkom uit die woestyn,
wat leun op haar beminde? Onder die appelboom het ek u opgewek. Daar was
u moeder in barensweë oor u, daar was sy in barensweë wat u voortgebring
het.

<span id="an_8:6">8:6</span> Dra my soos 'n seëlring op u hart, soos 'n
seëlring op u arm; want liefde is sterk soos die dood, die liefdes-ywer
is hard soos die doderyk, sy gloed is 'n gloed van vuur, 'n vlam van die
HERE.

<span id="an_8:7">8:7</span> Groot waters kan die liefde nie uitblus en
riviere dit nie oorstroom nie; al gee 'n man ook al die goed van sy huis
vir die liefde, hulle sou hom diep verag.

<span id="an_8:8">8:8</span> Ons het 'n klein sustertjie wat nog nie
borste het nie; wat moet ons met ons suster maak dié dag as sy gevra
word?

<span id="an_8:9">8:9</span> As sy 'n muur is, sal ons 'n silwerrand
daarop bou, en as sy 'n deur is, sal ons dit met 'n sederplank toeslaan.

<span id="an_8:10">8:10</span> Ek is 'n muur, en my borste soos torings:
toe het ek in sy oë geword soos een wat vrede vind.

<span id="an_8:11">8:11</span> Salomo het 'n wingerd in Baäl-Hamon
gehad; hy het die wingerd aan die oppassers oorgegee; elkeen moes vir sy
vrugte duisend sikkels silwer inbring.

<span id="an_8:12">8:12</span> My wingerd, myne, is hier voor my, die
duisend sikkels is vir u, Salomo, en twee honderd vir die wat sy vrugte
bewaak.

<span id="an_8:13">8:13</span> U wat in die tuine woon vriende luister
na u stem; laat my dit hoor.

<span id="an_8:14">8:14</span> Vlug, my beminde, en maak soos die
gemsbok of die jong takbok op die balsemberge.

------------------------------------------------------------------------

[Next: Isaiah](isa)
