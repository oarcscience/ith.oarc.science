[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jdg)  [Next](sa1.md) 

------------------------------------------------------------------------

### Afrikaans Bible: Ruth

<span id="an_1:1">1:1</span> En in die dae toe die rigters geregeer het,
was daar hongersnood in die land; daarom het 'n man uit Betlehem-Juda
weggetrek om as vreemdeling te vertoef in die veld van Moab, hy en sy
vrou en sy twee seuns.

<span id="an_1:2">1:2</span> En die naam van die man was Eliméleg en die
naam van sy vrou Naómi en die naam van sy twee seuns Maglon en Giljon,
Efratiete, uit Betlehem-Juda, en hulle het gekom in die veld van Moab en
daar gebly.

<span id="an_1:3">1:3</span> En Eliméleg, die man van Naómi, het
gesterwe, maar sy met haar twee seuns het oorgebly.

<span id="an_1:4">1:4</span> En hulle het vir hulle Moabitiese vroue
geneem; die naam van die een was Orpa en die naam van die ander Rut; en
hulle het daar omtrent tien jaar gebly.

<span id="an_1:5">1:5</span> En toe Maglon en Giljon altwee sterwe, en
die vrou sonder haar twee seuns en haar man oorbly,

<span id="an_1:6">1:6</span> het sy haar gereedgemaak met haar
skoondogters en teruggegaan uit die veld van Moab, want sy het in die
veld van Moab gehoor dat die HERE op sy volk ag gegee het deur aan hulle
brood te gee.

<span id="an_1:7">1:7</span> So het sy dan haar woonplek verlaat en haar
twee skoondogters saam met haar. Maar toe hulle op pad was om na die
land Juda terug te gaan,

<span id="an_1:8">1:8</span> sê Naómi aan haar twee skoondogters: Gaan
heen, draai om, elkeen na die huis van haar moeder; mag die HERE aan
julle guns bewys soos julle aan die dode en aan my bewys het.

<span id="an_1:9">1:9</span> Mag die HERE gee dat julle 'n rusplek vind,
elkeen in die huis van haar man; en sy het hulle gesoen. Maar hulle het
hul stem verhef en geween

<span id="an_1:10">1:10</span> en aan haar gesê: Nee, ons wil saam met u
teruggaan na u volk.

<span id="an_1:11">1:11</span> Maar Naómi sê: Draai om, my dogters!
Waarom sou julle met my saamgaan? Het ek nog seuns in my liggaam, dat
hulle julle mans kan word?

<span id="an_1:12">1:12</span> Draai om, my dogters, gaan heen; want ek
is te oud om 'n man te hê. Al sou ek sê: Ek het hoop! en nog vannag aan
'n man mag behoort en ook seuns baar--

<span id="an_1:13">1:13</span> sou julle in dié geval kan wag totdat
hulle groot geword het? Sou julle in dié geval julleself opsluit om nie
aan 'n man te behoort nie? Ag nee, my dogters, want dit is vir my baie
bitterder as vir julle dat die hand van die HERE teen my uitgestrek is.

<span id="an_1:14">1:14</span> Toe verhef hulle hul stem en ween weer;
en Orpa het haar skoonmoeder gesoen, maar Rut het haar aangehang.

<span id="an_1:15">1:15</span> Daarop sê sy: Kyk, jou skoonsuster het
omgedraai na haar volk en na haar gode toe; draai om agter jou
skoonsuster aan!

<span id="an_1:16">1:16</span> Maar Rut sê: Moenie by my aandring dat ek
u moet verlaat om agter u om te draai nie; want waar u gaan, sal ek
gaan; en waar u vertoef, sal ek vertoef; u volk is my volk, en u God is
my God.

<span id="an_1:17">1:17</span> Waar u sterwe, sal ek sterwe en daar
begrawe word! Mag die HERE so aan my doen en so daaraan toedoen--net die
dood sal skeiding maak tussen my en u.

<span id="an_1:18">1:18</span> Toe sy sien dat sy vas besluit het om met
haar saam te gaan, het sy opgehou om met haar te spreek.

<span id="an_1:19">1:19</span> En hulle twee het op pad gegaan totdat
hulle in Betlehem gekom het. En toe hulle in Betlehem kom, het die hele
stad oor hulle in opskudding geraak, en die vroue het gesê: Is dit
Naómi?

<span id="an_1:20">1:20</span> Toe antwoord sy hulle: Noem my nie Naómi
nie: noem my Mara, want die Almagtige het my baie bitterheid aangedoen.

<span id="an_1:21">1:21</span> Vol het ek weggetrek, maar leeg het die
HERE my laat terugkom. Waarom sou julle my Naómi noem, terwyl die HERE
teen my getuig het, en die Almagtige my kwaad aangedoen het?

<span id="an_1:22">1:22</span> So het Naómi dan teruggekeer en Rut, die
Moabitiese, haar skoondogter wat saam met haar uit die veld van Moab
teruggekom het; en hulle het in Betlehem gekom in die begin van die
gars-oes.

<span id="an_2:1">2:1</span> En Naómi het 'n bloedverwant gehad van haar
man se kant, 'n vermoënde man, uit die geslag van Eliméleg, wie se naam
Boas was.

<span id="an_2:2">2:2</span> En Rut, die Moabitiese, het vir Naómi gesê:
Laat ek tog die land ingaan en are optel agter dié een in wie se oë ek
genade sal vind. Toe antwoord sy haar: Gaan my dogter.

<span id="an_2:3">2:3</span> Daarop het sy heengegaan, en gekom en are
opgetel op die land agter die snyers. En gelukkig kom sy op 'n stuk land
af wat behoort aan Boas, uit die geslag van Eliméleg.

<span id="an_2:4">2:4</span> En Boas het juis van Betlehem af gekom en
aan die snyers gesê: Mag die HERE met julle wees! En hulle het hom
geantwoord: Mag die HERE u seën!

<span id="an_2:5">2:5</span> Daarop sê Boas aan sy dienaar, die opsigter
oor die snyers: Van wie is hierdie jong vrou?

<span id="an_2:6">2:6</span> En die dienaar, die opsigter oor die
snyers, antwoord en sê: Dit is die jong Moabitiese vrou wat saam met
Naómi uit die veld van Moab teruggekom het;

<span id="an_2:7">2:7</span> en sy het gesê: Kan ek maar are optel en
insamel by die gerwe agter die snyers? Sy het toe gekom en gebly van
vanmôre af tot nou toe; sy het maar min daar in die huis gesit.

<span id="an_2:8">2:8</span> Toe sê Boas vir Rut: Luister tog, my
dogter: jy moenie op 'n ander land gaan are optel nie, en jy mag ook nie
hiervandaan weggaan nie; maar jy moet jou by my diensmeisies aansluit.

<span id="an_2:9">2:9</span> Met die oë op die land wat hulle afsny,
moet jy agter hulle aan loop. Het ek die dienaars nie bevel gegee om jou
nie aan te raak nie? En as jy dors het, gaan dan na die kanne en drink
van wat die dienaars skep.

<span id="an_2:10">2:10</span> Toe val sy op haar aangesig en buig na
die aarde toe en sê vir hom: Waarom het ek genade in u oë gevind, dat u
in my belang stel alhoewel ek 'n vreemdeling is?

<span id="an_2:11">2:11</span> En Boas antwoord en sê vir haar: Aan my
is alles omstandig vertel wat jy aan jou skoonmoeder gedoen het ná die
dood van jou man, en dat jy jou vader en jou moeder en jou geboorteland
verlaat het en na 'n volk getrek het wat jy gister en eergister nie
geken het nie.

<span id="an_2:12">2:12</span> Mag die HERE jou daad vergelde, en mag
jou loon volkome wees van die HERE, die God van Israel, onder wie se
vleuels jy kom skuil het.

<span id="an_2:13">2:13</span> Toe sê sy: So vind ek dan genade in u oë,
my heer! Want u het my getroos en na die hart van u dienares gespreek,
alhoewel ek nie soos een van u dienaresse is nie.

<span id="an_2:14">2:14</span> En teen etenstyd het Boas vir haar gesê:
Kom hierheen en eet van die brood en steek jou stukkie in die asyn.
Daarop gaan sy langs die snyers sit, en hy het haar gebraaide koring
gegee, en sy het geëet en versadig geword en oorgehou.

<span id="an_2:15">2:15</span> Toe sy weer opstaan om are op te tel, het
Boas sy dienaars bevel gegee en gesê: Sy mag ook tussen die gerwe optel,
en julle mag haar nie beledig nie.

<span id="an_2:16">2:16</span> En julle moet ook so nou en dan vir haar
uit die bondels uittrek en dit laat lê, dat sy dit kan optel; en julle
mag haar nie keer nie.

<span id="an_2:17">2:17</span> En sy het op die land opgetel tot die
aand; en toe sy uitslaan wat sy opgetel het, was dit omtrent 'n efa
gars.

<span id="an_2:18">2:18</span> En sy het dit weggedra; en toe sy in die
stad kom, sien haar skoonmoeder wat sy opgetel het; ook het sy uitgehaal
en aan haar gegee wat sy oorgehou het nadat sy versadig was.

<span id="an_2:19">2:19</span> Daarop vra haar skoonmoeder haar: Waar
het jy vandag opgetel, en waar het jy gewerk? Mag hy geseënd wees wat in
jou belang gestel het! En sy vertel haar skoonmoeder by wie sy gewerk
het, en sê: Die naam van die man by wie ek vandag gewerk het, is Boas.

<span id="an_2:20">2:20</span> En Naómi sê vir haar skoondogter: Mag hy
geseënd wees deur die HERE, wat sy guns aan lewende en dode nie onttrek
het nie. Verder sê Naómi vir haar: Die man is ons nabestaande, hy is een
van ons lossers.

<span id="an_2:21">2:21</span> Toe sê Rut, die Moabitiese: Hy het ook
nog vir my gesê: By my dienaars moet jy aansluit totdat hulle klaar is
met die hele oes wat aan my behoort.

<span id="an_2:22">2:22</span> Daarop het Naómi haar skoondogter Rut
geantwoord: Dit is goed, my dogter, dat jy met sy diensmeisies saam
uitgaan en aan jou geen kwaad op 'n ander land aangedoen word nie.

<span id="an_2:23">2:23</span> So het sy dan by die diensmeisies van
Boas aangesluit om are op te tel totdat hulle met die gars-oes en die
koringoes klaar was; en sy het by haar skoonmoeder gewoon.

<span id="an_3:1">3:1</span> Toe sê haar skoonmoeder Naómi vir haar: My
dogter, sal ek nie vir jou 'n rusplek soek, dat dit goed met jou kan
gaan nie?

<span id="an_3:2">3:2</span> Nou dan, is Boas by wie se diensmeisies jy
gewees het, nie ons bloedverwant nie? Kyk, hy wan vannag op die vloer
gars uit.

<span id="an_3:3">3:3</span> Was jou dan en salf jou en trek jou klere
aan, en gaan af na die vloer toe; laat jou deur die man nie herken
totdat hy klaar geëet en gedrink het nie.

<span id="an_3:4">3:4</span> Maar as hy gaan slaap, let dan op die plek
waar hy gaan slaap; kom dan nader, maak sy voetenent oop en gaan lê; en
hy sal jou te kenne gee wat jy moet doen.

<span id="an_3:5">3:5</span> En sy antwoord haar: Alles wat u sê, sal ek
doen.

<span id="an_3:6">3:6</span> Daarop het sy afgegaan na die vloer en
gedoen net soos haar skoonmoeder haar beveel het.

<span id="an_3:7">3:7</span> Nadat Boas geëet en gedrink het, en sy hart
vrolik was, en hy gaan slaap het by die ent van die hoop, het sy
stilletjies gekom en sy voetenent oopgemaak en gaan lê.

<span id="an_3:8">3:8</span> En die man het teen middernag geskrik en
vooroor gebuig en--daar lê 'n vrou aan sy voetenent.

<span id="an_3:9">3:9</span> En hy vra: Wie is jy? Toe antwoord sy: Ek
is Rut, u dienares; brei dan u vleuel oor u dienares uit, want u is die
losser.

<span id="an_3:10">3:10</span> En hy sê: Geseënd is jy deur die HERE, my
dogter! Jy het jou laaste liefde beter gemaak as die eerste, omdat jy
nie agter jongmanne, arm of ryk, aan geloop het nie.

<span id="an_3:11">3:11</span> Wees dan nou nie bang nie, my dogter;
alles wat jy sê, sal ek vir jou doen, want die hele stadspoort van my
volk weet dat jy 'n deugsame vrou is.

<span id="an_3:12">3:12</span> Nou dan, dit is sekerlik waar dat ek die
losser is, maar daar is nog 'n losser, nader as ek.

<span id="an_3:13">3:13</span> Bly vannag oor; en as hy jou môre wil
los, goed, hy kan los; maar as hy nie lus het om jou te los nie, dan sal
ék jou los, so waar as die HERE leef! Bly lê tot môre.

<span id="an_3:14">3:14</span> En sy het tot die môre aan sy voetenent
bly lê. Maar nog voordat een die ander kon herken, het sy opgestaan;
want hy het gesê: Dit mag nie bekend word dat die vrou op die vloer
gekom het nie.

<span id="an_3:15">3:15</span> Daarna sê hy: Gee die tjalie wat jy om
het, en hou dit oop. En sy het dit oopgehou, en hy het ses mate gars
afgemeet en dit op haar gesit en die stad ingegaan.

<span id="an_3:16">3:16</span> Toe sy by haar skoonmoeder kom, het dié
gevra: En toe, my dogter? En sy het haar alles vertel wat die man aan
haar gedoen het,

<span id="an_3:17">3:17</span> en gesê: Hierdie ses mate gars het hy my
gegee, want hy het gesê: Jy moet nie met leë hande by jou skoonmoeder
kom nie.

<span id="an_3:18">3:18</span> En sy antwoord: Sit stil, my dogter,
totdat jy weet hoe die saak uitval; want die man sal nie rus tensy hy
vandag nog die saak afgehandel het nie.

<span id="an_4:1">4:1</span> En Boas het opgegaan na die poort en daar
gaan sit. En toe die losser juis daar verbygaan van wie Boas gespreek
het, sê hy: Vriend, kom nader, en sit hier! En hy het nader gekom en
gaan sit.

<span id="an_4:2">4:2</span> Daarop neem hy tien man uit die oudstes van
die stad en sê: Sit hier! En hulle het gaan sit.

<span id="an_4:3">4:3</span> En hy sê vir die losser: Die stuk grond van
ons broer Eliméleg wil Naómi, wat uit die veld van Moab teruggekom het,
verkoop.

<span id="an_4:4">4:4</span> Nou het ek gedink, ek sal jou dit meedeel
en sê: Koop dit voor die wat hier sit, en voor die oudstes van my volk;
as jy wil los, los dan; maar as jy nie wil los nie, gee my te kenne, dat
ek dit kan weet, want daar is niemand om te los behalwe jy nie, en ek ná
jou. En hy antwoord: Ek sal los.

<span id="an_4:5">4:5</span> Daarop sê Boas: Die dag as jy die grond uit
die hand van Naómi koop, dan verwerf jy tegelyk Rut, die Moabitiese, die
vrou van die dode, om die naam van die dode in stand te hou oor sy
erfdeel.

<span id="an_4:6">4:6</span> En die losser sê: Ek kan dit nie vir my los
nie, anders bederf ek my erfdeel; neem jy my lossingsreg oor, want ek
kan nie los nie.

<span id="an_4:7">4:7</span> En dít was vroeër in Israel die gebruik by
lossing en by ruiling om enige saak van krag te maak: die een trek sy
skoen uit en gee dit aan die ander; dit was dan die bekragtiging in
Israel.

<span id="an_4:8">4:8</span> Daarom het die losser vir Boas gesê: Koop
dit vir jou; en hy het sy skoen uitgetrek.

<span id="an_4:9">4:9</span> Toe sê Boas aan die oudstes en al die
mense: Julle is vandag getuies dat ek alles wat aan Eliméleg en alles
wat aan Giljon en Maglon behoort het, uit die hand van Naómi koop.

<span id="an_4:10">4:10</span> En ook Rut, die Moabitiese, die vrou van
Maglon, verwerf ek vir my as vrou om die naam van die dode oor sy
erfdeel in stand te hou, sodat die naam van die dode onder sy broers en
uit die poort van sy woonplek nie uitgeroei word nie. Julle is vandag
getuies.

<span id="an_4:11">4:11</span> Toe sê al die mense wat in die poort was,
en die oudstes: Ons is getuies; mag die HERE die vrou wat in jou huis
inkom, maak soos Ragel en soos Lea wat saam die huis van Israel gebou
het; en verwerf mag in Éfrata en maak 'n naam in Betlehem!

<span id="an_4:12">4:12</span> En mag jou huis word soos die huis van
Peres wat Tamar vir Juda gebaar het--uit die nageslag wat die HERE jou
uit hierdie jong vrou sal gee!

<span id="an_4:13">4:13</span> So het Boas Rut dan geneem, en sy het sy
vrou geword; en hy het by haar ingegaan, en die HERE het vir haar
swangerskap gegee, en sy het 'n seun gebaar.

<span id="an_4:14">4:14</span> Toe sê die vroue vir Naómi: Geloofd sy
die HERE wat aan jou vandag 'n losser nie laat ontbreek het nie! En mag
sy naam in Israel geroem word!

<span id="an_4:15">4:15</span> Hy sal vir jou een wees wat jou siel
verkwik en jou grysheid versorg; want jou skoondogter wat jou liefhet,
het hom gebaar, sy wat vir jou meer werd is as sewe seuns.

<span id="an_4:16">4:16</span> En Naómi het die kind geneem en op haar
skoot gesit, en sy het sy pleegmoeder geword.

<span id="an_4:17">4:17</span> En die buurvroue het hom 'n naam gegee en
gesê: Vir Naómi is 'n seun gebore! En hulle het hom genoem Obed; hy was
die vader van Isai, die vader van Dawid.

<span id="an_4:18">4:18</span> En dit is die stamboom van Peres: Peres
was die vader van Hesron,

<span id="an_4:19">4:19</span> en Hesron die vader van Ram, en Ram van
Ammínadab,

<span id="an_4:20">4:20</span> en Ammínadab van Nagson, en Nagson van
Salma,

<span id="an_4:21">4:21</span> en Salmon van Boas, en Boas van Obed,

<span id="an_4:22">4:22</span> en Obed van Isai, en Isai van Dawid.

------------------------------------------------------------------------

[Next: 1 Samuel](sa1.md)
