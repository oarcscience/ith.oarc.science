[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mar)  [Next](joh.md) 

------------------------------------------------------------------------

### Afrikaans Bible: Luke

<span id="an_1:1">1:1</span> Aangesien baie onderneem het om 'n verhaal
op te stel oor die dinge wat onder ons al vervul is,

<span id="an_1:2">1:2</span> soos hulle wat van die begin af ooggetuies
en dienaars van die Woord was, dit aan ons oorgelewer het,

<span id="an_1:3">1:3</span> het ek ook dit goedgedink, hooggeagte
Theófilus, nadat ek van voor af alles noukeurig ondersoek het, om dit in
volgorde aan u te skrywe,

<span id="an_1:4">1:4</span> sodat u met volle sekerheid kan weet die
dinge waaromtrent u onderrig is.

<span id="an_1:5">1:5</span> Daar was in die dae van Herodes, koning van
Judéa, 'n sekere priester met die naam van Sagaría, uit die afdeling van
Abía; en sy vrou was uit die dogters van Aäron, en haar naam was
Elisabet.

<span id="an_1:6">1:6</span> En hulle was altwee regverdig voor God en
het in al die gebooie en regte van die Here onberispelik gewandel.

<span id="an_1:7">1:7</span> En hulle het geen kind gehad nie, omdat
Elisabet onvrugbaar was en albei op ver gevorderde leeftyd.

<span id="an_1:8">1:8</span> En terwyl hy besig was om die priesteramp
voor God te bedien in die beurt van sy afdeling,

<span id="an_1:9">1:9</span> het die lot volgens priesterlike gewoonte
op hom geval om in te gaan in die tempel van die Here en reukwerk te
brand.

<span id="an_1:10">1:10</span> En die hele menigte van die volk was
buite, besig om te bid op die uur van die reukoffer.

<span id="an_1:11">1:11</span> Toe verskyn daar aan hom 'n engel van die
Here, wat aan die regterkant van die reukofferaltaar staan.

<span id="an_1:12">1:12</span> En toe Sagaría hom sien, was hy ontsteld,
en vrees het hom oorval.

<span id="an_1:13">1:13</span> Maar die engel sê vir hom: Moenie vrees
nie, Sagaría, want jou gebed is verhoor, en jou vrou Elisabet sal vir
jou 'n seun baar, en jy moet hom Johannes noem.

<span id="an_1:14">1:14</span> En hy sal blydskap en verheuging vir jou
wees, en baie sal oor sy geboorte bly wees;

<span id="an_1:15">1:15</span> want hy sal groot wees voor die Here. En
wyn en sterk drank sal hy nooit drink nie, en hy sal vervul word met die
Heilige Gees reeds van die skoot van sy moeder af.

<span id="an_1:16">1:16</span> En hy sal baie van die kinders van Israel
bekeer tot die Here hulle God.

<span id="an_1:17">1:17</span> En hy sal voor Hom uit gaan in die gees
en die krag van Elía, om die harte van die vaders terug te bring tot die
kinders en die ongehoorsames tot die gesindheid van die regverdiges, om
vir die Here 'n toegeruste volk te berei.

<span id="an_1:18">1:18</span> Toe sê Sagaría vir die engel: Waaraan sal
ek dit weet? Want ek is 'n ou man, en my vrou is op ver gevorderde
leeftyd.

<span id="an_1:19">1:19</span> En die engel antwoord en sê vir hom: Ek
is Gabriël wat voor God staan, en ek is gestuur om met jou te spreek en
jou hierdie goeie tyding te bring.

<span id="an_1:20">1:20</span> En kyk, jy sal swyg en nie kan praat nie
tot op die dag dat hierdie dinge gebeur, omdat jy my woorde wat op hulle
tyd vervul sal word, nie geglo het nie.

<span id="an_1:21">1:21</span> En die volk het op Sagaría bly wag en was
verwonderd dat hy so lank in die tempel vertoef.

<span id="an_1:22">1:22</span> Maar toe hy uitkom, kon hy met hulle nie
praat nie; hulle bemerk toe dat hy 'n gesig in die tempel gesien het. En
hy het aanhoudend vir hulle beduie en stom gebly.

<span id="an_1:23">1:23</span> En toe die dae van sy diens vervul was,
het hy huis toe gegaan.

<span id="an_1:24">1:24</span> En ná hierdie dae het Elisabet, sy vrou,
ontvang en haar vyf maande lank verberg en gesê:

<span id="an_1:25">1:25</span> So het die Here met my gedoen in die dae
toe Hy my aangesien het om my smaad onder die mense weg te neem.

<span id="an_1:26">1:26</span> En in die sesde maand is die engel
Gabriël deur God gestuur na 'n stad in Galiléa met die naam van Násaret,

<span id="an_1:27">1:27</span> na 'n maagd wat verloof was aan 'n man
met die naam van Josef, uit die huis van Dawid; en die naam van die
maagd was Maria.

<span id="an_1:28">1:28</span> En die engel het by haar binnegekom en
gesê: Wees gegroet, begenadigde! Die Here is met jou; geseënd is jy
onder die vroue.

<span id="an_1:29">1:29</span> En toe sy hom sien, was sy baie ontsteld
oor sy woord, en sy het daaroor nagedink wat hierdie groet tog kon
beteken.

<span id="an_1:30">1:30</span> En die engel sê vir haar: Moenie vrees
nie, Maria, want jy het genade by God gevind.

<span id="an_1:31">1:31</span> En kyk, jy sal swanger word en 'n Seun
baar, en jy moet Hom Jesus noem.

<span id="an_1:32">1:32</span> Hy sal groot wees en die Seun van die
Allerhoogste genoem word; en die Here God sal aan Hom die troon van sy
vader Dawid gee,

<span id="an_1:33">1:33</span> en Hy sal koning wees oor die huis van
Jakob tot in ewigheid, en aan sy koninkryk sal daar geen einde wees nie.

<span id="an_1:34">1:34</span> Toe sê Maria vir die engel: Hoe kan dit
wees aangesien ek geen man het nie?

<span id="an_1:35">1:35</span> En die engel antwoord en sê vir haar: Die
Heilige Gees sal oor jou kom en die krag van die Allerhoogste sal jou
oorskadu. Daarom ook sal die Heilige wat gebore word, Seun van God
genoem word.

<span id="an_1:36">1:36</span> En kyk, Elisabet, jou bloedverwant, het
self ook 'n seun ontvang in haar ouderdom, en hierdie maand is die sesde
vir haar wat onvrugbaar genoem is.

<span id="an_1:37">1:37</span> Want geen ding sal by God onmoontlik wees
nie.

<span id="an_1:38">1:38</span> En Maria sê: Hier is die diensmaagd van
die Here. Laat dit met my gaan volgens u woord. En die engel het van
haar weggegaan.

<span id="an_1:39">1:39</span> En in daardie dae het Maria opgestaan en
haastig na die bergstreek gegaan, na 'n stad van Juda;

<span id="an_1:40">1:40</span> en sy het in die huis van Sagaría gekom
en Elisabet gegroet.

<span id="an_1:41">1:41</span> En toe Elisabet die groet van Maria hoor,
het die kindjie in haar skoot opgespring; en Elisabet is vervul met die
Heilige Gees

<span id="an_1:42">1:42</span> en het met 'n groot stem uitgeroep en
gesê: Geseënd is jy onder die vroue, en geseënd is die vrug van jou
skoot!

<span id="an_1:43">1:43</span> En wat het my oorgekom dat die moeder van
my Here na my toe kom?

<span id="an_1:44">1:44</span> Want kyk, toe die geluid van jou groet in
my ore klink, het die kindjie in my skoot van vreugde opgespring.

<span id="an_1:45">1:45</span> En salig is sy wat geglo het, want die
dinge wat deur die Here aan haar gesê is, sal vervul word.

<span id="an_1:46">1:46</span> En Maria het gesê: My siel maak die Here
groot,

<span id="an_1:47">1:47</span> en my gees is verheug in God, my
Saligmaker;

<span id="an_1:48">1:48</span> omdat Hy die nederige toestand van sy
diensmaagd aangesien het; want kyk, van nou af sal al die geslagte my
salig noem.

<span id="an_1:49">1:49</span> Want Hy wat magtig is, het groot dinge
aan my gedoen, en heilig is sy Naam.

<span id="an_1:50">1:50</span> En sy barmhartigheid is van geslag tot
geslag vir die wat Hom vrees.

<span id="an_1:51">1:51</span> Hy het deur sy arm kragtige dade gedoen.
Hoogmoediges in die gedagtes van hulle hart het Hy verstrooi.

<span id="an_1:52">1:52</span> Maghebbers het Hy van trone afgeruk en
nederiges verhoog.

<span id="an_1:53">1:53</span> Hongeriges het Hy met goeie dinge vervul
en rykes met leë hande weggestuur.

<span id="an_1:54">1:54</span> Hy het sy kneg Israel bygestaan, sodat Hy
aan sy barmhartigheid sou dink

<span id="an_1:55">1:55</span> soos Hy tot ons vaders gespreek het--aan
Abraham en sy nageslag tot in ewigheid.

<span id="an_1:56">1:56</span> En Maria het by haar omtrent drie maande
gebly; en sy het teruggegaan na haar huis toe.

<span id="an_1:57">1:57</span> En die tyd dat sy moeder moes word, is
vir Elisabet vervul, en sy het 'n seun gebaar.

<span id="an_1:58">1:58</span> En toe haar bure en bloedverwante hoor
dat die Here sy barmhartigheid aan haar groot gemaak het, was hulle saam
met haar bly.

<span id="an_1:59">1:59</span> En op die agtste dag het hulle gekom om
die kindjie te besny, en hulle wou hom Sagaría noem, na die naam van sy
vader.

<span id="an_1:60">1:60</span> Toe antwoord sy moeder en sê: Nee, maar
hy moet Johannes genoem word.

<span id="an_1:61">1:61</span> En hulle sê vir haar: Daar is niemand in
jou familie wat dié naam het nie.

<span id="an_1:62">1:62</span> En hulle beduie vir sy vader hoe hy wou
hê dat hy genoem moes word.

<span id="an_1:63">1:63</span> Hy vra toe 'n skryfbordjie en skryf:
Johannes is sy naam. En almal was verwonderd.

<span id="an_1:64">1:64</span> En onmiddellik is sy mond geopen en het
sy tong losgeraak, en hy het gepraat en God geloof.

<span id="an_1:65">1:65</span> En daar het vrees gekom oor almal wat
rondom hulle gewoon het, en daar is baie gepraat oor al hierdie dinge in
die hele bergstreek van Judéa.

<span id="an_1:66">1:66</span> En almal wat dit gehoor het, het dit ter
harte geneem en gesê: Wat sal tog van hierdie kindjie word? En die hand
van die Here was met hom.

<span id="an_1:67">1:67</span> En Sagaría, sy vader, is vervul met die
Heilige Gees en het geprofeteer en gesê:

<span id="an_1:68">1:68</span> Geloofd sy die Here, die God van Israel,
omdat Hy sy volk besoek het en vir hulle verlossing teweeggebring het,

<span id="an_1:69">1:69</span> en 'n horing van heil vir ons opgerig het
in die huis van Dawid, sy kneg--

<span id="an_1:70">1:70</span> soos Hy gespreek het deur die mond van sy
heilige profete van ouds af--

<span id="an_1:71">1:71</span> redding van ons vyande en uit die hand
van almal wat vir ons haat,

<span id="an_1:72">1:72</span> om barmhartigheid te bewys aan ons vaders
en aan sy heilige verbond te dink,

<span id="an_1:73">1:73</span> aan die eed wat Hy gesweer het vir
Abraham, ons vader, om aan ons te gee

<span id="an_1:74">1:74</span> dat ons, verlos uit die hand van ons
vyande, Hom sonder vrees kan dien,

<span id="an_1:75">1:75</span> in heiligheid en geregtigheid voor Hom,
al die dae van ons lewe.

<span id="an_1:76">1:76</span> En jy, kindjie, sal 'n profeet van die
Allerhoogste genoem word, want jy sal voor die aangesig van die Here
uitgaan om sy weë reg te maak;

<span id="an_1:77">1:77</span> om kennis van saligheid aan sy volk te
gee in die vergifnis van hulle sondes,

<span id="an_1:78">1:78</span> deur die innige barmhartigheid van onse
God waarmee die opgaande Lig uit die hoogte ons besoek het,

<span id="an_1:79">1:79</span> om te skyn oor die wat in duisternis en
doodskaduwee sit, om ons voete na die pad van vrede te rig.

<span id="an_1:80">1:80</span> En die kindjie het gegroei en sterk
geword in die Gees; en hy was in die woestyne tot op die dag van sy
vertoning aan Israel.

<span id="an_2:1">2:1</span> En in daardie dae het daar 'n bevel
uitgegaan van keiser Augustus dat die hele wêreld ingeskryf moes word.

<span id="an_2:2">2:2</span> Hierdie eerste inskrywing het plaasgevind
toe Cirénius goewerneur van Sírië was.

<span id="an_2:3">2:3</span> En almal het gegaan om ingeskryf te word,
elkeen na sy eie stad.

<span id="an_2:4">2:4</span> En Josef het ook opgegaan van Galiléa, uit
die stad Násaret, na Judéa, na die stad van Dawid, wat Betlehem genoem
word, omdat hy uit die huis en geslag van Dawid was,

<span id="an_2:5">2:5</span> om hom te laat inskrywe saam met Maria, die
vrou aan wie hy hom verloof het, wat swanger was.

<span id="an_2:6">2:6</span> En terwyl hulle daar was, is die dae vervul
dat sy moes baar;

<span id="an_2:7">2:7</span> en sy het haar eersgebore Seun gebaar en
Hom toegedraai in doeke en Hom in die krip neergelê, omdat daar vir
hulle geen plek in die herberg was nie.

<span id="an_2:8">2:8</span> En daar was herders in dieselfde
landstreek, wat in die oop veld gebly en in die nag oor hulle skape wag
gehou het.

<span id="an_2:9">2:9</span> En meteens staan daar 'n engel van die Here
by hulle, en die heerlikheid van die Here het rondom hulle geskyn en
groot vrees het hulle oorweldig.

<span id="an_2:10">2:10</span> En die engel sê vir hulle: Moenie vrees
nie, want kyk, ek bring julle 'n goeie tyding van groot blydskap wat vir
die hele volk sal wees,

<span id="an_2:11">2:11</span> dat vir julle vandag in die stad van
Dawid gebore is die Saligmaker wat Christus, die Here, is.

<span id="an_2:12">2:12</span> En dit is vir julle die teken: julle sal
'n Kindjie vind wat in doeke toegedraai is en wat in die krip lê.

<span id="an_2:13">2:13</span> En skielik was daar saam met die engel 'n
menigte van die hemelse leërskare wat God prys en sê:

<span id="an_2:14">2:14</span> Eer aan God in die hoogste hemele en
vrede op aarde, in die mense 'n welbehae!

<span id="an_2:15">2:15</span> En toe die engele van hulle weggegaan het
na die hemel, sê die herders vir mekaar: Laat ons dan na Betlehem gaan
en hierdie ding sien wat gebeur het, wat die Here aan ons bekend gemaak
het.

<span id="an_2:16">2:16</span> En hulle het met haas gegaan en Maria en
Josef gevind en die kindjie wat in die krip lê.

<span id="an_2:17">2:17</span> En toe hulle dit gesien het, het hulle
oral die woord bekend gemaak wat aan hulle van dié Kindjie vertel is.

<span id="an_2:18">2:18</span> En almal wat dit gehoor het, was
verwonderd oor wat deur die herders aan hulle vertel is;

<span id="an_2:19">2:19</span> maar Maria het al hierdie woorde bewaar
en in haar hart oordink.

<span id="an_2:20">2:20</span> En die herders het teruggegaan en God
verheerlik en geprys oor alles wat hulle gehoor en gesien het, net soos
aan hulle gesê is.

<span id="an_2:21">2:21</span> En toe agt dae vervul was, dat hulle die
Kindjie sou besny, het hulle Hom Jesus genoem, die naam wat deur die
engel gegee is voor sy ontvangenis in die moederskoot.

<span id="an_2:22">2:22</span> En nadat die dae van haar reiniging
volgens die wet van Moses vervul was, het hulle Hom na Jerusalem gebring
om Hom aan die Here voor te stel,

<span id="an_2:23">2:23</span> soos geskrywe is in die wet van die Here:
Elke manlike kind wat die moederskoot open, sal heilig vir die Here
genoem word;

<span id="an_2:24">2:24</span> en om die offer te gee volgens wat gesê
is in die wet van die Here: 'n paar tortelduiwe of twee jong duiwe.

<span id="an_2:25">2:25</span> En daar was 'n man in Jerusalem met die
naam van Símeon; en hierdie man was regverdig en vroom en het die
vertroosting van Israel verwag, en die Heilige Gees was op hom.

<span id="an_2:26">2:26</span> En aan hom was dit deur die Heilige Gees
geopenbaar dat hy die dood nie sou sien voordat hy die Christus van die
Here gesien het nie.

<span id="an_2:27">2:27</span> En hy het deur die Gees in die tempel
gekom; en toe die ouers die Kindjie Jesus inbring om met Hom te handel
volgens die gebruik van die wet,

<span id="an_2:28">2:28</span> het hy Hom in sy arms geneem en God
geloof en gesê:

<span id="an_2:29">2:29</span> Nou laat U, Here, u dienskneg gaan in
vrede volgens u woord,

<span id="an_2:30">2:30</span> omdat my oë u heil gesien het,

<span id="an_2:31">2:31</span> wat U berei het voor die oë van al die
volke--

<span id="an_2:32">2:32</span> 'n lig tot verligting van die nasies en
tot heerlikheid van u volk Israel.

<span id="an_2:33">2:33</span> En Josef en sy moeder het hulle verwonder
oor die dinge wat van Hom gesê is.

<span id="an_2:34">2:34</span> En Símeon het hulle geseën en aan Maria,
sy moeder, gesê: Kyk, hierdie Kind is bestemd tot 'n val en 'n
opstanding van baie in Israel en tot 'n teken wat weerspreek sal word--

<span id="an_2:35">2:35</span> ja, 'n swaard sal deur jou eie siel
gaan--sodat die gedagtes uit baie harte openbaar kan word.

<span id="an_2:36">2:36</span> En daar was Anna, 'n profetes, die dogter
van Fánuel, uit die stam van Aser. Sy was op baie ver gevorderde leeftyd
en het van haar maagdom af sewe jaar lank met haar man saamgelewe;

<span id="an_2:37">2:37</span> en sy was 'n weduwee van omtrent vier en
tagtig jaar. Sy het nie weggebly van die tempel nie, en met vaste en
gebede God gedien, nag en dag.

<span id="an_2:38">2:38</span> En sy het in dieselfde uur daar gekom en
die Here geprys en van Hom gespreek met almal in Jerusalem wat die
verlossing verwag het.

<span id="an_2:39">2:39</span> En toe hulle alles volbring het wat
volgens die wet van die Here was, het hulle teruggegaan na Galiléa, na
hulle stad Násaret.

<span id="an_2:40">2:40</span> En die Kindjie het gegroei en sterk
geword in die Gees en vol van wysheid. En die genade van God was op Hom.

<span id="an_2:41">2:41</span> En sy ouers was gewoond om elke jaar met
die paasfees na Jerusalem te gaan.

<span id="an_2:42">2:42</span> En toe Hy twaalf jaar oud was, het hulle,
volgens die gebruik van die fees, na Jerusalem opgegaan.

<span id="an_2:43">2:43</span> En nadat die feesdae vir hulle verby was,
en terwyl hulle teruggaan, het die Kind Jesus in Jerusalem agtergebly;
en Josef en sy moeder het dit nie geweet nie.

<span id="an_2:44">2:44</span> Maar omdat hulle gedink het dat Hy by die
reisgeselskap was, het hulle 'n dagreis ver gegaan en Hom onder die
familie en onder die bekendes gesoek.

<span id="an_2:45">2:45</span> En toe hulle Hom nie vind nie, het hulle
teruggegaan na Jerusalem en Hom gesoek.

<span id="an_2:46">2:46</span> En ná drie dae het hulle Hom in die
tempel gevind, terwyl Hy in die midde van die leraars sit en na hulle
luister en hulle uitvra.

<span id="an_2:47">2:47</span> En almal wat Hom gehoor het, was verbaas
oor sy verstand en sy antwoorde.

<span id="an_2:48">2:48</span> En toe hulle Hom sien, was hulle verslae.
En sy moeder sê vir Hom: Kind, waarom het jy so met ons gemaak? Kyk, jou
vader en ek het jou met angs gesoek.

<span id="an_2:49">2:49</span> En Hy sê vir hulle: Waarom het u My
gesoek? Het u nie geweet dat Ek in die dinge van my Vader moet wees nie?

<span id="an_2:50">2:50</span> En hulle het die woord wat Hy aan hulle
gesê het, nie verstaan nie.

<span id="an_2:51">2:51</span> En Hy het saam met hulle gegaan en in
Násaret gekom, en Hy was hulle onderdanig. En sy moeder het al hierdie
dinge in haar hart bewaar.

<span id="an_2:52">2:52</span> En Jesus het toegeneem in wysheid en
grootte en in genade by God en die mense.

<span id="an_3:1">3:1</span> En in die vyftiende jaar van die regering
van keiser Tibérius, toe Pontius Pilatus goewerneur was van Judéa en
Herodes viervors van Galiléa, en Filippus, sy broer, viervors van Ituréa
en die land Trachonítus, en Lisánias viervors van Abiléne,

<span id="an_3:2">3:2</span> tydens die hoëpriesterskap van Annas en
Kájafas, het die woord van God gekom tot Johannes, die seun van Sagaría,
in die woestyn.

<span id="an_3:3">3:3</span> En hy het gekom in die hele omtrek van die
Jordaan en die doop van bekering tot vergifnis van sondes verkondig;

<span id="an_3:4">3:4</span> soos geskrywe is in die boek van die woorde
van Jesaja, die profeet, waar hy sê: Die stem van een wat roep in die
woestyn: Berei die weg van die Here, maak sy paaie reguit.

<span id="an_3:5">3:5</span> Elke dal moet opgevul word en elke berg en
heuwel wegsak; en die krom draaie sal 'n reguit pad word en die skurwe
plekke gelyk weë.

<span id="an_3:6">3:6</span> En alle vlees sal die heil van God sien.

<span id="an_3:7">3:7</span> Toe sê hy vir die skare wat uitgegaan het
om deur hom gedoop te word: Addergeslag, wie het julle aangewys om te
vlug vir die toorn wat aan kom is?

<span id="an_3:8">3:8</span> Dra dan vrugte wat by die bekering pas, en
moenie by julleself begin sê: Ons het Abraham as vader nie; want ek sê
vir julle dat God mag het om uit hierdie klippe kinders vir Abraham te
verwek.

<span id="an_3:9">3:9</span> Maar die byl lê ook al teen die wortel van
die bome. Elke boom dan wat geen goeie vrugte dra nie, word uitgekap en
in die vuur gegooi.

<span id="an_3:10">3:10</span> En die skare het hom gevra en gesê: Wat
moet ons dan doen?

<span id="an_3:11">3:11</span> En hy antwoord en sê vir hulle: Wie twee
kledingstukke het, moet meedeel aan hom wat nie het nie; en wie voedsel
het, moet dieselfde doen.

<span id="an_3:12">3:12</span> En tollenaars het ook gekom om gedoop te
word, en vir hom gesê: Meester, wat moet ons doen?

<span id="an_3:13">3:13</span> En hy antwoord hulle: Moenie meer
invorder as wat julle voorgeskrywe is nie.

<span id="an_3:14">3:14</span> En die soldate het hom ook gevra en gesê:
En ons, wat moet ons doen? En hy sê vir hulle: Julle moet niemand geweld
aandoen of iets afpers nie; en wees tevrede met julle soldy.

<span id="an_3:15">3:15</span> En terwyl die volk in verwagting was, en
almal in hulle hart oorweeg het aangaande Johannes of hy nie miskien die
Christus was nie,

<span id="an_3:16">3:16</span> antwoord Johannes almal en sê: Ek doop
julle wel met water, maar Hy kom wat sterker is as ek, wie se skoenriem
ek nie waardig is om los te maak nie--Hy sal julle doop met die Heilige
Gees en met vuur.

<span id="an_3:17">3:17</span> Sy skop is in sy hand, en Hy sal sy
dorsvloer deur en deur skoonmaak en sy koring saambring in sy skuur,
maar die kaf met onuitbluslike vuur verbrand.

<span id="an_3:18">3:18</span> Hy het dan ook met baie ander vermaninge
die evangelie aan die volk verkondig.

<span id="an_3:19">3:19</span> Maar toe Herodes, die viervors, deur hom
bestraf is oor Heródias, die vrou van Filippus, sy broer, en oor al die
slegte dinge wat Herodes gedoen het,

<span id="an_3:20">3:20</span> het hy by alles nog dit gevoeg, dat hy
Johannes in die gevangenis opgesluit het.

<span id="an_3:21">3:21</span> En toe die hele volk gedoop en Jesus ook
gedoop is, en Hy besig was om te bid, het die hemel oopgegaan;

<span id="an_3:22">3:22</span> en die Heilige Gees het in liggaamlike
gedaante soos 'n duif op Hom neergedaal; en 'n stem het uit die hemel
gekom wat sê: U is my geliefde Seun; in U het Ek 'n welbehae.

<span id="an_3:23">3:23</span> En Hy, Jesus, was omtrent dertig jaar oud
toe Hy begin leer het; en Hy was, soos hulle gemeen het, die seun van
Josef, die seun van Eli,

<span id="an_3:24">3:24</span> die seun van Mattat, die seun van Levi,
die seun van Melgi, die seun van Janna, die seun van Josef,

<span id="an_3:25">3:25</span> die seun van Mattatías, die seun van
Amos, die seun van Nahum, die seun van Esli, die seun van Nággai,

<span id="an_3:26">3:26</span> die seun van Maät, die seun van
Mattatías, die seun van Sémeï, die seun van Josef, die seun van Juda,

<span id="an_3:27">3:27</span> die seun van Jóhanan, die seun van Resa,
die seun van Serubbábel, die seun van Seáltiël, die seun van Neríja,

<span id="an_3:28">3:28</span> die seun van Melgi, die seun van Addi,
die seun van Kosam, die seun van Elmódam, die seun van Er,

<span id="an_3:29">3:29</span> die seun van Joses, die seun van Eliëser,
die seun van Jorim, die seun van Mattat, die seun van Levi,

<span id="an_3:30">3:30</span> die seun van Símeon, die seun van Juda,
die seun van Josef, die seun van Jonan, die seun van Éljakim,

<span id="an_3:31">3:31</span> die seun van Meléas, die seun van Mainan,
die seun van Máttata, die seun van Natan, die seun van Dawid,

<span id="an_3:32">3:32</span> die seun van Isai, die seun van Obed, die
seun van Boas, die seun van Salmon, die seun van Nagson,

<span id="an_3:33">3:33</span> die seun van Ammínadab, die seun van Ram,
die seun van Hesron, die seun van Peres, die seun van Juda,

<span id="an_3:34">3:34</span> die seun van Jakob, die seun van Isak,
die seun van Abraham, die seun van Tera, die seun van Nahor,

<span id="an_3:35">3:35</span> die seun van Serug, die seun van Rehu,
die seun van Peleg, die seun van Heber, die seun van Sela,

<span id="an_3:36">3:36</span> die seun van Kainan, die seun van
Arpágsad, die seun van Sem, die seun van Noag, die seun van Lameg,

<span id="an_3:37">3:37</span> die seun van Metúsala, die seun van
Henog, die seun van Jered, die seun van Mehaláleël, die seun van Kenan,

<span id="an_3:38">3:38</span> die seun van Enos, die seun van Set, die
seun van Adam, die seun van God.

<span id="an_4:1">4:1</span> En Jesus het vol van die Heilige Gees
teruggekeer van die Jordaan af, en is deur die Gees in die woestyn
gelei,

<span id="an_4:2">4:2</span> waar Hy veertig dae lank deur die duiwel
versoek is; en Hy het niks geëet in dié dae nie; en toe hulle verby was,
het Hy naderhand honger geword.

<span id="an_4:3">4:3</span> Toe sê die duiwel vir Hom: As U die Seun
van God is, sê vir hierdie klip dat dit brood moet word.

<span id="an_4:4">4:4</span> Maar Jesus antwoord en sê vir hom: Daar is
geskrywe: Die mens sal nie van brood alleen lewe nie, maar van elke
woord van God.

<span id="an_4:5">4:5</span> Toe bring die duiwel Hom op 'n hoë berg en
wys Hom al die koninkryke van die wêreld in 'n oomblik se tyd.

<span id="an_4:6">4:6</span> En die duiwel sê vir Hom: Ek sal U al
hierdie mag gee en hulle heerlikheid, want dit is aan my oorgegee, en ek
gee dit aan wie ek wil.

<span id="an_4:7">4:7</span> As U my dan aanbid, sal alles aan U
behoort.

<span id="an_4:8">4:8</span> En Jesus antwoord en sê vir hom: Gaan weg
agter My, Satan, want daar is geskrywe: Die Here jou God moet jy aanbid
en Hom alleen dien.

<span id="an_4:9">4:9</span> Toe bring hy Hom na Jerusalem en stel Hom
op die dak van die tempel en sê vir Hom: As U die Seun van God is, werp
Uself hiervandaan neer.

<span id="an_4:10">4:10</span> Want daar is geskrywe: Hy sal sy engele
bevel gee aangaande U om U te bewaar,

<span id="an_4:11">4:11</span> en hulle sal U op die hande dra, sodat U
nie miskien u voet teen 'n klip stamp nie.

<span id="an_4:12">4:12</span> En Jesus antwoord en sê vir hom: Daar is
gesê: Jy mag die Here jou God nie versoek nie.

<span id="an_4:13">4:13</span> En toe die duiwel elke versoeking
geëindig het, het hy 'n tyd lank van Hom gewyk.

<span id="an_4:14">4:14</span> En Jesus het in die krag van die Gees na
Galiléa teruggekeer, en daar het 'n gerug aangaande Hom deur die hele
omtrek uitgegaan;

<span id="an_4:15">4:15</span> en Hy het in hulle sinagoges geleer en is
deur almal geprys.

<span id="an_4:16">4:16</span> Toe kom Hy in Násaret waar Hy opgevoed
was; en soos Hy gewoond was, gaan Hy op die sabbatdag in die sinagoge en
staan op om te lees.

<span id="an_4:17">4:17</span> En die boek van die profeet Jesaja is aan
Hom oorhandig; en toe Hy die boek oopmaak, kry Hy die plek waar geskrywe
is:

<span id="an_4:18">4:18</span> Die Gees van die Here is op My, omdat Hy
My gesalf het om die evangelie aan die armes te bring. Hy het My gestuur
om die wat verbryseld van hart is, te genees;

<span id="an_4:19">4:19</span> om aan gevangenes vrylating te verkondig
en aan blindes herstel van gesig; om die wat gebroke is, in vryheid weg
te stuur; om die aangename jaar van die Here aan te kondig.

<span id="an_4:20">4:20</span> En nadat Hy die boek toegemaak en aan die
dienaar teruggegee het, gaan Hy sit, en die oë van almal in die sinagoge
was op Hom gevestig.

<span id="an_4:21">4:21</span> Toe begin Hy vir hulle te sê: Vandag is
hierdie Skrif in julle ore vervul.

<span id="an_4:22">4:22</span> En almal het vir Hom getuienis gegee en
was verwonderd oor die aangename woorde wat uit sy mond kom; en hulle
sê: Is Hy nie die seun van Josef nie?

<span id="an_4:23">4:23</span> En Hy antwoord hulle: Julle sal My
ongetwyfeld hierdie spreekwoord toevoeg: Geneesheer, genees uself! Alles
wat ons hoor wat in Kapérnaüm gebeur het, doen dit hier in u vaderstad
ook.

<span id="an_4:24">4:24</span> En Hy sê: Voorwaar Ek sê vir julle, geen
profeet is aangenaam in sy vaderland nie.

<span id="an_4:25">4:25</span> Maar Ek sê vir julle met waarheid, daar
was baie weduwees in Israel in die dae van Elía toe die hemel toegesluit
was drie jaar en ses maande lank, toe daar 'n groot hongersnood gekom
het in die hele land,

<span id="an_4:26">4:26</span> en na nie een van hulle is Elía gestuur
nie, behalwe na Sarfat in Sidon, na 'n weduwee.

<span id="an_4:27">4:27</span> En daar was baie melaatses in Israel in
die tyd van Elísa, die profeet, en nie een van hulle is gereinig nie,
behalwe Naäman, die Síriër.

<span id="an_4:28">4:28</span> En almal in die sinagoge is met woede
vervul toe hulle dit hoor;

<span id="an_4:29">4:29</span> en hulle het opgestaan en Hom uit die
stad uitgedryf en Hom gebring tot op die rand van die berg waarop hulle
stad gebou was, om Hom van die krans af te gooi.

<span id="an_4:30">4:30</span> Maar Hy het tussen hulle deur geloop en
weggegaan.

<span id="an_4:31">4:31</span> En Hy het afgekom na Kapérnaüm, 'n stad
van Galiléa, en hulle op die sabbat geleer.

<span id="an_4:32">4:32</span> En hulle was verslae oor sy leer, want sy
woord was met gesag.

<span id="an_4:33">4:33</span> En in die sinagoge was daar 'n man met
die gees van 'n onreine duiwel, en hy het met 'n groot stem uitgeskreeu

<span id="an_4:34">4:34</span> en gesê: Ha! wat het ons met U te doen,
Jesus, Nasaréner? Het U gekom om ons te verdelg? Ek ken U, wie U is: die
Heilige van God!

<span id="an_4:35">4:35</span> En Jesus het hom bestraf en gesê: Bly
stil, en gaan uit hom uit! En die duiwel het hom tussen hulle neergegooi
en uit hom uitgegaan sonder om hom seer te maak.

<span id="an_4:36">4:36</span> Toe kom daar verbaasdheid oor almal, en
hulle praat met mekaar en sê: Wat vir 'n woord is dit, dat Hy met gesag
en mag die onreine geeste gebied, en hulle gaan uit!

<span id="an_4:37">4:37</span> En daar het 'n gerug aangaande Hom
uitgegaan na elke plek van die omgewing.

<span id="an_4:38">4:38</span> En Hy het opgestaan uit die sinagoge en
in die huis van Simon gekom. En Simon se skoonmoeder was aangetas deur
'n hewige koors, en hulle het Hom geraadpleeg oor haar.

<span id="an_4:39">4:39</span> Toe gaan Hy oor haar staan en bestraf die
koors, en dit het haar verlaat, en sy het onmiddellik opgestaan en hulle
bedien.

<span id="an_4:40">4:40</span> En toe die son ondergaan, het almal hulle
siekes, mense met allerhande kwale, na Hom gebring, en Hy het een vir
een van hulle die hande opgelê en hulle gesond gemaak.

<span id="an_4:41">4:41</span> En duiwels het ook uit baie uitgegaan en
geskreeu en gesê: U is die Christus, die Seun van God! En Hy het hulle
bestraf en nie toegelaat om te praat nie, omdat hulle geweet het dat Hy
die Christus was.

<span id="an_4:42">4:42</span> En toe dit dag geword het, het Hy
uitgegaan en na 'n verlate plek vertrek; en die skare het Hom gesoek en
by Hom gekom en Hom teëgehou, dat Hy nie van hulle sou weggaan nie.

<span id="an_4:43">4:43</span> Maar Hy het vir hulle gesê: Ek moet aan
die ander stede ook die evangelie van die koninkryk van God bring, want
daarvoor is Ek gestuur.

<span id="an_4:44">4:44</span> En Hy het verder in die sinagoges van
Galiléa gepreek.

<span id="an_5:1">5:1</span> En toe die skare by Hom aandring om die
woord van God te hoor, gaan Hy by die meer Gennésaret staan

<span id="an_5:2">5:2</span> en sien twee skuite aan die kant van die
meer lê; maar die vissers het van hulle af weggegaan en was besig om die
nette uit te spoel.

<span id="an_5:3">5:3</span> Toe klim Hy in een van die skuite wat aan
Simon behoort het, en vra hom om 'n entjie van die land af weg te vaar,
en Hy het gaan sit en die skare van die skuit uit geleer.

<span id="an_5:4">5:4</span> En toe Hy ophou met spreek, sê Hy vir
Simon: Vaar uit na die diep water en laat julle nette sak om te vang.

<span id="an_5:5">5:5</span> En Simon antwoord en sê vir Hom: Meester,
ons het die hele nag deur hard gewerk en niks gevang nie; maar op u
woord sal ek die net laat sak.

<span id="an_5:6">5:6</span> En toe hulle dit gedoen het, het hulle 'n
groot menigte visse ingesluit; en hulle net wou skeur.

<span id="an_5:7">5:7</span> Daarop wink hulle vir hul maats in die
ander skuit om hulle te kom help. En hulle het gekom en altwee die
skuite vol gemaak, sodat hulle amper gesink het.

<span id="an_5:8">5:8</span> En toe Simon Petrus dit sien, val hy neer
aan die knieë van Jesus en sê: Gaan weg van my, Here, want ek is 'n
sondige man!

<span id="an_5:9">5:9</span> Want verbaasdheid het hom aangegryp en
almal wat by hom was, oor die vangs van visse wat hulle gemaak het;

<span id="an_5:10">5:10</span> en net so ook vir Jakobus en Johannes,
die seuns van Sebedéüs, wat Simon se maats was. En Jesus sê vir Simon:
Moenie vrees nie; van nou af sal jy mense vang.

<span id="an_5:11">5:11</span> En nadat hulle die skuite aan land
gebring het, het hulle alles verlaat en Hom gevolg.

<span id="an_5:12">5:12</span> En terwyl Hy in een van die stede was,
kom daar 'n man vol van melaatsheid; en toe hy Jesus sien, val hy op sy
aangesig en smeek Hom en sê: Here, as U wil, kan U my reinig.

<span id="an_5:13">5:13</span> Daarop steek Hy die hand uit en raak hom
aan en sê: Ek wil, word gereinig! En dadelik het die melaatsheid hom
verlaat.

<span id="an_5:14">5:14</span> Toe gee Hy hom bevel om dit aan niemand
te vertel nie; maar, sê Hy, gaan vertoon jou aan die priester en offer
vir jou reiniging, soos Moses voorgeskrywe het, vir hulle tot 'n
getuienis.

<span id="an_5:15">5:15</span> Maar die gerug aangaande Hom is nog meer
versprei, en groot menigtes het bymekaargekom om te luister en deur Hom
van hulle siektes genees te word.

<span id="an_5:16">5:16</span> Maar Hy het Hom in verlate plekke
teruggetrek en gebid.

<span id="an_5:17">5:17</span> En op een van dié dae was Hy besig om te
leer; en Fariseërs en wetgeleerdes wat gekom het uit elke dorp van
Galiléa en Judéa en uit Jerusalem, het daar gesit, en daar was krag van
die Here om hulle te genees.

<span id="an_5:18">5:18</span> En daar het manne 'n mens wat verlam was,
op 'n bed gebring, en hulle het probeer om hom in te bring en voor Hom
neer te sit.

<span id="an_5:19">5:19</span> En toe hulle vanweë die skare geen kans
sien om hom in te bring nie, klim hulle op die dak en laat hom met die
bed afsak deur die panne tussen die mense in en voor Jesus.

<span id="an_5:20">5:20</span> En toe Hy hulle geloof sien, sê Hy vir
hom: Mens, jou sondes is jou vergewe.

<span id="an_5:21">5:21</span> En die skrifgeleerdes en die Fariseërs
het begin redeneer en sê: Wie is Hy wat so godslasterlik praat? Wie kan
sondes vergewe behalwe God alleen?

<span id="an_5:22">5:22</span> Maar Jesus het hulle redeneringe gemerk,
en Hy antwoord en sê vir hulle: Wat redeneer julle in jul harte?

<span id="an_5:23">5:23</span> Wat is makliker, om te sê: Jou sondes is
jou vergewe; of om te sê: Staan op en loop?

<span id="an_5:24">5:24</span> Maar dat julle kan weet dat die Seun van
die mens mag het om op aarde sondes te vergewe sê Hy vir die verlamde
man: Ek sê vir jou, staan op, neem jou bed op en gaan na jou huis toe.

<span id="an_5:25">5:25</span> Hy staan toe onmiddellik voor hulle op,
neem die bed op waar hy op gelê het, en gaan na sy huis, terwyl hy God
verheerlik.

<span id="an_5:26">5:26</span> En verbasing het almal aangegryp, en
hulle het God verheerlik en is met vrees vervul en het gesê: Ons het
vandag ongelooflike dinge gesien.

<span id="an_5:27">5:27</span> En ná hierdie dinge het Hy uitgegaan en
'n tollenaar met die naam van Levi by die tolhuis sien sit en vir hom
gesê: Volg My.

<span id="an_5:28">5:28</span> En hy het alles verlaat en opgestaan en
Hom gevolg.

<span id="an_5:29">5:29</span> En Levi het 'n groot feesmaal vir Hom in
sy huis gegee; en daar was 'n groot menigte van tollenaars en ander wat
saam met hulle aan tafel was.

<span id="an_5:30">5:30</span> En hulle skrifgeleerdes en die Fariseërs
het by sy dissipels gemurmureer en gesê: Waarom eet en drink julle saam
met die tollenaars en sondaars?

<span id="an_5:31">5:31</span> En Jesus antwoord en sê vir hulle: Die
wat gesond is, het die geneesheer nie nodig nie, maar die wat ongesteld
is.

<span id="an_5:32">5:32</span> Ek het nie gekom om regverdiges te roep
nie, maar sondaars tot bekering.

<span id="an_5:33">5:33</span> Toe sê hulle vir Hom: Waarom vas die
dissipels van Johannes dikwels en doen gebede; so ook dié van die
Fariseërs; maar u dissipels eet en drink?

<span id="an_5:34">5:34</span> En Hy sê vir hulle: Kan julle die
bruilofsgaste dan laat vas solank as die bruidegom by hulle is?

<span id="an_5:35">5:35</span> Maar daar sal dae kom wanneer die
bruidegom van hulle weggeneem word; dan sal hulle vas, in daardie dae.

<span id="an_5:36">5:36</span> En Hy het ook aan hulle 'n gelykenis
vertel: Niemand sit 'n lap van 'n nuwe kleed op 'n ou kleed nie; anders
skeur dit die nuwe ook, en die lap wat van die nuwe af kom, pas nie by
die oue nie.

<span id="an_5:37">5:37</span> En niemand gooi nuwe wyn in ou leersakke
nie; anders sal die nuwe wyn die sakke skeur, en dit sal uitloop, en die
sakke sal vergaan.

<span id="an_5:38">5:38</span> Maar nuwe wyn moet in nuwe sakke gegooi
word, en altwee word saam behou.

<span id="an_5:39">5:39</span> En niemand wat ou wyn gedrink het, wil
dadelik nuwe hê nie; want hy sê: Die oue is beter.

<span id="an_6:1">6:1</span> En op die tweede eerste sabbat het Hy deur
die gesaaides geloop, en sy dissipels het die are gepluk en met hulle
hande uitgevrywe en geëet.

<span id="an_6:2">6:2</span> Toe sê sommige van die Fariseërs vir hulle:
Waarom doen julle wat nie geoorloof is om op die sabbat te doen nie?

<span id="an_6:3">6:3</span> En Jesus antwoord en sê vir hulle: Het
julle dan nie gelees wat Dawid gedoen het nie--toe hy honger gehad het,
hy en die wat by hom was--

<span id="an_6:4">6:4</span> hoe hy in die huis van God gegaan en die
toonbrode geneem en geëet het, en ook aan die wat by hom was, gegee het,
wat hulle nie geoorloof was om te eet nie, maar net vir die priesters
alleen?

<span id="an_6:5">6:5</span> Toe sê Hy vir hulle: Die Seun van die mens
is Here óók van die sabbat.

<span id="an_6:6">6:6</span> En op 'n ander sabbat het Hy in die
sinagoge gegaan en geleer. En daar was 'n man, en sy regterhand was
uitgedor.

<span id="an_6:7">6:7</span> En die skrifgeleerdes en die Fariseërs het
Hom in die oog gehou, of Hy op die sabbat gesond maak, sodat hulle 'n
aanklag teen Hom kon vind.

<span id="an_6:8">6:8</span> Maar Hy het hulle gedagtes geken en vir die
man met die verdorde hand gesê: Staan op hier in hul midde. En hy het
opgestaan.

<span id="an_6:9">6:9</span> Toe sê Jesus vir hulle: Ek sal aan julle 'n
vraag stel: wat is geoorloof op die sabbat--om goed te doen of kwaad te
doen; om 'n lewe te red of óm te bring?

<span id="an_6:10">6:10</span> En nadat Hy almal rondom aangekyk het, sê
Hy vir die man: Steek jou hand uit! En hy het dit gedoen; en sy hand is
herstel, gesond soos die ander een.

<span id="an_6:11">6:11</span> En hulle is met uitsinnigheid vervul en
het met mekaar gepraat wat hulle aan Jesus sou doen.

<span id="an_6:12">6:12</span> En Hy het in daardie dae uitgegaan na die
berg om te bid en die nag in die gebed tot God deurgebring.

<span id="an_6:13">6:13</span> En toe dit dag geword het, het Hy sy
dissipels na Hom geroep en twaalf van hulle uitgekies, wat Hy apostels
genoem het:

<span id="an_6:14">6:14</span> Simon wat Hy Petrus genoem het, en
Andréas, sy broer; Jakobus en Johannes; Filippus en Bartholoméüs;

<span id="an_6:15">6:15</span> Matthéüs en Thomas; Jakobus, die seun van
Alféüs, en Simon wat Yweraar genoem word;

<span id="an_6:16">6:16</span> Judas, die seun van Jakobus, en Judas
Iskáriot, wat die verraaier geword het.

<span id="an_6:17">6:17</span> En Hy het met hulle afgeklim en op 'n
gelyk plek gaan staan, en daar was 'n skare van sy dissipels en 'n groot
menigte van die volk van die hele Judéa en Jerusalem en die kusstreek
van Tirus en Sidon af,

<span id="an_6:18">6:18</span> wat gekom het om Hom te hoor en van hulle
kwale genees te word; en die wat gekwel was deur onreine geeste, is ook
genees.

<span id="an_6:19">6:19</span> En die hele skare het probeer om Hom aan
te raak, omdat krag van Hom uitgegaan het, en Hy het almal gesond
gemaak.

<span id="an_6:20">6:20</span> Toe slaan Hy sy oë op oor sy dissipels en
sê: Salig is julle, armes, want aan julle behoort die koninkryk van God.

<span id="an_6:21">6:21</span> Salig is julle wat nou honger het, want
julle sal versadig word. Salig is julle wat nou ween, want julle sal
lag.

<span id="an_6:22">6:22</span> Salig is julle wanneer die mense julle
haat, en wanneer hulle julle verstoot en beledig en jul naam weggooi
soos iets wat sleg is, ter wille van die Seun van die mens.

<span id="an_6:23">6:23</span> Wees bly in daardie dag en spring op,
want kyk, julle loon is groot in die hemel, want hulle vaders het net so
aan die profete gedoen.

<span id="an_6:24">6:24</span> Maar wee julle, rykes, want julle het jul
troos weg.

<span id="an_6:25">6:25</span> Wee julle wat vol is, want julle sal
honger ly. Wee julle wat nou lag, want julle sal treur en ween.

<span id="an_6:26">6:26</span> Wee julle wanneer al die mense goed van
julle praat, want hulle vaders het net so aan die valse profete gedoen.

<span id="an_6:27">6:27</span> Maar Ek sê vir julle wat luister: Julle
moet jul vyande liefhê en goed doen aan die wat vir julle haat.

<span id="an_6:28">6:28</span> Seën die wat vir julle vervloek, en bid
vir die wat julle beledig.

<span id="an_6:29">6:29</span> Aan hom wat jou op die wang slaan, moet
jy ook die ander een aanbied; en aan hom wat jou bo-kleed neem, moet jy
ook die onderkleed nie weier nie.

<span id="an_6:30">6:30</span> Maar gee aan elkeen wat jou iets vra, en
eis jou goed nie terug van hom wat dit neem nie.

<span id="an_6:31">6:31</span> En soos julle wil hê dat die mense aan
julle moet doen, so moet julle ook aan hulle doen.

<span id="an_6:32">6:32</span> En as julle dié liefhet wat vir julle
liefhet, watter dank het julle? Want die sondaars het ook dié lief wat
vir hulle liefhet.

<span id="an_6:33">6:33</span> En as julle goed doen aan die wat aan
julle goed doen, watter dank het julle? Want die sondaars doen ook
dieselfde.

<span id="an_6:34">6:34</span> En as julle leen aan dié van wie julle
hoop om terug te ontvang, watter dank het julle? Want die sondaars leen
ook aan die sondaars, om net soveel terug te ontvang.

<span id="an_6:35">6:35</span> Maar julle moet jul vyande liefhê en goed
doen en leen sonder om iets terug te verwag, en julle loon sal groot
wees; en julle sal kinders van die Allerhoogste wees; want Hy self is
goedertieren oor die ondankbares en slegtes.

<span id="an_6:36">6:36</span> Wees dan barmhartig, soos julle Vader ook
barmhartig is.

<span id="an_6:37">6:37</span> En julle moet nie oordeel nie, dan sal
julle nooit geoordeel word nie. Julle moet nie veroordeel nie, dan sal
julle nooit veroordeel word nie. Spreek vry, en julle sal vrygespreek
word.

<span id="an_6:38">6:38</span> Gee, en aan julle sal gegee word. 'n
Goeie maat wat ingedruk en geskud en oorlopend is, sal hulle in jul
skoot gee, want met dieselfde maat waarmee julle meet, sal weer vir
julle gemeet word.

<span id="an_6:39">6:39</span> En Hy het vir hulle 'n gelykenis
uitgespreek: 'n Blinde kan tog nie 'n blinde lei nie! Sal hulle nie
altwee in die sloot val nie?

<span id="an_6:40">6:40</span> 'n Leerling is nie bo sy meester nie;
maar elkeen wat volleerd is, sal soos sy meester wees.

<span id="an_6:41">6:41</span> En waarom sien jy die splinter in die oog
van jou broeder, maar die balk wat in jou eie oog is, merk jy nie op
nie?

<span id="an_6:42">6:42</span> Of hoe kan jy vir jou broeder sê:
Broeder, laat my toe om die splinter wat in jou oog is, uit te haal,
terwyl jy self die balk wat in jou oog is, nie sien nie? Geveinsde, haal
eers die balk uit jou oog uit, en dan sal jy goed sien om die splinter
wat in jou broeder se oog is, uit te haal.

<span id="an_6:43">6:43</span> Want dit is nie 'n goeie boom wat slegte
vrugte dra nie, en ook nie 'n slegte boom wat goeie vrugte dra nie.

<span id="an_6:44">6:44</span> Want elke boom word geken aan sy eie
vrugte. Van dorings pluk 'n mens tog nie vye nie, en 'n mens sny ook nie
druiwe van 'n doringbos nie.

<span id="an_6:45">6:45</span> Die goeie mens bring uit die goeie skat
van sy hart te voorskyn wat goed is; en die slegte mens bring uit die
slegte skat van sy hart te voorskyn wat sleg is; want uit die oorvloed
van die hart spreek sy mond.

<span id="an_6:46">6:46</span> En wat noem julle My: Here, Here! en doen
nie wat Ek sê nie?

<span id="an_6:47">6:47</span> Elkeen wat na My toe kom en na my woorde
luister en dit doen Ek sal julle wys soos wie hy is.

<span id="an_6:48">6:48</span> Hy is soos 'n man wat 'n huis bou, wat
gegrawe en diep ingegaan en die fondament op die rots gelê het; en toe
die vloedwater kom en die stroom teen daardie huis losbreek, kon hy dit
nie beweeg nie, omdat sy fondament op die rots was.

<span id="an_6:49">6:49</span> Maar wie dit hoor en dit nie doen nie, is
soos 'n man wat 'n huis sonder fondament op die grond bou, en die stroom
het daarteen losgebreek en dit het dadelik geval, en die instorting van
daardie huis was groot.

<span id="an_7:1">7:1</span> En nadat Hy voor die ore van die volk al sy
woorde beëindig het, het Hy in Kapérnaüm ingegaan.

<span id="an_7:2">7:2</span> En die dienskneg van 'n sekere hoofman oor
honderd, wat vir hom baie werd was, was ongesteld en het op sterwe gelê.

<span id="an_7:3">7:3</span> Toe hy dan van Jesus hoor, het hy
ouderlinge van die Jode na Hom gestuur met die versoek aan Hom dat Hy
moes kom en sy dienskneg gesond maak.

<span id="an_7:4">7:4</span> En toe hulle by Jesus kom, het hulle Hom
dringend gesmeek en gesê: Hy is dit werd dat U dit vir hom doen;

<span id="an_7:5">7:5</span> want hy het ons volk lief en het self die
sinagoge vir ons gebou.

<span id="an_7:6">7:6</span> En Jesus het saam met hulle gegaan; maar
toe Hy nie meer ver van die huis af was nie, stuur die hoofman oor
honderd vriende na Hom om vir Hom te sê: Here, moenie moeite doen nie,
want ek is nie werd dat U onder my dak inkom nie.

<span id="an_7:7">7:7</span> Daarom het ek my ook nie waardig geag om na
U te gaan nie; sê dit maar met 'n woord, en my kneg sal gesond word.

<span id="an_7:8">7:8</span> Want ek is ook 'n man wat aan gesag
onderworpe is, en ek het soldate onder my; en vir hierdie een sê ek:
Gaan! en hy gaan; en vir 'n ander een: Kom! en hy kom; en vir my
dienskneg: Doen dit! en hy doen dit.

<span id="an_7:9">7:9</span> Toe Jesus dit hoor, was Hy oor hom
verwonderd, en Hy draai Hom om en sê vir die skare wat Hom volg: Ek sê
vir julle, selfs in Israel het Ek so 'n groot geloof nie gevind nie.

<span id="an_7:10">7:10</span> En toe die wat gestuur was, teruggaan na
die huis, vind hulle die siek dienskneg gesond.

<span id="an_7:11">7:11</span> En die dag daarna was Hy op weg na 'n
stad met die naam van Nain; en baie van sy dissipels en 'n groot menigte
het saam met Hom gegaan.

<span id="an_7:12">7:12</span> En toe Hy naby die poort van die stad
kom, word daar net 'n dooie uitgedra, die enigste seun van sy moeder, en
sy was 'n weduwee; en 'n groot menigte van die stad was by haar.

<span id="an_7:13">7:13</span> En toe die Here haar sien, het Hy innig
jammer vir haar gevoel en vir haar gesê: Moenie ween nie!

<span id="an_7:14">7:14</span> En Hy het nader gegaan en die baar
aangeraak. Daarop staan die draers stil. En Hy sê: Jongman, Ek sê vir
jou, staan op!

<span id="an_7:15">7:15</span> En die dooie het regop gaan sit en begin
praat; en Hy het hom aan sy moeder teruggegee.

<span id="an_7:16">7:16</span> En vrees het almal aangegryp terwyl hulle
God verheerlik en sê: 'n Groot profeet het onder ons opgestaan; en: God
het sy volk besoek.

<span id="an_7:17">7:17</span> En hierdie woord aangaande Hom het
uitgegaan in die hele Judéa en in die hele omtrek.

<span id="an_7:18">7:18</span> En die dissipels van Johannes het hom van
al hierdie dinge berig gebring.

<span id="an_7:19">7:19</span> En Johannes het sekere twee van sy
dissipels na hom geroep en hulle na Jesus gestuur en gesê: Is U die Een
wat sou kom, of moet ons 'n ander een verwag?

<span id="an_7:20">7:20</span> En toe die manne by Hom kom, sê hulle:
Johannes die Doper het ons na U gestuur en gesê: Is U die Een wat sou
kom, of moet ons 'n ander een verwag?

<span id="an_7:21">7:21</span> En in dieselfde uur het Hy baie mense
genees van siektes en kwale en bose geeste, en aan baie blindes die
gesig geskenk.

<span id="an_7:22">7:22</span> En Jesus antwoord en sê vir hulle: Gaan
vertel aan Johannes wat julle sien en hoor: blindes sien weer, kreupeles
loop, melaatses word gereinig, dowes hoor, dooies word opgewek, aan
armes word die evangelie verkondig.

<span id="an_7:23">7:23</span> En salig is elkeen wat aan My nie
aanstoot neem nie.

<span id="an_7:24">7:24</span> En nadat die boodskappers van Johannes
weggegaan het, begin Hy vir die skare aangaande Johannes te sê: Wat het
julle uitgegaan in die woestyn om te aanskou? 'n Riet wat deur die wind
beweeg word?

<span id="an_7:25">7:25</span> Maar wat het julle uitgegaan om te sien?
'n Man met sagte klere aan? Kyk, die wat pragtige klere dra en in weelde
lewe, is in die paleise.

<span id="an_7:26">7:26</span> Maar wat het julle uitgegaan om te sien?
'n Profeet? Ja, Ek sê vir julle, nog baie meer as 'n profeet!

<span id="an_7:27">7:27</span> Dit is hy van wie daar geskrywe is: Kyk,
Ek stuur my boodskapper voor u aangesig, wat u weg voor U uit sal
regmaak.

<span id="an_7:28">7:28</span> Want Ek sê vir julle, onder die wat uit
vroue gebore is, is daar geen profeet groter as Johannes die Doper nie;
maar die kleinste in die koninkryk van God is groter as hy.

<span id="an_7:29">7:29</span> En toe die hele volk en die tollenaars
dit hoor, het hulle God geregverdig deur hulle te laat doop met die doop
van Johannes.

<span id="an_7:30">7:30</span> Maar die Fariseërs en die wetgeleerdes
het die raad van God aangaande hulle verwerp deur hulle nie deur hom te
laat doop nie.

<span id="an_7:31">7:31</span> Toe sê die Here: Waarmee sal Ek dan die
mense van hierdie geslag vergelyk, en waaraan is hulle gelyk?

<span id="an_7:32">7:32</span> Hulle is net soos kinders wat op die mark
sit en na mekaar roep en sê: Ons het vir julle op die fluit gespeel, en
julle het nie gedans nie; ons het vir julle 'n klaaglied gesing, en
julle het nie gehuil nie.

<span id="an_7:33">7:33</span> Want Johannes die Doper het gekom en het
nie brood geëet of wyn gedrink nie, en julle sê: Hy het 'n duiwel.

<span id="an_7:34">7:34</span> Die Seun van die mens het gekom en Hy eet
en drink, en julle sê: Daar is 'n mens wat 'n vraat en 'n wynsuiper is,
'n vriend van tollenaars en sondaars.

<span id="an_7:35">7:35</span> Maar die wysheid is geregverdig deur al
sy kinders.

<span id="an_7:36">7:36</span> En een van die Fariseërs het Hom genooi
om by hom te eet; en Hy het in die huis van die Fariseër gekom en aan
tafel gegaan.

<span id="an_7:37">7:37</span> En toe 'n vrou in die stad, wat 'n
sondares was, verneem dat Hy in die Fariseër se huis aan tafel was, het
sy 'n albaste fles met salf gebring

<span id="an_7:38">7:38</span> en agter by sy voete gaan staan en
geween; en sy het sy voete begin natmaak met haar trane en hulle
afgedroog met die hare van haar hoof; en sy het sy voete gesoen en met
salf gesalf.

<span id="an_7:39">7:39</span> Toe die Fariseër wat Hom genooi het, dit
sien, sê hy by homself: Hy, as Hy 'n profeet was, sou geweet het wie en
watter soort vrou dit is wat Hom aanraak; want sy is 'n sondares.

<span id="an_7:40">7:40</span> En Jesus antwoord en sê vir hom: Simon,
Ek het iets om aan jou te sê. En hy antwoord: Meester, spreek.

<span id="an_7:41">7:41</span> Hy sê toe: 'n Sekere geldskieter het twee
skuldenaars gehad; die een het vyf honderd pennings geskuld en die ander
een vyftig;

<span id="an_7:42">7:42</span> en omdat hulle niks gehad het om te
betaal nie, het hy dit aan altwee geskenk. Sê nou, wie van hulle sal hom
die meeste liefhê?

<span id="an_7:43">7:43</span> En Simon antwoord en sê: Ek veronderstel
dié een aan wie hy die meeste geskenk het. En Hy antwoord hom: Jy het
reg geoordeel.

<span id="an_7:44">7:44</span> Daarop draai Hy om na die vrou en sê vir
Simon: Sien jy hierdie vrou? Ek het in jou huis gekom--water het jy nie
vir my voete gegee nie; maar sy het met haar trane my voete natgemaak en
met die hare van haar hoof afgedroog.

<span id="an_7:45">7:45</span> 'n Soen het jy My nie gegee nie; maar sy
het, vandat sy ingekom het, nie opgehou om my voete te soen nie.

<span id="an_7:46">7:46</span> Met olie het jy my hoof nie gesalf nie;
maar sy het my voete met salf gesalf.

<span id="an_7:47">7:47</span> Daarom sê Ek vir jou: Haar sondes wat
baie is, is vergewe, want sy het baie liefgehad; maar hy vir wie weinig
vergewe is, het weinig lief.

<span id="an_7:48">7:48</span> En Hy sê vir haar: Jou sondes is vergewe.

<span id="an_7:49">7:49</span> Toe begin die wat aan tafel was, by
hulleself te sê: Wie is hierdie man wat selfs die sondes vergewe?

<span id="an_7:50">7:50</span> En Hy sê vir die vrou: Jou geloof het jou
gered; gaan in vrede.

<span id="an_8:1">8:1</span> En daarna het Hy die een stad en dorp ná
die ander deurgereis en gepreek en die evangelie van die koninkryk van
God verkondig; en die twaalf was saam met Hom,

<span id="an_8:2">8:2</span> ook sekere vroue wat genees was van bose
geeste en siektes: Maria wat Magdaléna genoem word, uit wie sewe duiwels
uitgegaan het,

<span id="an_8:3">8:3</span> en Johanna, die vrou van Gusa, 'n
bestuurder van Herodes, en Susanna en baie ander wat Hom almal met hulle
besittings gedien het.

<span id="an_8:4">8:4</span> En toe daar 'n groot menigte vergader, en
die wat uit die verskillende stede by Hom aangesluit het, sê Hy aan
hulle deur 'n gelykenis:

<span id="an_8:5">8:5</span> 'n Saaier het uitgegaan om sy saad te saai;
en toe hy saai, val 'n deel langs die pad en is vertrap, en die voëls
van die hemel het dit opgeëet.

<span id="an_8:6">8:6</span> En 'n ander deel het op die rots geval; en
nadat dit opgeskiet het, het dit verdroog, omdat dit geen vogtigheid
gehad het nie.

<span id="an_8:7">8:7</span> En 'n ander deel het tussen die dorings in
geval; en die dorings het daarmee saamgegroei en dit verstik.

<span id="an_8:8">8:8</span> En 'n ander deel het in die goeie grond
geval en gegroei en honderdvoudige vrug opgelewer. Toe Hy dit gesê het,
roep Hy uit: Wie ore het om te hoor, laat hom hoor!

<span id="an_8:9">8:9</span> En sy dissipels het Hom gevra en gesê: Wat
beteken hierdie gelykenis tog?

<span id="an_8:10">8:10</span> En Hy antwoord: Aan julle is dit gegee om
die verborgenhede van die koninkryk van God te ken; maar aan die ander
deur gelykenisse, sodat hulle, terwyl hulle sien, nie sien nie, en
terwyl hulle hoor, nie verstaan nie.

<span id="an_8:11">8:11</span> Dit is dan die gelykenis: Die saad is die
woord van God.

<span id="an_8:12">8:12</span> Dié langs die pad is die hoorders. Daarna
kom die duiwel en neem die woord uit hul harte weg, sodat hulle nie sou
glo en gered word nie.

<span id="an_8:13">8:13</span> En dié op die rots is hulle wat die woord
met blydskap ontvang wanneer hulle dit hoor; en hulle het geen wortel
nie, aangesien hulle net vir 'n tyd glo, en in die tyd van versoeking
val hulle af.

<span id="an_8:14">8:14</span> En wat in die dorings geval het--dit is
die wat gehoor het, en hulle gaan weg en word verstik deur die sorge en
rykdom en genietinge van die lewe en dra geen ryp vrug nie.

<span id="an_8:15">8:15</span> En wat in die goeie grond val--dit is die
wat, nadat hulle gehoor het, die woord in 'n edele en goeie hart hou en
met volharding vrug dra.

<span id="an_8:16">8:16</span> En niemand steek 'n lamp op en maak dit
met iets toe of sit dit onder 'n bed nie; maar hy sit dit op 'n
staander, sodat die wat inkom, die lig kan sien.

<span id="an_8:17">8:17</span> Want daar is niks verborge wat nie
openbaar sal word nie, of weggesteek wat nie bekend sal word en in die
lig sal kom nie.

<span id="an_8:18">8:18</span> Pas dan op hoe julle hoor; want elkeen
wat het, aan hom sal gegee word; en elkeen wat nie het nie, van hom sal
weggeneem word ook wat hy dink dat hy het.

<span id="an_8:19">8:19</span> En sy moeder en broers het na Hom gekom,
en weens die skare kon hulle Hom nie bereik nie.

<span id="an_8:20">8:20</span> Toe bring hulle Hom die boodskap en sê: U
moeder en u broers staan buite en wil U sien.

<span id="an_8:21">8:21</span> Maar Hy antwoord en sê vir hulle: My
moeder en my broers is die wat die woord van God hoor en dit doen.

<span id="an_8:22">8:22</span> En op een van daardie dae het Hy en sy
dissipels in 'n skuit gegaan; en Hy het vir hulle gesê: Laat ons oorvaar
na die oorkant van die see. En hulle het weggevaar

<span id="an_8:23">8:23</span> En terwyl hulle seil, raak Hy aan die
slaap. Toe kom daar 'n stormwind op die see af en die skuit het begin
vol word, en hulle was in gevaar.

<span id="an_8:24">8:24</span> En hulle het na Hom gegaan en Hom wakker
gemaak en gesê: Meester, Meester, ons vergaan! Hy staan toe op en
bestraf die wind en die watergolwe, en hulle het bedaar en daar het 'n
stilte gekom.

<span id="an_8:25">8:25</span> En Hy sê vir hulle: Waar is julle geloof?
Maar hulle was bang en verwonderd en het vir mekaar gesê: Wie is Hy tog,
dat Hy selfs die winde en die water gebied en hulle Hom gehoorsaam is!

<span id="an_8:26">8:26</span> En hulle het geseil na die land van die
Gadaréners, wat reg anderkant Galiléa is.

<span id="an_8:27">8:27</span> En toe Hy aan wal uitklim, kom 'n sekere
man uit die stad Hom tegemoet, wat vir 'n geruime tyd van duiwels besete
was en geen klere gedra het nie; hy het ook nie in 'n huis gewoon nie,
maar in die grafte.

<span id="an_8:28">8:28</span> En toe hy Jesus sien, skreeu hy uit en
val voor Hom neer en sê met 'n groot stem: Wat het ons met U te doen,
Jesus, Seun van die allerhoogste God? Ek bid U, moet my nie pynig nie--

<span id="an_8:29">8:29</span> want Hy het aan die onreine gees bevel
gegee om uit die man uit te gaan. Want baiekeer het hy hom saamgesleep;
en hulle het hom gebind met kettings en voetboeie om oor hom wag te hou;
maar hy het die boeie uitmekaar geruk, en die duiwel het hom in die
woestyne gedrywe.

<span id="an_8:30">8:30</span> Daarop vra Jesus hom en sê: Wat is jou
naam? En hy antwoord: Legio--want baie duiwels het in hom ingevaar.

<span id="an_8:31">8:31</span> En hulle het Hom gesmeek dat Hy hulle nie
sou beveel om in die onderwêreld af te vaar nie.

<span id="an_8:32">8:32</span> En daar het 'n groot trop varke op die
berg gewei. Toe smeek hulle Hom dat Hy hulle sou toelaat om in dié varke
in te vaar. En Hy het hulle toegelaat.

<span id="an_8:33">8:33</span> Daarop gaan die duiwels uit die man uit
en vaar in die varke in, en die trop het van die krans af in die see
gestorm en verdrink.

<span id="an_8:34">8:34</span> En toe die wagters sien wat gebeur het,
het hulle gevlug en dit in die stad en in die buitewyke gaan vertel.

<span id="an_8:35">8:35</span> Daarop het hulle uitgegaan om te sien wat
gebeur het; en hulle het by Jesus gekom en die man gevind uit wie die
duiwels uitgevaar het, terwyl hy aan die voete van Jesus sit, gekleed en
by sy verstand. En hulle het gevrees.

<span id="an_8:36">8:36</span> En die wat ooggetuies was, het ook aan
hulle vertel hoe die besetene genees is.

<span id="an_8:37">8:37</span> En die hele menigte van die omtrek van
die Gadaréners het Hom gevra om van hulle weg te gaan, omdat hulle deur
'n groot vrees bevang was. Toe het Hy in die skuit geklim en
teruggegaan.

<span id="an_8:38">8:38</span> En die man uit wie die duiwels uitgevaar
het, het Hom gebid om by Hom te kan bly. Maar Jesus het hom laat gaan en
gesê:

<span id="an_8:39">8:39</span> Gaan terug na jou huis en vertel watter
groot dinge God aan jou gedoen het. En hy het gegaan en deur die hele
stad verkondig watter groot dinge Jesus aan hom gedoen het.

<span id="an_8:40">8:40</span> En toe Jesus terugkom, het die skare Hom
verwelkom; want almal was Hom te wagte.

<span id="an_8:41">8:41</span> En daar kom 'n man wie se naam Jaïrus
was, en hy was 'n owerste van die sinagoge; en hy val voor die voete van
Jesus neer en smeek Hom om na sy huis te kom;

<span id="an_8:42">8:42</span> want sy enigste dogter van omtrent twaalf
jaar het op sterwe gelê. En terwyl Hy gaan, het die skare Hom verdring.

<span id="an_8:43">8:43</span> En 'n vrou wat twaalf jaar lank aan
bloedvloeiing gely het, en wat haar hele vermoë aan geneeshere uitgegee
het en deur niemand gesond gemaak kon word nie,

<span id="an_8:44">8:44</span> het van agter af gekom en die soom van sy
kleed aangeraak, en haar bloedvloeiing het onmiddellik opgehou.

<span id="an_8:45">8:45</span> Daarop sê Jesus: Wie is dit wat My
aangeraak het? En toe almal dit ontken, sê Petrus en die wat by hom was:
Meester, die skare druk en verdring U, en U sê: Wie is dit wat My
aangeraak het?

<span id="an_8:46">8:46</span> Maar Jesus antwoord: Iemand het My
aangeraak, want Ek het gemerk dat krag van My uitgegaan het.

<span id="an_8:47">8:47</span> En toe die vrou sien dat sy nie verborge
gebly het nie, kom sy bewende en val voor Hom neer en vertel Hom voor
die hele volk om watter rede sy Hom aangeraak het en hoe sy onmiddellik
gesond geword het.

<span id="an_8:48">8:48</span> En Hy sê vir haar: Hou goeie moed,
dogter, jou geloof het jou gered. Gaan in vrede.

<span id="an_8:49">8:49</span> Terwyl Hy nog spreek, kom daar iemand van
die owerste van die sinagoge se huis en sê vir hom: U dogter is dood,
moenie die Meester lastig val nie.

<span id="an_8:50">8:50</span> Maar toe Jesus dit hoor, antwoord Hy hom
en sê: Moenie vrees nie. Glo net, en sy sal gered word.

<span id="an_8:51">8:51</span> En toe Hy in die huis kom, het Hy niemand
toegelaat om in te gaan nie, behalwe Petrus en Jakobus en Johannes en
die vader en die moeder van die meisie.

<span id="an_8:52">8:52</span> En almal het gehuil en oor haar rou
bedryf. Maar Hy sê: Moenie huil nie; sy is nie dood nie, maar slaap.

<span id="an_8:53">8:53</span> En hulle het Hom uitgelag, want hulle het
geweet dat sy dood was.

<span id="an_8:54">8:54</span> En toe Hy almal na buite uitgejaag het,
gryp Hy haar hand en roep uit en sê: Dogtertjie, staan op!

<span id="an_8:55">8:55</span> En haar gees het teruggekom, en sy het
onmiddellik opgestaan; en Hy het beveel dat hulle haar iets te ete moes
gee.

<span id="an_8:56">8:56</span> En haar ouers was verbaas, maar Hy het
hulle bevel gegee om aan niemand te sê wat gebeur het nie.

<span id="an_9:1">9:1</span> En Hy het sy twaalf dissipels saamgeroep en
aan hulle mag en gesag gegee oor al die duiwels en om siektes te genees.

<span id="an_9:2">9:2</span> En Hy het hulle uitgestuur om die koninkryk
van God te verkondig en die siekes gesond te maak

<span id="an_9:3">9:3</span> en vir hulle gesê: Neem niks vir die pad
nie, geen stokke of reissak of brood of geld nie, en geeneen van julle
moet twee kledingstukke hê nie.

<span id="an_9:4">9:4</span> En in watter huis julle ook mag ingaan, bly
dáár en gaan dáárvandaan verder.

<span id="an_9:5">9:5</span> En almal wat julle nie ontvang nie--as
julle van daardie stad weggaan, skud selfs die stof van julle voete af,
tot 'n getuienis teen hulle.

<span id="an_9:6">9:6</span> En hulle het uitgegaan en dorp vir dorp
deurgegaan en oral die evangelie verkondig en siekes gesond gemaak.

<span id="an_9:7">9:7</span> Herodes, die viervors, hoor toe van al die
dinge wat deur Hom gedoen is; en hy was met die saak verleë, omdat deur
sommige gesê is: Johannes is uit die dode opgewek;

<span id="an_9:8">9:8</span> en deur ander: Elía het verskyn; en deur
ander: Een van die ou profete het opgestaan.

<span id="an_9:9">9:9</span> En Herodes het gesê: Johannes het ek
onthoof; maar wie is hierdie man van wie ek sulke dinge hoor? En hy het
probeer om Hom te sien.

<span id="an_9:10">9:10</span> En toe die apostels terugkom en Hom alles
vertel wat hulle gedoen het, het Hy hulle saamgeneem en in die
eensaamheid gegaan na 'n verlate plek van 'n stad met die naam van
Betsáida.

<span id="an_9:11">9:11</span> Maar die skare het dit te wete gekom en
Hom gevolg; en Hy het hulle ontvang en met hulle gespreek oor die
koninkryk van God, en die wat genesing nodig gehad het, gesond gemaak.

<span id="an_9:12">9:12</span> Toe die dag begin daal, kom die twaalf na
Hom en sê vir Hom: Stuur die skare weg, sodat hulle na die dorpe en
buitewyke in die omtrek kan gaan en herberg en voedsel kry; want ons is
hier in 'n verlate plek.

<span id="an_9:13">9:13</span> Maar Hy sê vir hulle: Gee julle vir hulle
iets om te eet. Maar hulle antwoord: Ons het nie meer as vyf brode en
twee visse nie, tensy ons voedsel gaan koop vir al hierdie mense.

<span id="an_9:14">9:14</span> Want daar was omtrent vyf duisend manne.
Maar Hy sê vir sy dissipels: Laat hulle in groepe van vyftig sit.

<span id="an_9:15">9:15</span> En hulle het dit gedoen en almal laat
sit.

<span id="an_9:16">9:16</span> Toe neem Hy die vyf brode en die twee
visse, en nadat Hy opgekyk het na die hemel, seën Hy dit en breek dit en
gee dit aan die dissipels om dit aan die skare voor te sit.

<span id="an_9:17">9:17</span> En hulle het geëet en is almal versadig,
en van wat vir hulle van die brokstukke oorgebly het, is daar twaalf
mandjies vol opgetel.

<span id="an_9:18">9:18</span> En toe Hy besig was om alleen te bid, was
die dissipels by Hom, en Hy vra hulle en sê: Wie sê die skare is Ek?

<span id="an_9:19">9:19</span> En hulle antwoord en sê: Johannes die
Doper, en ander: Elía, en ander dat een van die ou profete opgestaan
het.

<span id="an_9:20">9:20</span> En Hy sê vir hulle: Maar julle, wie sê
julle is Ek? En Petrus antwoord en sê: Die Christus van God!

<span id="an_9:21">9:21</span> Toe gee Hy hulle 'n streng bevel en
gebied hulle om dit aan niemand te vertel nie.

<span id="an_9:22">9:22</span> En Hy sê: Die Seun van die mens moet baie
ly en verwerp word deur die ouderlinge en owerpriesters en
skrifgeleerdes en gedood word en op die derde dag opstaan.

<span id="an_9:23">9:23</span> En Hy sê vir almal: As iemand agter My
aan wil kom, moet hy homself verloën en sy kruis elke dag opneem en My
volg.

<span id="an_9:24">9:24</span> Want elkeen wat sy lewe wil red, sal dit
verloor; maar elkeen wat sy lewe om My ontwil verloor, hy sal dit red.

<span id="an_9:25">9:25</span> Wat baat dit 'n mens tog as hy die hele
wêreld win, maar homself verloor of skade aandoen?

<span id="an_9:26">9:26</span> Want elkeen wat hom skaam vir My en my
woorde, vir hom sal die Seun van die mens Hom skaam wanneer Hy kom in sy
heerlikheid en dié van die Vader en van die heilige engele.

<span id="an_9:27">9:27</span> Ek sê vir julle met waarheid: Daar is
sommige van die wat hier staan, wat die dood sekerlik nie sal smaak
voordat hulle die koninkryk van God gesien het nie.

<span id="an_9:28">9:28</span> En omtrent agt dae ná hierdie woorde het
Hy Petrus en Johannes en Jakobus saamgeneem en op die berg geklim om te
bid.

<span id="an_9:29">9:29</span> En terwyl Hy bid, het die voorkoms van sy
aangesig anders geword en sy klere skitterend wit.

<span id="an_9:30">9:30</span> En daar was twee manne in gesprek met
Hom; dit was Moses en Elía.

<span id="an_9:31">9:31</span> Hulle het in heerlikheid verskyn en van
sy uitgang gespreek wat Hy in Jerusalem sou volbring.

<span id="an_9:32">9:32</span> En Petrus en die wat saam met hom was,
was deur die slaap oorweldig. Maar toe hulle wakker word, sien hulle sy
heerlikheid en die twee manne wat by Hom staan.

<span id="an_9:33">9:33</span> En toe hulle van Hom weggaan, sê Petrus
vir Jesus: Meester, dit is goed dat ons hier is; laat ons dan drie hutte
maak, een vir U en vir Moses een en een vir Elía--hy het nie geweet wat
hy sê nie.

<span id="an_9:34">9:34</span> Maar toe hy dit sê, kom daar 'n wolk en
oordek hulle, en hulle het bang geword toe daardie manne in die wolk
ingaan.

<span id="an_9:35">9:35</span> En daar kom 'n stem uit die wolk wat sê:
Dit is my geliefde Seun; luister na Hom!

<span id="an_9:36">9:36</span> En nadat die stem gekom het, was Jesus
daar alleen. En hulle het geswyg en aan niemand in daardie dae iets
vertel van wat hulle gesien het nie.

<span id="an_9:37">9:37</span> En op die volgende dag toe hulle van die
berg afklim, kom 'n groot skare Hom tegemoet.

<span id="an_9:38">9:38</span> En daar roep 'n man uit die skare en sê:
Meester, ek bid U, kyk tog na my seun, want hy is my enigste.

<span id="an_9:39">9:39</span> En kyk, 'n gees gryp hom, en meteens
skreeu hy, en hy laat hom stuiptrekkings kry met skuim in die mond en
gaan amper nie van hom weg nie en verniel hom.

<span id="an_9:40">9:40</span> En ek het u dissipels gebid om hom uit te
drywe, en hulle kon nie.

<span id="an_9:41">9:41</span> Toe antwoord Jesus en sê: o Ongelowige en
verdraaide geslag, hoe lank sal Ek by julle wees en julle verdra? Bring
jou seun hier.

<span id="an_9:42">9:42</span> En toe hy nog aankom, skeur die duiwel
hom en laat hom stuiptrekkings kry. Maar Jesus het die onreine gees
bestraf en die seun genees en hom aan sy vader teruggegee.

<span id="an_9:43">9:43</span> En almal was verslae oor die majesteit
van God. En toe almal verwonderd was oor alles wat Jesus gedoen het, sê
Hy vir sy dissipels:

<span id="an_9:44">9:44</span> Bewaar hierdie woorde in julle ore; want
die Seun van die mens sal oorgelewer word in die hande van die mense.

<span id="an_9:45">9:45</span> Maar hulle het hierdie woord nie verstaan
nie, en dit was vir hulle bedek, sodat hulle dit nie sou begryp nie; en
hulle was bang om Hom iets te vra oor hierdie woord.

<span id="an_9:46">9:46</span> En daar het 'n redenering onder hulle
ontstaan oor wie van hulle dan tog die grootste was.

<span id="an_9:47">9:47</span> En toe Jesus die redenering van hulle
hart opmerk, neem Hy 'n kindjie en laat dié by Hom staan

<span id="an_9:48">9:48</span> en sê vir hulle: Elkeen wat hierdie
kindjie ontvang in my Naam, ontvang My; en elkeen wat My ontvang,
ontvang Hom wat My gestuur het; want wie die kleinste onder julle almal
is, hy sal groot wees.

<span id="an_9:49">9:49</span> En Johannes het geantwoord en gesê:
Meester, ons het iemand gesien wat in u Naam die duiwels uitdryf; en ons
het hom belet, omdat hy U nie saam met ons volg nie.

<span id="an_9:50">9:50</span> Maar Jesus sê vir hom: Moet hom nie belet
nie, want wie nie teen ons is nie, is vir ons.

<span id="an_9:51">9:51</span> En toe die dae van sy opneming nader kom,
het Hy sy aangesig gerig om na Jerusalem te reis,

<span id="an_9:52">9:52</span> en boodskappers voor Hom uit gestuur; en
hulle het vertrek en in 'n dorp van die Samaritane gekom om vir Hom
klarigheid te maak.

<span id="an_9:53">9:53</span> En hulle het Hom nie ontvang nie, omdat
Hy na Jerusalem op reis was.

<span id="an_9:54">9:54</span> En toe sy dissipels, Jakobus en Johannes,
dit sien, sê hulle: Here, wil U hê ons moet sê dat vuur van die hemel
afdaal en hulle verteer, soos Elía ook gedoen het?

<span id="an_9:55">9:55</span> Maar Hy draai Hom om en bestraf hulle en
sê: Julle weet nie van hoedanige gees julle is nie;

<span id="an_9:56">9:56</span> want die Seun van die mens het nie gekom
om die mense se lewe te verderf nie, maar te red. En hulle het na 'n
ander dorp vertrek.

<span id="an_9:57">9:57</span> En terwyl hulle op reis was, sê iemand op
die pad vir Hom: Here, ek sal U volg, waar U ook mag gaan!

<span id="an_9:58">9:58</span> Toe sê Jesus vir hom: Die jakkalse het
gate en die voëls van die hemel neste, maar die Seun van die mens het
geen plek waar Hy sy hoof kan neerlê nie.

<span id="an_9:59">9:59</span> En Hy sê aan 'n ander een: Volg My. Maar
hy antwoord: Here, laat my toe om eers my vader te gaan begrawe.

<span id="an_9:60">9:60</span> En Jesus sê vir hom: Laat die dooies hul
eie dooies begrawe; maar gaan jy en verkondig die koninkryk van God.

<span id="an_9:61">9:61</span> En 'n ander een het ook gesê: Here, ek
sal U volg, maar laat my eers toe om afskeid te neem van die wat in my
huis is.

<span id="an_9:62">9:62</span> En Jesus antwoord hom: Niemand wat sy
hand aan die ploeg slaan en agtertoe kyk, is geskik vir die koninkryk
van God nie.

<span id="an_10:1">10:1</span> En ná hierdie dinge het die Here weer
sewentig ander aangestel, en hulle twee-twee voor Hom uit gestuur na
elke stad en plek waar Hy sou kom.

<span id="an_10:2">10:2</span> Hy sê toe vir hulle: Die oes is wel
groot, maar die arbeiders min. Bid dan die Here van die oes dat Hy
arbeiders in sy oes uitstuur.

<span id="an_10:3">10:3</span> Gaan dan; kyk, Ek stuur julle soos
lammers onder wolwe.

<span id="an_10:4">10:4</span> Moenie 'n beurs of 'n reissak of skoene
dra nie, en groet niemand op die pad nie.

<span id="an_10:5">10:5</span> En in watter huis julle ook al mag
ingaan, sê eers: Vrede vir hierdie huis!

<span id="an_10:6">10:6</span> En as dáár 'n man van vrede is, sal julle
vrede op hom rus; anders sal dit tot julle terugkeer.

<span id="an_10:7">10:7</span> Bly dan in daardie selfde huis en eet en
drink wat hulle het, want die arbeider is sy loon werd. Moenie van huis
tot huis gaan nie.

<span id="an_10:8">10:8</span> En in watter stad julle ook al mag ingaan
en hulle jul ontvang, eet wat aan julle voorgesit word.

<span id="an_10:9">10:9</span> En maak die siekes gesond wat daarin is,
en sê vir hulle: Die koninkryk van God het naby julle gekom.

<span id="an_10:10">10:10</span> Maar in watter stad julle ook al mag
ingaan en hulle jul nie ontvang nie, gaan uit op sy strate en sê:

<span id="an_10:11">10:11</span> Selfs die stof wat uit julle stad aan
ons kleef, vee ons vir julle af; maar tog moet julle dit weet dat die
koninkryk van God naby julle gekom het.

<span id="an_10:12">10:12</span> En Ek sê vir julle: Vir Sodom sal dit
verdraagliker wees in dié dag as vir daardie stad.

<span id="an_10:13">10:13</span> Wee jou, Górasin, wee jou, Betsáida!
want as in Tirus en Sidon die kragtige dade plaasgevind het wat in julle
plaasgevind het, sou hulle lankal in sak en as gesit en hulle bekeer
het.

<span id="an_10:14">10:14</span> Maar vir Tirus en Sidon sal dit in die
oordeel verdraagliker wees as vir julle.

<span id="an_10:15">10:15</span> En jy, Kapérnaüm, wat tot die hemel toe
verhoog is, jy sal tot die doderyk toe neergestoot word.

<span id="an_10:16">10:16</span> Wie na julle luister, luister na My; en
wie julle verwerp, verwerp My; en wie My verwerp, verwerp Hom wat My
gestuur het.

<span id="an_10:17">10:17</span> En die sewentig het met blydskap
teruggekom en gesê: Here, ook die duiwels onderwerp hulle aan ons in u
Naam.

<span id="an_10:18">10:18</span> Toe sê Hy vir hulle: Ek het die Satan
soos 'n bliksem uit die hemel sien val.

<span id="an_10:19">10:19</span> Kyk, Ek gee aan julle die mag om op
slange en skerpioene te trap, en oor al die krag van die vyand; en niks
sal julle ooit skade doen nie.

<span id="an_10:20">10:20</span> Maar julle moenie daaroor bly wees dat
die geeste aan julle onderworpe is nie, maar wees liewer bly dat julle
name in die hemele opgeskrywe is.

<span id="an_10:21">10:21</span> In dieselfde uur het Jesus Hom in die
gees verheug en gesê: Ek loof U, Vader, Here van die hemel en die aarde,
dat U hierdie dinge verberg het vir wyse en verstandige mense en dit aan
kindertjies geopenbaar het. Ja, Vader, want so was dit u welbehae.

<span id="an_10:22">10:22</span> Alles is aan My oorgegee deur my Vader;
en niemand weet wie die Seun is nie, behalwe die Vader, en wie die Vader
is nie, behalwe die Seun en hy aan wie die Seun dit wil openbaar.

<span id="an_10:23">10:23</span> En Hy het Hom omgedraai na sy dissipels
en afsonderlik aan hulle gesê: Salig is die oë wat sien wat julle sien;

<span id="an_10:24">10:24</span> want Ek sê vir julle, baie profete en
konings het gewens om te sien wat julle sien, en het dit nie gesien nie,
en om te hoor wat julle hoor, en het dit nie gehoor nie.

<span id="an_10:25">10:25</span> En daar het 'n sekere wetgeleerde
opgestaan wat Hom versoek het deur te sê: Meester, wat moet ek doen om
die ewige lewe te beërwe?

<span id="an_10:26">10:26</span> En Hy antwoord hom: Wat is in die wet
geskrywe? Hoe lees jy?

<span id="an_10:27">10:27</span> En hy antwoord en sê: Jy moet die Here
jou God liefhê uit jou hele hart en uit jou hele siel en uit jou hele
krag en uit jou hele verstand; en jou naaste soos jouself.

<span id="an_10:28">10:28</span> Toe sê Hy vir hom: Jy het reg
geantwoord; doen dit, en jy sal lewe.

<span id="an_10:29">10:29</span> Maar hy wou homself regverdig, en sê
vir Jesus: En wie is my naaste?

<span id="an_10:30">10:30</span> En Jesus antwoord en sê: 'n Sekere man
het afgegaan van Jerusalem na Jérigo en onder rowers verval, en nadat
hulle hom uitgetrek en geslaan het, gaan hulle weg en laat hom half dood
lê.

<span id="an_10:31">10:31</span> En bygeval het 'n priester met daardie
pad afgekom, en toe hy hom sien, gaan hy anderkant verby.

<span id="an_10:32">10:32</span> En net so het ook 'n Leviet by dié plek
gekom en hom gesien en anderkant verbygegaan.

<span id="an_10:33">10:33</span> Maar 'n sekere Samaritaan wat op reis
was, het op hom afgekom; en toe hy hom sien, het hy innig jammer gevoel,

<span id="an_10:34">10:34</span> en na hom gegaan, sy wonde verbind en
olie en wyn daarop gegooi. Hy het hom toe op sy eie pakdier gehelp en
hom na 'n herberg geneem en vir hom gesorg.

<span id="an_10:35">10:35</span> En toe hy die volgende môre weggaan,
haal hy twee pennings uit en gee dit aan die eienaar van die herberg en
sê vir hom: Sorg vir hom, en enige onkoste wat jy nog meer mag hê, sal
ek jou betaal as ek terugkom.

<span id="an_10:36">10:36</span> Wie dan van hierdie drie, dink jy, was
die naaste van hom wat onder die rowers verval het?

<span id="an_10:37">10:37</span> En hy antwoord: Hy wat barmhartigheid
aan hom bewys het. Toe sê Jesus vir hom: Gaan en doen jy net so.

<span id="an_10:38">10:38</span> En op hulle reis het Hy in 'n sekere
dorp gekom, en 'n vrou met die naam van Martha het Hom in haar huis
ontvang.

<span id="an_10:39">10:39</span> En sy het 'n suster gehad met die naam
van Maria; dié het aan die voete van Jesus gesit en na sy woord
geluister.

<span id="an_10:40">10:40</span> Maar Martha was baie besig om alles
klaar te maak. Sy kom toe daar staan en sê: Here, gee U nie om dat my
suster my alleen laat bedien nie? Sê dan vir haar dat sy my moet help.

<span id="an_10:41">10:41</span> Maar Jesus antwoord en sê vir haar:
Martha, Martha, jy is besorg en verontrus oor baie dinge;

<span id="an_10:42">10:42</span> maar een ding is nodig; en Maria het
die goeie deel uitgekies wat van haar nie weggeneem sal word nie.

<span id="an_11:1">11:1</span> En toe Hy op 'n sekere plek besig was om
te bid, sê een van sy dissipels vir Hom nadat Hy opgehou het: Here, leer
ons bid, soos Johannes ook sy dissipels geleer het.

<span id="an_11:2">11:2</span> En Hy sê vir hulle: Wanneer julle bid,
sê: Onse Vader wat in die hemele is, laat u Naam geheilig word; laat u
koninkryk kom; laat u wil geskied, soos in die hemel net so ook op die
aarde;

<span id="an_11:3">11:3</span> gee ons elke dag ons daaglikse brood;

<span id="an_11:4">11:4</span> en vergeef ons ons sondes, want ons
vergewe ook elkeen wat aan ons skuldig is; en lei ons nie in versoeking
nie, maar verlos ons van die Bose.

<span id="an_11:5">11:5</span> En Hy het vir hulle gesê: Wie van julle
sal 'n vriend hê en sal middernag na hom gaan en vir hom sê: Vriend,
leen my drie brode,

<span id="an_11:6">11:6</span> want 'n vriend van my het van 'n reis by
my aangekom, en ek het niks om aan hom voor te sit nie--

<span id="an_11:7">11:7</span> en dié van binnekant sal antwoord en sê:
Moenie my lastig val nie; die deur is al gesluit, en my kinders is saam
met my al in die bed; ek kan nie opstaan om vir jou te gee nie.

<span id="an_11:8">11:8</span> Ek sê vir julle, al sou hy ook nie
opstaan en vir hom gee omdat hy sy vriend is nie, sal hy tog ter wille
van sy onbeskaamdheid opstaan en hom gee soveel as hy nodig het.

<span id="an_11:9">11:9</span> En Ek sê vir julle: Bid, en vir julle sal
gegee word; soek, en julle sal vind; klop, en vir julle sal oopgemaak
word.

<span id="an_11:10">11:10</span> Want elkeen wat bid, ontvang; en hy wat
soek, vind; en vir hom wat klop, sal oopgemaak word.

<span id="an_11:11">11:11</span> En vir watter vader onder julle sal sy
seun brood vra, en hy sal hom 'n klip gee; of ook 'n vis, en hy sal hom
in plaas van 'n vis 'n slang gee;

<span id="an_11:12">11:12</span> of ook as hy 'n eier vra, hom 'n
skerpioen gee?

<span id="an_11:13">11:13</span> As julle dan wat sleg is, weet om goeie
gawes aan julle kinders te gee, hoeveel te meer sal die hemelse Vader
die Heilige Gees gee aan die wat Hom bid?

<span id="an_11:14">11:14</span> En Hy het 'n duiwel uitgedryf, en dié
was stom. En toe die duiwel uitgaan, het die stom man gepraat; en die
skare het hulle verwonder.

<span id="an_11:15">11:15</span> Maar sommige van hulle sê: Deur
Beëlsebul, die owerste van die duiwels, dryf Hy die duiwels uit.

<span id="an_11:16">11:16</span> En ander het Hom versoek en van Hom 'n
teken uit die hemel begeer.

<span id="an_11:17">11:17</span> Maar Hy het hulle gedagtes geken en vir
hulle gesê: Elke koninkryk wat teen homself verdeeld is, word verwoes;
en 'n huis wat teen homself is, val.

<span id="an_11:18">11:18</span> En as die Satan ook teen homself
verdeeld is, hoe sal sy koninkryk bly staan? Want julle sê dat Ek deur
Beëlsebul die duiwels uitdryf.

<span id="an_11:19">11:19</span> En as Ek deur Beëlsebul die duiwels
uitdryf, deur wie dryf julle seuns hulle uit? Daarom sal hulle jul
regters wees.

<span id="an_11:20">11:20</span> Maar as Ek deur die vinger van God die
duiwels uitdryf, dan het die koninkryk van God waarlik by julle gekom.

<span id="an_11:21">11:21</span> Wanneer 'n sterk man wat goed gewapend
is, sy huis bewaak, is sy besittings in veiligheid.

<span id="an_11:22">11:22</span> Maar as een hom oorval wat sterker is
as hy en hom oorwin, neem hy sy volle wapenrusting weg waar hy op
vertrou het, en deel sy buit uit.

<span id="an_11:23">11:23</span> Hy wat nie met My is nie, is teen My;
en hy wat nie saam met My versamel nie, verstrooi.

<span id="an_11:24">11:24</span> Wanneer die onreine gees uit die mens
uitgegaan het, gaan hy deur waterlose plekke en soek rus; en as hy dit
nie vind nie, sê hy: Ek sal teruggaan na my huis waar ek uitgegaan het.

<span id="an_11:25">11:25</span> En hy kom en vind dit uitgevee en
versierd.

<span id="an_11:26">11:26</span> Dan gaan hy en neem sewe ander geeste,
slegter as hy self, en hulle kom in en woon daar; en die laaste van
daardie mens word erger as die eerste.

<span id="an_11:27">11:27</span> En terwyl Hy dit spreek, het 'n vrou
uit die skare haar stem verhef en vir Hom gesê: Salig is die skoot wat U
gedra het, en die borste wat U gesoog het.

<span id="an_11:28">11:28</span> En Hy sê: Ja, maar salig is hulle wat
die woord van God hoor en dit bewaar.

<span id="an_11:29">11:29</span> En toe die skare saamstroom, begin Hy
te sê: Hierdie geslag is boos; dit soek na 'n teken, en geen teken sal
aan hom gegee word nie, behalwe die teken van die profeet Jona.

<span id="an_11:30">11:30</span> Want soos Jona 'n teken was vir die
Nineviete, so sal die Seun van die mens ook wees vir hierdie geslag.

<span id="an_11:31">11:31</span> Die koningin van die Suide sal in die
oordeel opstaan saam met die manne van hierdie geslag en hulle
veroordeel; want sy het gekom van die eindes van die aarde af om die
wysheid van Salomo te hoor, en--meer as Salomo is hier!

<span id="an_11:32">11:32</span> Die manne van Ninevé sal in die oordeel
opstaan saam met hierdie geslag en dit veroordeel; want hulle het hul op
die prediking van Jona bekeer, en--meer as Jona is hier!

<span id="an_11:33">11:33</span> En niemand steek 'n lamp op en sit dit
in 'n verborge plek of onder die maatemmer nie, maar op die staander,
sodat die wat binnekom, die lig kan sien.

<span id="an_11:34">11:34</span> Die lamp van die liggaam is die oog. As
jou oog dan reg is, is jou hele liggaam ook verlig; maar as dit verkeerd
is, is jou liggaam ook donker.

<span id="an_11:35">11:35</span> Pas dan op dat die lig in jou nie
duisternis is nie.

<span id="an_11:36">11:36</span> As jou hele liggaam dan verlig is en
nie enige deel het wat donker is nie, sal dit heeltemal verlig wees, net
soos wanneer die lamp met sy skynsel jou verlig.

<span id="an_11:37">11:37</span> En onderwyl Hy besig was om te spreek,
het 'n sekere Fariseër Hom uitgenooi om by hom te kom eet; en Hy het
ingekom en aan tafel gegaan.

<span id="an_11:38">11:38</span> En toe die Fariseër dit sien, het hy
hom verwonder dat Hy nie voor die maaltyd eers gewas het nie.

<span id="an_11:39">11:39</span> Maar die Here sê vir hom: Ja, julle
Fariseërs, julle maak die buitekant van die beker en die bord skoon,
maar van binne is julle vol roof en boosheid.

<span id="an_11:40">11:40</span> Onverstandiges, het Hy wat die
buitekant gemaak het, nie die binnekant ook gemaak nie?

<span id="an_11:41">11:41</span> Maar gee wat daarin is, as aalmoes, en
dan is alles vir julle rein.

<span id="an_11:42">11:42</span> Maar wee julle, Fariseërs, want julle
gee tiendes van die kruisement en die wynruit en elke groentesoort, en
julle verwaarloos die reg en die liefde tot God. Hierdie dinge behoort
julle te doen sonder om die ander na te laat.

<span id="an_11:43">11:43</span> Wee julle, Fariseërs, want julle hou
van die voorste banke in die sinagoges en die begroetinge op die markte.

<span id="an_11:44">11:44</span> Wee julle, skrifgeleerdes en Fariseërs,
geveinsdes, want julle is soos grafte wat onherkenbaar is, en die mense
wat daaroor loop, weet dit nie.

<span id="an_11:45">11:45</span> Toe antwoord een van die wetgeleerdes
en sê vir Hom: Meester, as U só spreek, beledig U ons ook.

<span id="an_11:46">11:46</span> En Hy sê: Wee julle ook, wetgeleerdes,
want julle lê laste op die mense wat swaar is om te dra, en self roer
julle die laste nie met een van julle vingers aan nie.

<span id="an_11:47">11:47</span> Wee julle, want julle bou die grafte
van die profete, en julle vaders het hulle gedood.

<span id="an_11:48">11:48</span> Julle gee dus getuienis vir die werke
van julle vaders en het saam welbehae daarin, want hulle het hul gedood
en julle bou hul grafte.

<span id="an_11:49">11:49</span> Daarom het die wysheid van God ook
gesê: Ek sal profete en apostels na hulle stuur, en van dié sal hulle
doodmaak en vervolg,

<span id="an_11:50">11:50</span> sodat van hierdie geslag afgeëis kan
word die bloed van al die profete wat vergiet is van die grondlegging
van die wêreld af,

<span id="an_11:51">11:51</span> van die bloed van Abel af tot op die
bloed van Sagaría wat omgekom het tussen die reukaltaar en die huis van
God. Ja, Ek sê vir julle, dit sal afgeëis word van hierdie geslag.

<span id="an_11:52">11:52</span> Wee julle, wetgeleerdes, want julle het
die sleutel van die kennis weggeneem; self het julle nie ingegaan nie,
en vir die wat wou ingaan, het julle verhinder.

<span id="an_11:53">11:53</span> En toe Hy dit aan hulle sê, begin die
skrifgeleerdes en die Fariseërs Hom skerp in die oog te hou en Hom uit
te vra oor baie dinge,

<span id="an_11:54">11:54</span> om vir Hom 'n strik te stel en te
probeer om iets uit sy mond op te vang, sodat hulle Hom kon beskuldig.

<span id="an_12:1">12:1</span> Toe duisende van die skare ondertussen
saamkom, sodat hulle mekaar vertrap het, begin Hy aan sy dissipels te
sê: Pas veral op vir die suurdeeg van die Fariseërs, dit is
geveinsdheid.

<span id="an_12:2">12:2</span> En daar is niks bedek wat nie geopenbaar
sal word nie, en verborge wat nie bekend sal word nie.

<span id="an_12:3">12:3</span> Daarom, alles wat julle in die donker
gesê het, sal in die lig gehoor word; en wat julle in die oor gepraat
het in die binnekamers, sal op die dakke verkondig word.

<span id="an_12:4">12:4</span> En Ek sê vir julle, my vriende: Moenie
vrees vir die wat die liggaam doodmaak en daarna niks meer kan doen nie;

<span id="an_12:5">12:5</span> maar Ek sal julle wys wie julle moet
vrees: vrees Hom wat, nadat Hy doodgemaak het, by magte is om in die hel
te werp; ja, Ek sê vir julle, vrees Hom!

<span id="an_12:6">12:6</span> Word vyf mossies nie vir twee stuiwers
verkoop nie? En nie een van hulle is voor God vergeet nie.

<span id="an_12:7">12:7</span> Maar selfs die hare van julle hoof is
almal getel. Wees dan nie bevrees nie: julle is meer werd as baie
mossies.

<span id="an_12:8">12:8</span> En Ek sê vir julle: Elkeen wat My sal
bely voor die mense, hom sal die Seun van die mens ook bely voor die
engele van God.

<span id="an_12:9">12:9</span> Maar hy wat My verloën voor die mense,
sal verloën word voor die engele van God.

<span id="an_12:10">12:10</span> En elkeen wat 'n woord teen die Seun
van die mens sal spreek, dit sal hom vergewe word; maar vir hom wat
gelaster het teen die Heilige Gees, sal dit nie vergewe word nie.

<span id="an_12:11">12:11</span> En wanneer hulle jul sal bring voor die
sinagoges en die owerhede en die gesaghebbers, moet julle jul nie kwel
oor hoe of waarmee julle jul sal verdedig, of wat julle sal sê nie;

<span id="an_12:12">12:12</span> want die Heilige Gees sal julle in
dieselfde uur leer wat julle moet sê.

<span id="an_12:13">12:13</span> En een van die skare sê vir Hom:
Meester, sê vir my broer dat hy die erfenis met my moet deel.

<span id="an_12:14">12:14</span> Maar Hy antwoord hom: Mens, wie het My
as 'n regter of deler oor julle aangestel?

<span id="an_12:15">12:15</span> En Hy sê vir hulle: Pas op en wees op
julle hoede vir die hebsug, want iemand se lewe bestaan nie uit die
oorvloed van sy besittings nie.

<span id="an_12:16">12:16</span> Toe vertel Hy hulle hierdie gelykenis:
'n Ryk man se grond het goed gedra.

<span id="an_12:17">12:17</span> En hy het by homself geredeneer en
gesê: Wat sal ek doen, want ek het geen plek waar ek my oes kan insamel
nie?

<span id="an_12:18">12:18</span> Toe sê hy: Dit sal ek doen: ek sal my
skure afbreek en groter bou, en ek sal daar al my opbrengste en my goed
insamel.

<span id="an_12:19">12:19</span> En ek sal vir my siel sê: Siel, jy het
baie goed wat weggesit is vir baie jare; neem rus, eet, drink, wees
vrolik.

<span id="an_12:20">12:20</span> Maar God het aan hom gesê: Jou dwaas,
in hierdie nag sal hulle jou siel van jou afeis; en wat jy gereedgemaak
het, wie s'n sal dit wees?

<span id="an_12:21">12:21</span> So gaan dit met hom wat vir homself
skatte vergader en nie ryk is in God nie.

<span id="an_12:22">12:22</span> En Hy het aan sy dissipels gesê: Daarom
sê Ek vir julle: Moenie julle kwel oor jul lewe, wat julle sal eet, of
oor jul liggaam, wat julle sal aantrek nie.

<span id="an_12:23">12:23</span> Die lewe is meer as die voedsel en die
liggaam as die klere.

<span id="an_12:24">12:24</span> Kyk na die kraaie, want hulle saai nie
en hulle maai nie; hulle het geen voorraadkamer of skuur nie, en tog
voed God hulle. Hoeveel meer is julle nie werd as die voëls nie!

<span id="an_12:25">12:25</span> En wie onder julle kan, deur hom te
kwel, een el by sy lengte voeg?

<span id="an_12:26">12:26</span> As julle dan selfs nie die geringste
kan doen nie, waarom kwel julle jul oor die ander dinge?

<span id="an_12:27">12:27</span> Kyk na die lelies, hoe hulle groei:
hulle arbei nie en hulle spin nie; en Ek sê vir julle, selfs Salomo in
al sy heerlikheid was nie bekleed soos een van hulle nie.

<span id="an_12:28">12:28</span> As God dan die gras van die veld wat
vandag daar is en môre in 'n oond gegooi word, so beklee, hoeveel meer
vir julle, kleingelowiges!

<span id="an_12:29">12:29</span> Julle moet ook nie soek wat julle sal
eet of wat julle sal drink nie, en julle nie ongerus maak nie;

<span id="an_12:30">12:30</span> want al hierdie dinge soek die nasies
van die wêreld, en julle Vader weet dat julle hierdie dinge nodig het.

<span id="an_12:31">12:31</span> Maar soek die koninkryk van God, en al
hierdie dinge sal vir julle bygevoeg word.

<span id="an_12:32">12:32</span> Moenie vrees nie, klein kuddetjie, want
julle Vader het 'n welbehae daarin gehad om aan julle die koninkryk te
gee.

<span id="an_12:33">12:33</span> Verkoop julle besittings en gee
aalmoese; maak vir julle beurse wat nie oud word nie, 'n skat in die
hemel wat onuitputlik is, waar geen dief by kom of mot verteer nie.

<span id="an_12:34">12:34</span> Want waar julle skat is, daar sal julle
hart ook wees.

<span id="an_12:35">12:35</span> Laat julle heupe omgord wees en julle
lampe aan die brand.

<span id="an_12:36">12:36</span> En julle moet wees soos mense wat op
hulle heer wag wanneer hy van die bruilof terugkom, sodat hulle dadelik
vir hom kan oopmaak as hy kom en aanklop.

<span id="an_12:37">12:37</span> Gelukkig is daardie diensknegte vir wie
die heer wakker sal vind as hy kom. Voorwaar Ek sê vir julle, hy sal hom
omgord en hulle aan tafel laat gaan en hulle kom bedien.

<span id="an_12:38">12:38</span> En as hy in die tweede of in die derde
nagwaak kom, en dit so vind gelukkig is daardie diensknegte.

<span id="an_12:39">12:39</span> Maar weet dit: as die huisheer geweet
het in watter uur die dief sou kom, sou hy gewaak het en nie in sy huis
laat inbreek het nie.

<span id="an_12:40">12:40</span> Julle moet dan ook gereed wees, omdat
die Seun van die mens kom op 'n uur dat julle dit nie verwag nie.

<span id="an_12:41">12:41</span> Toe sê Petrus vir Hom: Here, vertel U
hierdie gelykenis vir ons of ook vir almal?

<span id="an_12:42">12:42</span> En die Here antwoord: Wie is dan die
getroue en verstandige bestuurder wat die heer oor sy diensvolk sal
aanstel om hulle rantsoen op tyd te gee?

<span id="an_12:43">12:43</span> Gelukkig is daardie dienskneg vir wie
sy heer, as hy kom, só besig sal vind.

<span id="an_12:44">12:44</span> Waarlik, Ek sê vir julle, hy sal hom
oor al sy besittings aanstel.

<span id="an_12:45">12:45</span> Maar as daardie dienskneg in sy hart
sê: My heer talm om te kom, en hy die diensknegte en diensmaagde begin
slaan, en begin eet en drink en dronk word,

<span id="an_12:46">12:46</span> dan sal die heer van daardie dienskneg
kom op 'n dag dat hy dit nie verwag nie, en op 'n uur dat hy dit nie
weet nie, en sal hom pynig en hom 'n deelgenoot maak van die ontroues.

<span id="an_12:47">12:47</span> En daardie dienskneg wat die wil van sy
heer geken het en nie klaargemaak of volgens sy wil gedoen het nie, sal
met baie slae geslaan word;

<span id="an_12:48">12:48</span> maar hy wat nie geweet het nie en
gedoen het wat slae verdien, sal met min slae geslaan word. En elkeen
aan wie veel gegee is, van hom sal veel gevorder word; en aan wie hulle
veel toevertrou het, van hom sal hulle oorvloediger eis.

<span id="an_12:49">12:49</span> Ek het gekom om vuur op die aarde te
werp, en hoe wens Ek dat dit al aangesteek was!

<span id="an_12:50">12:50</span> Maar Ek het 'n doop om mee gedoop te
word, en hoe benoud word Ek totdat dit volbring is!

<span id="an_12:51">12:51</span> Dink julle dat Ek gekom het om vrede op
die aarde te gee? Nee, sê Ek vir julle, maar eerder verdeeldheid.

<span id="an_12:52">12:52</span> Want van nou af sal daar vyf in een
huis verdeeld wees, drie teen twee en twee teen drie.

<span id="an_12:53">12:53</span> Die vader sal verdeeld wees teen die
seun en die seun teen die vader, die moeder teen die dogter en die
dogter teen die moeder, die skoonmoeder teen haar skoondogter en die
skoondogter teen haar skoonmoeder.

<span id="an_12:54">12:54</span> En Hy het ook aan die skare gesê:
Wanneer julle 'n wolk in die weste sien opkom, sê julle dadelik: Daar
kom reën! en dit gebeur ook.

<span id="an_12:55">12:55</span> En wanneer julle die suidewind sien
waai, sê julle: Dit sal gloeiend warm wees! en dit gebeur.

<span id="an_12:56">12:56</span> Geveinsdes, die voorkoms van die aarde
en die lug weet julle te beoordeel, maar hoe is dit dat julle hierdie
tyd nie kan beoordeel nie?

<span id="an_12:57">12:57</span> En waarom oordeel julle ook nie uit
julleself wat reg is nie?

<span id="an_12:58">12:58</span> Want terwyl jy met jou teëstander na
die owerheid gaan, doen moeite op die pad om van hom los te kom; sodat
hy jou nie miskien voor die regter sleep en die regter jou oorgee aan
die geregsdienaar en die geregsdienaar jou in die gevangenis werp nie.

<span id="an_12:59">12:59</span> Ek sê vir jou, jy sal daar sekerlik nie
uitkom voordat jy ook die laaste oortjie betaal het nie.

<span id="an_13:1">13:1</span> En in dieselfde tyd was daar mense
teenwoordig wat Hom berig gebring het van die Galiléërs wie se bloed
Pilatus met hulle offers gemeng het.

<span id="an_13:2">13:2</span> En Jesus antwoord en sê vir hulle: Dink
julle dat hierdie Galiléërs groter sondaars was as al die Galiléërs,
omdat hulle sulke dinge gely het?

<span id="an_13:3">13:3</span> Nee, sê Ek vir julle; maar as julle jul
nie bekeer nie, sal julle almal net so omkom.

<span id="an_13:4">13:4</span> Of daardie agttien op wie die toring van
Silóam geval en hulle gedood het--dink julle dat hulle meer skuldig was
as al die mense wat in Jerusalem woon?

<span id="an_13:5">13:5</span> Nee, sê Ek vir julle; maar as julle jul
nie bekeer nie, sal julle almal net so omkom.

<span id="an_13:6">13:6</span> En Hy het hierdie gelykenis uitgespreek:
'n Man het 'n vyeboom gehad wat in sy wingerd geplant was, en hy het
gekom en vrugte daaraan gesoek en niks gekry nie.

<span id="an_13:7">13:7</span> Toe sê hy vir die tuinier: Kyk, drie jaar
kom ek om vrugte aan hierdie vyeboom te soek en ek kry niks nie; kap hom
uit. Waarvoor maak hy die grond nog onvrugbaar?

<span id="an_13:8">13:8</span> Maar hy antwoord en sê vir hom: Meneer,
laat hom nog hierdie jaar staan totdat ek om hom gespit en mis gegooi
het.

<span id="an_13:9">13:9</span> As hy dan vrugte dra, goed; maar so nie,
dan kan u hom anderjaar uitkap.

<span id="an_13:10">13:10</span> En Hy was besig om op die sabbat in een
van die sinagoges te leer.

<span id="an_13:11">13:11</span> En daar was 'n vrou wat 'n gees van
krankheid agttien jaar lank gehad het, en sy was inmekaargetrek en glad
nie in staat om regop te kom nie.

<span id="an_13:12">13:12</span> En toe Jesus haar sien, roep Hy haar en
sê: Vrou, jy is van jou krankheid verlos.

<span id="an_13:13">13:13</span> En Hy het haar die hande opgelê, en
onmiddellik het sy regop gestaan en God verheerlik.

<span id="an_13:14">13:14</span> Maar die owerste van die sinagoge, wat
verontwaardig was dat Jesus op die sabbat genees het, antwoord en sê vir
die skare: Daar is ses dae waarop 'n mens behoort te werk; kom dan op
dié dae en laat julle genees en nie op die sabbatdag nie.

<span id="an_13:15">13:15</span> Toe antwoord die Here hom en sê: Jou
geveinsde, maak elkeen van julle nie op die sabbat sy os of esel van die
krip los en lei hom weg om hom te laat drink nie?

<span id="an_13:16">13:16</span> Maar hierdie vrou wat 'n dogter van
Abraham is, wat die Satan--dink daaraan! --agttien jaar lank gebind het,
moes sy nie van hierdie band op die sabbatdag verlos word nie?

<span id="an_13:17">13:17</span> En toe Hy dit sê, het al sy teëstanders
beskaamd geword; en die hele skare was bly oor al die heerlike dinge wat
deur Hom gebeur het.

<span id="an_13:18">13:18</span> En Hy het gesê: Hoedanig is die
koninkryk van God en waarmee sal Ek dit vergelyk?

<span id="an_13:19">13:19</span> Dit is soos 'n mosterdsaad wat 'n man
geneem en in sy tuin gesaai het; en dit het gegroei en 'n groot boom
geword, en die voëls van die hemel het nes gemaak in sy takke.

<span id="an_13:20">13:20</span> En weer het Hy gesê: Waarmee sal Ek die
koninkryk van God vergelyk?

<span id="an_13:21">13:21</span> Dit is soos suurdeeg wat 'n vrou neem
en in drie mate meel inwerk totdat dit heeltemal ingesuur is.

<span id="an_13:22">13:22</span> En onderwyl Hy geleer het en op reis
was na Jerusalem, het Hy stede en dorpe deurgegaan.

<span id="an_13:23">13:23</span> Toe sê iemand vir Hom: Here, is die wat
gered word, min? En Hy antwoord hulle:

<span id="an_13:24">13:24</span> Stry hard om in te gaan deur die nou
poort, want baie, sê Ek vir julle, sal probeer om in te gaan en sal nie
in staat wees nie.

<span id="an_13:25">13:25</span> Wanneer die eienaar van die huis
opgestaan en die deur gesluit het, en julle begin buitekant te staan en
aan die deur te klop en te sê: Here, Here, maak vir ons oop--sal Hy
antwoord en vir julle sê: Ek ken julle nie waar julle vandaan is nie.

<span id="an_13:26">13:26</span> Dan sal julle begin sê: Ons het in u
teenwoordigheid geëet en gedrink, en U het op ons strate geleer.

<span id="an_13:27">13:27</span> En Hy sal sê: Ek sê vir julle, Ek ken
julle nie waar julle vandaan is nie. Gaan weg van My, al julle werkers
van die ongeregtigheid!

<span id="an_13:28">13:28</span> Daar sal geween wees en gekners van die
tande, wanneer julle Abraham en Isak en Jakob en al die profete in die
koninkryk van God sal sien, maar julle self uitgedryf buitentoe.

<span id="an_13:29">13:29</span> En hulle sal kom van oos en wes en van
noord en suid en aansit in die koninkryk van God.

<span id="an_13:30">13:30</span> En daar is laastes wat eerste sal wees,
en daar is eerstes wat laaste sal wees.

<span id="an_13:31">13:31</span> En op dieselfde dag het sommige van die
Fariseërs na Hom gekom en vir Hom gesê: Gaan weg en vertrek hiervandaan,
want Herodes wil U om die lewe bring.

<span id="an_13:32">13:32</span> En Hy het vir hulle gesê: Gaan vertel
daardie jakkals: Kyk, Ek dryf duiwels uit en maak gesond, vandag en
môre, en op die derde dag is Ek klaar.

<span id="an_13:33">13:33</span> Maar Ek moet vandag en môre en die
volgende dag verder gaan, want dit kan nie gebeur dat 'n profeet
buitekant Jerusalem omkom nie.

<span id="an_13:34">13:34</span> Jerusalem, Jerusalem, jy wat die
profete doodmaak en die wat na jou gestuur is, stenig, hoe dikwels wou
Ek jou kinders bymekaarmaak, soos 'n hen haar kuikens onder die vlerke,
en julle wou nie.

<span id="an_13:35">13:35</span> Kyk, julle huis word vir julle woes
gelaat. Voorwaar Ek sê vir julle dat julle My sekerlik nie sal sien nie
totdat die dag kom wanneer julle sal sê: Geseënd is Hy wat kom in die
Naam van die Here!

<span id="an_14:1">14:1</span> En toe Hy in die huis van een van die
owerstes van die Fariseërs gegaan het om brood te eet op die sabbat, het
hulle Hom in die oog gehou.

<span id="an_14:2">14:2</span> En daar was voor Hom 'n man wat die water
gehad het.

<span id="an_14:3">14:3</span> En Jesus het gespreek en aan die
wetgeleerdes en Fariseërs gesê: Is dit geoorloof om op die sabbat te
genees?

<span id="an_14:4">14:4</span> Maar hulle het stilgebly. Toe neem Hy hom
en maak hom gesond en laat hom gaan.

<span id="an_14:5">14:5</span> En Hy antwoord en sê vir hulle: Wie van
julle se esel of os sal in 'n put val, wat dit nie dadelik op die
sabbatdag sal uittrek nie?

<span id="an_14:6">14:6</span> En hulle kon Hom daarop nie antwoord nie.

<span id="an_14:7">14:7</span> En toe Hy merk hoe hulle die voorste
plekke uitkies, vertel Hy aan die genooides 'n gelykenis en sê vir
hulle:

<span id="an_14:8">14:8</span> Wanneer jy deur iemand na 'n bruilof
uitgenooi is, moenie die voorste plek inneem nie, ingeval daar nie
miskien een wat waardiger is as jy deur hom uitgenooi is nie,

<span id="an_14:9">14:9</span> en hy wat jou en hom genooi het, kom en
vir jou sê: Maak plek vir hierdie man. En dan sal jy met skaamte die
agterste plek begin inneem.

<span id="an_14:10">14:10</span> Maar wanneer jy genooi is, gaan en neem
die agterste plek in; sodat wanneer hy kom wat jou genooi het, hy vir
jou kan sê: Vriend, gaan hoër op! Dan sal jy eer hê voor die wat saam
met jou aan tafel is.

<span id="an_14:11">14:11</span> Want elkeen wat homself verhoog, sal
verneder word, en wat homself verneder, sal verhoog word.

<span id="an_14:12">14:12</span> En Hy sê ook vir die man wat Hom genooi
het: Wanneer jy 'n môre-- of middagete gee, moenie jou vriende nooi, of
jou broers of bloedverwante of ryk bure nie, sodat hulle jou nie miskien
ook eendag weer uitnooi en jy vergelding ontvang nie.

<span id="an_14:13">14:13</span> Maar wanneer jy 'n feesmaal gee, nooi
armes, verminktes, kreupeles, blindes,

<span id="an_14:14">14:14</span> en jy sal gelukkig wees, omdat hulle
niks het om jou te vergeld nie; want dit sal jou vergeld word in die
opstanding van die regverdiges.

<span id="an_14:15">14:15</span> En toe een van die wat saam aan tafel
was, dit hoor, sê hy vir Hom: Salig is hy wat brood eet in die koninkryk
van God.

<span id="an_14:16">14:16</span> Maar Hy antwoord hom: 'n Sekere man het
'n groot maaltyd gegee en baie mense uitgenooi.

<span id="an_14:17">14:17</span> En op die uur van die maaltyd het hy sy
dienskneg uitgestuur om vir die genooides te sê: Kom, want alles is nou
gereed.

<span id="an_14:18">14:18</span> En hulle het hul almal eenparig begin
verontskuldig. Die eerste het vir hom gesê: Ek het 'n stuk grond gekoop
en ek moet noodsaaklik uitgaan om daarna te kyk. Ek vra u, verskoon my
tog.

<span id="an_14:19">14:19</span> En 'n ander een het gesê: Ek het vyf
paar osse gekoop en gaan hulle probeer. Ek vra u, verskoon my tog.

<span id="an_14:20">14:20</span> En 'n ander een het gesê: Ek het 'n
vrou getrou en daarom kan ek nie kom nie.

<span id="an_14:21">14:21</span> En daardie dienskneg het gekom en dié
dinge aan sy heer vertel. Toe het die eienaar van die huis kwaad geword
en vir sy dienskneg gesê: Gaan gou uit in die strate en die gangetjies
van die stad en bring die armes en verminktes en kreupeles en blindes
hier in.

<span id="an_14:22">14:22</span> En die dienskneg het gesê: Meneer, wat
u beveel het, is gedoen, en daar is nog plek.

<span id="an_14:23">14:23</span> Toe sê die heer vir die dienskneg: Gaan
uit op die paaie en na die lanings en dwing hulle om in te kom, sodat my
huis vol kan word.

<span id="an_14:24">14:24</span> Want ek sê vir julle dat nie een van
daardie manne wat genooi is, my maaltyd sal smaak nie.

<span id="an_14:25">14:25</span> En groot menigtes het saam met Hom
gegaan, en Hy het Hom omgedraai en vir hulle gesê:

<span id="an_14:26">14:26</span> As iemand na My toe kom en hy haat nie
sy vader en moeder en vrou en kinders en broers en susters, ja, selfs
ook sy eie lewe nie, kan hy my dissipel nie wees nie.

<span id="an_14:27">14:27</span> En elkeen wat sy kruis nie dra en agter
My aan kom nie, kan my dissipel nie wees nie.

<span id="an_14:28">14:28</span> Want wie van julle wat 'n toring wil
bou, gaan nie eers sit en die koste bereken, of hy die middele het om
dit uit te voer nie? --

<span id="an_14:29">14:29</span> sodat as hy die fondament gelê het en
nie in staat is om dit te voltooi nie, almal wat dit sien, nie miskien
met hom sal begin spot

<span id="an_14:30">14:30</span> en sê: Hierdie man het begin bou en kon
nie klaarkry nie.

<span id="an_14:31">14:31</span> Of watter koning wat optrek om teen 'n
ander koning slag te lewer, gaan nie eers sit en beraadslaag of hy in
staat is om met tien duisend die een te ontmoet wat met twintig duisend
teen hom kom nie?

<span id="an_14:32">14:32</span> Anders stuur hy 'n gesantskap as die
ander een nog ver is, en vra vredesvoorwaardes.

<span id="an_14:33">14:33</span> So kan dan ook niemand van julle wat
nie afsien van al sy besittings, my dissipel wees nie.

<span id="an_14:34">14:34</span> Die sout is goed, maar as die sout laf
geword het, waarmee sal dit smaaklik gemaak word?

<span id="an_14:35">14:35</span> Dit is nie bruikbaar vir die grond of
vir die ashoop nie. Hulle gooi dit buitekant weg. Wie ore het om te
hoor, laat hom hoor.

<span id="an_15:1">15:1</span> En al die tollenaars en sondaars het die
gewoonte gehad om na Hom te kom en na Hom te luister.

<span id="an_15:2">15:2</span> En die Fariseërs en die skrifgeleerdes
het baie gemurmureer en gesê: Hierdie man ontvang sondaars en eet saam
met hulle.

<span id="an_15:3">15:3</span> Toe vertel Hy aan hulle hierdie gelykenis
en sê:

<span id="an_15:4">15:4</span> Watter man onder julle wat honderd skape
het en een van hulle verloor, laat nie die nege en negentig in die
woestyn staan en gaan agter die een aan wat verlore is totdat hy dit kry
nie?

<span id="an_15:5">15:5</span> En as hy dit kry, sit hy dit met blydskap
op sy skouers.

<span id="an_15:6">15:6</span> En as hy by die huis kom, roep hy sy
vriende en bure bymekaar en sê vir hulle: Wees saam met my bly, want ek
het my skaap gekry wat verlore was.

<span id="an_15:7">15:7</span> Ek sê vir julle dat daar net so blydskap
sal wees in die hemel oor een sondaar wat hom bekeer, meer as oor nege
en negentig regverdiges wat die bekering nie nodig het nie.

<span id="an_15:8">15:8</span> Of watter vrou wat tien pennings het, as
sy een penning verloor, steek nie 'n lamp op en vee die huis uit en soek
sorgvuldig totdat sy dit kry nie?

<span id="an_15:9">15:9</span> En as sy dit kry, roep sy haar vriendinne
en buurvroue bymekaar en sê: Wees saam met my bly, want ek het die
penning gekry wat ek verloor het.

<span id="an_15:10">15:10</span> So, sê Ek vir julle, is daar blydskap
voor die engele van God oor een sondaar wat hom bekeer.

<span id="an_15:11">15:11</span> Hy het ook gesê: 'n Man het twee seuns
gehad.

<span id="an_15:12">15:12</span> En die jongste van hulle het vir sy
vader gesê: Vader, gee my die deel van die eiendom wat my toekom. En hy
het die goed tussen hulle verdeel.

<span id="an_15:13">15:13</span> En nie baie dae daarna nie het die
jongste seun alles bymekaargemaak en weggereis na 'n ver land. En daar
het hy sy eiendom verkwis deur losbandig te lewe.

<span id="an_15:14">15:14</span> En toe hy alles deurgebring het, kom
daar 'n swaar hongersnood in daardie land, en hy het begin gebrek ly.

<span id="an_15:15">15:15</span> Toe het hy hom by een van die burgers
van daardie land gaan voeg. En dié het hom in sy veld gestuur om varke
op te pas.

<span id="an_15:16">15:16</span> En hy het verlang om sy maag te vul met
die peule wat die varke eet, en niemand het dit aan hom gegee nie.

<span id="an_15:17">15:17</span> Maar hy het tot homself gekom en gesê:
Hoe baie huurlinge van my vader het oorvloed van brood, en ek vergaan
van honger!

<span id="an_15:18">15:18</span> Ek sal opstaan en na my vader gaan, en
ek sal vir hom sê: Vader, ek het gesondig teen die hemel en voor u,

<span id="an_15:19">15:19</span> en ek is nie meer werd om u seun genoem
te word nie; maak my soos een van u huurlinge.

<span id="an_15:20">15:20</span> En hy het opgestaan en na sy vader
gegaan. En toe hy nog ver was, het sy vader hom gesien en innig jammer
vir hom gevoel en gehardloop en hom omhels en hartlik gesoen.

<span id="an_15:21">15:21</span> En die seun sê vir hom: Vader, ek het
gesondig teen die hemel en voor u en ek is nie meer werd om u seun
genoem te word nie.

<span id="an_15:22">15:22</span> Maar die vader sê vir sy diensknegte:
Bring die beste kleed en trek hom dit aan, en gee 'n ring vir sy hand en
skoene vir sy voete.

<span id="an_15:23">15:23</span> En bring die vetgemaakte kalf en slag
dit, en laat ons eet en vrolik wees.

<span id="an_15:24">15:24</span> Want hierdie seun van my was dood en
het weer lewendig geword; en hy was verlore en is gevind. En hulle het
begin vrolik word.

<span id="an_15:25">15:25</span> En sy oudste seun was in die veld, en
terwyl hy al nader na die huis kom, hoor hy musiek en beurtsange.

<span id="an_15:26">15:26</span> En hy roep een van die diensknegte na
hom toe en vra wat dit beteken.

<span id="an_15:27">15:27</span> Dié sê toe vir hom: U broer het gekom,
en u vader het die vetgemaakte kalf geslag, omdat hy hom gesond
teruggekry het.

<span id="an_15:28">15:28</span> En hy het kwaad geword en wou nie
binnegaan nie. Sy vader gaan toe uit en smeek hom.

<span id="an_15:29">15:29</span> Maar hy antwoord en sê vir sy vader:
Kyk, ek dien u so baie jare en ek het nooit u gebod oortree nie, en vir
my het u nooit 'n bokkie gegee, sodat ek saam met my vriende vrolik kon
wees nie.

<span id="an_15:30">15:30</span> Maar toe hierdie seun van u kom, wat u
goed met hoere deurgebring het, het u vir hom die vetgemaakte kalf
geslag.

<span id="an_15:31">15:31</span> Toe sê hy vir hom: Kind, jy is altyd by
my, en al wat myne is, is joue.

<span id="an_15:32">15:32</span> Ons moet tog vrolik en bly wees, want
hierdie broer van jou was dood en het weer lewendig geword, en hy was
verlore en is gevind.

<span id="an_16:1">16:1</span> En Hy het ook aan sy dissipels gesê: Daar
was 'n ryk man wat 'n bestuurder gehad het; en hy is by hom aangeklaag
as een wat sy besittings verkwis.

<span id="an_16:2">16:2</span> En hy het hom geroep en vir hom gesê: Wat
is dit wat ek van jou hoor? Gee verslag van jou bestuur van sake; want
jy sal nie meer bestuurder kan wees nie.

<span id="an_16:3">16:3</span> Toe sê die bestuurder by homself: Wat sal
ek doen? Want my heer neem die bestuurderskap van my weg. Spit kan ek
nie; om te bedel, skaam ek my.

<span id="an_16:4">16:4</span> Ek weet wat ek sal doen, sodat wanneer ek
van die bestuurderskap afgesit is, hulle my in hulle huise kan ontvang.

<span id="an_16:5">16:5</span> Toe roep hy die skuldenaars van sy heer,
een vir een, en sê vir die eerste: Hoeveel skuld jy aan my heer?

<span id="an_16:6">16:6</span> En hy antwoord: honderd vat olie. En hy
sê vir hom: Neem jou skuldbewys, gaan sit en skryf gou vyftig.

<span id="an_16:7">16:7</span> Daarna sê hy vir 'n ander een: En jy,
hoeveel skuld jy? En hy antwoord: honderd mud koring. Toe sê hy vir hom:
Neem jou skuldbewys en skryf tagtig.

<span id="an_16:8">16:8</span> En die heer het die onregverdige
bestuurder geprys, omdat hy verstandig gehandel het; want die kinders
van hierdie wêreld is verstandiger teenoor hulle geslag as die kinders
van die lig.

<span id="an_16:9">16:9</span> En Ek sê vir julle: Maak vir julle
vriende deur die onregverdige Mammon, sodat wanneer julle die lewe
verlaat, hulle jul in die ewige tente kan ontvang.

<span id="an_16:10">16:10</span> Hy wat getrou is in die minste, is ook
in die grote getrou; en hy wat onregverdig is in die minste, is ook in
die grote onregverdig.

<span id="an_16:11">16:11</span> As julle dan nie getrou was in die
onregverdige Mammon nie, wie sal julle die ware goed toevertrou?

<span id="an_16:12">16:12</span> En as julle nie getrou was in 'n ander
se goed nie, wie sal aan julle jul eie gee?

<span id="an_16:13">16:13</span> Geen huiskneg kan twee here dien nie;
want hy sal òf die een haat en die ander een liefhê, òf die een aanhang
en die ander een verag. Julle kan nie God én Mammon dien nie.

<span id="an_16:14">16:14</span> En die Fariseërs, wat geldgierig was,
het ook al hierdie dinge gehoor en Hom beskimp.

<span id="an_16:15">16:15</span> En Hy het vir hulle gesê: Dit is julle
wat julself regverdig voor die mense, maar God ken julle harte; want wat
by die mens hoog geag word, is 'n gruwel voor God.

<span id="an_16:16">16:16</span> Die wet en die profete was tot op
Johannes; van toe af word die evangelie van die koninkryk van God
verkondig, en elkeen dring met geweld daarin.

<span id="an_16:17">16:17</span> Maar dit is makliker dat die hemel en
die aarde verbygaan as dat een tittel van die wet sou val.

<span id="an_16:18">16:18</span> Elkeen wat van sy vrou skei en 'n ander
een trou, pleeg egbreuk; en elkeen wat trou met die vrou wat van haar
man geskei is, pleeg egbreuk.

<span id="an_16:19">16:19</span> En daar was 'n ryk man, en hy het
purper en fyn linne gedra en elke dag vrolik en weelderig gelewe.

<span id="an_16:20">16:20</span> En daar was 'n bedelaar met die naam
van Lasarus wat vol swere voor sy poort gelê het.

<span id="an_16:21">16:21</span> En hy het verlang om hom te versadig
met die krummels wat van die ryk man se tafel val. Ja, selfs die honde
het gekom en sy swere gelek.

<span id="an_16:22">16:22</span> En toe die bedelaar sterf, is hy deur
die engele weggedra na die boesem van Abraham.

<span id="an_16:23">16:23</span> En die ryk man het ook gesterwe en is
begrawe. En toe hy in die doderyk sy oë ophef, terwyl hy in smarte was,
sien hy Abraham van ver af en Lasarus aan sy boesem.

<span id="an_16:24">16:24</span> En hy roep en sê: Vader Abraham, wees
my barmhartig en stuur Lasarus, dat hy die punt van sy vinger in water
kan insteek en my tong verkoel; want ek ly smarte in hierdie vlam.

<span id="an_16:25">16:25</span> Maar Abraham antwoord: Kind, onthou dat
jy jou goeie dinge in jou lewe ontvang het, en so ook Lasarus die
slegte. En nou word hy getroos, maar jy ly smarte.

<span id="an_16:26">16:26</span> En by dit alles is daar tussen ons en
julle 'n groot kloof gevestig, sodat die wat hiervandaan wil oorgaan na
julle, nie kan nie; en die wat dáár is, nie na ons kan oorkom nie.

<span id="an_16:27">16:27</span> En hy sê: Ek bid u dan, vader, om hom
na my vader se huis te stuur--

<span id="an_16:28">16:28</span> want ek het vyf broers--om hulle
dringend te waarsku, sodat hulle nie ook in hierdie plek van pyniging
kom nie.

<span id="an_16:29">16:29</span> Toe sê Abraham vir hom: Hulle het Moses
en die Profete; laat hulle na dié luister.

<span id="an_16:30">16:30</span> Maar hy antwoord: Nee, vader Abraham,
maar as iemand uit die dode na hulle gaan, sal hulle hul bekeer.

<span id="an_16:31">16:31</span> Maar hy sê vir hom: As hulle na Moses
en die Profete nie luister nie, sal hulle nie oortuig word nie, al sou
iemand ook uit die dode opstaan.

<span id="an_17:1">17:1</span> En Hy het vir sy dissipels gesê: Dit is
onvermydelik dat die struikelblokke kom, maar wee hom deur wie hulle
kom.

<span id="an_17:2">17:2</span> Dit is beter vir hom as 'n meulsteen aan
sy nek gehang en hy in die see gegooi word, as dat hy een van hierdie
kleintjies sou laat struikel.

<span id="an_17:3">17:3</span> Pas op vir julleself. En as jou broeder
teen jou sondig, bestraf hom; en as hy berou kry, vergewe hom.

<span id="an_17:4">17:4</span> En as hy sewe maal op 'n dag teen jou
sondig en sewe maal op 'n dag na jou terugkom en sê: Ek het berou--moet
jy hom vergewe.

<span id="an_17:5">17:5</span> Toe het die apostels aan die Here gesê:
Gee ons meer geloof.

<span id="an_17:6">17:6</span> En die Here sê: As julle geloof gehad het
soos 'n mosterdsaad, sou julle vir hierdie moerbeiboom sê: Word
ontwortel en in die see geplant--en hy sou julle gehoorsaam wees.

<span id="an_17:7">17:7</span> En wie is daar van julle wat 'n dienskneg
het wat ploeg of vee oppas, en as hy inkom van die veld vir hom sal sê:
Kom dadelik hier aan tafel?

<span id="an_17:8">17:8</span> Sal hy nie eerder vir hom sê nie: Maak
vir my die aandete klaar en omgord jou en bedien my totdat ek geëet en
gedrink het; en daarna kan jy eet en drink?

<span id="an_17:9">17:9</span> Bedank hy daardie dienskneg, omdat hy
gedoen het wat hom beveel is? Ek glo nie.

<span id="an_17:10">17:10</span> So ook julle, wanneer julle alles
gedoen het wat julle beveel is, sê dan: Ons is onverdienstelike
diensknegte, want ons het gedoen wat ons verplig was om te doen.

<span id="an_17:11">17:11</span> En op sy reis na Jerusalem het Hy deur
Samaría en Galiléa gegaan.

<span id="an_17:12">17:12</span> En toe Hy in 'n sekere dorp ingaan, kom
tien melaatse manne Hom tegemoet, wat op 'n afstand bly staan het.

<span id="an_17:13">17:13</span> En hulle het hul stem verhef en gesê:
Jesus, Meester, wees ons barmhartig!

<span id="an_17:14">17:14</span> En toe Hy hulle sien, sê Hy vir hulle:
Gaan vertoon julle aan die priesters. En onderwyl hulle weggaan, het
hulle rein geword.

<span id="an_17:15">17:15</span> En een van hulle, toe hy sien dat hy
gesond was, het omgedraai en God met 'n groot stem verheerlik.

<span id="an_17:16">17:16</span> En hy het op sy aangesig neergeval by
sy voete en Hom gedank. En hy was 'n Samaritaan.

<span id="an_17:17">17:17</span> Toe antwoord Jesus en sê: Het tien nie
rein geword nie? En waar is die nege?

<span id="an_17:18">17:18</span> Was daar niemand onder hulle te vinde
wat omgedraai het om God te verheerlik behalwe hierdie vreemdeling nie?

<span id="an_17:19">17:19</span> En Hy sê vir hom: Staan op en gaan; jou
geloof het jou gered.

<span id="an_17:20">17:20</span> En toe Hy deur die Fariseërs gevra is
wanneer die koninkryk van God sal kom, het Hy hulle geantwoord en gesê:
Die koninkryk van God kom nie met sigbare tekens nie.

<span id="an_17:21">17:21</span> En hulle sal nie sê: Kyk hier! of: Kyk
daar! nie; want die koninkryk van God is binne-in julle.

<span id="an_17:22">17:22</span> En Hy sê vir sy dissipels: Daar sal dae
kom wanneer julle sal begeer om een van die dae van die Seun van die
mens te sien, en julle sal dit nie sien nie.

<span id="an_17:23">17:23</span> En hulle sal vir julle sê: Kyk hier!
of: Kyk daar! Moenie gaan nie en moenie agterna loop nie.

<span id="an_17:24">17:24</span> Want soos die weerlig wat van die een
kant onder die hemel blits en tot by die ander kant onder die hemel
skyn, so sal die Seun van die mens ook in sy dag wees.

<span id="an_17:25">17:25</span> Maar eers moet Hy baie ly en deur
hierdie geslag verwerp word.

<span id="an_17:26">17:26</span> En soos dit gebeur het in die dae van
Noag, so sal dit ook wees in die dae van die Seun van die mens:

<span id="an_17:27">17:27</span> hulle het geëet en gedrink, hulle het
getrou en is in die huwelik gegee tot op die dag dat Noag in die ark
ingegaan het, en die sondvloed gekom en almal vernietig het.

<span id="an_17:28">17:28</span> Net soos dit ook gebeur het in die dae
van Lot: hulle het geëet en gedrink, gekoop en verkoop, hulle het
geplant en gebou.

<span id="an_17:29">17:29</span> Maar op die dag toe Lot van Sodom
uitgaan, het vuur en swawel van die hemel af gereën en almal vernietig.

<span id="an_17:30">17:30</span> Net so sal dit wees in die dag wanneer
die Seun van die mens geopenbaar word.

<span id="an_17:31">17:31</span> In daardie dag moet hy wat op die dak
sal wees, terwyl sy huisraad in die huis is, nie afkom om dit weg te
neem nie; en so ook moet hy wat op die land sal wees, nie omdraai na wat
agter is nie.

<span id="an_17:32">17:32</span> Dink aan die vrou van Lot!

<span id="an_17:33">17:33</span> Elkeen wat probeer om sy lewe te red,
sal dit verloor; en elkeen wat dit verloor, sal dit behou.

<span id="an_17:34">17:34</span> Ek sê vir julle: In daardie nag sal
daar twee op een bed wees; die een sal aangeneem en die ander verlaat
word.

<span id="an_17:35">17:35</span> Twee vroue sal saam maal; die een sal
aangeneem en die ander verlaat word.

<span id="an_17:36">17:36</span> Twee sal op die land wees; die een sal
aangeneem en die ander verlaat word.

<span id="an_17:37">17:37</span> En hulle antwoord en sê vir Hom: Waar,
Here? En Hy sê vir hulle: Waar die liggaam lê, daar sal die aasvoëls
saamkom.

<span id="an_18:1">18:1</span> En Hy het ook aan hulle 'n gelykenis
vertel met die oog daarop dat 'n mens gedurig moet bid en nie moedeloos
word nie,

<span id="an_18:2">18:2</span> en gesê: Daar was 'n regter in 'n stad
wat God nie gevrees en geen mens ontsien het nie.

<span id="an_18:3">18:3</span> En daar was in daardie stad 'n weduwee,
en sy het gedurig na hom gekom en gesê: Doen reg aan my teenoor my
teëparty.

<span id="an_18:4">18:4</span> En 'n tyd lank wou hy nie; maar daarna
het hy by homself gesê: Al vrees ek God ook nie en al ontsien ek geen
mens nie,

<span id="an_18:5">18:5</span> tog sal ek, omdat hierdie weduwee my
moeite gee, aan haar reg doen, sodat sy nie eindelik kom en my in die
gesig slaan nie.

<span id="an_18:6">18:6</span> Toe sê die Here: Hoor wat die
onregverdige regter sê.

<span id="an_18:7">18:7</span> Sal God dan nie reg doen aan sy
uitverkorenes wat dag en nag tot Hom roep nie, al is Hy ook lankmoedig
in hulle geval?

<span id="an_18:8">18:8</span> Ek sê vir julle dat Hy gou aan hulle reg
sal doen; maar as die Seun van die mens kom, sal Hy wel die geloof op
die aarde vind?

<span id="an_18:9">18:9</span> En Hy het ook met die oog op sommige wat
op hulleself vertrou dat hulle regverdig is en die ander verag, hierdie
gelykenis vertel.

<span id="an_18:10">18:10</span> Twee manne het na die tempel opgegaan
om te bid, die een 'n Fariseër en die ander 'n tollenaar.

<span id="an_18:11">18:11</span> En die Fariseër het gaan staan en by
homself so gebid: o God, ek dank U dat ek nie soos die ander mense is
nie--rowers, onregverdiges, egbrekers, of ook soos hierdie tollenaar
nie.

<span id="an_18:12">18:12</span> Ek vas twee keer in die week, ek gee
tiendes van alles wat ek verkry.

<span id="an_18:13">18:13</span> En die tollenaar het ver weg gestaan en
wou selfs nie sy oë na die hemel ophef nie, maar het op sy bors geslaan
en gesê: o God, wees my, sondaar, genadig!

<span id="an_18:14">18:14</span> Ek sê vir julle, hierdie laaste een het
geregverdig na sy huis gegaan eerder as die eerste een; want elkeen wat
homself verhoog, sal verneder word, en hy wat homself verneder, sal
verhoog word.

<span id="an_18:15">18:15</span> En hulle het ook die klein kindertjies
na Hom gebring, sodat Hy hulle kon aanraak; en toe die dissipels dit
sien, het hulle hul bestraf.

<span id="an_18:16">18:16</span> Maar Jesus het hulle na Hom geroep en
gesê: Laat die kindertjies na My toe kom en verhinder hulle nie, want
aan sulkes behoort die koninkryk van God.

<span id="an_18:17">18:17</span> Voorwaar Ek sê vir julle, elkeen wat
die koninkryk van God nie soos 'n kindjie ontvang nie, sal daar nooit
ingaan nie.

<span id="an_18:18">18:18</span> En 'n sekere owerste vra Hom en sê:
Goeie Meester, wat moet ek doen om die ewige lewe te beërwe?

<span id="an_18:19">18:19</span> En Jesus antwoord hom: Waarom noem jy
My goed? Niemand is goed nie behalwe een, naamlik God.

<span id="an_18:20">18:20</span> Jy ken die gebooie: Jy mag nie egbreek
nie; jy mag nie doodslaan nie; jy mag nie steel nie; jy mag geen valse
getuienis gee nie; eer jou vader en jou moeder.

<span id="an_18:21">18:21</span> En hy sê: Al hierdie dinge het ek
onderhou van my jeug af.

<span id="an_18:22">18:22</span> En toe Jesus dit hoor, antwoord Hy hom:
Nog een ding ontbreek jou--verkoop alles wat jy het, en verdeel dit
onder die armes, en jy sal 'n skat in die hemel hê; kom dan hier, volg
My.

<span id="an_18:23">18:23</span> Toe hy dit hoor, het hy diep bedroef
geword, want hy was baie ryk.

<span id="an_18:24">18:24</span> En toe Jesus sien dat hy diep bedroef
geword het, sê Hy: Hoe beswaarlik sal hulle wat goed besit, in die
koninkryk van God ingaan.

<span id="an_18:25">18:25</span> Want dit is makliker vir 'n kameel om
deur die oog van 'n naald te gaan as vir 'n ryk man om in die koninkryk
van God in te gaan.

<span id="an_18:26">18:26</span> Daarop sê die wat dit gehoor het: Wie
kan dan gered word?

<span id="an_18:27">18:27</span> Maar Hy antwoord: Die dinge wat by
mense onmoontlik is, is by God moontlik.

<span id="an_18:28">18:28</span> Toe sê Petrus: Kyk, ons het alles
verlaat en U gevolg.

<span id="an_18:29">18:29</span> En Hy sê vir hulle: Voorwaar Ek sê vir
julle, daar is niemand wat huis of ouers of broers of vrou of kinders
verlaat het ter wille van die koninkryk van God,

<span id="an_18:30">18:30</span> wat nie baiemaal soveel in hierdie tyd
sal ontvang nie en die ewige lewe in die eeu wat kom.

<span id="an_18:31">18:31</span> En Hy het die twaalf by Hom geneem en
vir hulle gesê: Kyk, ons gaan op na Jerusalem, en alles wat deur die
profete geskrywe is, sal aan die Seun van die mens vervul word.

<span id="an_18:32">18:32</span> Want Hy sal oorgelewer word aan die
heidene en bespot en mishandel word, en op Hom sal gespuug word;

<span id="an_18:33">18:33</span> en nadat hulle Hom gegésel het, sal
hulle Hom doodmaak; en op die derde dag sal Hy opstaan.

<span id="an_18:34">18:34</span> Maar hulle het niks hiervan begryp nie,
en hierdie woord was vir hulle bedek, en hulle het nie verstaan wat gesê
is nie.

<span id="an_18:35">18:35</span> En terwyl Hy naby Jérigo kom, sit daar
'n blinde man langs die pad en bedel;

<span id="an_18:36">18:36</span> en toe hy 'n skare hoor verbygaan, vra
hy wat dit is.

<span id="an_18:37">18:37</span> En hulle vertel hom: Jesus die
Nasaréner gaan verby.

<span id="an_18:38">18:38</span> Toe roep hy uit en sê: Jesus, Seun van
Dawid, wees my barmhartig!

<span id="an_18:39">18:39</span> En die wat voor loop, bestraf hom dat
hy moet stilbly. Maar hy het al harder uitgeroep: Seun van Dawid, wees
my barmhartig!

<span id="an_18:40">18:40</span> En Jesus het gaan staan en bevel gegee
dat hy na Hom gebring moes word; en toe hy naby kom, vra Hy hom

<span id="an_18:41">18:41</span> en sê: Wat wil jy hê moet Ek vir jou
doen? En hy antwoord: Here, dat ek kan sien.

<span id="an_18:42">18:42</span> En Jesus sê vir hom: Sien! Jou geloof
het jou gered.

<span id="an_18:43">18:43</span> En onmiddellik het hy gesien en Hom
gevolg, terwyl hy God verheerlik. En toe die hele volk dit sien, het
hulle aan God die lof gegee.

<span id="an_19:1">19:1</span> En Hy het in Jérigo gekom en daar
deurgegaan.

<span id="an_19:2">19:2</span> En daar was 'n man met die naam van
Saggéüs, 'n hoof van die tollenaars en 'n ryk man.

<span id="an_19:3">19:3</span> En hy het probeer om Jesus te sien, wie
Hy was; maar vanweë die skare kon hy nie, omdat hy klein van persoon
was.

<span id="an_19:4">19:4</span> En hy het vooruit gehardloop en in 'n
wildevyeboom geklim, sodat hy Hom kon sien, want Hy sou daarlangs
verbygaan.

<span id="an_19:5">19:5</span> En toe Jesus by die plek kom, kyk Hy op
en sien hom en sê vir hom: Saggéüs, maak gou en klim af, want Ek moet
vandag in jou huis bly.

<span id="an_19:6">19:6</span> Hy maak toe gou en klim af en het Hom met
blydskap ontvang.

<span id="an_19:7">19:7</span> En toe almal dit sien, het hulle
gemurmureer en gesê: Hy het by 'n sondige man tuisgegaan.

<span id="an_19:8">19:8</span> Maar Saggéüs het gaan staan en aan die
Here gesê: Here, kyk, die helfte van my goed gee ek vir die armes; en as
ek van iemand iets afgepers het, gee ek dit vierdubbel terug.

<span id="an_19:9">19:9</span> Toe sê Jesus aan hom: Vandag het daar
redding vir hierdie huis gekom, aangesien hierdie man ook 'n seun van
Abraham is.

<span id="an_19:10">19:10</span> Want die Seun van die mens het gekom om
te soek en te red wat verlore was.

<span id="an_19:11">19:11</span> En terwyl hulle na hierdie dinge
luister, vertel Hy daar nog 'n gelykenis by, omdat Hy naby Jerusalem was
en hulle gedink het dat die koninkryk van God onmiddellik sou verskyn.

<span id="an_19:12">19:12</span> Hy het dan gesê: 'n Man van hoë
geboorte het na 'n ver land gereis om vir homself 'n koningskap te
ontvang en dan terug te kom.

<span id="an_19:13">19:13</span> En nadat hy tien van sy diensknegte
geroep het, gee hy hulle tien ponde en sê vir hulle: Dryf handel daarmee
totdat ek kom.

<span id="an_19:14">19:14</span> Maar sy medeburgers het hom gehaat en
'n gesantskap agter hom aan gestuur om te sê: Ons wil nie hê dat hierdie
man koning oor ons moet wees nie.

<span id="an_19:15">19:15</span> En toe hy terugkom, nadat hy die
koningskap ontvang het, sê hy dat daardie diensknegte aan wie hy die
geld gegee het, by hom geroep moes word, sodat hy kon weet wat elkeen
met handel verdien het.

<span id="an_19:16">19:16</span> En die eerste het verskyn en gesê:
Meneer, u pond het tien ponde wins gemaak.

<span id="an_19:17">19:17</span> En hy sê vir hom: Mooi so, goeie
dienskneg; omdat jy in die minste getrou gewees het, moet jy gesag hê
oor tien stede.

<span id="an_19:18">19:18</span> En die tweede kom en sê: Meneer, u pond
het vyf ponde verdien.

<span id="an_19:19">19:19</span> En hy sê ook vir hierdie een: En jy
moet wees oor vyf stede.

<span id="an_19:20">19:20</span> En 'n ander een kom en sê: Meneer, hier
is u pond wat ek in 'n doek weggesit het;

<span id="an_19:21">19:21</span> want ek was bang vir u, omdat u 'n
strawwe man is; u neem weg wat u nie uitgesit het nie, en maai wat u nie
gesaai het nie.

<span id="an_19:22">19:22</span> Toe sê hy vir hom: Uit jou mond sal ek
jou oordeel, slegte dienskneg! Jy het geweet dat ek 'n strawwe man is
wat wegneem wat ek nie uitgesit het nie, en maai wat ek nie gesaai het
nie.

<span id="an_19:23">19:23</span> Waarom het jy dan nie my geld aan die
wisselaars gegee nie? Dan kon ek dit by my koms met rente ingevorder
het.

<span id="an_19:24">19:24</span> En aan die wat daarby staan, sê hy:
Neem die pond van hom weg en gee dit aan hom wat die tien ponde het--

<span id="an_19:25">19:25</span> en hulle sê vir hom: Meneer, hy het
tien ponde

<span id="an_19:26">19:26</span> want ek sê vir julle: Aan elkeen wat
het, sal gegee word, maar van hom wat nie het nie, sal weggeneem word
ook wat hy het.

<span id="an_19:27">19:27</span> Maar daardie vyande van my wat nie wou
hê dat ek koning oor hulle sou wees nie, bring hulle hier en slaan hulle
voor my dood.

<span id="an_19:28">19:28</span> En toe Hy dit gesê het, gaan Hy vooruit
op weg na Jerusalem.

<span id="an_19:29">19:29</span> En toe Hy naby Bétfagé en Betánië kom,
by die berg wat die Olyfberg genoem word, het Hy twee van sy dissipels
uitgestuur

<span id="an_19:30">19:30</span> en gesê: Gaan in die dorp reg voor
julle; en as julle daar inkom, sal julle 'n eselsvul vind wat vasgemaak
is, waar geen mens ooit op gesit het nie. Maak hom los en bring hom.

<span id="an_19:31">19:31</span> En as iemand julle vra: Waarom maak
julle hom los? --moet julle so vir hom sê: Die Here het hom nodig.

<span id="an_19:32">19:32</span> En die wat gestuur was, gaan toe en
vind dit soos Hy aan hulle gesê het.

<span id="an_19:33">19:33</span> En terwyl hulle die vul losmaak, sê die
eienaars aan hulle: Waarom maak julle die vul los?

<span id="an_19:34">19:34</span> En hulle antwoord: Die Here het hom
nodig.

<span id="an_19:35">19:35</span> Toe bring hulle hom na Jesus toe, en
hulle lê hul klere op die vul en laat Jesus daarop sit.

<span id="an_19:36">19:36</span> En terwyl Hy voortgaan, gooi hulle hul
klere oop op die pad.

<span id="an_19:37">19:37</span> En toe Hy al naby die afdraand van die
Olyfberg kom, begin die hele menigte dissipels God met blydskap te prys
met 'n groot stem oor al die kragtige dade wat hulle gesien het,

<span id="an_19:38">19:38</span> terwyl hulle sê: Geseënd is die Koning
wat kom in die Naam van die Here, vrede in die hemel en heerlikheid in
die hoogste hemele!

<span id="an_19:39">19:39</span> En sommige van die Fariseërs uit die
skare sê vir Hom: Meester, bestraf u dissipels!

<span id="an_19:40">19:40</span> En Hy antwoord en sê vir hulle: Ek sê
vir julle, as hulle swyg, sal die klippe uitroep.

<span id="an_19:41">19:41</span> En toe Hy naby kom en die stad sien,
het Hy daaroor geween

<span id="an_19:42">19:42</span> en gesê: As jy tog maar geweet het, ja,
ook in hierdie dag van jou, die dinge wat tot jou vrede dien! Maar nou
is dit vir jou oë bedek.

<span id="an_19:43">19:43</span> Want daar sal dae oor jou kom dat jou
vyande 'n skans rondom jou sal opwerp en jou omsingel en jou van alle
kante insluit.

<span id="an_19:44">19:44</span> En hulle sal jou en jou kinders in jou
teen die grond verpletter; en hulle sal in jou nie een klip op die ander
laat bly nie, omdat jy die gunstige tyd toe God jou besoek het, nie
opgemerk het nie.

<span id="an_19:45">19:45</span> En toe Hy in die tempel ingegaan het,
begin Hy die wat daarin verkoop en koop, uit te jaag.

<span id="an_19:46">19:46</span> En Hy sê vir hulle: Daar is geskrywe:
My huis is 'n huis van gebed. Maar julle het dit 'n rowerspelonk gemaak.

<span id="an_19:47">19:47</span> En elke dag was Hy besig om in die
tempel te leer; en die owerpriesters en die skrifgeleerdes en die
vernaamstes van die volk het probeer om Hom om te bring;

<span id="an_19:48">19:48</span> en hulle het niks gevind wat hulle kon
doen nie, want die hele volk het Hom aangehang en na Hom geluister.

<span id="an_20:1">20:1</span> En op een van dié dae, terwyl Hy besig
was om die volk in die tempel te leer en die evangelie te verkondig, kom
die owerpriesters en die skrifgeleerdes saam met die ouderlinge by Hom
staan,

<span id="an_20:2">20:2</span> en hulle spreek met Hom en sê: Vertel ons
deur watter gesag U hierdie dinge doen, of wie dit is wat U hierdie
gesag gegee het?

<span id="an_20:3">20:3</span> En Hy antwoord en sê vir hulle: Ek sal
julle ook een ding vra--sê vir My:

<span id="an_20:4">20:4</span> die doop van Johannes, was dit uit die
hemel of uit mense?

<span id="an_20:5">20:5</span> Toe het hulle onder mekaar geredeneer en
gesê: As ons sê: Uit die hemel--sal Hy sê: Waarom het julle hom dan nie
geglo nie?

<span id="an_20:6">20:6</span> En as ons sê: Uit mense sal die hele volk
ons stenig, want hulle is daarvan oortuig dat Johannes 'n profeet is.

<span id="an_20:7">20:7</span> Toe antwoord hulle dat hulle nie weet
waarvandaan nie.

<span id="an_20:8">20:8</span> En Jesus sê vir hulle: Dan vertel Ek
julle ook nie deur watter gesag Ek hierdie dinge doen nie.

<span id="an_20:9">20:9</span> Toe begin Hy aan die volk hierdie
gelykenis te vertel: 'n Sekere man het 'n wingerd geplant en dit aan
landbouers verhuur en vir 'n geruime tyd op reis gegaan.

<span id="an_20:10">20:10</span> En op die regte tyd het hy 'n dienskneg
na die landbouers gestuur, dat hulle hom van die vrug van die wingerd
sou gee. Maar die landbouers het hom geslaan en met leë hande
weggestuur.

<span id="an_20:11">20:11</span> En hy het weer 'n ander dienskneg
gestuur, en hulle het hom ook geslaan en skandelik behandel en met leë
hande weggestuur.

<span id="an_20:12">20:12</span> En hy het weer 'n derde gestuur, en
hulle het ook hierdie een gewond en uitgedryf.

<span id="an_20:13">20:13</span> Toe sê die eienaar van die wingerd: Wat
sal ek doen? Ek sal my geliefde seun stuur; miskien sal hulle ontsag hê
as hulle hom sien.

<span id="an_20:14">20:14</span> Maar toe die landbouers hom sien, het
hulle onder mekaar geredeneer en gesê: Dit is die erfgenaam; kom laat
ons hom doodmaak, sodat die erfdeel ons s'n kan wees.

<span id="an_20:15">20:15</span> En hulle het hom uit die wingerd gewerp
en hom doodgemaak. Wat sal die eienaar van die wingerd dan aan hulle
doen?

<span id="an_20:16">20:16</span> Hy sal kom en daardie landbouers
ombring en die wingerd aan ander gee. En toe hulle dit hoor, sê hulle:
Nee, stellig nie!

<span id="an_20:17">20:17</span> Maar Hy het hulle aangekyk en gesê: Wat
beteken dan hierdie Skrifwoord: die steen wat die bouers verwerp het,
dit het 'n hoeksteen geword?

<span id="an_20:18">20:18</span> Elkeen wat op dié steen val, sal
verpletter word; maar elkeen op wie hy val, dié sal hy vermorsel.

<span id="an_20:19">20:19</span> Toe probeer die owerpriesters en die
skrifgeleerdes in daardie selfde uur om die hande aan Hom te slaan, maar
hulle het die volk gevrees; want hulle het geweet dat Hy hierdie
gelykenis met die oog op hulle self uitgespreek het.

<span id="an_20:20">20:20</span> En hulle het Hom in die oog gehou en
spioene gestuur wat geveins het dat hulle regverdig was, sodat hulle Hom
op 'n woord kon betrap, om Hom oor te lewer aan die owerheid en aan die
gesag van die goewerneur.

<span id="an_20:21">20:21</span> En hulle het Hom gevra en gesê:
Meester, ons weet dat U reguit praat en leer en die persoon nie aanneem
nie, maar die weg van God in waarheid leer--

<span id="an_20:22">20:22</span> is dit ons geoorloof om aan die keiser
belasting te betaal of nie?

<span id="an_20:23">20:23</span> Maar Hy het hulle listigheid bemerk en
vir hulle gesê: Waarom versoek julle My?

<span id="an_20:24">20:24</span> Wys My 'n penning. Wie se beeld en
opskrif het dit? Hulle antwoord en sê: Die keiser s'n.

<span id="an_20:25">20:25</span> Toe sê Hy vir hulle: Betaal dan aan die
keiser wat die keiser toekom, en aan God wat God toekom.

<span id="an_20:26">20:26</span> En hulle kon Hom nie voor die volk op
'n woord betrap nie, en verwonderd oor sy antwoord het hulle geswyg.

<span id="an_20:27">20:27</span> En sommige van die Sadduseërs het
gekom--hulle wat ontken dat daar 'n opstanding is--en Hom gevra

<span id="an_20:28">20:28</span> en gesê: Meester, Moses het ons
voorgeskrywe: As iemand se getroude broer sterwe en hy sterf sonder
kinders, dan moet sy broer die vrou neem en vir sy broer kinders verwek.

<span id="an_20:29">20:29</span> Nou was daar sewe broers, en die eerste
het 'n vrou geneem en kinderloos gesterwe.

<span id="an_20:30">20:30</span> En die tweede het die vrou geneem, en
hy het ook kinderloos gesterwe.

<span id="an_20:31">20:31</span> En die derde het haar geneem; en net so
al sewe. En hulle het geen kinders nagelaat nie en het gesterwe.

<span id="an_20:32">20:32</span> En ten laaste het die vrou ook
gesterwe.

<span id="an_20:33">20:33</span> In die opstanding dan, wie van hulle se
vrou sal sy wees? want al sewe het haar as vrou gehad.

<span id="an_20:34">20:34</span> Toe antwoord Jesus en sê vir hulle: Die
kinders van hierdie eeu trou en word in die huwelik uitgegee;

<span id="an_20:35">20:35</span> maar die wat waardig geag word om
daardie eeu en die opstanding uit die dode te verkry, trou nie en word
nie in die huwelik uitgegee nie.

<span id="an_20:36">20:36</span> Want hulle kan ook nie meer sterwe nie,
want hulle is soos die engele en is kinders van God, omdat hulle kinders
van die opstanding is.

<span id="an_20:37">20:37</span> En dat die dode opgewek word, het Moses
ook in die gedeelte oor die doringbos aangedui, waar hy die Here noem
die God van Abraham en die God van Isak en die God van Jakob.

<span id="an_20:38">20:38</span> Hy is tog nie 'n God van dooies nie,
maar van lewendes, want almal leef vir Hom.

<span id="an_20:39">20:39</span> En sommige van die skrifgeleerdes
antwoord en sê: Meester, U het goed gespreek.

<span id="an_20:40">20:40</span> En hulle het Hom nie meer iets durf vra
nie.

<span id="an_20:41">20:41</span> Toe sê Hy vir hulle: Hoe is dit dat
hulle sê dat die Christus die seun van Dawid is?

<span id="an_20:42">20:42</span> En Dawid self sê in die boek van die
Psalms: Die Here het tot my Here gespreek: Sit aan my regterhand

<span id="an_20:43">20:43</span> totdat Ek u vyande gemaak het 'n
voetbank van u voete.

<span id="an_20:44">20:44</span> Dawid noem Hom dan Here, en hoe is Hy
sy seun?

<span id="an_20:45">20:45</span> En terwyl die hele volk luister, sê Hy
vir sy dissipels:

<span id="an_20:46">20:46</span> Pas op vir die skrifgeleerdes wat graag
in lang klere rondloop en van die begroetinge op die markte hou en van
die voorste banke in die sinagoges en die voorste plekke by die maaltye.

<span id="an_20:47">20:47</span> Hulle eet die huise van die weduwees op
en doen vir die skyn lang gebede. Hulle sal 'n swaarder oordeel ontvang.

<span id="an_21:1">21:1</span> En toe Hy opkyk, sien Hy die rykes wat
hulle gawes in die skatkis gooi.

<span id="an_21:2">21:2</span> En Hy het ook 'n arm weduwee daar twee
geldstukkies sien ingooi.

<span id="an_21:3">21:3</span> En Hy sê: Waarlik, Ek sê vir julle dat
hierdie arm weduwee meer as almal ingegooi het.

<span id="an_21:4">21:4</span> Want hulle almal het uit hul oorvloed by
die gawes van God ingegooi, maar sy het uit haar gebrek ingegooi alles
wat sy gehad het om van te lewe.

<span id="an_21:5">21:5</span> En toe sommige oor die tempel praat, dat
dit met mooi klippe en gewyde geskenke versierd was, sê Hy:

<span id="an_21:6">21:6</span> Hierdie dinge wat julle sien daar sal dae
kom wanneer daar nie een klip op die ander gelaat sal word wat nie
afgebreek sal word nie.

<span id="an_21:7">21:7</span> En hulle vra Hom en sê: Meester, wanneer
sal dit dan wees, en wat is die teken wanneer dit gaan gebeur?

<span id="an_21:8">21:8</span> En Hy antwoord: Pas op dat julle nie
mislei word nie; want baie sal onder my Naam kom en sê: Dit is ek! en:
Die tyd is naby! Gaan dan nie agter hulle aan nie.

<span id="an_21:9">21:9</span> En wanneer julle hoor van oorloë en
opstande, moenie skrik nie; want dié dinge moet eers plaasvind, maar dit
is nie dadelik die einde nie.

<span id="an_21:10">21:10</span> Toe sê Hy vir hulle: Die een nasie sal
teen die ander opstaan en die een koninkryk teen die ander.

<span id="an_21:11">21:11</span> En daar sal groot aardbewings op
verskillende plekke wees en hongersnode en pessiektes; en daar sal
verskriklike dinge en groot tekens van die hemel kom.

<span id="an_21:12">21:12</span> Maar voor al hierdie dinge sal hulle
die hande aan julle slaan en julle vervolg en oorlewer in sinagoges en
gevangenisse en julle voor konings en goewerneurs bring ter wille van my
Naam.

<span id="an_21:13">21:13</span> En dit sal vir julle uitloop op 'n
getuienis.

<span id="an_21:14">21:14</span> Neem julle dan in jul harte voor om nie
vooraf oor julle verdediging te dink nie.

<span id="an_21:15">21:15</span> Want Ek sal aan julle woorde en wysheid
gee wat al julle teëstanders nie sal kan teëspreek of weerstaan nie.

<span id="an_21:16">21:16</span> Maar julle sal oorgelewer word ook deur
ouers en broers en bloedverwante en vriende, en hulle sal van julle
doodmaak.

<span id="an_21:17">21:17</span> En julle sal gehaat wees deur almal ter
wille van my Naam.

<span id="an_21:18">21:18</span> En geen haar van julle hoof sal ooit
verlore gaan nie.

<span id="an_21:19">21:19</span> Deur julle volharding moet julle jul
lewe in besit kry.

<span id="an_21:20">21:20</span> En wanneer julle Jerusalem deur leërs
omsingeld sien, dan moet julle weet dat sy verwoesting naby is.

<span id="an_21:21">21:21</span> Dan moet die wat in Judéa is, na die
berge vlug; en die wat in die stad is, moet uitgaan; en die wat in die
buitewyke is, moet nie daar inkom nie.

<span id="an_21:22">21:22</span> Want dit sal dae van wraak wees, sodat
alles wat geskrywe is, vervul kan word.

<span id="an_21:23">21:23</span> Maar wee die vroue wat swanger is en
die wat nog soog in daardie dae; want daar sal 'n groot nood in die land
wees en toorn oor hierdie volk.

<span id="an_21:24">21:24</span> En hulle sal deur die skerpte van die
swaard val en as krygsgevangenes geneem word na al die nasies, en
Jerusalem sal vertrap word deur die nasies totdat die tye van die nasies
vervul is.

<span id="an_21:25">21:25</span> En daar sal tekens wees aan son en maan
en sterre, en op die aarde benoudheid van nasies in hulle radeloosheid,
wanneer see en branders dreun,

<span id="an_21:26">21:26</span> en mense se harte beswyk van vrees en
verwagting van die dinge wat oor die wêreld kom. Want die kragte van die
hemele sal geskud word.

<span id="an_21:27">21:27</span> En dan sal hulle die Seun van die mens
sien kom in 'n wolk, met groot krag en heerlikheid.

<span id="an_21:28">21:28</span> En as hierdie dinge begin gebeur, kyk
dan na bo en hef julle hoofde op, omdat julle verlossing naby is.

<span id="an_21:29">21:29</span> Toe vertel Hy hulle 'n gelykenis: Let
op die vyeboom en al die bome.

<span id="an_21:30">21:30</span> Net soos hulle bot, weet julle vanself,
as julle dit sien, dat die somer al naby is.

<span id="an_21:31">21:31</span> So moet julle ook weet dat die
koninkryk van God naby is wanneer julle hierdie dinge sien gebeur.

<span id="an_21:32">21:32</span> Voorwaar Ek sê vir julle, hierdie
geslag sal sekerlik nie verbygaan voordat alles gebeur het nie.

<span id="an_21:33">21:33</span> Die hemel en die aarde sal verbygaan,
maar my woorde sal nooit verbygaan nie.

<span id="an_21:34">21:34</span> Maar pas op vir julleself, dat julle
harte nie miskien beswaar word deur swelgery en dronkenskap en sorge van
die lewe nie, en dié dag julle nie skielik oorval nie.

<span id="an_21:35">21:35</span> Want soos 'n strik sal hy kom oor almal
wat op die hele aarde woon.

<span id="an_21:36">21:36</span> Waak dan en bid altyddeur, sodat julle
waardig geag mag word om al hierdie dinge wat kom, te ontvlug en voor
die Seun van die mens te staan.

<span id="an_21:37">21:37</span> En Hy was oordag in die tempel besig om
te leer, en snags het Hy uitgegaan en vernag op die berg wat die
Olyfberg genoem word.

<span id="an_21:38">21:38</span> En die hele volk het vroeg in die môre
na Hom in die tempel gekom om na Hom te luister.

<span id="an_22:1">22:1</span> En die fees van die ongesuurde brode, wat
pasga genoem word, was naby.

<span id="an_22:2">22:2</span> En die owerpriesters en die
skrifgeleerdes het gesoek hoe hulle Hom kon ombring, want hulle het die
volk gevrees.

<span id="an_22:3">22:3</span> En die Satan het in Judas gevaar, wat
Iskáriot genoem word en wat uit die getal van die twaalf was.

<span id="an_22:4">22:4</span> Toe het hy gegaan en met die
owerpriesters en hoofde beraadslaag hoe hy Hom aan hulle kon oorlewer.

<span id="an_22:5">22:5</span> En hulle was bly en het met hom
ooreengekom om hom geld te gee.

<span id="an_22:6">22:6</span> En hy het toegestem en na 'n goeie
geleentheid gesoek om Hom sonder oproer aan hulle oor te lewer.

<span id="an_22:7">22:7</span> En die dag van die ongesuurde brode het
gekom waarop die pasga geslag moes word.

<span id="an_22:8">22:8</span> Toe stuur Hy Petrus en Johannes en sê:
Gaan berei die pasga vir ons, dat ons dit kan eet.

<span id="an_22:9">22:9</span> En hulle sê vir Hom: Waar wil U hê moet
ons dit berei?

<span id="an_22:10">22:10</span> En Hy antwoord hulle: Kyk, as julle in
die stad ingaan, sal 'n man julle ontmoet wat 'n kruik water dra; volg
hom na die huis waar hy ingaan.

<span id="an_22:11">22:11</span> En julle moet vir die eienaar van die
huis sê: Die Meester vra u--waar is die kamer waar Ek die pasga met my
dissipels kan eet?

<span id="an_22:12">22:12</span> En hy sal julle 'n groot bovertrek wys
wat reggemaak is; daar moet julle dit berei.

<span id="an_22:13">22:13</span> En hulle het gegaan en dit gevind soos
Hy vir hulle gesê het, en die pasga berei.

<span id="an_22:14">22:14</span> En toe die uur kom, het Hy aan tafel
gegaan en die twaalf apostels saam met Hom.

<span id="an_22:15">22:15</span> En Hy sê vir hulle: Ek het baie sterk
daarna verlang om hierdie pasga met julle te eet voordat Ek ly.

<span id="an_22:16">22:16</span> Want Ek sê vir julle: Ek sal sekerlik
nie meer daarvan eet voordat dit in die koninkryk van God vervul is nie.

<span id="an_22:17">22:17</span> En toe Hy 'n beker geneem het, dank Hy
en sê: Neem dit en deel dit onder julle.

<span id="an_22:18">22:18</span> Want Ek sê vir julle: Ek sal sekerlik
nie drink van die vrug van die wynstok voordat die koninkryk van God
gekom het nie.

<span id="an_22:19">22:19</span> Daarop neem Hy brood, en nadat Hy
gedank het, breek Hy dit en gee dit aan hulle en sê: Dit is my liggaam
wat vir julle gegee word; doen dit tot my gedagtenis.

<span id="an_22:20">22:20</span> Net so neem Hy ook die beker ná die
maaltyd en sê: Hierdie beker is die nuwe testament in my bloed wat vir
julle uitgestort word.

<span id="an_22:21">22:21</span> Maar kyk, die hand van hom wat My
verraai, is by My aan tafel.

<span id="an_22:22">22:22</span> Die Seun van die mens gaan wel heen
volgens wat bepaal is, maar wee daardie man deur wie Hy verraai word!

<span id="an_22:23">22:23</span> Toe begin hulle onder mekaar te vra wie
van hulle dit tog kon wees wat dit sou doen.

<span id="an_22:24">22:24</span> En daar het ook twis onder hulle
ontstaan oor wie van hulle die grootste geag moet wees.

<span id="an_22:25">22:25</span> En Hy het vir hulle gesê: Die konings
van die nasies heers oor hulle, en die wat gesag voer oor hulle, word
weldoeners genoem.

<span id="an_22:26">22:26</span> Maar so moet julle nie wees nie; maar
die oudste onder julle moet word soos die jongste, en wie 'n leier is,
soos een wat dien.

<span id="an_22:27">22:27</span> Want wie is groter: die een wat aan
tafel is, of die een wat dien? Is dit nie hy wat aan tafel is nie? Maar
Ek is onder julle soos een wat dien.

<span id="an_22:28">22:28</span> En dit is julle wat altyddeur by My
gebly het in my versoekinge.

<span id="an_22:29">22:29</span> En Ek beskik vir julle 'n koninkryk
soos my Vader dit vir My beskik het,

<span id="an_22:30">22:30</span> sodat julle kan eet en drink aan my
tafel in my koninkryk en op trone sit om die twaalf stamme van Israel te
oordeel.

<span id="an_22:31">22:31</span> En die Here sê: Simon, Simon, kyk, die
Satan het vurig begeer om julle soos koring te sif.

<span id="an_22:32">22:32</span> Maar Ek het vir jou gebid, dat jou
geloof nie ophou nie; en as jy eendag bekeerd is, moet jy jou broeders
versterk.

<span id="an_22:33">22:33</span> En hy het vir Hom gesê: Here, ek is
gereed om saam met U selfs in die gevangenis en in die dood te gaan.

<span id="an_22:34">22:34</span> Maar Hy antwoord: Ek sê vir jou,
Petrus, die haan sal vannag nie kraai voordat jy drie maal geloën het
dat jy My ken nie.

<span id="an_22:35">22:35</span> En Hy sê vir hulle: Toe Ek julle
uitgestuur het sonder beurs en reissak en skoene, het julle iets
kortgekom? En hulle antwoord: Niks nie.

<span id="an_22:36">22:36</span> Toe sê Hy vir hulle: Maar nou, wie 'n
beurs het, laat hom dit neem en so ook die reissak; en wie dit nie het
nie, moet sy kleed verkoop en 'n swaard koop.

<span id="an_22:37">22:37</span> Want Ek sê vir julle dat dit wat
geskrywe is, nog aan My vervul moet word: En Hy is saam met misdadigers
gereken. Want ook aan die dinge wat betrekking het op My, kom daar 'n
einde.

<span id="an_22:38">22:38</span> Hulle sê vir Hom: Here, kyk hier is
twee swaarde. En Hy antwoord hulle: Dit is genoeg.

<span id="an_22:39">22:39</span> En Hy het vertrek en volgens gewoonte
na die Olyfberg gegaan. En ook sy dissipels het Hom gevolg.

<span id="an_22:40">22:40</span> En toe Hy op die plek kom, sê Hy vir
hulle: Bid dat julle nie in versoeking kom nie.

<span id="an_22:41">22:41</span> En Hy het Hom van hulle afgesonder
omtrent so ver as 'n mens met 'n klip kan gooi, en neergekniel en gebid

<span id="an_22:42">22:42</span> en gesê: Vader, as U tog maar hierdie
beker van My wil wegneem! Laat nogtans nie my wil nie, maar u wil
geskied!

<span id="an_22:43">22:43</span> En 'n engel uit die hemel het aan Hom
verskyn en Hom versterk.

<span id="an_22:44">22:44</span> En toe Hy in 'n sware stryd kom, het Hy
met groter inspanning gebid, en sy sweet het geword soos bloeddruppels
wat op die grond val.

<span id="an_22:45">22:45</span> Toe staan Hy van die gebed op en kom by
sy dissipels en vind hulle aan die slaap van droefheid.

<span id="an_22:46">22:46</span> En Hy sê vir hulle: Wat slaap julle?
Staan op en bid, dat julle nie in versoeking kom nie.

<span id="an_22:47">22:47</span> En terwyl Hy nog spreek, kom daar 'n
skare; en hy wat Judas genoem word, een van die twaalf, het voor hulle
uit geloop en nader gekom na Jesus om Hom te soen.

<span id="an_22:48">22:48</span> En Jesus sê vir hom: Judas, verraai jy
die Seun van die mens met 'n kus?

<span id="an_22:49">22:49</span> En toe die wat rondom Hom was, sien wat
gaan gebeur, sê hulle vir Hom: Here, moet ons met die swaard slaan?

<span id="an_22:50">22:50</span> En een van hulle het die dienskneg van
die hoëpriester getref en sy regteroor afgekap.

<span id="an_22:51">22:51</span> Maar Jesus het geantwoord en gesê: Hou
op, dit is genoeg! En Hy het sy oor aangeraak en hom gesond gemaak.

<span id="an_22:52">22:52</span> Toe sê Jesus vir die owerpriesters en
hoofde van die tempel en ouderlinge wat teen Hom gekom het: Het julle
uitgetrek soos teen 'n rower met swaarde en stokke?

<span id="an_22:53">22:53</span> Dag vir dag was Ek saam met julle in
die tempel, en julle het nie die hande teen My uitgesteek nie. Maar dit
is julle uur en die mag van die duisternis.

<span id="an_22:54">22:54</span> En hulle het Hom gevange geneem en
weggelei en Hom gebring in die huis van die hoëpriester. En Petrus het
van ver af gevolg.

<span id="an_22:55">22:55</span> En toe hulle 'n vuur in die middel van
die binneplaas van die paleis gemaak en bymekaar gaan sit het, het
Petrus onder hulle gesit.

<span id="an_22:56">22:56</span> En 'n diensmeisie het hom daar by die
vuur sien sit; en nadat sy hom vas aangekyk het, sê sy: Hierdie man was
ook saam met Hom.

<span id="an_22:57">22:57</span> Maar hy het Hom verloën en gesê: Vrou,
ek ken Hom nie.

<span id="an_22:58">22:58</span> En kort daarna sien iemand anders hom
en sê: Jy is ook een van hulle. Maar Petrus sê: Man, ek is nie.

<span id="an_22:59">22:59</span> En ná verloop van omtrent een uur het
'n ander een dit verseker en gesê: Sowaar, hierdie man was ook saam met
Hom, want hy is ook 'n Galiléër.

<span id="an_22:60">22:60</span> Maar Petrus antwoord: Man, ek weet nie
wat jy sê nie. En onmiddellik, terwyl hy nog praat, het die haan
gekraai.

<span id="an_22:61">22:61</span> En die Here het Hom omgedraai en Petrus
aangekyk, en Petrus het die woord van die Here onthou wat Hy vir hom
gesê het: Voordat die haan kraai, sal jy My drie maal verloën.

<span id="an_22:62">22:62</span> En Petrus het buitentoe gegaan en
bitterlik geween.

<span id="an_22:63">22:63</span> En die manne wat Jesus gevange gehou
het, het Hom bespot en geslaan.

<span id="an_22:64">22:64</span> En hulle het Hom geblinddoek en Hom in
die aangesig geslaan en Hom gevra en gesê: Profeteer wie dit is wat U
geslaan het.

<span id="an_22:65">22:65</span> En baie ander dinge het hulle lasterlik
teen Hom gespreek.

<span id="an_22:66">22:66</span> En toe dit dag word, het die oudstes
van die volk--die owerpriesters en skrifgeleerdes--vergader en Hom voor
hulle Raad gebring

<span id="an_22:67">22:67</span> en gesê: As U die Christus is, sê vir
ons. En Hy antwoord hulle: As Ek vir u sê, sal u tog nie glo nie.

<span id="an_22:68">22:68</span> En as Ek vra, sal u My tog nie antwoord
of loslaat nie.

<span id="an_22:69">22:69</span> Van nou af sal die Seun van die mens
sit aan die regterhand van die krag van God.

<span id="an_22:70">22:70</span> En hulle sê almal: Is U dan die Seun
van God? En Hy antwoord hulle: U sê dat Ek dit is.

<span id="an_22:71">22:71</span> Daarop sê hulle: Wat het ons nog
getuienis nodig! Want ons het dit self uit sy mond gehoor.

<span id="an_23:1">23:1</span> En die hele menigte van hulle het
opgestaan en Hom na Pilatus gelei.

<span id="an_23:2">23:2</span> En hulle het Hom begin beskuldig en sê:
Ons het gevind dat hierdie man die volk verlei en verbied om aan die
keiser belasting te betaal, terwyl Hy sê dat Hy self Christus, die
Koning, is.

<span id="an_23:3">23:3</span> Toe vra Pilatus Hom en sê: Is U die
Koning van die Jode? En Hy antwoord hom en sê: U sê dit.

<span id="an_23:4">23:4</span> En Pilatus sê vir die owerpriesters en
die skare: Ek vind geen skuld in hierdie man nie.

<span id="an_23:5">23:5</span> Maar hulle het aangehou en gesê: Hy maak
die volk oproerig met sy leer die hele Judéa deur, vandat Hy in Galiléa
begin het tot hiertoe.

<span id="an_23:6">23:6</span> En toe Pilatus van Galiléa hoor, vra hy
of die man 'n Galiléër is.

<span id="an_23:7">23:7</span> En nadat hy verneem het dat Hy uit die
magsgebied van Herodes was, stuur hy Hom na Herodes wat self ook in
daardie dae in Jerusalem was.

<span id="an_23:8">23:8</span> En toe Herodes Jesus sien, was hy baie
bly, want hy was al geruime tyd begerig om Hom te sien, omdat hy veel
van Hom gehoor het; en hy het gehoop om een of ander teken te sien wat
deur Hom gedoen sou word.

<span id="an_23:9">23:9</span> En hy het Hom met baie woorde uitgevra,
maar Hy het hom niks geantwoord nie.

<span id="an_23:10">23:10</span> En die owerpriesters en die
skrifgeleerdes het Hom heftig staan en beskuldig.

<span id="an_23:11">23:11</span> En nadat Herodes saam met sy soldate
Hom met veragting behandel en bespot het, werp hy Hom 'n blink kleed om
en stuur Hom terug na Pilatus.

<span id="an_23:12">23:12</span> En Pilatus en Herodes het op daardie
dag goeie vriende geword, want hulle was vantevore in vyandskap teenoor
mekaar.

<span id="an_23:13">23:13</span> Toe roep Pilatus die owerpriesters en
die owerstes en die volk bymekaar en sê vir hulle:

<span id="an_23:14">23:14</span> Julle het hierdie man na my gebring as
een wat die volk afvallig maak. En nou het ek in julle teenwoordigheid
ondersoek ingestel en in hierdie man geen skuld gevind aan die dinge
waarvan julle Hom beskuldig nie;

<span id="an_23:15">23:15</span> ja, ook Herodes nie, want ek het julle
na hom gestuur; en daar is deur Hom niks gedoen wat die dood verdien
nie.

<span id="an_23:16">23:16</span> Nadat ek Hom dan gekasty het, sal ek
Hom loslaat.

<span id="an_23:17">23:17</span> En hy was verplig om vir hulle op die
fees een los te laat.

<span id="an_23:18">23:18</span> Maar die hele menigte skreeu en sê: Weg
met Hom, en laat vir ons Barábbas los!

<span id="an_23:19">23:19</span> Dié was oor 'n sekere opstand wat in
die stad plaasgevind het, en oor 'n moord in die gevangenis gewerp.

<span id="an_23:20">23:20</span> Daarop spreek Pilatus hulle weer toe,
omdat hy Jesus wou loslaat;

<span id="an_23:21">23:21</span> maar hulle het aangehou roep en sê:
Kruisig, kruisig Hom!

<span id="an_23:22">23:22</span> En vir die derde keer sê hy vir hulle:
Watter kwaad het Hy dan gedoen? Ek het in Hom niks gevind wat die dood
verdien nie. Ek sal Hom dan kasty en loslaat.

<span id="an_23:23">23:23</span> Maar hulle het aangehou met 'n harde
geroep en geëis dat Hy gekruisig moes word; en hulle geroep en dié van
die owerpriesters het die oorhand gekry.

<span id="an_23:24">23:24</span> Toe gee Pilatus uitspraak dat aan hulle
eis voldoen moet word.

<span id="an_23:25">23:25</span> En hy het die een vir hulle losgelaat
wat oor opstand en moord in die gevangenis gewerp was, die een wat hulle
geëis het. Maar Jesus het hy aan hulle wil oorgelewer.

<span id="an_23:26">23:26</span> En toe hulle Hom weglei, neem hulle 'n
sekere Simon van Ciréne wat van die veld af gekom het, en sit die kruis
op hom om dit agter Jesus aan te dra.

<span id="an_23:27">23:27</span> En 'n groot menigte van die volk het
Hom gevolg, en vroue wat rou bedryf en Hom beklaag het.

<span id="an_23:28">23:28</span> Maar Jesus het Hom omgedraai en vir
hulle gesê: Dogters van Jerusalem, moenie oor My ween nie, maar ween oor
julleself en oor julle kinders;

<span id="an_23:29">23:29</span> want daar kom dae waarin hulle sal sê:
Gelukkig is die onvrugbares en die moederskote wat nie gebaar en die
borste wat nie gesoog het nie.

<span id="an_23:30">23:30</span> Dan sal hulle vir die berge begin sê:
Val op ons! en vir die heuwels: Bedek ons!

<span id="an_23:31">23:31</span> Want as hulle dit doen aan die groen
hout, wat sal met die droë gebeur!

<span id="an_23:32">23:32</span> En daar is nog twee ander,
kwaaddoeners, weggelei om saam met Hom tereggestel te word.

<span id="an_23:33">23:33</span> En toe hulle op die plek kom wat
Hoofskedel genoem word, het hulle Hom daar gekruisig, en die
kwaaddoeners, een aan die regter-- en een aan die linkerkant.

<span id="an_23:34">23:34</span> En Jesus sê: Vader, vergeef hulle, want
hulle weet nie wat hulle doen nie. En hulle het sy klere verdeel en die
lot daaroor gewerp.

<span id="an_23:35">23:35</span> En die volk het dit staan en aanskou.
En die owerstes het saam met hulle ook geskimp en gesê: Ander het Hy
verlos; laat Hy Homself verlos as Hy die Christus, die uitverkorene van
God, is.

<span id="an_23:36">23:36</span> En die soldate het Hom ook bespot en
gekom en vir Hom asyn gebring

<span id="an_23:37">23:37</span> en gesê: As U die Koning van die Jode
is, verlos Uself.

<span id="an_23:38">23:38</span> En daar was ook 'n opskrif bokant Hom
geskrywe in Griekse en Romeinse en Hebreeuse letters: HY IS DIE KONING
VAN DIE JODE.

<span id="an_23:39">23:39</span> En een van die kwaaddoeners wat
opgehang is, het Hom gesmaad en gesê: As U die Christus is, verlos Uself
en ons.

<span id="an_23:40">23:40</span> Maar die ander een antwoord en bestraf
hom en sê: Vrees jy ook God nie, terwyl jy in dieselfde oordeel is? --

<span id="an_23:41">23:41</span> ons tog regverdiglik, want ons ontvang
die verdiende loon vir ons dade, maar Hy het niks verkeerds gedoen nie.

<span id="an_23:42">23:42</span> En hy sê vir Jesus: Dink aan my, Here,
wanneer U in u koninkryk kom.

<span id="an_23:43">23:43</span> En Jesus antwoord hom: Voorwaar Ek sê
vir jou, vandag sal jy saam met My in die Paradys wees.

<span id="an_23:44">23:44</span> En dit was omtrent die sesde uur, en
daar het duisternis oor die hele aarde gekom tot die negende uur toe;

<span id="an_23:45">23:45</span> en die son is verduister; en die
voorhangsel van die tempel het middeldeur geskeur.

<span id="an_23:46">23:46</span> En Jesus het met 'n groot stem
uitgeroep en gesê: Vader, in u hande gee Ek my gees oor! En toe Hy dit
gesê het, blaas Hy die laaste asem uit.

<span id="an_23:47">23:47</span> En toe die hoofman oor honderd sien wat
daar gebeur, het hy God verheerlik en gesê: Waarlik, hierdie man was
regverdig.

<span id="an_23:48">23:48</span> En die hele skare wat vir hierdie
skouspel bymekaar was, het op hulle borste geslaan toe hulle sien wat
gebeur het, en hulle het teruggegaan.

<span id="an_23:49">23:49</span> En al sy bekendes het ver weg gestaan;
ook die vroue wat Hom van Galiléa gevolg het, het hierdie dinge gesien.

<span id="an_23:50">23:50</span> En daar was 'n man met die naam van
Josef, 'n lid van die Raad, 'n goeie en regverdige man

<span id="an_23:51">23:51</span> --hy het nie met hulle raad en
handelwyse saamgestem nie--van Arimathéa, 'n stad van die Jode, wat ook
self die koninkryk van God verwag het.

<span id="an_23:52">23:52</span> Hy het na Pilatus gegaan en die liggaam
van Jesus gevra

<span id="an_23:53">23:53</span> en dit afgehaal en in linne toegedraai
en dit neergelê in 'n graf wat uit 'n rots gekap was, waar nog nooit
iemand in gelê het nie.

<span id="an_23:54">23:54</span> En dit was die dag van voorbereiding,
en die sabbat wou aanbreek.

<span id="an_23:55">23:55</span> En die vroue wat saam met Hom van
Galiléa gekom het, het ook gevolg en die graf gesien en hoe sy liggaam
neergelê was.

<span id="an_23:56">23:56</span> Daarop het hulle teruggegaan en
speserye en salf berei en op die sabbat gerus volgens die gebod.

<span id="an_24:1">24:1</span> En baie vroeg in die môre, op die eerste
dag van die week, het hulle en ander saam met hulle by die graf gekom en
die speserye gebring wat deur hulle toeberei was.

<span id="an_24:2">24:2</span> En hulle het die steen van die graf
afgerol gevind.

<span id="an_24:3">24:3</span> En toe hulle ingaan, het hulle nie die
liggaam van die Here Jesus gekry nie.

<span id="an_24:4">24:4</span> En terwyl hulle hieroor in verleentheid
was, staan daar twee manne by hulle in blink klere.

<span id="an_24:5">24:5</span> En toe hulle baie bevrees word en met
hulle aangesigte na die aarde buig, sê die manne vir hulle: Waarom soek
julle die Lewende by die dooies?

<span id="an_24:6">24:6</span> Hy is nie hier nie, maar Hy het
opgestaan. Onthou hoe Hy vir julle gesê het toe Hy nog in Galiléa was:

<span id="an_24:7">24:7</span> Die Seun van die mens moet oorgelewer
word in die hande van sondige mense en gekruisig word en op die derde
dag opstaan.

<span id="an_24:8">24:8</span> En hulle het sy woorde onthou.

<span id="an_24:9">24:9</span> Hulle gaan toe terug van die graf en
vertel dit alles aan die elf en aan al die ander.

<span id="an_24:10">24:10</span> En dit was Maria Magdaléna en Johanna
en Maria, die moeder van Jakobus, en die ander vroue saam met hulle wat
dit aan die apostels vertel het.

<span id="an_24:11">24:11</span> En hul woorde het vir hulle na
onsinnige praatjies gelyk, en hulle het hul nie geglo nie.

<span id="an_24:12">24:12</span> Maar Petrus het opgestaan en na die
graf gehardloop; en toe hy neerbuk, sien hy die doeke alleen lê. En hy
het weggegaan huis toe, vol verwondering oor wat gebeur het.

<span id="an_24:13">24:13</span> En twee van hulle was dieselfde dag op
pad na 'n dorp wat agt myl van Jerusalem af was, met die naam van
Émmaüs.

<span id="an_24:14">24:14</span> En hulle was in gesprek met mekaar oor
al hierdie dinge wat voorgeval het.

<span id="an_24:15">24:15</span> En terwyl hulle praat en mekaar
ondervra, kom Jesus self nader en loop met hulle saam.

<span id="an_24:16">24:16</span> Maar hulle oë is weerhou, sodat hulle
Hom nie kon herken nie.

<span id="an_24:17">24:17</span> En Hy sê vir hulle: Watter woorde is
dit wat julle met mekaar loop en wissel, en waarom is julle bedroef?

<span id="an_24:18">24:18</span> En die een wie se naam Kléopas was,
antwoord en sê vir Hom: Is U alleen 'n vreemdeling in Jerusalem en weet
U nie van die dinge wat in hierdie dae daarin gebeur het nie?

<span id="an_24:19">24:19</span> En Hy sê vir hulle: Watter dinge? En
hulle antwoord Hom: Die dinge aangaande Jesus, die Nasaréner, wat 'n
profeet was, kragtig in werk en woord voor God en die hele volk;

<span id="an_24:20">24:20</span> en hoe ons owerpriesters en owerstes
Hom oorgelewer het tot die doodstraf en Hom gekruisig het.

<span id="an_24:21">24:21</span> En ons het gehoop dat dit Hy was wat
Israel sou verlos; maar nou is dit vandag, met dit alles, die derde dag
vandat dit plaasgevind het.

<span id="an_24:22">24:22</span> Maar sommige vroue uit ons het ons ook
ontstel nadat hulle vroeg by die graf was;

<span id="an_24:23">24:23</span> en toe hulle sy liggaam nie kry nie,
het hulle gekom en gesê dat hulle ook 'n gesig gesien het van engele wat
sê dat Hy lewe.

<span id="an_24:24">24:24</span> En sommige van die wat saam met ons
was, het na die graf gegaan en dit net so gevind soos die vroue ook gesê
het; maar Hom het hulle nie gesien nie.

<span id="an_24:25">24:25</span> En Hy sê vir hulle: o Onverstandiges,
met harte wat traag is om te glo alles wat die profete gespreek het!

<span id="an_24:26">24:26</span> Moes die Christus nie hierdie dinge ly
en in sy heerlikheid ingaan nie?

<span id="an_24:27">24:27</span> En Hy het begin van Moses en al die
profete af en vir hulle uitgelê in al die Skrifte die dinge wat op Hom
betrekking het.

<span id="an_24:28">24:28</span> Daarop kom hulle naby die dorp waarheen
hulle op reis was, en Hy het gemaak of Hy verder wou gaan;

<span id="an_24:29">24:29</span> maar hulle het by Hom aangedring en
gesê: Bly by ons, want dit is amper aand en die dag het gedaal; en Hy
het ingegaan om by hulle te bly.

<span id="an_24:30">24:30</span> En toe Hy met hulle aan tafel was, neem
Hy die brood en dank; en Hy breek dit en gee dit aan hulle.

<span id="an_24:31">24:31</span> Toe is hulle oë geopen en hulle het Hom
herken, en Hy het uit hulle gesig verdwyn.

<span id="an_24:32">24:32</span> En hulle sê vir mekaar: Was ons hart
nie brandende in ons toe Hy met ons op die pad gepraat en vir ons die
Skrifte uitgelê het nie?

<span id="an_24:33">24:33</span> Toe staan hulle in dieselfde uur op en
gaan na Jerusalem terug en vind die elf en die wat saam met hulle
bymekaar was,

<span id="an_24:34">24:34</span> wat sê: Die Here het waarlik opgestaan
en het aan Simon verskyn.

<span id="an_24:35">24:35</span> Toe vertel hulle wat op die pad gebeur
het en hoe Hy aan hulle bekend geword het by die breking van die brood.

<span id="an_24:36">24:36</span> En terwyl hulle hieroor praat, staan
Jesus self in hul midde en sê vir hulle: Vrede vir julle!

<span id="an_24:37">24:37</span> Toe het hulle verskrik en baie bang
geword en gemeen dat hulle 'n gees sien.

<span id="an_24:38">24:38</span> En Hy sê vir hulle: Waarom is julle
ontsteld en waarom kom daar twyfel in julle hart op?

<span id="an_24:39">24:39</span> Kyk na my hande en my voete, want dit
is Ek self. Voel aan My en kyk; want 'n gees het nie vlees en bene soos
julle sien dat Ek het nie.

<span id="an_24:40">24:40</span> En terwyl Hy dit sê, wys Hy hulle sy
hande en sy voete.

<span id="an_24:41">24:41</span> En toe hulle van blydskap nog nie kon
glo nie en hulle verwonder, sê Hy vir hulle: Het julle hier iets om te
eet?

<span id="an_24:42">24:42</span> Daarop gee hulle Hom 'n stuk gebraaide
vis en 'n stuk heuningkoek.

<span id="an_24:43">24:43</span> En Hy het dit geneem en voor hulle oë
geëet.

<span id="an_24:44">24:44</span> En Hy sê vir hulle: Dit is die woorde
wat Ek met julle gespreek het toe Ek nog by julle was, dat alles wat oor
My geskrywe is in die wet van Moses en die profete en die psalms, vervul
moet word.

<span id="an_24:45">24:45</span> Toe open Hy hulle verstand om die
Skrifte te verstaan.

<span id="an_24:46">24:46</span> En Hy sê vir hulle: So is dit geskrywe,
en so moes die Christus ly en op die derde dag uit die dode opstaan,

<span id="an_24:47">24:47</span> en bekering en vergewing van sondes in
sy Naam verkondig word aan al die nasies, van Jerusalem af en verder.

<span id="an_24:48">24:48</span> En julle is getuies van hierdie dinge.

<span id="an_24:49">24:49</span> En kyk, Ek stuur die belofte van my
Vader op julle. Maar julle moet in die stad Jerusalem bly totdat julle
toegerus is met krag uit die hoogte.

<span id="an_24:50">24:50</span> En Hy het hulle uitgelei tot by
Betánië. En Hy het sy hande opgehef en hulle geseën.

<span id="an_24:51">24:51</span> En terwyl Hy hulle seën, het Hy van
hulle geskei en is in die hemel opgeneem.

<span id="an_24:52">24:52</span> En hulle het Hom aanbid en na Jerusalem
teruggegaan met groot blydskap.

<span id="an_24:53">24:53</span> En hulle was gedurig in die tempel en
het God geprys en gedank. Amen.

------------------------------------------------------------------------

[Next: John](joh.md)
