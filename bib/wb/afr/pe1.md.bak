[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Afrikaans Bible: 1 Peter

<span id="an_1:1">1:1</span> Petrus, 'n apostel van Jesus Christus, aan
die vreemdelinge van die verstrooiing in Pontus, Galásië, Kappadocië,
Asië en Bithínië,

<span id="an_1:2">1:2</span> uitverkore volgens die voorkennis van God
die Vader, in die heiligmaking van die Gees, tot gehoorsaamheid en
besprenkeling met die bloed van Jesus Christus: Mag genade en vrede vir
julle vermenigvuldig word!

<span id="an_1:3">1:3</span> Geseënd is die God en Vader van onse Here
Jesus Christus wat na sy grote barmhartigheid ons die wedergeboorte
geskenk het tot 'n lewende hoop deur die opstanding van Jesus Christus
uit die dode,

<span id="an_1:4">1:4</span> sodat ons 'n onverganklike en onbesmette en
onverwelklike erfenis kan verkry, wat in die hemele bewaar is vir ons

<span id="an_1:5">1:5</span> wat in die krag van God bewaar word deur
die geloof tot die saligheid wat gereed is om geopenbaar te word in die
laaste tyd.

<span id="an_1:6">1:6</span> Daarin verheug julle jul, al word julle
nou--as dit nodig is--'n kort tydjie bedroef onder allerhande
beproewinge,

<span id="an_1:7">1:7</span> sodat die beproefdheid van julle geloof,
wat baie kosbaarder is as goud wat vergaan maar deur vuur gelouter word,
bevind mag word tot lof en eer en heerlikheid by die openbaring van
Jesus Christus;

<span id="an_1:8">1:8</span> vir wie julle, al het julle Hom nie gesien
nie, tog liefhet; in wie julle, al sien julle Hom nou nie, tog glo en
julle verbly met 'n onuitspreeklike en heerlike blydskap,

<span id="an_1:9">1:9</span> en die einddoel van julle geloof, die
saligheid van julle siele, verkry.

<span id="an_1:10">1:10</span> Aangaande hierdie saligheid het die
profete wat geprofeteer het oor die genade wat vir julle bestem is,
ondersoek en nagevors,

<span id="an_1:11">1:11</span> en hulle het nagespeur op watter of
hoedanige tyd die Gees van Christus wat in hulle was, gewys het, toe Hy
vooruit getuig het van die lyde wat oor Christus sou kom en die
heerlikheid daarna.

<span id="an_1:12">1:12</span> Aan hulle is geopenbaar dat hulle nie vir
hulleself nie, maar vir ons dié dinge bedien het wat julle nou
aangekondig is deur dié wat die evangelie aan julle verkondig het in die
Heilige Gees wat van die hemel gestuur is--dinge waarin die engele
begerig is om in te sien.

<span id="an_1:13">1:13</span> Daarom, omgord die lendene van julle
verstand, wees nugter en hoop volkome op die genade wat julle deel word
by die openbaring van Jesus Christus.

<span id="an_1:14">1:14</span> Soos gehoorsame kinders moet julle nie
jul lewe inrig volgens die begeerlikhede wat tevore in julle
onwetendheid bestaan het nie.

<span id="an_1:15">1:15</span> Maar soos Hy wat julle geroep het, heilig
is, moet julle ook in jul hele lewenswandel heilig word,

<span id="an_1:16">1:16</span> omdat daar geskrywe is: Wees heilig, want
Ek is heilig.

<span id="an_1:17">1:17</span> En as julle Hom as Vader aanroep wat
sonder aanneming van die persoon oordeel volgens elkeen se werk, wandel
dan in vrees gedurende die tyd van julle vreemdelingskap;

<span id="an_1:18">1:18</span> omdat julle weet dat julle nie deur
verganklike dinge, silwer of goud, losgekoop is uit julle ydele
lewenswandel wat deur die vaders oorgelewer is nie,

<span id="an_1:19">1:19</span> maar deur die kosbare bloed van Christus,
soos van 'n lam sonder gebrek en vlekkeloos,

<span id="an_1:20">1:20</span> wat wel vooruit geken is voor die
grondlegging van die wêreld, maar in hierdie laaste tye geopenbaar is om
julle ontwil,

<span id="an_1:21">1:21</span> julle wat deur Hom glo in God wat Hom uit
die dode opgewek en Hom heerlikheid gegee het, sodat julle geloof en
hoop op God kan wees.

<span id="an_1:22">1:22</span> As julle in gehoorsaamheid aan die
waarheid julle siele deur die Gees tot ongeveinsde broederliefde
gereinig het, moet julle mekaar vurig liefhê uit 'n rein hart;

<span id="an_1:23">1:23</span> want julle is wedergebore nie uit
verganklike saad nie, maar uit onverganklike, deur die lewende woord van
God wat tot in ewigheid bly.

<span id="an_1:24">1:24</span> Want alle vlees is soos gras, en al die
heerlikheid van die mens soos 'n blom van die gras. Die gras verdor en
sy blom val af,

<span id="an_1:25">1:25</span> maar die woord van die Here bly tot in
ewigheid. En dit is die woord wat aan julle verkondig is.

<span id="an_2:1">2:1</span> Lê dan af alle boosheid en alle bedrog en
geveinsdheid en afguns en alle kwaadpratery;

<span id="an_2:2">2:2</span> en verlang sterk soos pasgebore kindertjies
na die onvervalste melk van die woord, dat julle daardeur kan opgroei,

<span id="an_2:3">2:3</span> as julle ten minste gesmaak het dat die
Here goedertieren is.

<span id="an_2:4">2:4</span> Kom na Hom toe, die lewende steen wat deur
die mense wel verwerp is, maar by God uitverkore en kosbaar is;

<span id="an_2:5">2:5</span> en laat julle ook soos lewende stene opbou,
tot 'n geestelike huis, 'n heilige priesterdom, om geestelike offers te
bring wat aan God welgevallig is deur Jesus Christus.

<span id="an_2:6">2:6</span> Daarom staan dit ook in die Skrif: Kyk, Ek
lê in Sion 'n uitverkore en kosbare hoeksteen, en die wat in Hom glo,
sal nooit beskaam word nie.

<span id="an_2:7">2:7</span> Vir julle dan wat glo, is Hy kosbaar; maar
vir die ongelowiges geld die woord: Die steen wat die bouers verwerp
het, dit het 'n hoeksteen geword; en: 'n Steen des aanstoots en 'n rots
van struikeling--

<span id="an_2:8">2:8</span> vir dié wat hulle daarteen stamp, omdat
hulle aan die woord ongehoorsaam is, waarvoor hulle ook bestem is.

<span id="an_2:9">2:9</span> Maar julle is 'n uitverkore geslag, 'n
koninklike priesterdom, 'n heilige volk, 'n volk as eiendom verkry, om
te verkondig die deugde van Hom wat julle uit die duisternis geroep het
tot sy wonderbare lig,

<span id="an_2:10">2:10</span> julle wat vroeër geen volk was nie, maar
nou die volk van God is; aan wie toe geen barmhartigheid bewys is nie,
maar nou bewys is.

<span id="an_2:11">2:11</span> Geliefdes, ek vermaan julle as bywoners
en vreemdelinge om julle te onthou van vleeslike begeertes wat stryd
voer teen die siel;

<span id="an_2:12">2:12</span> en hou julle lewenswandel onder die
heidene skoon, sodat as hulle van julle kwaad spreek soos van
kwaaddoeners, hulle op grond van die goeie werke wat hulle aanskou, God
kan verheerlik in die dag van besoeking.

<span id="an_2:13">2:13</span> Wees dan onderdanig aan elke menslike
verordening ter wille van die Here--of dit die koning is as opperheer,

<span id="an_2:14">2:14</span> of die goewerneurs as sy gesante, om wel
kwaaddoeners te straf, maar die wat goed doen, te prys.

<span id="an_2:15">2:15</span> Want so is dit die wil van God dat julle
deur goed te doen die onkunde van die dwase mense tot swye sal bring,

<span id="an_2:16">2:16</span> as vrymense en nie asof julle die vryheid
het as 'n dekmantel vir die boosheid nie, maar as diensknegte van God.

<span id="an_2:17">2:17</span> Julle moet almal eer, die broederskap
liefhê, God vrees, die koning eer.

<span id="an_2:18">2:18</span> Diensknegte, wees julle here onderdanig
met alle vrees, nie alleen aan die wat goed en vriendelik is nie, maar
ook aan die wat verkeerd is.

<span id="an_2:19">2:19</span> Want dit is genade as iemand, ter wille
van die gewete voor God, leed verdra deur onregverdig te ly.

<span id="an_2:20">2:20</span> Want watter roem is daar as julle verdra
wanneer julle sonde doen en geslaan word? Maar as julle verdra wanneer
julle goed doen en ly--dit is genade by God.

<span id="an_2:21">2:21</span> Want hiertoe is julle geroep, omdat
Christus ook vir julle gely het en julle 'n voorbeeld nagelaat het,
sodat julle sy voetstappe kan navolg;

<span id="an_2:22">2:22</span> Hy wat geen sonde gedoen het nie, en in
wie se mond geen bedrog gevind is nie;

<span id="an_2:23">2:23</span> wat, toe Hy uitgeskel is, nie terug
uitgeskel het nie; toe Hy gely het, nie gedreig het nie, maar dit
oorgegee het aan Hom wat regverdig oordeel;

<span id="an_2:24">2:24</span> wat self ons sondes in sy liggaam op die
kruishout gedra het, sodat ons die sondes kan afsterwe en vir die
geregtigheid lewe; deur wie se wonde julle genees is.

<span id="an_2:25">2:25</span> Want julle was soos dwalende skape, maar
nou het julle teruggekeer na die Herder en Opsiener van julle siele.

<span id="an_3:1">3:1</span> Net so moet julle, vroue, aan jul eie mans
onderdanig wees, sodat, as sommige aan die woord ongehoorsaam is, hulle
ook deur die wandel van die vroue sonder woorde gewin kan word

<span id="an_3:2">3:2</span> as hulle jul reine, godvresende wandel
aanskou het.

<span id="an_3:3">3:3</span> Julle versiering moet nie uiterlik wees
nie: haarvlegtery en omhang van goud en aantrek van klere nie,

<span id="an_3:4">3:4</span> maar die verborge mens van die hart in die
onverganklike versiering van 'n sagmoedige en stille gees, wat baie
kosbaar is voor God.

<span id="an_3:5">3:5</span> Want so het vroeër ook die heilige vroue
wat op God gehoop het, hulleself versier, en hulle was aan hul eie mans
onderdanig,

<span id="an_3:6">3:6</span> soos Sara gehoorsaam was aan Abraham en hom
heer genoem het; wie se kinders julle geword het as julle goed doen en
geen enkele verskrikking vrees nie.

<span id="an_3:7">3:7</span> Net so moet julle, manne, verstandig met
hulle saamlewe en aan die vroulike geslag, as die swakkere, eer bewys,
omdat julle ook mede-erfgename van die genade van die lewe is--sodat
julle gebede nie verhinder mag word nie.

<span id="an_3:8">3:8</span> En eindelik, wees almal eensgesind,
medelydend, vol broederliefde en ontferming, vriendelik.

<span id="an_3:9">3:9</span> Vergeld geen kwaad met kwaad of skeldwoorde
met skeldwoorde nie, maar seën inteendeel, omdat julle weet dat julle
hiertoe geroep is, sodat julle seën kan beërwe.

<span id="an_3:10">3:10</span> Want wie die lewe wil liefhê en goeie dae
wil sien, moet sy tong bewaar vir wat verkeerd is, en sy lippe dat hulle
geen bedrog spreek nie.

<span id="an_3:11">3:11</span> Hy moet afwyk van wat verkeerd is, en
doen wat goed is; hy moet vrede soek en dit najaag.

<span id="an_3:12">3:12</span> Want die oë van die Here is op die
regverdiges en sy ore tot hulle gebed, maar die aangesig van die Here is
teen die kwaaddoeners.

<span id="an_3:13">3:13</span> En wie is dit wat julle kwaad sal aandoen
as julle navolgers is van die goeie?

<span id="an_3:14">3:14</span> Maar as julle ook moet ly ter wille van
die geregtigheid, salig is julle. En vrees hulle glad nie, en wees nie
ontsteld nie.

<span id="an_3:15">3:15</span> Maar heilig die Here God in julle harte
en wees altyd bereid om verantwoording te doen aan elkeen wat van julle
rekenskap eis omtrent die hoop wat in julle is, met sagmoedigheid en
vrees;

<span id="an_3:16">3:16</span> met behoud van 'n goeie gewete, sodat in
die saak waarin hulle van julle kwaad spreek soos van kwaaddoeners,
húlle beskaam mag word wat julle goeie lewenswandel in Christus
belaster.

<span id="an_3:17">3:17</span> Want dit is beter, as die wil van God dit
eis, dat julle ly wanneer julle goed doen as wanneer julle kwaad doen.

<span id="an_3:18">3:18</span> Want Christus het ook eenmaal vir die
sondes gely, Hy die Regverdige vir die onregverdiges, om ons tot God te
bring--Hy wat wel gedood is na die vlees, maar lewend gemaak deur die
Gees;

<span id="an_3:19">3:19</span> in wie Hy ook heengegaan en gepreek het
vir die geeste in die gevangenis,

<span id="an_3:20">3:20</span> wat eertyds ongehoorsaam was toe die
lankmoedigheid van God een maal gewag het in die dae van Noag, onderwyl
die ark gereed gemaak is, waarin weinig, dit is agt, siele deur water
heen gered is;

<span id="an_3:21">3:21</span> waarvan die teëbeeld, die doop, ons nou
ook red, nie as 'n aflegging van die vuilheid van die vlees nie, maar as
'n bede tot God om 'n goeie gewete--deur die opstanding van Jesus
Christus

<span id="an_3:22">3:22</span> wat heengegaan het na die hemel en aan
die regterhand van God is, terwyl engele en magte en kragte aan Hom
onderwerp is.

<span id="an_4:1">4:1</span> Omdat Christus dan vir ons na die vlees
gely het, moet julle jul ook wapen met dieselfde gedagte, dat wie na die
vlees gely het, opgehou het met die sonde,

<span id="an_4:2">4:2</span> om die orige tyd in die vlees nie meer
volgens die begeerlikhede van die mense te leef nie, maar volgens die
wil van God.

<span id="an_4:3">4:3</span> Want dit is genoeg dat ons die afgelope
lewenstyd die wil van die heidene volbring het deur te wandel in
ongebondenheid, begeerlikheid, dronkenskap, brasserye, drinkpartye en
ongeoorloofde afgoderye.

<span id="an_4:4">4:4</span> Daarom vind hulle dit vreemd as julle nie
saamloop in dieselfde uitgieting van losbandigheid nie, en hulle laster.

<span id="an_4:5">4:5</span> Hulle sal rekenskap gee aan Hom wat gereed
staan om die lewende en die dode te oordeel.

<span id="an_4:6">4:6</span> Want daarom is ook aan die dode die
evangelie verkondig, sodat hulle wel geoordeel kan word na die mens in
die vlees, maar lewe na God in die gees.

<span id="an_4:7">4:7</span> En die einde van alle dinge is naby; wees
dan ingetoë en nugter, om te kan bid.

<span id="an_4:8">4:8</span> Maar bo alles moet julle mekaar vurig
liefhê, want die liefde sal 'n menigte sondes bedek.

<span id="an_4:9">4:9</span> Wees gasvry jeens mekaar sonder om te
murmureer.

<span id="an_4:10">4:10</span> Namate elkeen 'n genadegawe ontvang het,
moet julle mekaar daarmee dien soos goeie bedienaars van die veelvuldige
genade van God.

<span id="an_4:11">4:11</span> As iemand spreek, laat dit wees soos
woorde van God; as iemand dien, laat dit wees soos uit die krag wat God
verleen, sodat God in alles verheerlik kan word deur Jesus Christus, aan
wie die heerlikheid en krag toekom tot in alle ewigheid. Amen.

<span id="an_4:12">4:12</span> Geliefdes, verbaas julle nie oor die
vuurgloed van vervolging onder julle wat tot julle beproewing dien, asof
iets vreemds oor julle kom nie;

<span id="an_4:13">4:13</span> maar namate julle gemeenskap het aan die
lyde van Christus, moet julle bly wees, sodat julle ook by die
openbaring van sy heerlikheid met blydskap kan jubel.

<span id="an_4:14">4:14</span> As julle beledig word oor die Naam van
Christus, is julle gelukkig, omdat die Gees van die heerlikheid en van
God op julle rus. Wat hulle betref, word Hy wel gelaster; maar wat julle
betref, word Hy verheerlik.

<span id="an_4:15">4:15</span> Want niemand van julle moet ly as
moordenaar of dief of kwaaddoener of as een wat hom met die sake van 'n
ander bemoei nie.

<span id="an_4:16">4:16</span> Maar wanneer iemand as 'n Christen ly,
moet hy hom nie skaam nie, maar God verheerlik in hierdie opsig.

<span id="an_4:17">4:17</span> Want die tyd is daar dat die oordeel moet
begin by die huis van God. En as dit eers by ons begin, wat sal die
einde wees van die wat aan die evangelie van God ongehoorsaam is?

<span id="an_4:18">4:18</span> En as die regverdige nouliks gered word,
waar sal die goddelose en die sondaar verskyn?

<span id="an_4:19">4:19</span> So laat dan ook die wat volgens die wil
van God ly, hulle siele aan Hom as die getroue Skepper toevertrou met
goeie dade.

<span id="an_5:1">5:1</span> Ek vermaan die ouderlinge onder julle, ek
wat 'n mede-ouderling en getuie van die lyde van Christus is, wat ook 'n
deelgenoot is van die heerlikheid wat geopenbaar sal word:

<span id="an_5:2">5:2</span> Hou as herders toesig oor die kudde van God
wat onder julle is, nie uit dwang nie, maar gewilliglik; nie om vuil
gewin nie, maar met bereidwilligheid;

<span id="an_5:3">5:3</span> ook nie as heersers oor die erfdeel nie,
maar as voorbeelde vir die kudde.

<span id="an_5:4">5:4</span> En wanneer die Opperherder verskyn, sal
julle die onverwelklike kroon van heerlikheid ontvang.

<span id="an_5:5">5:5</span> Net so moet julle, jongeres, aan die oueres
onderdanig wees; en wees almal met ootmoed bekleed in onderdanigheid aan
mekaar, want God weerstaan die hoogmoediges, maar aan die nederiges gee
Hy genade.

<span id="an_5:6">5:6</span> Verneder julle dan onder die kragtige hand
van God, sodat Hy julle kan verhoog op die regte tyd.

<span id="an_5:7">5:7</span> Werp al julle bekommernis op Hom, want Hy
sorg vir julle.

<span id="an_5:8">5:8</span> Wees nugter en waaksaam, want julle
teëstander, die duiwel, loop rond soos 'n brullende leeu, en soek wie hy
kan verslind.

<span id="an_5:9">5:9</span> Hom moet julle teëstaan, standvastig in die
geloof, omdat julle weet dat dieselfde lyding opgelê word aan julle
broederskap wat in die wêreld is.

<span id="an_5:10">5:10</span> En mag die God van alle genade self, wat
ons geroep het tot sy ewige heerlikheid in Christus Jesus, nadat ons 'n
kort tyd gely het, julle volmaak, bevestig, versterk en grondves!

<span id="an_5:11">5:11</span> Aan Hom die heerlikheid en die krag tot
in alle ewigheid! Amen.

<span id="an_5:12">5:12</span> Deur Silvánus, die getroue broeder, soos
ek meen, het ek kortliks aan julle geskrywe om julle te vermaan en om te
betuig dat dit die ware genade van God is waarin julle staan.

<span id="an_5:13">5:13</span> Die mede-uitverkorene in Babilon en
Markus, my seun, groet julle.

<span id="an_5:14">5:14</span> Groet mekaar met 'n kus van liefde. Vrede
vir julle almal wat in Christus Jesus is! Amen.

------------------------------------------------------------------------

[Next: 2 Peter](pe2.md)
