[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hos)  [Next](amo) 

------------------------------------------------------------------------

### Afrikaans Bible: Joel

<span id="an_1:1">1:1</span> Die woord van die HERE wat tot Joël, die
seun van Pétuel, gekom het.

<span id="an_1:2">1:2</span> Hoor dit, o oudstes, en luister, alle
inwoners van die land! Het so iets ooit in julle dae of in die dae van
julle vaders plaasgevind?

<span id="an_1:3">1:3</span> Vertel daarvan aan julle kinders, en julle
kinders aan hulle kinders, en húlle kinders aan die volgende geslag:

<span id="an_1:4">1:4</span> Wat die afknyper laat oorbly het, het die
treksprinkaan verslind; en wat die treksprinkaan laat oorbly het, het
die voetganger verslind; en wat die voetganger laat oorbly het, het die
kaalvreter verslind.

<span id="an_1:5">1:5</span> Word wakker, julle dronkaards, en ween! En
huil, al julle wyndrinkers! Oor die mos, omdat dit van julle mond
weggeruk is.

<span id="an_1:6">1:6</span> Want 'n sterk en ontelbare nasie het
opgetrek oor my land; sy tande is leeutande, en dit kan byt soos 'n
leeuin.

<span id="an_1:7">1:7</span> Dit het my wingerdstok verwoes en my
vyeboom versplinter; dit het ál sy bas afgeskil en weggegooi; die lote
daarvan het wit geword.

<span id="an_1:8">1:8</span> Weeklaag soos 'n jonkvrou wat oor die
bruidegom van haar jeug met 'n roukleed omgord is.

<span id="an_1:9">1:9</span> Spysoffer en drankoffer is ontruk aan die
huis van die HERE; die priesters, die dienaars van die HERE, treur.

<span id="an_1:10">1:10</span> Die veld is verwoes, die akkerland treur;
want die koring is verwoes, die mos het weggedroog, die olie het
verdwyn.

<span id="an_1:11">1:11</span> Die landbouers staan beskaamd, die
wynboere weeklaag oor die koring en oor die gars, omdat die oes op die
land verlore is.

<span id="an_1:12">1:12</span> Die wingerdstok het verdor, en die
vyeboom het verwelk; die granaat, ook die palm en die appelboom, al die
bome van die land het verdor; want beskaamd is die vreugde, weg van die
mensekinders af.

<span id="an_1:13">1:13</span> Omgord julle en klaag, o priesters! Huil,
dienaars van die altaar! Kom, vernag in rouklere, dienaars van my God!
Want die spysoffer en die drankoffer is geweer van die huis van julle
God.

<span id="an_1:14">1:14</span> Heilig 'n vasdag, roep 'n vergadering
saam! Versamel die oudstes, alle inwoners van die land in die huis van
die HERE julle God, en roep tot die HERE.

<span id="an_1:15">1:15</span> Ag, die dag! Want naby is die dag van die
HERE, en hy kom soos 'n verwoesting van die Almagtige.

<span id="an_1:16">1:16</span> Is die spys nie weggeruk voor ons oë nie,
blydskap en gejuig weg uit die huis van onse God?

<span id="an_1:17">1:17</span> Die graankorrels het weggekrimp onder
hulle kluite, die voorraadkamers is verwoes, die graanbakke afgebreek,
want die koring het verdor.

<span id="an_1:18">1:18</span> Hoe sug die vee! Die troppe beeste is
onrustig, want daar is geen weiveld vir hulle nie; ook die troppe
kleinvee moet boet.

<span id="an_1:19">1:19</span> Tot U, o HERE, roep ek, want 'n vuur het
die weivelde van die woestyn verteer, en 'n vlam het al die bome van die
veld aan die brand gesteek.

<span id="an_1:20">1:20</span> Selfs die diere van die veld smag na U;
want die waterstrome het opgedroog, en 'n vuur het die weivelde van die
woestyn verteer.

<span id="an_2:1">2:1</span> Blaas die basuin op Sion, en blaas alarm op
my heilige berg! Laat al die inwoners van die land bewe, want die dag
van die HERE kom, want hy is naby--

<span id="an_2:2">2:2</span> 'n dag van duisternis en donkerheid, 'n dag
van wolke en wolkenag; soos die môreskemering, uitgesprei oor die berge,
kom 'n talryke en magtige volk, wat van oudsher sy gelyke nie gehad het
nie en dit hierna ook nie sal hê tot in die jare van die verste geslagte
nie.

<span id="an_2:3">2:3</span> Voor hom uit verteer 'n vuur, en agter hom
brand 'n vlam; voor hom lyk die land soos die tuin van Eden, en agter
hom is dit 'n woeste wildernis; ook kan niks daaraan ontkom nie.

<span id="an_2:4">2:4</span> Sy voorkoms is soos dié van perde, en net
soos ryperde so hardloop hulle.

<span id="an_2:5">2:5</span> Soos die gedruis van waens huppel hulle oor
die bergtoppe, soos die geknetter van 'n vuurvlam wat die kaf verteer,
soos 'n magtige volk wat vir die geveg opgestel is.

<span id="an_2:6">2:6</span> Vir hom bewe die volke van angs, alle
aangesigte verbleek.

<span id="an_2:7">2:7</span> Soos helde hardloop hulle, soos krygsmanne
klim hulle op die muur, en elkeen gaan sy eie koers; hulle verander nie
van pad nie.

<span id="an_2:8">2:8</span> En die een druk nie die ander nie; elkeen
gaan sy eie pad; en tussen wapens deur val hulle; maar hulle bly in
gelid.

<span id="an_2:9">2:9</span> Hulle oorval die stad, hulle hardloop op
die muur, hulle klim in die huise, hulle dring by die vensters in soos
'n dief.

<span id="an_2:10">2:10</span> Voor hulle bewe die aarde, sidder die
hemel; die son en die maan word swart, en die sterre trek hulle glans
in.

<span id="an_2:11">2:11</span> En die HERE verhef sy stem voor sy
leërmag uit; want geweldig groot is sy leër, ja, magtig die uitvoerder
van sy woord. Want die dag van die HERE is groot en uitermate vreeslik,
en wie kan dit verdra?

<span id="an_2:12">2:12</span> Maar selfs nou nog, spreek die HERE,
bekeer julle tot My met julle hele hart, en met vas en geween en
rouklag.

<span id="an_2:13">2:13</span> En skeur julle hart en nie julle klere
nie, en bekeer julle tot die HERE julle God; want Hy is genadig en
barmhartig, lankmoedig en groot van goedertierenheid, en Een wat berou
het oor die onheil;

<span id="an_2:14">2:14</span> wie weet of dit Hom nie weer sal berou
nie, sodat Hy 'n seën sal agterlaat--'n spysoffer en 'n drankoffer aan
die HERE julle God.

<span id="an_2:15">2:15</span> Blaas die basuin op Sion, heilig 'n
vasdag, roep 'n vergadering saam!

<span id="an_2:16">2:16</span> Versamel die volk, heilig die gemeente,
vergader die oudstes, versamel die kinders en die suiglinge! Laat die
bruidegom uit sy kamer uitgaan en die bruid uit haar slaapvertrek.

<span id="an_2:17">2:17</span> Laat die priesters, die dienaars van die
HERE, tussen die voorportaal en die altaar ween en sê: o HERE, spaar u
volk, en gee u erfdeel nie oor aan smaadheid, dat die nasies met hulle
spot nie; waarom sou hulle onder die volke sê: Waar is hulle God?

<span id="an_2:18">2:18</span> Toe het die HERE geywer vir sy land en sy
volk verskoon.

<span id="an_2:19">2:19</span> En die HERE het geantwoord en aan sy volk
gesê: Kyk, Ek stuur vir julle koring en mos en olie, sodat julle daarvan
versadig word, en Ek maak julle nie meer tot 'n voorwerp van smaad onder
die nasies nie.

<span id="an_2:20">2:20</span> Ja, Ek sal die sprinkaanswerm, uit die
noorde afkomstig, van julle af wegjaag en dit wegdrywe na 'n dor en
woeste land; sy voorhoede na die Oostelike See en sy agterhoede na die
Westelike See toe. En sy stank sal opstyg, en 'n slegte reuk uit hom
opgaan; want hy het alte groot dinge gedoen.

<span id="an_2:21">2:21</span> Wees nie bevrees nie, o aarde, juig en
wees bly, want die HERE doen groot dinge!

<span id="an_2:22">2:22</span> Wees nie bevrees nie, diere van die veld,
want die weivelde van die woestyn spruit uit, want die bome dra hulle
vrugte, die vyeboom en die wingerdstok lewer hulle drag!

<span id="an_2:23">2:23</span> En julle, kinders van Sion, juig en wees
bly in die HERE julle God, want Hy gee julle die leraar tot geregtigheid
en laat op julle neerdaal die reën, die vroeë reëns en die laat reëns,
soos voorheen.

<span id="an_2:24">2:24</span> Dan sal die dorsvloere vol koring wees en
die parskuipe van mos en olie oorloop.

<span id="an_2:25">2:25</span> En Ek sal julle vergoed die jare wat die
treksprinkaan, die voetganger, die kaalvreter en die afknyper verslind
het--my groot leërmag wat Ek teen julle gestuur het.

<span id="an_2:26">2:26</span> Dan sal julle oorvloedig eet en versadig
wees en die Naam van die HERE julle God prys wat wonderbaar met julle
gehandel het, en my volk sal in ewigheid nie beskaamd staan nie.

<span id="an_2:27">2:27</span> En julle sal weet dat Ek in die midde van
Israel is, en dat Ek die HERE julle God is, en niemand anders nie; en my
volk sal in ewigheid nie beskaamd staan nie.

<span id="an_2:28">2:28</span> En daarna sal Ek my Gees uitgiet op alle
vlees, en julle seuns en julle dogters sal profeteer, julle ou mense
drome droom, julle jongelinge gesigte sien.

<span id="an_2:29">2:29</span> En ook op die diensknegte en op die
diensmaagde sal Ek in dié dae my Gees uitgiet.

<span id="an_2:30">2:30</span> En Ek sal wondertekens gee aan die hemel
en op die aarde: bloed en vuur en rookpilare.

<span id="an_2:31">2:31</span> Die son sal verander word in duisternis
en die maan in bloed, voordat die groot en deurlugtige dag van die HERE
kom.

<span id="an_2:32">2:32</span> En elkeen wat die Naam van die HERE
aanroep, sal gered word; want op die berg Sion en in Jerusalem sal daar
ontkoming wees soos die HERE gesê het, en onder die vrygeraaktes die wat
die HERE sal roep.

<span id="an_3:1">3:1</span> Want kyk, in dié dae en in dié tyd wanneer
Ek die lot van Juda en Jerusalem verander,

<span id="an_3:2">3:2</span> sal Ek al die nasies versamel en hulle na
die dal van Jósafat laat aftrek, om daar met hulle 'n strafgerig te hou
ter wille van my volk en my erfdeel Israel wat hulle onder die nasies
verstrooi het, en my land wat hulle verdeel het.

<span id="an_3:3">3:3</span> En oor my volk het hulle die lot gewerp en
'n jong seun weggegee vir 'n hoer en 'n meisie verkoop vir wyn en dit
gedrink.

<span id="an_3:4">3:4</span> En ook, wat het julle met My te doen, o
Tirus en Sidon en al die landstreke van Filistéa? Wil julle My iets
vergelde, of wil julle My iets aandoen? Gou, ylings sal Ek julle dade op
julle hoof laat neerkom.

<span id="an_3:5">3:5</span> Want julle het my silwer en my goud geneem
en my kosbare skatte na julle tempels gebring.

<span id="an_3:6">3:6</span> Verder het julle die kinders van Juda en
die kinders van Jerusalem aan die kinders van Jawan verkoop, om hulle
ver van hul grondgebied te verwyder.

<span id="an_3:7">3:7</span> Kyk, Ek sal hulle laat opstaan uit die plek
waarheen julle hulle verkoop het, en julle dade op julle hoof laat
neerkom.

<span id="an_3:8">3:8</span> En Ek sal julle seuns en julle dogters aan
die kinders van Juda verkoop, en dié sal hulle verkoop aan die Sabeërs,
aan 'n verafgeleë volk want die HERE het dit gespreek.

<span id="an_3:9">3:9</span> Roep dit uit onder die nasies, heilig 'n
oorlog! Wek die helde op, laat al die krygsmanne nader kom, opruk!

<span id="an_3:10">3:10</span> Smee van julle pikke swaarde en van julle
snoeimesse spiese; laat die swakke sê: Ek is 'n held.

<span id="an_3:11">3:11</span> Haas julle en kom aan, alle nasies
rondom, en versamel julle. Laat u helde, HERE, daarheen aftrek!

<span id="an_3:12">3:12</span> Die nasies moet hulle klaarmaak en optrek
na die dal van Jósafat; want daar sal Ek sit om gerig te hou oor al die
nasies rondom.

<span id="an_3:13">3:13</span> Steek die sekel in, want die oes is ryp!
Kom trap, want die parskuip is vol, die kuipe loop oor! Want hulle
boosheid is groot.

<span id="an_3:14">3:14</span> Menigtes, menigtes in die dal van
beslissing, want naby is die dag van die HERE in die dal van beslissing!

<span id="an_3:15">3:15</span> Die son en die maan word duister, en die
sterre trek hulle glans in.

<span id="an_3:16">3:16</span> En die HERE brul uit Sion, en uit
Jerusalem verhef Hy sy stem, sodat hemel en aarde bewe. Maar die HERE
sal 'n toevlug wees vir sy volk en 'n skuilplek vir die kinders van
Israel.

<span id="an_3:17">3:17</span> Dan sal julle weet dat Ek die HERE julle
God is, wat woon op Sion, my heilige berg; dan sal Jerusalem 'n
heiligdom wees waar geen vreemdes meer deur sal trek nie.

<span id="an_3:18">3:18</span> En op dié dag sal die berge drup van mos
en die heuwels vloei van melk en al die spruitjies van Juda stroom van
water; en uit die huis van die HERE sal daar 'n fontein uitkom om die
dal Sittim te besproei.

<span id="an_3:19">3:19</span> Egipte sal 'n woesteny word, en Edom 'n
woeste wildernis wees, weens die geweld wat hulle die kinders van Juda
aangedoen het, dat hulle onskuldige bloed in hul land vergiet het.

<span id="an_3:20">3:20</span> Maar Juda sal vir ewig bly, en Jerusalem
van geslag tot geslag.

<span id="an_3:21">3:21</span> En Ek sal hulle bloed onskuldig verklaar,
wat Ek tevore nie onskuldig verklaar het nie; en die HERE sal op Sion
bly woon.

------------------------------------------------------------------------

[Next: Amos](amo)
