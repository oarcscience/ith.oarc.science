[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Afrikaans Bible: Mark

<span id="an_1:1">1:1</span> Die begin van die evangelie van Jesus
Christus, die Seun van God.

<span id="an_1:2">1:2</span> Soos geskrywe is in die Profete: Kyk, Ek
stuur my boodskapper voor u aangesig, wat u pad voor U uit sal regmaak--

<span id="an_1:3">1:3</span> die stem van een wat roep in die woestyn:
Berei die weg van die Here, maak sy paaie reguit!

<span id="an_1:4">1:4</span> Johannes het gekom en was besig om in die
woestyn te doop en die doop van bekering tot vergifnis van sondes te
verkondig.

<span id="an_1:5">1:5</span> En die hele Joodse land en die inwoners van
Jerusalem het uitgegaan na hom toe, en almal is deur hom gedoop in die
Jordaanrivier met belydenis van hulle sondes.

<span id="an_1:6">1:6</span> En Johannes was gekleed met kameelhare en
'n leergord om sy heupe, en hy het sprinkane en wilde heuning geëet.

<span id="an_1:7">1:7</span> En hy het gepreek en gesê: Hy wat sterker
is as ek, kom ná my, en ek is nie waardig om neer te buk en sy skoenriem
los te maak nie.

<span id="an_1:8">1:8</span> Ek het julle wel met water gedoop, maar Hy
sal julle doop met die Heilige Gees.

<span id="an_1:9">1:9</span> En in daardie dae het Jesus van Násaret in
Galiléa gekom en is deur Johannes in die Jordaan gedoop.

<span id="an_1:10">1:10</span> En dadelik toe Hy opklim uit die water,
sien Hy die hemele skeur en die Gees soos 'n duif op Hom neerdaal.

<span id="an_1:11">1:11</span> En daar het 'n stem uit die hemele gekom:
U is my geliefde Seun in wie Ek 'n welbehae het.

<span id="an_1:12">1:12</span> En dadelik het die Gees Hom uitgedryf in
die woestyn.

<span id="an_1:13">1:13</span> En Hy was daar in die woestyn veertig dae
lank, terwyl Hy deur die Satan versoek is; en Hy was saam met die wilde
diere, en die engele het Hom gedien.

<span id="an_1:14">1:14</span> En nadat Johannes oorgelewer was, het
Jesus in Galiléa gekom en die evangelie van die koninkryk van God
verkondig

<span id="an_1:15">1:15</span> en gesê: Die tyd is vervul en die
koninkryk van God het naby gekom; bekeer julle en glo die evangelie.

<span id="an_1:16">1:16</span> En terwyl Hy langs die see van Galiléa
loop, sien Hy Simon en Andréas, sy broer, besig om 'n net in die see uit
te gooi; want hulle was vissers.

<span id="an_1:17">1:17</span> En Jesus sê vir hulle: Kom agter My aan,
en Ek sal maak dat julle vissers van mense word.

<span id="an_1:18">1:18</span> En dadelik het hulle hul nette laat staan
en Hom gevolg.

<span id="an_1:19">1:19</span> En toe Hy daarvandaan 'n bietjie verder
gaan, sien Hy Jakobus, die seun van Sebedéüs, en Johannes, sy broer, wat
besig was om die nette in die skuit heel te maak.

<span id="an_1:20">1:20</span> En dadelik het Hy hulle geroep, en hulle
het hul vader Sebedéüs met die gehuurde mense in die skuit laat staan en
Hom gevolg.

<span id="an_1:21">1:21</span> En hulle het in Kapérnaüm gekom, en
dadelik op die sabbat het Hy in die sinagoge ingegaan en begin leer.

<span id="an_1:22">1:22</span> En hulle was verslae oor sy leer, want Hy
het hulle geleer soos een wat gesag het en nie soos die skrifgeleerdes
nie.

<span id="an_1:23">1:23</span> En daar was in hulle sinagoge 'n man met
'n onreine gees; en hy het uitgeskreeu

<span id="an_1:24">1:24</span> en gesê: Hou op! Wat het ons met U te
doen, Jesus, Nasaréner? Het U gekom om ons te verdelg? Ek ken U, wie U
is: die Heilige van God!

<span id="an_1:25">1:25</span> En Jesus het hom bestraf en gesê: Bly
stil en gaan uit hom uit!

<span id="an_1:26">1:26</span> En die onreine gees het hom
stuiptrekkings laat kry en met 'n groot stem geskreeu en uit hom
uitgegaan.

<span id="an_1:27">1:27</span> En almal was verbaas, sodat hulle onder
mekaar vra en sê: Wat is dit? Watter nuwe leer is dit, dat Hy met gesag
ook aan die onreine geeste bevel gee en hulle Hom gehoorsaam is?

<span id="an_1:28">1:28</span> En die gerug aangaande Hom is dadelik
versprei in die hele omtrek van Galiléa.

<span id="an_1:29">1:29</span> En dadelik toe hulle uit die sinagoge
uitgegaan het, kom hulle saam met Jakobus en Johannes in die huis van
Simon en Andréas.

<span id="an_1:30">1:30</span> En die skoonmoeder van Simon het siek
gelê aan die koors; en dadelik het hulle Hom van haar gesê.

<span id="an_1:31">1:31</span> Daarop gaan Hy na haar, neem haar hand en
rig haar op, en dadelik het die koors haar verlaat, en sy het hulle
bedien.

<span id="an_1:32">1:32</span> En toe dit aand geword het en die son
onder was, het hulle na Hom gebring almal wat ongesteld en van duiwels
besete was.

<span id="an_1:33">1:33</span> En die hele stad het by die deur
saamgekom.

<span id="an_1:34">1:34</span> En baie wat aan allerhande siektes gely
het, het Hy gesond gemaak en baie duiwels uitgedryf en die duiwels nie
toegelaat om te praat nie, omdat hulle Hom geken het.

<span id="an_1:35">1:35</span> En vroeg in die môre, nog diep in die
nag, het Hy opgestaan en uitgegaan en na 'n eensame plek vertrek en daar
gebid.

<span id="an_1:36">1:36</span> En Simon en die wat by hom was, het Hom
gevolg.

<span id="an_1:37">1:37</span> En toe hulle Hom vind, sê hulle vir Hom:
Almal soek U.

<span id="an_1:38">1:38</span> En Hy sê vir hulle: Laat ons na die
naburige dorpe gaan, sodat Ek ook daar kan preek; want daarvoor het Ek
uitgegaan.

<span id="an_1:39">1:39</span> En Hy het die hele Galiléa deur in hulle
sinagoges gepreek en die duiwels uitgedryf.

<span id="an_1:40">1:40</span> En daar kom 'n melaatse na Hom toe wat
Hom smeek en voor Hom op die knieë val en vir Hom sê: As U wil, kan U my
reinig.

<span id="an_1:41">1:41</span> En Jesus het vir hom innig jammer gevoel
en die hand uitgesteek en hom aangeraak en vir hom gesê: Ek wil, word
gereinig!

<span id="an_1:42">1:42</span> En toe Hy dit sê, het die melaatsheid hom
dadelik verlaat, en hy is gereinig.

<span id="an_1:43">1:43</span> En nadat Hy hom ernstig aangespreek het,
stuur Hy hom dadelik weg

<span id="an_1:44">1:44</span> en sê vir hom: Pas op dat jy aan niemand
iets vertel nie, maar gaan vertoon jou aan die priester en offer vir jou
reiniging wat Moses voorgeskryf het, tot 'n getuienis vir hulle.

<span id="an_1:45">1:45</span> Maar hy het uitgegaan en begin om baie
dinge rond te vertel en die saak rugbaar te maak, sodat Hy nie meer
openlik in 'n stad kon ingaan nie; maar Hy was buite in verlate plekke,
en hulle het van alle kante na Hom gekom.

<span id="an_2:1">2:1</span> En ná 'n paar dae het Hy weer in Kapérnaüm
gekom, en die mense het gehoor dat Hy in die huis was.

<span id="an_2:2">2:2</span> En dadelik het baie saamgekom, sodat daar
selfs by die deur nie meer plek was nie; en Hy was besig om aan hulle
die woord te verkondig.

<span id="an_2:3">2:3</span> En daar kom mense na Hom met 'n verlamde
man wat deur vier gedra word.

<span id="an_2:4">2:4</span> En toe hulle vanweë die skare nie naby Hom
kon kom nie, maak hulle die dak oop waar Hy was, en nadat hulle dit
oopgebreek het, het hulle die bed waar die verlamde op lê, laat afsak.

<span id="an_2:5">2:5</span> En toe Jesus hulle geloof sien, sê Hy vir
die verlamde: Seun, jou sondes is jou vergewe!

<span id="an_2:6">2:6</span> En sommige van die skrifgeleerdes het daar
gesit en in hulle harte geredeneer:

<span id="an_2:7">2:7</span> Waarom praat hierdie man so godslasterlik?
Wie kan sondes vergewe behalwe Een, naamlik God?

<span id="an_2:8">2:8</span> En Jesus het dadelik in sy gees geweet dat
hulle by hulleself so redeneer, en Hy sê vir hulle: Wat redeneer julle
oor hierdie dinge in jul harte?

<span id="an_2:9">2:9</span> Wat is makliker, om vir die verlamde te sê:
Die sondes is jou vergewe! of om te sê: Staan op en neem jou bed op en
loop?

<span id="an_2:10">2:10</span> Maar dat julle kan weet dat die Seun van
die mens mag het om op die aarde sondes te vergewe--sê Hy vir die
verlamde man:

<span id="an_2:11">2:11</span> Ek sê vir jou: Staan op, neem jou bed op
en gaan na jou huis toe.

<span id="an_2:12">2:12</span> En dadelik staan hy op en neem sy bed op
en gaan voor die oë van almal uit, sodat almal verbaas was en God
verheerlik en sê: So iets het ons nog nooit gesien nie!

<span id="an_2:13">2:13</span> En Hy het weer uitgegaan langs die see,
en die hele skare het na Hom gekom, en Hy het hulle geleer.

<span id="an_2:14">2:14</span> En toe Hy verbygaan, sien Hy Levi, die
seun van Alféüs, by die tolhuis sit en sê vir hom: Volg My. En hy het
opgestaan en Hom gevolg.

<span id="an_2:15">2:15</span> En terwyl Hy in sy huis aan tafel was,
kom daar baie tollenaars en sondaars saam met Jesus en sy dissipels aan
tafel; want daar was baie, en hulle het Hom gevolg.

<span id="an_2:16">2:16</span> En toe die skrifgeleerdes en die
Fariseërs Hom saam met die tollenaars en sondaars sien eet, sê hulle vir
sy dissipels: Wat is dit dat Hy saam met die tollenaars en sondaars eet
en drink?

<span id="an_2:17">2:17</span> En toe Jesus dit hoor, sê Hy vir hulle:
Die wat gesond is, het die geneesheer nie nodig nie, maar die wat
ongesteld is. Ek het nie gekom om regverdiges te roep nie, maar sondaars
tot bekering.

<span id="an_2:18">2:18</span> En die dissipels van Johannes en dié van
die Fariseërs was besig om te vas. Toe kom hulle en sê vir Hom: Waarom
vas die dissipels van Johannes en dié van die Fariseërs, maar u
dissipels vas nie?

<span id="an_2:19">2:19</span> En Jesus sê vir hulle: Kan die
bruilofsgaste dan vas terwyl die bruidegom by hulle is? So lank as hulle
die bruidegom by hulle het, kan hulle nie vas nie.

<span id="an_2:20">2:20</span> Maar daar sal dae kom wanneer die
bruidegom van hulle weggeneem word, en dan sal hulle vas, in daardie
dae.

<span id="an_2:21">2:21</span> En niemand werk 'n nuwe stuk lap op 'n ou
kleed nie; anders skeur sy nuwe aangelapte stuk van die oue af, en daar
kom 'n erger skeur.

<span id="an_2:22">2:22</span> En niemand gooi nuwe wyn in ou leersakke
nie; anders sal die nuwe wyn die sakke laat bars, en die wyn loop uit en
die sakke vergaan. Maar nuwe wyn moet in nuwe sakke gegooi word.

<span id="an_2:23">2:23</span> En terwyl Hy op die sabbat deur die
gesaaides loop, het sy dissipels al gaande are begin pluk.

<span id="an_2:24">2:24</span> Toe sê die Fariseërs vir Hom: Kyk, waarom
doen hulle op die sabbat wat nie geoorloof is nie?

<span id="an_2:25">2:25</span> En Hy sê vir hulle: Het julle nooit
gelees wat Dawid gedoen het nie--toe hy in die nood was, en hy en die
wat by hom was, honger gehad het--

<span id="an_2:26">2:26</span> hoe hy in die huis van God gegaan het in
die tyd van Abjatar, die hoëpriester, en die toonbrode geëet het wat vir
niemand behalwe die priesters geoorloof is om te eet nie; en ook aan die
wat saam met hom was, gegee het?

<span id="an_2:27">2:27</span> En Hy sê vir hulle: Die sabbat is gemaak
vir die mens, nie die mens vir die sabbat nie.

<span id="an_2:28">2:28</span> Daarom is die Seun van die mens Here ook
van die sabbat.

<span id="an_3:1">3:1</span> En Hy het weer in die sinagoge gegaan, en
dáár was 'n man met 'n verdorde hand.

<span id="an_3:2">3:2</span> En hulle het Hom in die oog gehou, of Hy
hom op die sabbat gesond sou maak, sodat hulle Hom kon aanklae.

<span id="an_3:3">3:3</span> En Hy sê vir die man met die verdorde hand:
Staan op in hul midde.

<span id="an_3:4">3:4</span> Daarop sê Hy vir hulle: Is dit geoorloof om
op die sabbat goed of kwaad te doen, 'n lewe te red of dood te maak?
Maar hulle het stilgebly.

<span id="an_3:5">3:5</span> En nadat Hy hulle rondom met toorn aangekyk
het en tegelykertyd bedroef was oor die hardheid van hulle hart, sê Hy
vir die man: Steek jou hand uit! En hy het dit uitgesteek, en sy hand is
herstel, gesond soos die ander een.

<span id="an_3:6">3:6</span> Toe gaan die Fariseërs uit en hou dadelik
raad met die Herodiane teen Hom, sodat hulle Hom sou kan ombring.

<span id="an_3:7">3:7</span> En Jesus het met sy dissipels teruggegaan
na die see toe, en 'n groot menigte het Hom gevolg uit Galiléa en Judéa

<span id="an_3:8">3:8</span> en Jerusalem en Iduméa en van oorkant die
Jordaan af. En die wat om Tirus en Sidon gewoon het, 'n groot menigte,
het na Hom gekom toe hulle hoor wat Hy alles doen.

<span id="an_3:9">3:9</span> En Hy het aan sy dissipels gesê dat 'n
skuitjie altyd vir Hom moes klaar lê vanweë die skare, sodat hulle Hom
nie miskien sou verdring nie.

<span id="an_3:10">3:10</span> Want Hy het baie gesond gemaak, sodat
almal wat vol kwale was, op Hom toegeloop het om Hom aan te raak.

<span id="an_3:11">3:11</span> En elke keer as die onreine geeste Hom
sien, het hulle voor Hom neergeval en geskreeu en gesê: U is die Seun
van God!

<span id="an_3:12">3:12</span> En Hy het hulle herhaaldelik streng
gebied om Hom nie bekend te maak nie.

<span id="an_3:13">3:13</span> En Hy het op die berg geklim en na Hom
geroep die wat Hy wou hê, en hulle het na Hom gekom.

<span id="an_3:14">3:14</span> En Hy het twaalf aangestel, sodat hulle
saam met Hom kon wees en Hy hulle kon uitstuur om te preek

<span id="an_3:15">3:15</span> en mag te hê om siektes te genees en die
duiwels uit te dryf.

<span id="an_3:16">3:16</span> En aan Simon het Hy die bynaam Petrus
gegee;

<span id="an_3:17">3:17</span> en verder Jakobus, die seun van Sebedéüs,
en Johannes, die broer van Jakobus--aan hulle het Hy die bynaam
Boanérges gegee, dit is, seuns van die donder--

<span id="an_3:18">3:18</span> en Andréas en Filippus, en Bartholoméüs
en Matthéüs, en Thomas en Jakobus, die seun van Alféüs, en Thaddéüs en
Simon Kananítes,

<span id="an_3:19">3:19</span> en Judas Iskáriot, hy wat Hom verraai
het.

<span id="an_3:20">3:20</span> En hulle het in 'n huis gegaan, en 'n
skare het weer saamgekom, sodat hulle selfs nie brood kon eet nie.

<span id="an_3:21">3:21</span> Toe sy mense dit hoor, gaan hulle uit om
Hom in die hande te kry; want hulle het gesê: Hy is buite sy sinne.

<span id="an_3:22">3:22</span> En die skrifgeleerdes wat van Jerusalem
af gekom het, het gesê: Hy het Beëlsebul! en: Deur die owerste van die
duiwels dryf Hy die duiwels uit.

<span id="an_3:23">3:23</span> En Hy het hulle na Hom geroep en vir
hulle deur gelykenisse gesê: Hoe kan die Satan die Satan uitdryf?

<span id="an_3:24">3:24</span> En as 'n koninkryk teen homself verdeeld
is, kan daardie koninkryk nie bly staan nie;

<span id="an_3:25">3:25</span> en as 'n huis teen homself verdeeld is,
kan daardie huis nie bly staan nie;

<span id="an_3:26">3:26</span> en as die Satan teen homself opstaan en
verdeeld is, kan hy nie bly staan nie, maar hy kom tot 'n einde.

<span id="an_3:27">3:27</span> Niemand kan in die huis van 'n sterk man
ingaan en sy goed roof as hy nie eers die sterk man boei nie; en dan sal
hy sy huis berowe.

<span id="an_3:28">3:28</span> Voorwaar Ek sê vir julle, al die sondes
sal die mensekinders vergewe word en al die lasteringe wat hulle mag
uitgespreek het;

<span id="an_3:29">3:29</span> maar wie teen die Heilige Gees gelaster
het, het geen vergifnis tot in ewigheid nie, maar is skuldig aan die
ewige oordeel--

<span id="an_3:30">3:30</span> omdat hulle gesê het: Hy het 'n onreine
gees.

<span id="an_3:31">3:31</span> Sy broers en sy moeder het toe gekom, en
terwyl hulle buite staan, stuur hulle na Hom om Hom te roep.

<span id="an_3:32">3:32</span> En 'n skare het rondom Hom gesit. Hulle
sê toe vir Hom: U moeder en u broers soek U daarbuite.

<span id="an_3:33">3:33</span> En Hy antwoord hulle en sê: Wie is my
moeder of my broers?

<span id="an_3:34">3:34</span> En Hy kyk rond na die wat rondom Hom sit,
en sê: Dáár is my moeder en my broers!

<span id="an_3:35">3:35</span> Want elkeen wat die wil van God doen, dié
is my broer en my suster en moeder.

<span id="an_4:1">4:1</span> En Hy het nog 'n maal by die see begin
leer; en 'n groot menigte het by Hom saamgekom, sodat Hy in die skuit
geklim en op die see gaan sit het, en die hele skare was op die land by
die see.

<span id="an_4:2">4:2</span> En Hy het hulle baie dinge geleer deur
gelykenisse en vir hulle in sy lering gesê:

<span id="an_4:3">4:3</span> Luister! 'n Saaier het uitgegaan om te
saai.

<span id="an_4:4">4:4</span> En terwyl hy saai, het 'n deel langs die
pad geval, en die voëls van die hemel het gekom en dit opgeëet.

<span id="an_4:5">4:5</span> En 'n ander deel het op 'n rotsagtige plek
geval waar dit nie baie grond gehad het nie; en dadelik het dit opgekom,
omdat dit geen diepte van grond gehad het nie.

<span id="an_4:6">4:6</span> En toe die son opgaan, is dit verskroei; en
omdat dit geen wortel gehad het nie, het dit verdroog.

<span id="an_4:7">4:7</span> En 'n ander deel het in die dorings geval,
en die dorings het opgekom en dit verstik; en dit het geen vrug
opgelewer nie.

<span id="an_4:8">4:8</span> En 'n ander deel het in die goeie grond
geval, en dit het vrug opgelewer; want dit het opgekom, en gegroei, en
dit het gedra: een dertig-- en een sestig-- en een honderdvoudig.

<span id="an_4:9">4:9</span> En Hy sê vir hulle: Wie ore het om te hoor,
laat hom hoor.

<span id="an_4:10">4:10</span> En toe Hy alleen was, het die wat saam
met die twaalf rondom Hom was, Hom na die gelykenis gevra.

<span id="an_4:11">4:11</span> En Hy sê vir hulle: Aan julle is dit
gegee om die verborgenheid van die koninkryk van God te ken, maar vir
hulle wat buite is, kom alles deur gelykenisse,

<span id="an_4:12">4:12</span> sodat hulle kan kyk en kyk, en nie sien
nie; en hoor en hoor, en nie verstaan nie, dat hulle hul nie miskien
bekeer en die sondes hulle vergewe word nie.

<span id="an_4:13">4:13</span> En Hy sê vir hulle: Begryp julle nie
hierdie gelykenis nie? En hoe sal julle al die gelykenisse verstaan?

<span id="an_4:14">4:14</span> Die saaier saai die woord.

<span id="an_4:15">4:15</span> En dit is hulle wat langs die pad
is--waar die woord gesaai word, maar sodra hulle dit gehoor het, kom die
Satan dadelik en neem die woord weg wat in hulle harte gesaai is.

<span id="an_4:16">4:16</span> Net so ook is hulle by wie op rotsagtige
plekke gesaai word--wat, as hulle die woord hoor, dit dadelik met
blydskap aanneem,

<span id="an_4:17">4:17</span> maar geen wortel in hulleself het nie;
hulle is net vir 'n tyd. Later as daar verdrukking of vervolging kom ter
wille van die woord, struikel hulle dadelik.

<span id="an_4:18">4:18</span> En hulle by wie in die dorings gesaai
word--dit is hulle wat die woord hoor,

<span id="an_4:19">4:19</span> en die sorge van hierdie wêreld en die
verleiding van die rykdom en die begeerlikhede in verband met die ander
dinge kom in en verstik die woord, en dit word onvrugbaar.

<span id="an_4:20">4:20</span> En dit is hulle by wie in die goeie grond
gesaai is--hulle wat die woord hoor en aanneem en vrugte dra: een
dertig-- en een sestig-- en een honderdvoudig.

<span id="an_4:21">4:21</span> En Hy het vir hulle gesê: Die lamp kom
tog nie om onder die maatemmer of onder die bed gesit te word nie. Is
dit nie om op die staander gesit te word nie?

<span id="an_4:22">4:22</span> Want daar is niks verborge wat nie
openbaar sal word nie, en daar is niks weggesteek nie of dit moet in die
lig kom.

<span id="an_4:23">4:23</span> As iemand ore het om te hoor, laat hom
hoor.

<span id="an_4:24">4:24</span> En Hy het vir hulle gesê: Pas op wat
julle hoor; met die maat waarmee julle meet, sal vir julle gemeet word,
en daar sal bygevoeg word vir julle wat hoor.

<span id="an_4:25">4:25</span> Want wie het, vir hom sal gegee word; en
wie nie het nie, van hom sal weggeneem word ook wat hy het.

<span id="an_4:26">4:26</span> En Hy het gesê: So is die koninkryk van
God, soos wanneer 'n mens die saad in die grond gooi;

<span id="an_4:27">4:27</span> en hy gaan slaap en staan op, nag en dag,
en die saad spruit uit en word groot--hoe, weet hy self nie.

<span id="an_4:28">4:28</span> Want vanself bring die aarde vrug voort,
eers 'n halm, dan 'n aar, dan die volle koring in die aar.

<span id="an_4:29">4:29</span> En wanneer die vrug dit toelaat, steek hy
die sekel dadelik in, omdat die oes daar is.

<span id="an_4:30">4:30</span> En Hy het gesê: Waarmee moet ons die
koninkryk van God vergelyk, of met watter soort gelykenis moet ons dit
voorstel?

<span id="an_4:31">4:31</span> Dit is soos 'n mosterdsaad, wat die
kleinste is van al die soorte saad op die aarde wanneer dit in die grond
gesaai is;

<span id="an_4:32">4:32</span> en wanneer dit gesaai is, kom dit op en
word groter as al die groentesoorte en maak groot takke, sodat die voëls
van die hemel onder sy skaduwee nes kan maak.

<span id="an_4:33">4:33</span> En met baie sulke gelykenisse het Hy die
woord tot hulle gespreek volgens wat hulle kon verstaan;

<span id="an_4:34">4:34</span> en sonder gelykenis het Hy tot hulle nie
gespreek nie; maar afsonderlik het Hy vir sy dissipels alles uitgelê.

<span id="an_4:35">4:35</span> En toe dit aand geword het op daardie
dag, het Hy vir hulle gesê: Laat ons oorvaar na die ander kant.

<span id="an_4:36">4:36</span> En hulle het die skare verlaat en Hom,
net soos Hy was, saamgeneem in die skuit; en daar was ook ander
skuitjies by Hom.

<span id="an_4:37">4:37</span> En 'n groot stormwind het opgekom, en die
golwe het in die skuit geslaan, sodat dit al vol wou word.

<span id="an_4:38">4:38</span> Maar Hy was agter op die skuit aan die
slaap op die kussing. En hulle het Hom wakker gemaak en vir Hom gesê:
Meester, gee U nie om dat ons vergaan nie?

<span id="an_4:39">4:39</span> En Hy het opgestaan en die wind bestraf
en vir die see gesê: Swyg, wees stil! En die wind het gaan lê, en daar
het 'n groot stilte gekom.

<span id="an_4:40">4:40</span> Toe sê Hy vir hulle: Waarom is julle so
bang? Hoe het julle dan geen geloof nie?

<span id="an_4:41">4:41</span> En 'n groot vrees het hulle oorweldig, en
hulle het vir mekaar gesê: Wie is Hy tog, dat selfs die wind en die see
Hom gehoorsaam is!

<span id="an_5:1">5:1</span> En hulle het aan die oorkant van die see
gekom in die land van die Gadaréners.

<span id="an_5:2">5:2</span> En toe Hy uit die skuit gaan, kom daar
dadelik uit die grafte Hom tegemoet 'n man met 'n onreine gees,

<span id="an_5:3">5:3</span> wat sy verblyf in die grafte gehad het. En
niemand kon selfs met kettings hom bind nie;

<span id="an_5:4">5:4</span> want hy was dikwels met voetboeie en
kettings gebind, en die kettings is deur hom uitmekaar geruk en die
voetboeie stukkend gebreek; en niemand was in staat om hom te tem nie.

<span id="an_5:5">5:5</span> En altyd, nag en dag, het hy aangehou om te
skreeu op die berge en in die grafte en homself met klippe stukkend te
slaan.

<span id="an_5:6">5:6</span> En toe hy Jesus van ver af sien, hardloop
hy en val voor Hom neer

<span id="an_5:7">5:7</span> en skreeu met 'n groot stem en sê: Wat het
ek met U te doen, Jesus, Seun van die allerhoogste God? Ek besweer U by
God om my nie te pynig nie.

<span id="an_5:8">5:8</span> Want Hy het vir hom gesê: Onreine gees,
gaan uit die man uit!

<span id="an_5:9">5:9</span> En Hy vra hom: Wat is jou naam? En hy
antwoord en sê: Legio is my naam, want ons is baie.

<span id="an_5:10">5:10</span> Toe smeek hy Hom dringend om hulle nie
uit die land weg te stuur nie.

<span id="an_5:11">5:11</span> En dáár teen die berge het 'n groot trop
varke gewei,

<span id="an_5:12">5:12</span> en al die duiwels het Hom gesmeek en
gesê: Stuur ons in die varke, sodat ons in hulle kan vaar.

<span id="an_5:13">5:13</span> En Jesus het hulle dit dadelik toegelaat;
en die onreine geeste het uitgegaan en in die varke gevaar, en die
trop--daar was omtrent twee duisend--het van die krans af in die see
gestorm en in die see verdrink.

<span id="an_5:14">5:14</span> En die wagters van die varke het gevlug
en dit in die stad en in die buitewyke vertel; en hulle het uitgekom om
te sien wat daar gebeur het.

<span id="an_5:15">5:15</span> Toe kom hulle by Jesus en sien die
besetene sit, gekleed en by sy verstand--die een wat die legioen gehad
het. En hulle was bevrees.

<span id="an_5:16">5:16</span> Die wat dit gesien het, vertel toe aan
hulle hoe dit met die besetene gegaan het, en ook van die varke.

<span id="an_5:17">5:17</span> En hulle het Hom begin smeek om weg te
gaan uit hulle gebied.

<span id="an_5:18">5:18</span> En toe Hy in die skuit klim, het die man
wat van die duiwels besete gewees het, Hom gesmeek om by Hom te kan bly.

<span id="an_5:19">5:19</span> Maar Jesus het hom dit nie toegelaat nie,
maar vir hom gesê: Gaan na jou huis na jou mense toe, en vertel hulle
watter groot dinge die Here aan jou gedoen het, en dat Hy jou barmhartig
was.

<span id="an_5:20">5:20</span> En hy het weggegaan en in Dekápolis begin
verkondig watter groot dinge Jesus aan hom gedoen het, en almal was
verwonderd.

<span id="an_5:21">5:21</span> En toe Jesus weer in die skuit oorgevaar
het na die ander kant, het 'n groot menigte by Hom vergader. En Hy was
by die see.

<span id="an_5:22">5:22</span> En daar kom een van die owerstes van die
sinagoge met die naam van Jaïrus; en toe hy Hom sien, val hy aan sy
voete neer

<span id="an_5:23">5:23</span> en smeek Hom dringend en sê: My
dogtertjie is op haar uiterste; kom lê haar die hande op, sodat sy
gesond kan word, en sy sal lewe.

<span id="an_5:24">5:24</span> En Hy het saam met hom gegaan. En 'n
groot menigte het Hom gevolg en Hom verdring.

<span id="an_5:25">5:25</span> En 'n sekere vrou wat twaalf jaar lank
bloedvloeiing gehad het

<span id="an_5:26">5:26</span> en veel onder baie geneeshere gely en al
haar besittings uitgegee het sonder om enige baat te vind, maar eerder
erger geword het,

<span id="an_5:27">5:27</span> het van Jesus gehoor en onder die skare
van agter gekom en sy kleed aangeraak;

<span id="an_5:28">5:28</span> want sy het gesê: As ek maar sy klere kan
aanraak, sal ek gesond word.

<span id="an_5:29">5:29</span> En dadelik het die fontein van haar bloed
opgedroog, en sy het aan haar liggaam bemerk dat sy van haar kwaal
genees was.

<span id="an_5:30">5:30</span> En dadelik toe Jesus in Homself die krag
gewaarword wat van Hom uitgegaan het, draai Hy Hom om onder die skare en
sê: Wie het my klere aangeraak?

<span id="an_5:31">5:31</span> En sy dissipels antwoord Hom: U sien dat
die skare U verdring, en U sê: Wie het My aangeraak?

<span id="an_5:32">5:32</span> Toe kyk Hy rond om haar te sien wat dit
gedoen het.

<span id="an_5:33">5:33</span> Die vrou, wat gevrees en gebeef het omdat
sy wis wat met haar gebeur het, kom toe en val voor Hom neer en vertel
Hom die hele waarheid.

<span id="an_5:34">5:34</span> En Hy sê vir haar: Dogter, jou geloof het
jou gered. Gaan in vrede en wees van jou kwaal genees.

<span id="an_5:35">5:35</span> Terwyl Hy nog spreek, kom daar mense van
die owerste van die sinagoge se huis en sê: U dogter is dood. Waarom val
u die Meester nog lastig?

<span id="an_5:36">5:36</span> Maar dadelik, toe Jesus die woord hoor
wat gespreek is, sê Hy vir die owerste van die sinagoge: Moenie vrees
nie; glo net.

<span id="an_5:37">5:37</span> En Hy het niemand toegelaat om saam met
Hom te gaan nie, behalwe Petrus en Jakobus en Johannes, die broer van
Jakobus.

<span id="an_5:38">5:38</span> En Hy kom in die huis van die owerste van
die sinagoge en sien 'n rumoer: mense wat baie ween en huil.

<span id="an_5:39">5:39</span> En toe Hy binnegaan, sê Hy vir hulle:
Waarom gaan julle so te kere en ween julle? Die kind is nie dood nie,
maar slaap.

<span id="an_5:40">5:40</span> En hulle het Hom uitgelag. Maar Hy het
almal uitgedryf en die vader van die kind saamgeneem en die moeder en
die wat by Hom was, en ingegaan waar die kind lê.

<span id="an_5:41">5:41</span> Toe gryp Hy die hand van die kind en sê
vir haar: Talíta, koemi! wat, as dit vertaal word, beteken: Dogtertjie,
Ek sê vir jou, staan op!

<span id="an_5:42">5:42</span> En die dogtertjie het dadelik opgestaan
en begin rondloop, want sy was twaalf jaar oud. En hulle was uitermate
verbaas.

<span id="an_5:43">5:43</span> En Hy het hulle met nadruk beveel dat
niemand dit moes weet nie, en gesê dat daar vir haar iets te ete gegee
moes word.

<span id="an_6:1">6:1</span> En Hy het daarvandaan weggegaan en in sy
vaderstad gekom, en sy dissipels het Hom gevolg.

<span id="an_6:2">6:2</span> En toe dit sabbat geword het, begin Hy in
die sinagoge te leer, en baie wat Hom gehoor het, was verslae en sê:
Waar kry Hy hierdie dinge vandaan, en watter wysheid is aan Hom gegee,
dat ook sulke kragte deur sy hande plaasvind?

<span id="an_6:3">6:3</span> Is Hy nie die timmerman, die seun van
Maria, en die broer van Jakobus en Joses en Judas en Simon nie? En is sy
susters nie hier by ons nie? En hulle het aanstoot aan Hom geneem.

<span id="an_6:4">6:4</span> En Jesus sê vir hulle: 'n Profeet is nie
ongeëerd nie, behalwe in sy vaderland en onder sy familie en in sy huis.

<span id="an_6:5">6:5</span> En Hy kon daar geen krag doen nie, behalwe
dat Hy 'n paar siekes die hande opgelê en hulle gesond gemaak het.

<span id="an_6:6">6:6</span> En Hy was verwonderd oor hulle ongeloof.
Daarop het Hy die dorpe rondom deurgegaan en geleer.

<span id="an_6:7">6:7</span> En Hy het die twaalf na Hom geroep en hulle
twee-twee begin uitstuur en het hulle mag gegee oor die onreine geeste,

<span id="an_6:8">6:8</span> en hulle bevel gegee om niks vir die pad
saam te neem nie as net 'n stok alleen--geen reissak, geen brood, geen
geld in die beurs nie,

<span id="an_6:9">6:9</span> maar skoene aan die voete; en: Julle moet
nie twee kledingstukke aantrek nie.

<span id="an_6:10">6:10</span> En Hy het vir hulle gesê: Waar julle ook
al in 'n huis mag kom, bly dáár totdat julle daarvandaan vertrek.

<span id="an_6:11">6:11</span> En almal wat julle nie ontvang of na
julle luister nie, gaan daarvandaan weg en skud die stof onder julle
voete af tot 'n getuienis teen hulle. Voorwaar Ek sê vir julle, dit sal
vir Sodom of Gomorra verdraagliker wees in die oordeelsdag as vir
daardie stad.

<span id="an_6:12">6:12</span> En hulle het uitgegaan en gepreek dat die
mense hulle moes bekeer.

<span id="an_6:13">6:13</span> En hulle het baie duiwels uitgedryf en
baie siekes met olie gesalf en gesond gemaak.

<span id="an_6:14">6:14</span> Toe koning Herodes dit hoor--want sy naam
het bekend geword--het hy gesê: Johannes die Doper het uit die dode
opgestaan, en daarom werk dié kragte in Hom.

<span id="an_6:15">6:15</span> Ander het gesê: Hy is Elía, en ander weer
het gesê: Hy is 'n profeet of soos een van die profete.

<span id="an_6:16">6:16</span> Maar toe Herodes dit hoor, sê hy:
Johannes wat ek onthoof het, dit is hy; hy het uit die dode opgestaan.

<span id="an_6:17">6:17</span> Want Herodes self het gestuur en Johannes
gevange geneem en hom in die gevangenis geboei, vanweë Heródias, die
vrou van Filippus, sy broer, omdat hy met haar getrou het.

<span id="an_6:18">6:18</span> Want Johannes het aan Herodes gesê: Dit
is u nie geoorloof om u broer se vrou te hê nie.

<span id="an_6:19">6:19</span> En Heródias het 'n oog op hom gehad en
wou hom om die lewe bring en sy kon nie.

<span id="an_6:20">6:20</span> Want Herodes was bang vir Johannes, omdat
hy wis dat hy 'n regverdige en heilige man was, en hy het hom beskerm;
en nadat hy hom gehoor het, het hy baie dinge gedoen en graag na hom
geluister.

<span id="an_6:21">6:21</span> En op die geskikte dag, toe Herodes op sy
verjaarsdag vir sy groot manne en die owerstes oor duisend en die
vernaamstes van Galiléa 'n maaltyd gegee het;

<span id="an_6:22">6:22</span> en toe die dogter van dieselfde Heródias
inkom en dans, en Herodes en die wat saam aan tafel was, behaag, sê die
koning vir die meisie: Vra my net wat jy wil, en ek sal dit aan jou gee.

<span id="an_6:23">6:23</span> En hy het vir haar gesweer: Net wat jy my
vra, sal ek jou gee, al was dit ook die helfte van my koninkryk.

<span id="an_6:24">6:24</span> Daarop gaan sy uit en sê vir haar moeder:
Wat sal ek vra? Toe antwoord sy: Die hoof van Johannes die Doper.

<span id="an_6:25">6:25</span> En dadelik gaan sy haastig in na die
koning en vra en sê: Ek wil hê dat u my op die daad die hoof van
Johannes die Doper op 'n skottel gee.

<span id="an_6:26">6:26</span> Toe word die koning baie bedroef, maar
ter wille van die eed en die wat saam aan tafel was, wou hy haar nie
afwys nie.

<span id="an_6:27">6:27</span> En die koning stuur dadelik een van sy
lyfwag met die bevel om sy hoof te bring; en hy het gegaan en hom in die
gevangenis onthoof

<span id="an_6:28">6:28</span> en sy hoof op 'n skottel gebring en dit
aan die meisie gegee, en die meisie het dit aan haar moeder gegee.

<span id="an_6:29">6:29</span> En toe sy dissipels dit hoor, het hulle
gekom en sy lyk weggeneem en dit in 'n graf neergelê.

<span id="an_6:30">6:30</span> En die apostels het by Jesus saamgekom en
Hom alles vertel wat hulle gedoen sowel as wat hulle geleer het.

<span id="an_6:31">6:31</span> En Hy sê vir hulle: Kom julle self in die
eensaamheid na 'n verlate plek en rus 'n bietjie. Want daar was baie wat
kom en gaan, en hulle het selfs geen geskikte tyd gehad om te eet nie.

<span id="an_6:32">6:32</span> En hulle het met die skuit vertrek na 'n
verlate plek in die eensaamheid.

<span id="an_6:33">6:33</span> En die skare het hulle sien weggaan, en
baie het Hom herken en te voet van al die stede af daar saamgestroom en
voor hulle uit gegaan en by Hom vergader.

<span id="an_6:34">6:34</span> En toe Jesus uitklim, sien Hy 'n groot
menigte, en Hy het vir hulle innig jammer gevoel, omdat hulle soos skape
sonder herder was; en Hy het hulle baie dinge begin leer.

<span id="an_6:35">6:35</span> En toe dit reeds laat geword het, kom sy
dissipels na Hom en sê: Die plek is verlate en dit is reeds laat.

<span id="an_6:36">6:36</span> Stuur hulle weg, sodat hulle na die
buitewyke en dorpe rondom kan gaan om brood vir hulleself te koop, want
hulle het niks om te eet nie.

<span id="an_6:37">6:37</span> Maar Hy antwoord en sê vir hulle: Gee
julle aan hulle iets om te eet. En hulle sê vir Hom: Moet ons gaan en
vir twee honderd pennings brood koop en aan hulle gee om te eet?

<span id="an_6:38">6:38</span> En Hy sê vir hulle: Hoeveel brode het
julle? Gaan kyk. En toe hulle dit te wete gekom het, sê hulle: Vyf, en
twee visse.

<span id="an_6:39">6:39</span> En Hy het hulle beveel om almal
klompies-klompies op die groen gras te laat sit.

<span id="an_6:40">6:40</span> En hulle het gaan sit in groepe van
honderd en van vyftig.

<span id="an_6:41">6:41</span> Hy neem toe die vyf brode en die twee
visse, kyk op na die hemel en dank; en Hy breek die brode en gee dit aan
sy dissipels om dit aan hulle voor te sit. Ook die twee visse het Hy
onder almal verdeel.

<span id="an_6:42">6:42</span> En almal het geëet en versadig geword;

<span id="an_6:43">6:43</span> en hulle het van die brokstukke twaalf
mandjies vol opgetel, en van die visse.

<span id="an_6:44">6:44</span> En die wat van die brood geëet het, was
omtrent vyf duisend manne.

<span id="an_6:45">6:45</span> En dadelik het Hy sy dissipels gedwing om
in die skuit te gaan en vooruit te vaar na die oorkant, na Betsáida,
onderwyl Hy die skare sou wegstuur.

<span id="an_6:46">6:46</span> En nadat Hy van hulle afskeid geneem het,
het Hy na die berg gegaan om te bid.

<span id="an_6:47">6:47</span> En toe dit aand geword het, was die skuit
in die middel van die see en Hy alleen op die land.

<span id="an_6:48">6:48</span> En Hy het gesien dat hulle swaar kry met
roei, want die wind was teen hulle. En omtrent die vierde nagwaak het Hy
na hulle gekom, al wandelende op die see. En Hy wou by hulle verbygaan.

<span id="an_6:49">6:49</span> En toe hulle Hom op die see sien loop,
het hulle gemeen dat dit 'n spook was en hard uitgeskreeu;

<span id="an_6:50">6:50</span> want hulle het Hom almal gesien en was
ontsteld. Toe spreek Hy dadelik met hulle en sê vir hulle: Hou goeie
moed, dit is Ek; moenie vrees nie.

<span id="an_6:51">6:51</span> En Hy het by hulle in die skuit geklim,
en die wind het gaan lê; en hulle was by hulleself uitermate verbaas en
verwonderd.

<span id="an_6:52">6:52</span> Want hulle het by die wonder van die
brode nie verstandig geword nie, omdat hulle hart verhard was.

<span id="an_6:53">6:53</span> En nadat hulle oorgevaar het, het hulle
by die land Gennésaret aangekom en daar aan wal gaan lê.

<span id="an_6:54">6:54</span> En toe hulle uit die skuit gaan, het die
mense Hom dadelik herken.

<span id="an_6:55">6:55</span> en hulle het in daardie hele omtrek
rondgeloop en die wat ongesteld was, op bedde begin ronddra na die plek
waar hulle hoor dat Hy is.

<span id="an_6:56">6:56</span> En waar Hy ook al ingegaan het in dorpe
of stede of buitewyke, het hulle die wat ongesteld was, op die
markpleine neergesit en Hom gesmeek om, al was dit maar die soom van sy
kleed, aan te raak; en almal wat Hom aangeraak het, het gesond geword.

<span id="an_7:1">7:1</span> En die Fariseërs en sommige van die
skrifgeleerdes wat van Jerusalem gekom het, het by Hom saamgekom;

<span id="an_7:2">7:2</span> en toe hulle sommige van sy dissipels met
onrein, dit is met ongewaste, hande sien brood eet, het hulle dit
afgekeur.

<span id="an_7:3">7:3</span> Want die Fariseërs en al die Jode eet nie
as hulle nie deeglik die hande gewas het nie, omdat hulle vashou aan die
oorlewering van die ou mense.

<span id="an_7:4">7:4</span> En wanneer hulle van die mark kom, eet
hulle nie as hulle nie gewas het nie; en baie ander dinge is daar wat
hulle aangeneem het om te onderhou: die wassery van bekers en kanne en
kopergoed en bedde.

<span id="an_7:5">7:5</span> Daarop stel die Fariseërs en die
skrifgeleerdes Hom die vraag: Waarom wandel u dissipels nie
ooreenkomstig die oorlewering van die ou mense nie, maar eet brood met
ongewaste hande?

<span id="an_7:6">7:6</span> En Hy antwoord en sê vir hulle: Tereg het
Jesaja oor julle, geveinsdes, geprofeteer soos geskrywe is: Hierdie volk
eer My met die lippe, maar hulle hart is ver van My af.

<span id="an_7:7">7:7</span> Maar tevergeefs vereer hulle My deur
leringe te leer wat gebooie van mense is.

<span id="an_7:8">7:8</span> Want terwyl julle die gebod van God nalaat,
hou julle aan die oorlewering van mense vas: die wassery van kanne en
bekers, en ander dergelike dinge van dieselfde aard doen julle baie.

<span id="an_7:9">7:9</span> En Hy sê vir hulle: Julle verstaan dit goed
om die gebod van God opsy te sit en so julle oorlewering te onderhou.

<span id="an_7:10">7:10</span> Want Moses het gesê: Eer jou vader en jou
moeder; en: Hy wat vader of moeder vloek, moet sekerlik sterwe.

<span id="an_7:11">7:11</span> Maar julle sê: As 'n mens aan vader of
moeder sê: Enige voordeel wat u van my mag geniet, is korban, dit is 'n
offergawe--

<span id="an_7:12">7:12</span> dan laat julle hom nie meer toe om iets
vir sy vader of sy moeder te doen nie.

<span id="an_7:13">7:13</span> So maak julle dan die woord van God
kragteloos deur julle oorlewering wat julle bewaar het; en dergelike
dinge van dieselfde aard doen julle baie.

<span id="an_7:14">7:14</span> En Hy het die hele skare na Hom geroep en
vir hulle gesê: Luister almal na My en verstaan.

<span id="an_7:15">7:15</span> Daar is niks wat van buite af in die mens
ingaan wat hom onrein kan maak nie; maar die dinge wat van hom uitgaan,
dít is die dinge wat die mens onrein maak.

<span id="an_7:16">7:16</span> As iemand ore het om te hoor, laat hom
hoor!

<span id="an_7:17">7:17</span> En toe Hy van die skare af in 'n huis
gekom het, vra sy dissipels Hom oor die gelykenis.

<span id="an_7:18">7:18</span> En Hy sê vir hulle: Is julle ook so
sonder verstand? Begryp julle nie dat alles wat van buite af in die mens
ingaan, hom nie onrein kan maak nie,

<span id="an_7:19">7:19</span> omdat dit nie ingaan in sy hart nie, maar
in die maag, en dit gaan in die heimlikheid uit en maak al die voedsel
rein?

<span id="an_7:20">7:20</span> En Hy sê: Wat uit die mens uitgaan, dit
maak die mens onrein.

<span id="an_7:21">7:21</span> Want van binne, uit die hart van die
mense, kom die slegte gedagtes, egbreuk, hoerery, moord,

<span id="an_7:22">7:22</span> diewery, hebsug, boosheid, bedrog,
losbandigheid, afguns, lastering, hoogmoed, dwaasheid.

<span id="an_7:23">7:23</span> Al hierdie booshede kom van binne uit en
maak die mens onrein.

<span id="an_7:24">7:24</span> En Hy het opgestaan en daarvandaan na die
gebied van Tirus en Sidon vertrek. En toe Hy in die huis gegaan het, wou
Hy nie dat iemand dit sou weet nie; maar Hy kon nie verborge bly nie.

<span id="an_7:25">7:25</span> Want 'n vrou wie se dogtertjie 'n onreine
gees gehad het, het van Hom gehoor en gekom en voor sy voete neergeval.

<span id="an_7:26">7:26</span> En sy was 'n Griekse vrou, 'n
Siro-Feniciese van geboorte, en sy het Hom gevra om die duiwel uit haar
dogter uit te dryf.

<span id="an_7:27">7:27</span> Maar Jesus sê vir haar: Laat eers die
kinders versadig word; want dit is nie mooi om die brood van die kinders
te neem en vir die hondjies te gooi nie.

<span id="an_7:28">7:28</span> En sy antwoord en sê vir Hom: Ja, Here,
maar die hondjies eet darem onder die tafel van die kinders se krummels.

<span id="an_7:29">7:29</span> En Hy sê vir haar: Ter wille van hierdie
woord kan jy gaan; die duiwel het uit jou dogter uitgevaar.

<span id="an_7:30">7:30</span> En toe sy huis toe gaan, vind sy dat die
duiwel uitgevaar het en dat haar dogter op die bed lê.

<span id="an_7:31">7:31</span> En Hy het weer uit die gebied van Tirus
en Sidon vertrek en na die see van Galiléa gegaan, deur die gebied van
Dekápolis.

<span id="an_7:32">7:32</span> Toe bring hulle na Hom 'n dowe wat swaar
praat, en smeek Hom om hom die hande op te lê.

<span id="an_7:33">7:33</span> En Hy neem hom opsy, weg van die skare,
en steek sy vingers in sy ore, en spuug en raak sy tong aan;

<span id="an_7:34">7:34</span> en nadat Hy opgekyk het na die hemel, sug
Hy en sê aan hom: Éffata, dit is: Gaan oop!

<span id="an_7:35">7:35</span> En dadelik het sy ore oopgegaan en die
band van sy tong losgeraak, en hy het reg gepraat.

<span id="an_7:36">7:36</span> En Hy het hulle beveel om dit aan niemand
te sê nie; maar hoe meer Hy hulle dit beveel, hoe meer hulle dit
verkondig.

<span id="an_7:37">7:37</span> En hulle was uitermate verslae en het
gesê: Hy het alles goed gedoen: die dowes laat Hy hoor en die stommes
praat.

<span id="an_8:1">8:1</span> In dié dae toe daar 'n baie groot menigte
was en hulle niks gehad het om te eet nie, het Jesus sy dissipels na Hom
geroep en vir hulle gesê:

<span id="an_8:2">8:2</span> Ek voel innig jammer vir die skare, omdat
hulle al drie dae by My bly en niks het om te eet nie.

<span id="an_8:3">8:3</span> En as Ek hulle honger huis toe stuur, sal
hulle op die pad beswyk, want sommige van hulle kom van ver.

<span id="an_8:4">8:4</span> En sy dissipels antwoord Hom: Waarvandaan
sal 'n mens hulle hier in die woestyn kan versadig met brood?

<span id="an_8:5">8:5</span> Toe vra Hy hulle: Hoeveel brode het julle?
En hulle sê: Sewe.

<span id="an_8:6">8:6</span> En Hy gee aan die skare bevel om op die
grond te gaan sit; daarop neem Hy die sewe brode, en nadat Hy gedank
het, breek Hy dit en gee dit aan sy dissipels om dit voor te sit; en
hulle sit dit aan die skare voor.

<span id="an_8:7">8:7</span> Hulle het ook 'n paar vissies gehad; en
nadat Hy gedank het, sê Hy dat hulle dit ook moet voorsit.

<span id="an_8:8">8:8</span> En hulle het geëet en versadig geword en
die oorskot van die brokstukke opgetel, sewe mandjies vol.

<span id="an_8:9">8:9</span> En die wat geëet het, was omtrent vier
duisend. En Hy het hulle weggestuur.

<span id="an_8:10">8:10</span> En dadelik het Hy met sy dissipels in die
skuit geklim en in die streke van Dalmanúta gekom.

<span id="an_8:11">8:11</span> En die Fariseërs het uitgegaan en met Hom
begin redetwis en van Hom 'n teken uit die hemel gevra om Hom te
versoek.

<span id="an_8:12">8:12</span> Toe sug Hy swaar in sy gees en sê: Waarom
begeer hierdie geslag 'n teken? Voorwaar Ek sê vir julle, aan hierdie
geslag sal sekerlik geen teken gegee word nie.

<span id="an_8:13">8:13</span> En Hy het hulle verlaat en weer in die
skuit geklim en na die oorkant gegaan.

<span id="an_8:14">8:14</span> En hulle het vergeet om brode saam te
neem, en het net een brood by hulle in die skuit gehad.

<span id="an_8:15">8:15</span> En Hy het hulle beveel en gesê: Pas op,
wees op julle hoede vir die suurdeeg van die Fariseërs en die suurdeeg
van Herodes.

<span id="an_8:16">8:16</span> Toe redeneer hulle onder mekaar en sê:
Dit is omdat ons geen brode het nie.

<span id="an_8:17">8:17</span> En Jesus merk dit en sê vir hulle: Waarom
redeneer julle dat julle geen brode het nie? Begryp julle nie en
verstaan julle nie? Het julle nog jul verharde hart?

<span id="an_8:18">8:18</span> Het julle oë en sien julle nie? En het
julle ore en hoor julle nie?

<span id="an_8:19">8:19</span> En onthou julle nie toe Ek die vyf brode
vir die vyf duisend gebreek het, hoeveel mandjies vol brokstukke julle
opgetel het nie? Hulle sê vir Hom: Twaalf.

<span id="an_8:20">8:20</span> En die sewe vir die vier duisend--hoeveel
mandjies vol brokstukke het julle opgetel? En hulle sê: Sewe.

<span id="an_8:21">8:21</span> Toe sê Hy vir hulle: Hoe verstaan julle
dan nie!

<span id="an_8:22">8:22</span> En Hy het in Betsáida gekom, en hulle het
'n blinde man na Hom gebring en Hom gesmeek om hom aan te raak.

<span id="an_8:23">8:23</span> Hy neem toe die blinde by die hand en lei
hom uit buitekant die dorp; en nadat Hy in sy oë gespuug en hom die
hande opgelê het, vra Hy hom of hy iets sien.

<span id="an_8:24">8:24</span> En hy kyk op en sê: Ek sien die mense,
want ek sien hulle soos bome rondloop.

<span id="an_8:25">8:25</span> Daarna lê Hy weer die hande op sy oë en
laat hom opkyk, en hy is herstel en het almal van ver af duidelik
gesien.

<span id="an_8:26">8:26</span> En Hy het hom na sy huis gestuur en gesê:
Moenie in die dorp gaan of dit aan iemand in die dorp vertel nie.

<span id="an_8:27">8:27</span> En Jesus en sy dissipels het uitgegaan na
die dorpe van Cesaréa-Filíppi; en op die pad vra Hy sy dissipels en sê
vir hulle: Wie sê die mense is Ek?

<span id="an_8:28">8:28</span> En hulle antwoord: Johannes die Doper, en
ander: Elía, en ander: Een van die profete.

<span id="an_8:29">8:29</span> En Hy sê vir hulle: Maar julle, wie sê
julle is Ek? En Petrus antwoord en sê vir Hom: U is die Christus.

<span id="an_8:30">8:30</span> En Hy het hulle streng beveel om niemand
van Hom te vertel nie.

<span id="an_8:31">8:31</span> Toe het Hy hulle begin leer dat die Seun
van die mens baie moet ly en verwerp word deur die ouderlinge en
owerpriesters en skrifgeleerdes en gedood word en ná drie dae opstaan.

<span id="an_8:32">8:32</span> En hierdie woord het Hy ronduit gespreek.
En Petrus het Hom opsy geneem en Hom begin bestraf.

<span id="an_8:33">8:33</span> Maar Hy het Hom omgedraai, en terwyl Hy
sy dissipels aankyk, het Hy Petrus bestraf en gesê: Gaan weg agter My,
Satan! Want jy bedink nie die dinge van God nie, maar dié van die mense.

<span id="an_8:34">8:34</span> En toe Hy die skare saam met sy dissipels
na Hom geroep het, sê Hy vir hulle: Wie agter My aan wil kom, moet
homself verloën en sy kruis opneem en My volg.

<span id="an_8:35">8:35</span> Want elkeen wat sy lewe wil red, sal dit
verloor; maar elkeen wat sy lewe om My ontwil en om die evangelie ontwil
verloor, hy sal dit red.

<span id="an_8:36">8:36</span> Want wat sal dit 'n mens baat as hy die
hele wêreld win en aan sy siel skade ly?

<span id="an_8:37">8:37</span> Of wat sal 'n mens gee as losprys vir sy
siel?

<span id="an_8:38">8:38</span> Want elkeen wat hom vir My en my woorde
skaam in hierdie owerspelige en sondige geslag, vir hom sal die Seun van
die mens Hom ook skaam wanneer Hy kom in die heerlikheid van sy Vader
met die heilige engele.

<span id="an_9:1">9:1</span> En Hy sê vir hulle: Voorwaar Ek sê vir
julle, daar is sommige van die wat hier staan, wat die dood sekerlik nie
sal smaak voordat hulle die koninkryk van God met krag sien kom het nie.

<span id="an_9:2">9:2</span> En ná ses dae het Jesus vir Petrus en
Jakobus en Johannes saamgeneem en hulle alleen op 'n hoë berg in die
eensaamheid geneem; en Hy het voor hulle van gedaante verander,

<span id="an_9:3">9:3</span> en sy klere het blink geword, baie wit soos
sneeu, wit soos geen bleiker op aarde dit kan maak nie.

<span id="an_9:4">9:4</span> En daar het aan hulle verskyn Elía saam met
Moses, en hulle was in gesprek met Jesus.

<span id="an_9:5">9:5</span> Toe spreek Petrus en sê vir Jesus: Rabbi,
dit is goed dat ons hier is. Laat ons dan drie hutte maak: vir U een en
vir Moses een en vir Elía een.

<span id="an_9:6">9:6</span> Want hy het nie geweet wat om te sê nie,
want hulle was heeltemal verskrik.

<span id="an_9:7">9:7</span> En daar kom 'n wolk wat hulle oordek; en
uit die wolk kom 'n stem wat sê: Dit is my geliefde Seun, luister na
Hom!

<span id="an_9:8">9:8</span> En meteens kyk hulle rond en sien niemand
meer by hulle nie, behalwe Jesus alleen.

<span id="an_9:9">9:9</span> En onderwyl hulle van die berg afklim, gee
Hy aan hulle bevel om aan niemand te vertel wat hulle gesien het voordat
die Seun van die mens uit die dode opgestaan het nie.

<span id="an_9:10">9:10</span> En hulle het die woord vir hulleself
gehou en onder mekaar gevra wat dit beteken om uit die dode op te staan.

<span id="an_9:11">9:11</span> En hulle vra Hom en sê: Waarom sê die
skrifgeleerdes dat Elía eers moet kom?

<span id="an_9:12">9:12</span> Toe antwoord Hy en sê vir hulle: Dis
waar, Elía kom eers om alles te herstel; en tog, hoe staan daar dan van
die Seun van die mens geskrywe dat Hy baie moet ly en verag word?

<span id="an_9:13">9:13</span> Maar Ek sê vir julle dat Elía al gekom
het, en hulle het aan hom gedoen alles wat hulle wou, soos van hom
geskrywe is.

<span id="an_9:14">9:14</span> En toe Hy by die dissipels kom, sien Hy
'n groot menigte om hulle, en skrifgeleerdes wat met hulle redetwis.

<span id="an_9:15">9:15</span> En dadelik toe die hele skare Hom sien,
was hulle baie verbaas en het na Hom gehardloop en Hom gegroet.

<span id="an_9:16">9:16</span> Daarop vra Hy die skrifgeleerdes: Waarom
redetwis julle met hulle?

<span id="an_9:17">9:17</span> En een uit die skare antwoord en sê:
Meester, ek het my seun wat 'n stomme gees het, na U gebring;

<span id="an_9:18">9:18</span> en waar hy hom ook aangryp, skeur hy hom;
en hy kry skuim in die mond, en hy kners met sy tande en word styf; en
ek het u dissipels gevra om hom uit te dryf, en hulle kon nie.

<span id="an_9:19">9:19</span> Toe antwoord Hy hom en sê: o Ongelowige
geslag, hoe lank sal Ek by julle wees, hoe lank sal Ek julle verdra?
Bring hom na My toe.

<span id="an_9:20">9:20</span> En hulle bring hom na Hom toe; en toe hy
Hom sien, laat die gees hom dadelik stuiptrekkings kry, en hy val op die
grond neer en rol rond met skuim in die mond.

<span id="an_9:21">9:21</span> Daarop vra Hy sy vader: Hoe lank is dit
al dat dit hom oorgekom het? En hy sê: Van sy kindsdae af;

<span id="an_9:22">9:22</span> en dikwels het hy hom selfs in die vuur
en in die water gegooi om hom dood te maak. Maar as U iets kan doen,
ontferm U oor ons en help ons.

<span id="an_9:23">9:23</span> En Jesus sê vir hom: Wat dit betref--as
jy kan glo, alle dinge is moontlik vir die een wat glo.

<span id="an_9:24">9:24</span> En dadelik roep die vader van die kind
met trane uit en sê: Ek glo, Here, kom my ongeloof te hulp!

<span id="an_9:25">9:25</span> En toe Jesus sien dat 'n skare bymekaar
stroom, het Hy die onreine gees bestraf en vir hom gesê: Jou stom en
dowe gees, Ek gebied jou, gaan uit hom uit en kom nooit weer in hom nie.

<span id="an_9:26">9:26</span> En nadat hy geskreeu en hom baie
stuiptrekkings laat kry het, het hy uitgegaan. En die seun het soos 'n
dooie geword, sodat baie gesê het: Hy is dood.

<span id="an_9:27">9:27</span> Maar Jesus het hom by die hand gegryp en
hom opgerig; en hy het opgestaan.

<span id="an_9:28">9:28</span> En toe Hy in die huis kom, vra sy
dissipels Hom afsonderlik: Waarom kon ons hom nie uitdrywe nie?

<span id="an_9:29">9:29</span> En Hy sê vir hulle: Hierdie geslag kan
deur niks anders uitgaan as deur gebed en vas nie.

<span id="an_9:30">9:30</span> En hulle het daarvandaan weggegaan en
verbygetrek deur Galiléa; en Hy wou nie hê dat iemand dit moes weet nie.

<span id="an_9:31">9:31</span> Want Hy het sy dissipels geleer en vir
hulle gesê: Die seun van die mens word oorgelewer in die hande van die
mense, en hulle sal Hom doodmaak; en nadat Hy gedood is, sal Hy die
derde dag opstaan.

<span id="an_9:32">9:32</span> En hulle het die gesegde nie verstaan nie
en was bang om Hom uit te vra.

<span id="an_9:33">9:33</span> En Hy het in Kapérnaüm gekom; en toe Hy
in die huis was, vra Hy hulle: Wat het julle op die pad met mekaar
geredeneer?

<span id="an_9:34">9:34</span> Maar hulle het stilgebly; want hulle het
op die pad met mekaar gepraat oor wie die grootste is.

<span id="an_9:35">9:35</span> En toe Hy gaan sit het, roep Hy die
twaalf en sê vir hulle: As iemand die eerste wil wees, moet hy die
laaste van almal en almal se dienaar wees.

<span id="an_9:36">9:36</span> En Hy neem 'n kindjie en laat hom in hul
midde staan en slaan sy arms om hom en sê vir hulle:

<span id="an_9:37">9:37</span> Elkeen wat een van sulke kindertjies
ontvang in my Naam, ontvang My. En elkeen wat My ontvang, ontvang nie My
nie, maar Hom wat My gestuur het.

<span id="an_9:38">9:38</span> Toe antwoord Johannes Hom en sê: Meester,
ons het iemand gesien wat in u Naam duiwels uitdryf en wat ons nie volg
nie; en ons het hom belet, omdat hy ons nie volg nie.

<span id="an_9:39">9:39</span> Maar Jesus sê: Moet hom nie belet nie,
want daar is niemand wat 'n krag in my Naam sal doen en gou van My sal
kan kwaadspreek nie;

<span id="an_9:40">9:40</span> want wie nie teen ons is nie, is vir ons.

<span id="an_9:41">9:41</span> Want elkeen wat vir julle in my Naam 'n
beker water gee om te drink, omdat julle aan Christus behoort, voorwaar
Ek sê vir julle, hy sal sy loon sekerlik nie verloor nie.

<span id="an_9:42">9:42</span> En elkeen wat een van hierdie kleintjies
wat in My glo, laat struikel, dit is beter vir hom as 'n meulsteen om sy
nek gehang en hy in die see gegooi word.

<span id="an_9:43">9:43</span> En as jou hand jou laat struikel, kap dit
af. Dit is beter vir jou om vermink die lewe in te gaan, as om twee
hande te hê en in die hel te gaan in die onuitbluslike vuur,

<span id="an_9:44">9:44</span> waar hulle wurm nie sterf en die vuur nie
uitgeblus word nie.

<span id="an_9:45">9:45</span> En as jou voet jou laat struikel, kap dit
af. Dit is beter vir jou om kreupel die lewe in te gaan, as om twee
voete te hê en in die hel gewerp te word in die onuitbluslike vuur,

<span id="an_9:46">9:46</span> waar hulle wurm nie sterf en die vuur nie
uitgeblus word nie.

<span id="an_9:47">9:47</span> En as jou oog jou laat struikel, pluk dit
uit. Dit is beter vir jou om met een oog die koninkryk van God in te
gaan, as om twee oë te hê en in die helse vuur gewerp te word,

<span id="an_9:48">9:48</span> waar hulle wurm nie sterf en die vuur nie
uitgeblus word nie.

<span id="an_9:49">9:49</span> Want elkeen sal met vuur gesout word en
elke offerande sal met sout gesout word.

<span id="an_9:50">9:50</span> Die sout is goed, maar as die sout
souteloos word, waarmee sal julle dit smaaklik maak? Julle moet sout in
julle hê en vrede hou met mekaar.

<span id="an_10:1">10:1</span> En Hy het opgestaan en daarvandaan deur
die oorkant van die Jordaan na die gebied van Judéa gegaan; en weer het
'n skare by Hom vergader; en soos Hy gewoond was, het Hy hulle weer
geleer.

<span id="an_10:2">10:2</span> Toe kom die Fariseërs na Hom; en, om Hom
te versoek, stel hulle Hom die vraag of dit 'n man geoorloof is om van
sy vrou te skei?

<span id="an_10:3">10:3</span> Maar Hy antwoord en sê vir hulle: Wat het
Moses julle beveel?

<span id="an_10:4">10:4</span> En hulle sê: Moses het toegelaat om 'n
skeibrief te skrywe en van haar te skei.

<span id="an_10:5">10:5</span> En Jesus antwoord en sê vir hulle: Vanweë
die hardheid van julle harte het hy vir julle hierdie gebod geskrywe,

<span id="an_10:6">10:6</span> maar van die begin van die skepping af
het God hulle man en vrou gemaak.

<span id="an_10:7">10:7</span> Om hierdie rede sal die man sy vader en
moeder verlaat en sy vrou aankleef,

<span id="an_10:8">10:8</span> en hulle twee sal een vlees word, sodat
hulle nie meer twee is nie, maar een vlees.

<span id="an_10:9">10:9</span> Wat God dan saamgevoeg het, mag geen mens
skei nie.

<span id="an_10:10">10:10</span> En in die huis het sy dissipels Hom
weer oor dieselfde saak gevra.

<span id="an_10:11">10:11</span> En Hy sê vir hulle: Elkeen wat van sy
vrou skei en 'n ander een trou, pleeg egbreuk teen haar;

<span id="an_10:12">10:12</span> en as 'n vrou van haar man skei en met
'n ander een trou, pleeg sy egbreuk.

<span id="an_10:13">10:13</span> En hulle het kindertjies na Hom
gebring, dat Hy hulle kon aanraak; en die dissipels het die wat hulle
gebring het, bestraf.

<span id="an_10:14">10:14</span> Maar toe Jesus dit sien, het Hy hulle
dit baie kwalik geneem en vir hulle gesê: Laat die kindertjies na My toe
kom en verhinder hulle nie, want aan sulkes behoort die koninkryk van
God.

<span id="an_10:15">10:15</span> Voorwaar Ek sê vir julle, elkeen wat
die koninkryk van God nie soos 'n kindjie ontvang nie, sal daar nooit
ingaan nie.

<span id="an_10:16">10:16</span> En Hy het sy arms om hulle geslaan, sy
hande op hulle gelê en hulle geseën.

<span id="an_10:17">10:17</span> En toe Hy op die pad uitgaan, hardloop
daar een na Hom toe en val voor Hom op die knieë en vra Hom: Goeie
Meester, wat moet ek doen om die ewige lewe te beërwe?

<span id="an_10:18">10:18</span> En Jesus sê vir hom: Waarom noem jy My
goed? Niemand is goed nie, behalwe Een, naamlik God.

<span id="an_10:19">10:19</span> Jy ken die gebooie: Jy mag nie egbreek
nie, jy mag nie doodslaan nie, jy mag nie steel nie, jy mag geen valse
getuienis gee nie, jy mag niemand te kort doen nie; eer jou vader en jou
moeder.

<span id="an_10:20">10:20</span> Maar hy antwoord en sê vir Hom:
Meester, al hierdie dinge het ek onderhou van my jeug af.

<span id="an_10:21">10:21</span> En Jesus het hom aangekyk en hom
liefgekry en vir hom gesê: Een ding kom jy kort--gaan verkoop alles wat
jy het, en gee dit aan die armes, en jy sal 'n skat in die hemel hê; kom
dan hier, neem die kruis op en volg My.

<span id="an_10:22">10:22</span> Maar hy het treurig geword oor dié
woord en bedroef weggegaan, want hy het baie besittings gehad.

<span id="an_10:23">10:23</span> Toe kyk Jesus rond en sê vir sy
dissipels: Hoe beswaarlik sal hulle wat goed besit, in die koninkryk van
God ingaan!

<span id="an_10:24">10:24</span> En die dissipels was verbaas oor sy
woorde; maar Jesus antwoord weer en sê vir hulle: Kinders, hoe swaar is
dit vir die wat op hulle goed vertrou, om in die koninkryk van God in te
gaan!

<span id="an_10:25">10:25</span> Dit is makliker vir 'n kameel om deur
die oog van 'n naald te gaan as vir 'n ryk man om in die koninkryk van
God in te gaan.

<span id="an_10:26">10:26</span> En hulle was uitermate verslae en het
vir mekaar gesê: Wie kan dan gered word?

<span id="an_10:27">10:27</span> Maar Jesus het hulle aangekyk en
geantwoord: By mense is dit onmoontlik, maar nie by God nie; want by God
is alle dinge moontlik.

<span id="an_10:28">10:28</span> Toe begin Petrus vir Hom te sê: Kyk,
ons het alles verlaat en U gevolg.

<span id="an_10:29">10:29</span> En Jesus antwoord en sê: Voorwaar Ek sê
vir julle, daar is niemand wat huis of broers of susters of vader of
moeder of vrou of kinders of grond ter wille van My en van die evangelie
verlaat het nie,

<span id="an_10:30">10:30</span> of hy ontvang nou in hierdie tyd
honderd maal soveel: huise en broers en susters en moeders en kinders en
grond, saam met vervolginge, en in die eeu wat kom, die ewige lewe.

<span id="an_10:31">10:31</span> Maar baie wat eerste is, sal laaste
wees, en die wat laaste is, eerste.

<span id="an_10:32">10:32</span> En hulle was op die pad terwyl hulle
opgaan na Jerusalem, en Jesus het voor hulle uit gegaan, en hulle was
verbaas; en terwyl hulle volg, het hulle gevrees. En Hy het weer die
twaalf by Hom geneem en aan hulle begin vertel die dinge wat met Hom sou
gebeur.

<span id="an_10:33">10:33</span> Kyk, sê Hy, ons gaan op na Jerusalem,
en die Seun van die mens sal oorgelewer word aan die owerpriesters en
die skrifgeleerdes, en hulle sal Hom tot die dood veroordeel en Hom
oorlewer aan die heidene;

<span id="an_10:34">10:34</span> en hulle sal Hom bespot en Hom gésel en
op Hom spuug en Hom doodmaak; en op die derde dag sal Hy opstaan.

<span id="an_10:35">10:35</span> En Jakobus en Johannes, die seuns van
Sebedéüs, het na Hom gekom en gesê: Meester, ons wil hê dat U vir ons
moet doen wat ons U ook al mag vra.

<span id="an_10:36">10:36</span> En Hy sê vir hulle: Wat wil julle hê
moet Ek vir julle doen?

<span id="an_10:37">10:37</span> En hulle antwoord Hom: Gee aan ons dat
ons mag sit in u heerlikheid, een aan u regter-- en een aan u
linkerhand.

<span id="an_10:38">10:38</span> Maar Jesus sê vir hulle: Julle weet nie
wat julle vra nie. Kan julle die beker drink wat Ek drink, en gedoop
word met die doop waarmee Ek gedoop word?

<span id="an_10:39">10:39</span> En hulle antwoord Hom: Ons kan. Maar
Jesus sê vir hulle: Dis waar, die beker wat Ek drink, sal julle drink,
en met die doop waarmee Ek gedoop word, sal julle gedoop word;

<span id="an_10:40">10:40</span> maar om te sit aan my regter-- en aan
my linkerhand, berus nie by My om te gee nie, maar dit is vir hulle vir
wie dit berei is.

<span id="an_10:41">10:41</span> En toe die tien dit hoor, begin hulle
verontwaardig te word oor Jakobus en Johannes.

<span id="an_10:42">10:42</span> Maar Jesus het hulle na Hom geroep en
vir hulle gesê: Julle weet dat die wat gereken word as owerstes van die
nasies, oor hulle heers, en dat hulle groot manne oor hulle gesag
uitoefen;

<span id="an_10:43">10:43</span> maar so moet dit onder julle nie wees
nie, maar elkeen wat onder julle groot wil word, moet julle dienaar
wees.

<span id="an_10:44">10:44</span> En elkeen wat onder julle die eerste
wil word, moet almal se dienskneg wees.

<span id="an_10:45">10:45</span> Want die Seun van die mens het ook nie
gekom om gedien te word nie, maar om te dien en sy lewe te gee as 'n
losprys vir baie.

<span id="an_10:46">10:46</span> En hulle het in Jérigo gekom. En toe Hy
en sy dissipels en 'n aansienlike skare uit Jérigo uitgaan, sit die
blinde man, Bartiméüs, die seun van Timéüs, langs die pad en bedel.

<span id="an_10:47">10:47</span> En toe hy hoor dat dit Jesus die
Nasaréner was, begin hy om uit te roep en te sê: Seun van Dawid, Jesus,
wees my barmhartig!

<span id="an_10:48">10:48</span> En baie het hom bestraf, dat hy moet
stilbly; maar hy het al harder uitgeroep: Seun van Dawid, wees my
barmhartig!

<span id="an_10:49">10:49</span> Toe gaan Jesus staan en sê dat hy
geroep moes word; en hulle roep die blinde man en sê vir hom: Hou goeie
moed, staan op! Hy roep jou.

<span id="an_10:50">10:50</span> En hy gooi sy oorkleed af, staan op en
kom na Jesus toe.

<span id="an_10:51">10:51</span> En Jesus antwoord en sê vir hom: Wat
wil jy hê moet Ek vir jou doen? En die blinde man sê vir Hom: Rabbóni,
dat ek mag sien.

<span id="an_10:52">10:52</span> En Jesus sê vir hom: Gaan, jou geloof
het jou gered. En dadelik het hy gesien en Jesus op die pad gevolg.

<span id="an_11:1">11:1</span> En toe hulle naby Jerusalem kom, by
Bétfagé en Betánië, aan die Olyfberg, stuur Hy twee van sy dissipels uit

<span id="an_11:2">11:2</span> en sê vir hulle: Gaan na daardie dorp reg
voor julle; en dadelik as julle daar inkom, sal julle 'n eselsvul vind
wat vasgemaak is, waar geen mens op gesit het nie. Maak hom los en bring
hom.

<span id="an_11:3">11:3</span> En as iemand vir julle sê: Waarom doen
julle dit? moet julle antwoord: Die Here het hom nodig; en dadelik sal
hy hom hierheen stuur.

<span id="an_11:4">11:4</span> En hulle het gegaan en die vul by die
deur, buite op die straat, vasgemaak gevind en hom losgemaak.

<span id="an_11:5">11:5</span> Daarop sê sommige van die wat daar staan,
vir hulle: Wat maak julle dat julle die vul losmaak?

<span id="an_11:6">11:6</span> En hulle antwoord hul soos Jesus beveel
het. Toe laat hulle hul begaan.

<span id="an_11:7">11:7</span> En hulle het die vul na Jesus gebring en
hulle klere daarop gelê, en Hy het op hom gaan sit.

<span id="an_11:8">11:8</span> Toe gooi baie mense hulle klere op die
pad oop, en ander kap takke van die bome af en strooi dit op die pad.

<span id="an_11:9">11:9</span> En die wat voor geloop en die wat gevolg
het, het uitgeroep en gesê: Hosanna! Geseënd is Hy wat kom in die Naam
van die Here!

<span id="an_11:10">11:10</span> Geseënd is die koninkryk wat kom in die
Naam van die Here, die koninkryk van ons vader Dawid! Hosanna in die
hoogste hemele!

<span id="an_11:11">11:11</span> En Jesus het in Jerusalem gekom en in
die tempel. En nadat Hy alles rondom bekyk het, en omdat dit al aand
was, het Hy met die twaalf uitgegaan na Betánië.

<span id="an_11:12">11:12</span> En die volgende dag, onderwyl hulle uit
Betánië gaan, het Hy honger gehad;

<span id="an_11:13">11:13</span> en toe Hy op 'n afstand 'n vyeboom met
blare sien, het Hy daarheen gegaan in die hoop om iets daaraan te vind;
en toe Hy daarby kom, vind Hy niks as blare nie, want dit was nie die
tyd van vye nie.

<span id="an_11:14">11:14</span> En Jesus spreek en sê vir hom: Laat
niemand ooit in der ewigheid van jou 'n vrug eet nie! En sy dissipels
het dit gehoor.

<span id="an_11:15">11:15</span> En hulle het in Jerusalem gekom; en toe
Jesus in die tempel ingaan, begin Hy om die wat in die tempel verkoop en
koop, uit te jaag; en die tafels van die geldwisselaars en die stoele
van die duiweverkopers het Hy omgegooi;

<span id="an_11:16">11:16</span> en Hy het niemand toegelaat om enige
voorwerp deur die tempel te dra nie.

<span id="an_11:17">11:17</span> En Hy het geleer en vir hulle gesê: Is
daar nie geskrywe: My huis moet 'n huis van gebed genoem word vir al die
nasies nie? Maar julle het dit 'n rowerspelonk gemaak.

<span id="an_11:18">11:18</span> En die skrifgeleerdes en die
owerpriesters het dit gehoor en gesoek hoe hulle Hom kon ombring; want
hulle was bang vir Hom, omdat die hele skare verslae was oor sy leer.

<span id="an_11:19">11:19</span> En toe dit laat word, het Hy uitgegaan
buitekant die stad.

<span id="an_11:20">11:20</span> En toe hulle vroeg in die môre
verbygaan, sien hulle die vyeboom, verdroog van die wortels af.

<span id="an_11:21">11:21</span> En Petrus het onthou en vir Hom gesê:
Rabbi, kyk, die vyeboom wat U vervloek het, is verdroog.

<span id="an_11:22">11:22</span> Jesus antwoord en sê vir hulle: Julle
moet geloof in God hê.

<span id="an_11:23">11:23</span> Want, voorwaar Ek sê vir julle dat
elkeen wat vir hierdie berg sê: Hef jou op en werp jou in die see--en
nie in sy hart twyfel nie, maar glo dat wat hy sê, sal gebeur--hy sal
verkry net wat hy sê.

<span id="an_11:24">11:24</span> Daarom sê Ek vir julle: Alles wat julle
in die gebed vra, glo dat julle dit sal ontvang, en julle sal dit
verkry.

<span id="an_11:25">11:25</span> En wanneer julle staan en bid, vergeef
as julle iets teen iemand het, sodat julle Vader wat in die hemele is,
ook julle jul oortredinge mag vergewe.

<span id="an_11:26">11:26</span> Maar as julle nie vergewe nie, sal
julle Vader wat in die hemele is, ook julle oortredinge nie vergewe nie.

<span id="an_11:27">11:27</span> En hulle het weer in Jerusalem gekom.
En terwyl Hy in die tempel rondwandel, kom die owerpriesters en die
skrifgeleerdes en die ouderlinge na Hom

<span id="an_11:28">11:28</span> en sê vir Hom: Deur watter gesag doen U
hierdie dinge, en wie het U dié gesag gegee om dit te doen?

<span id="an_11:29">11:29</span> En Jesus antwoord en sê vir hulle: Ek
sal julle ook een ding vra, en antwoord julle My, dan sal Ek julle
vertel deur watter gesag Ek hierdie dinge doen.

<span id="an_11:30">11:30</span> Die doop van Johannes, was dit uit die
hemel of uit mense? Antwoord My.

<span id="an_11:31">11:31</span> En hulle het by hulleself geredeneer en
gesê: As ons sê: Uit die hemel--sal Hy sê: Waarom het julle hom dan nie
geglo nie?

<span id="an_11:32">11:32</span> Maar as ons sê: Uit mense--dan was
hulle vir die volk bang, want almal het gedink dat Johannes werklik 'n
profeet was.

<span id="an_11:33">11:33</span> En hulle antwoord en sê vir Jesus: Ons
weet nie. En Jesus antwoord en sê vir hulle: Dan vertel Ek julle ook nie
deur watter gesag Ek hierdie dinge doen nie.

<span id="an_12:1">12:1</span> Toe begin Hy deur gelykenisse vir hulle
te sê: 'n Man het 'n wingerd geplant en 'n heining daarom gesit en 'n
parskuip gegrawe en 'n wagtoring gebou, en hy het dit aan landbouers
verhuur en op reis gegaan.

<span id="an_12:2">12:2</span> En op die regte tyd het hy 'n dienskneg
na die landbouers gestuur om van die landbouers uit die vrug van die
wingerd te ontvang;

<span id="an_12:3">12:3</span> maar hulle het hom geneem en geslaan en
hom met leë hande weggestuur.

<span id="an_12:4">12:4</span> En weer het hy 'n ander dienskneg na
hulle gestuur; en hom het hulle gestenig en aan die hoof gewond, hom
skandelik behandel en teruggestuur.

<span id="an_12:5">12:5</span> En weer het hy 'n ander een gestuur, en
hom het hulle doodgemaak; ook baie ander--sommige het hulle geslaan en
ander doodgemaak.

<span id="an_12:6">12:6</span> Hy het toe nog een seun gehad, sy
geliefde, en hom die laaste na hulle gestuur en gesê: Hulle sal my seun
ontsien.

<span id="an_12:7">12:7</span> Maar daardie landbouers het by hulleself
gesê: Dit is die erfgenaam; kom laat ons hom doodmaak, en die erfdeel
sal ons s'n wees.

<span id="an_12:8">12:8</span> En hulle het hom geneem en doodgemaak en
buitekant die wingerd uitgewerp.

<span id="an_12:9">12:9</span> Wat sal die eienaar van die wingerd dan
doen? Hy sal kom en die landbouers ombring en die wingerd aan ander gee.

<span id="an_12:10">12:10</span> Het julle nie ook hierdie Skrifwoord
gelees nie: Die steen wat die bouers verwerp het, dit het 'n hoeksteen
geword?

<span id="an_12:11">12:11</span> Hy het van die Here gekom en is
wonderbaar in ons oë.

<span id="an_12:12">12:12</span> En hulle het probeer om Hom in die
hande te kry, maar was bang vir die skare, want hulle het begryp dat Hy
die gelykenis met die oog op hulle uitgespreek het. Daarop het hulle Hom
verlaat en weggegaan.

<span id="an_12:13">12:13</span> Toe stuur hulle na Hom sommige van die
Fariseërs en van die Herodiane om Hom op 'n woord te betrap.

<span id="an_12:14">12:14</span> En hulle kom en sê vir Hom: Meester,
ons weet dat U waaragtig is en U aan niemand steur nie; want U sien nie
die persoon van mense aan nie, maar U leer die weg van God in waarheid.
Is dit geoorloof om aan die keiser belasting te betaal of nie? Moet ons
betaal of moet ons nie betaal nie?

<span id="an_12:15">12:15</span> Maar Hy het hulle geveinsdheid geken en
vir hulle gesê: Waarom versoek julle My? Bring vir My 'n penning, dat Ek
dit kan sien.

<span id="an_12:16">12:16</span> En hulle het dit gebring. En Hy sê vir
hulle: Wie se beeld en opskrif is dit? En hulle antwoord Hom: Die keiser
s'n.

<span id="an_12:17">12:17</span> Toe antwoord Jesus en sê vir hulle:
Betaal aan die keiser wat die keiser toekom, en aan God wat God toekom.
En hulle was verwonderd oor Hom.

<span id="an_12:18">12:18</span> Toe kom daar Sadduseërs na Hom, die wat
sê dat daar geen opstanding is nie, en hulle vra Hom en sê:

<span id="an_12:19">12:19</span> Meester, Moses het ons voorgeskrywe: As
iemand se broer sterwe en 'n vrou agterlaat en geen kinders nalaat nie,
moet sy broer sy vrou neem en kinders vir sy broer verwek.

<span id="an_12:20">12:20</span> Nou was daar sewe broers, en die eerste
het 'n vrou geneem en gesterwe sonder om kinders na te laat.

<span id="an_12:21">12:21</span> En die tweede het haar geneem en
gesterwe, en hy het ook geen kinders nagelaat nie; en die derde net so.

<span id="an_12:22">12:22</span> En al sewe het haar geneem en geen
kinders nagelaat nie. Laaste van almal het die vrou ook gesterwe.

<span id="an_12:23">12:23</span> In die opstanding dan, wanneer hulle
opstaan, wie van hulle se vrou sal sy wees? --want al sewe het haar as
vrou gehad.

<span id="an_12:24">12:24</span> En Jesus antwoord en sê vir hulle: Is
dit nie daarom dat julle dwaal dat julle die Skrifte en ook die krag van
God nie ken nie?

<span id="an_12:25">12:25</span> Want wanneer hulle uit die dode
opstaan, trou hulle nie en word hulle nie in die huwelik uitgegee nie,
maar is soos engele wat in die hemele is.

<span id="an_12:26">12:26</span> En wat die dode betref, dat hulle
opstaan--het julle nie gelees in die boek van Moses, in die gedeelte oor
die doringbos, hoe God vir hom gesê het: Ek is die God van Abraham en
die God van Isak en die God van Jakob nie?

<span id="an_12:27">12:27</span> God is nie 'n God van dooies nie, maar
'n God van lewendes. Julle dwaal dus grootliks.

<span id="an_12:28">12:28</span> En toe een van die skrifgeleerdes wat
bygekom het, hulle hoor redetwis, en wis dat Hy hulle goed geantwoord
het, vra hy vir Hom: Wat is die eerste gebod van almal?

<span id="an_12:29">12:29</span> En Jesus antwoord hom: Die eerste van
al die gebooie is: Hoor, Israel, die Here, onse God, is 'n enige Here;

<span id="an_12:30">12:30</span> en jy moet die Here jou God liefhê uit
jou hele hart en uit jou hele siel en uit jou hele verstand en uit jou
hele krag. Dit is die eerste gebod.

<span id="an_12:31">12:31</span> En die tweede, hieraan gelyk, is dit:
Jy moet jou naaste liefhê soos jouself. Daar is geen ander gebod groter
as dié nie.

<span id="an_12:32">12:32</span> En die skrifgeleerde sê vir Hom: Goed,
Meester, U het met waarheid gesê dat God een is en daar geen ander is as
Hy nie;

<span id="an_12:33">12:33</span> en om Hom lief te hê uit die hele hart
en uit die hele verstand en uit die hele siel en uit die hele krag, en
om die naaste lief te hê soos jouself, is meer as al die brandoffers en
die slagoffers.

<span id="an_12:34">12:34</span> Toe Jesus sien dat hy verstandig
geantwoord het, sê Hy vir hom: Jy is nie ver van die koninkryk van God
nie. En niemand het dit meer gewaag om Hom vrae te stel nie.

<span id="an_12:35">12:35</span> En terwyl Jesus in die tempel leer,
antwoord Hy en sê: Hoe sê die skrifgeleerdes dat die Christus die seun
van Dawid is?

<span id="an_12:36">12:36</span> Want Dawid self het deur die Heilige
Gees gesê: Die Here het tot my Here gespreek: Sit aan my regterhand
totdat Ek u vyande gemaak het 'n voetbank van u voete.

<span id="an_12:37">12:37</span> Dawid self noem Hom dus Here;
waarvandaan is Hy dan sy seun? En die groot menigte het graag na Hom
geluister.

<span id="an_12:38">12:38</span> En Hy het aan hulle in sy onderrig
gesê: Pas op vir die skrifgeleerdes wat graag in lang klere rondloop en
van begroetinge op die markte hou

<span id="an_12:39">12:39</span> en van die voorste banke in die
sinagoges en die voorste plekke by die maaltye--

<span id="an_12:40">12:40</span> hulle wat die huise van die weduwees
opeet en vir die skyn lang gebede doen. Hulle sal 'n swaarder oordeel
ontvang.

<span id="an_12:41">12:41</span> En Jesus het reg voor die skatkis gaan
sit en gekyk hoe die skare geld in die skatkis gooi. En baie rykes het
veel ingegooi.

<span id="an_12:42">12:42</span> En daar kom een arm weduwee en gooi
twee geldstukkies in, dit is 'n oortjie.

<span id="an_12:43">12:43</span> Toe roep Hy sy dissipels na Hom en sê
vir hulle: Voorwaar Ek sê vir julle, hierdie arm weduwee het meer
ingegooi as almal wat in die skatkis gegooi het.

<span id="an_12:44">12:44</span> Want hulle het almal uit hulle oorvloed
ingegooi; maar sy het uit haar gebrek ingegooi alles wat sy gehad het,
haar hele lewensonderhoud.

<span id="an_13:1">13:1</span> En toe Hy uit die tempel uitgaan, sê een
van sy dissipels vir Hom: Meester, kyk watter klippe en watter geboue!

<span id="an_13:2">13:2</span> En Jesus antwoord en sê vir hom: Sien jy
hierdie groot geboue? Daar sal sekerlik nie een klip op die ander gelaat
word wat nie afgebreek sal word nie!

<span id="an_13:3">13:3</span> En toe Hy gaan sit het op die Olyfberg,
regoor die tempel, vra Petrus en Jakobus en Johannes en Andréas Hom
afsonderlik:

<span id="an_13:4">13:4</span> Vertel ons, wanneer sal hierdie dinge
wees, en wat is die teken wanneer al hierdie dinge volbring word?

<span id="an_13:5">13:5</span> En Jesus antwoord hulle en begin te sê:
Pas op dat niemand julle mislei nie.

<span id="an_13:6">13:6</span> Want baie sal onder my Naam kom en sê:
Dit is ek! En hulle sal baie mense mislei.

<span id="an_13:7">13:7</span> Maar wanneer julle hoor van oorloë en
gerugte van oorloë, moet julle nie verskrik word nie, want dit moet kom.
Maar dit is nog nie die einde nie.

<span id="an_13:8">13:8</span> Want die een nasie sal teen die ander
opstaan, en die een koninkryk teen die ander; en daar sal aardbewings
wees op verskillende plekke, en daar sal hongersnode wees en beroeringe.
Hierdie dinge is 'n begin van die smarte.

<span id="an_13:9">13:9</span> Maar wees julle vir julleself op die
hoede, want hulle sal julle oorlewer aan regbanke, en in sinagoges sal
julle geslaan word en voor goewerneurs en konings gebring word om My
ontwil, vir hulle tot 'n getuienis.

<span id="an_13:10">13:10</span> En die evangelie moet eers aan al die
nasies verkondig word.

<span id="an_13:11">13:11</span> En wanneer hulle jul weglei om julle
oor te lewer, moenie julle vooraf kwel oor wat julle sal spreek nie, en
moenie daaroor dink nie; maar wat julle in dié uur gegee word, dit moet
julle spreek; want dit is nie julle wat spreek nie, maar die Heilige
Gees.

<span id="an_13:12">13:12</span> En die een broer sal die ander tot die
dood oorlewer, en die vader sy kind, en die kinders sal teen hulle ouers
opstaan en hulle doodmaak.

<span id="an_13:13">13:13</span> En julle sal deur almal gehaat word ter
wille van my Naam. Maar wie volhard tot die einde toe, hy sal gered
word.

<span id="an_13:14">13:14</span> En wanneer julle die gruwel van die
verwoesting, waarvan gespreek is deur die profeet Daniël, sien staan
waar dit nie behoort nie--laat hom wat lees, oplet--dan moet die wat in
Judéa is, na die berge vlug;

<span id="an_13:15">13:15</span> en wie op die dak is, moet nie afkom in
die huis en ook nie ingaan om iets uit sy huis weg te neem nie;

<span id="an_13:16">13:16</span> en wie op die land is, moet nie omdraai
na wat agter is om sy kleed weg te neem nie.

<span id="an_13:17">13:17</span> Maar wee die vroue wat swanger is en
die wat nog soog, in daardie dae!

<span id="an_13:18">13:18</span> En bid dat julle vlug nie in die winter
mag plaasvind nie.

<span id="an_13:19">13:19</span> Want daardie dae sal daar 'n
verdrukking wees soos daar nie gewees het van die begin van die skepping
af wat God geskape het tot nou toe, en ook nooit sal wees nie.

<span id="an_13:20">13:20</span> En as die Here dié dae nie verkort het
nie, sou geen vlees gered word nie; maar ter wille van die uitverkorenes
wat Hy uitverkies het, het Hy dié dae verkort.

<span id="an_13:21">13:21</span> En as iemand dán vir julle sê: Kyk,
hier is die Christus! of: Kyk, daar! --moet dit nie glo nie.

<span id="an_13:22">13:22</span> Want daar sal valse christusse en valse
profete opstaan, en hulle sal tekens en wonders doen om, as dit moontlik
was, ook die uitverkorenes te mislei.

<span id="an_13:23">13:23</span> Maar julle moet op jul hoede wees. Kyk,
Ek het alles vir julle vooruit gesê.

<span id="an_13:24">13:24</span> Maar in daardie dae, ná dié
verdrukking, sal die son verduister word, en die maan sal sy glans nie
gee nie,

<span id="an_13:25">13:25</span> en die sterre van die hemel sal val, en
die kragte wat in die hemele is, sal geskud word.

<span id="an_13:26">13:26</span> En dan sal hulle die Seun van die mens
op die wolke sien kom met groot krag en heerlikheid.

<span id="an_13:27">13:27</span> En dan sal Hy sy engele uitstuur, en Hy
sal sy uitverkorenes uit die vier windstreke versamel, van die einde van
die aarde af tot by die einde van die hemel.

<span id="an_13:28">13:28</span> En leer van die vyeboom hierdie
gelykenis: Wanneer sy tak al sag word en sy blare uitbot, weet julle dat
die somer naby is.

<span id="an_13:29">13:29</span> So weet julle ook, wanneer julle
hierdie dinge sien gebeur, dat dit naby is, voor die deur.

<span id="an_13:30">13:30</span> Voorwaar Ek sê vir julle, hierdie
geslag sal sekerlik nie verbygaan voordat al hierdie dinge gebeur het
nie.

<span id="an_13:31">13:31</span> Die hemel en die aarde sal verbygaan,
maar my woorde sal nooit verbygaan nie.

<span id="an_13:32">13:32</span> Maar van daardie dag en dié uur weet
niemand nie, ook nie die engele in die hemel of die Seun nie, maar net
die Vader.

<span id="an_13:33">13:33</span> Pas op, waak en bid, want julle weet
nie wanneer die tyd daar is nie.

<span id="an_13:34">13:34</span> Dit is soos 'n man wat op reis is, wat
sy huis agtergelaat en sy diensknegte volmag gegee het, en vir elkeen sy
werk, en aan die deurwagter bevel gegee het om te waak.

<span id="an_13:35">13:35</span> Waak dan, want julle weet nie wanneer
die eienaar van die huis kom nie: in die aand of middernag of met die
haangekraai of vroeg in die môre nie;

<span id="an_13:36">13:36</span> dat hy nie miskien skielik kom en julle
aan die slaap vind nie.

<span id="an_13:37">13:37</span> En wat Ek vir julle sê, sê Ek vir
almal: Waak!

<span id="an_14:1">14:1</span> En die pasga en die fees van die
ongesuurde brode sou oor twee dae wees; en die owerpriesters en die
skrifgeleerdes het gesoek hoe hulle Hom met lis gevange kon neem en
doodmaak.

<span id="an_14:2">14:2</span> Maar hulle het gesê: Nie op die fees nie,
sodat daar nie miskien 'n oproer onder die volk kom nie.

<span id="an_14:3">14:3</span> En toe Hy in Betánië was, in die huis van
Simon, die melaatse, terwyl Hy aan tafel was, kom daar 'n vrou met 'n
albaste fles met egte, baie kosbare nardussalf; en sy breek die albaste
fles en gooi dit op sy hoof uit.

<span id="an_14:4">14:4</span> En daar was sommige wat by hulleself
verontwaardig was en gesê het: Waarvoor het hierdie verkwisting van die
salf plaasgevind?

<span id="an_14:5">14:5</span> Want dit kon vir meer as drie honderd
pennings verkoop en die geld aan die armes gegee geword het. En hulle
het teen haar uitgevaar.

<span id="an_14:6">14:6</span> Maar Jesus sê: Laat haar staan; waarom
val julle haar lastig? Sy het 'n goeie werk aan My gedoen.

<span id="an_14:7">14:7</span> Want die armes het julle altyd by julle,
en wanneer julle wil, kan julle aan hulle goed doen; maar My het julle
nie altyd nie.

<span id="an_14:8">14:8</span> Wat sy kon, het sy gedoen. Sy het vooruit
al my liggaam vir die begrafnis gesalf.

<span id="an_14:9">14:9</span> Voorwaar Ek sê vir julle, oral waar
hierdie evangelie oor die hele wêreld verkondig word, daar sal ook
gespreek word van wat sy gedoen het, tot 'n gedagtenis aan haar.

<span id="an_14:10">14:10</span> En Judas Iskáriot, een van die twaalf,
het na die owerpriesters gegaan om Hom aan hulle oor te lewer.

<span id="an_14:11">14:11</span> En toe hulle dit hoor, was hulle bly en
het belowe om hom geld te gee. En hy het na 'n goeie geleentheid gesoek
om Hom oor te lewer.

<span id="an_14:12">14:12</span> En op die eerste dag van die ongesuurde
brode, wanneer hulle gewoonlik die pasga geslag het, sê sy dissipels vir
Hom: Waar wil U hê moet ons gaan klaarmaak, dat U die pasga kan eet?

<span id="an_14:13">14:13</span> En Hy stuur twee van sy dissipels en sê
vir hulle: Gaan na die stad toe; en 'n man wat 'n kruik water dra, sal
julle tegemoetkom. Volg hom,

<span id="an_14:14">14:14</span> en waar hy ook mag ingaan, moet julle
vir die eienaar van die huis sê: Die Meester laat weet: Waar is die
kamer waar Ek met my dissipels die pasga kan eet?

<span id="an_14:15">14:15</span> En hy sal julle 'n groot bovertrek wys,
in gereedheid gebring. Daar moet julle vir ons klaarmaak.

<span id="an_14:16">14:16</span> En sy dissipels het gegaan en in die
stad gekom en dit gevind soos Hy vir hulle gesê het; en hulle het die
pasga toeberei.

<span id="an_14:17">14:17</span> En toe dit aand geword het, kom Hy met
die twaalf.

<span id="an_14:18">14:18</span> En terwyl hulle aan tafel was en eet,
sê Jesus: Voorwaar Ek sê vir julle, een van julle sal My verraai, een
wat saam met My eet.

<span id="an_14:19">14:19</span> Toe het hulle begin om bedroef te word
en een vir een aan Hom te sê: Is dit miskien Ek? En 'n ander een: Is dit
miskien ek?

<span id="an_14:20">14:20</span> En Hy antwoord en sê vir hulle: Dit is
een van die twaalf wat saam met My sy hand in die skottel insteek.

<span id="an_14:21">14:21</span> Die Seun van die mens gaan wel heen
soos daar van Hom geskrywe is; maar wee daardie man deur wie die Seun
van die mens verraai word! Dit sou vir hom goed gewees het as daardie
man nie gebore was nie.

<span id="an_14:22">14:22</span> En terwyl hulle eet, neem Jesus brood,
en nadat Hy gedank het, breek Hy dit en gee dit aan hulle en sê: Neem,
eet, dit is my liggaam.

<span id="an_14:23">14:23</span> Toe neem Hy die beker, en nadat Hy
gedank het, gee Hy dit aan hulle, en hulle het almal daaruit gedrink.

<span id="an_14:24">14:24</span> En Hy sê vir hulle: Dit is my bloed,
die bloed van die nuwe testament, wat vir baie uitgestort word.

<span id="an_14:25">14:25</span> Voorwaar Ek sê vir julle, Ek sal nooit
meer van die vrug van die wynstok drink nie, tot op daardie dag wanneer
Ek dit nuut sal drink in die koninkryk van God.

<span id="an_14:26">14:26</span> En toe hulle die lofsang gesing het,
het hulle uitgegaan na die Olyfberg.

<span id="an_14:27">14:27</span> Toe sê Jesus vir hulle: Julle sal almal
in hierdie nag aanstoot neem aan My; want daar is geskrywe: Ek sal die
herder slaan, en die skape sal verstrooi word.

<span id="an_14:28">14:28</span> Maar nadat Ek opgestaan het, sal Ek
voor julle uit na Galiléa gaan.

<span id="an_14:29">14:29</span> En Petrus sê vir Hom: Al sal almal ook
aanstoot neem, dan tog nie ek nie.

<span id="an_14:30">14:30</span> Daarop sê Jesus vir hom: Voorwaar Ek sê
vir jou, vandag, in hierdie nag, voordat die haan twee maal gekraai het,
sal jy My drie maal verloën.

<span id="an_14:31">14:31</span> Maar hy het nog baie meer aangehou en
gesê: Al moes ek saam met U sterwe, ek sal U nooit verloën nie! En net
so het almal ook gesê.

<span id="an_14:32">14:32</span> Toe kom hulle in 'n plek waarvan die
naam Getsémané was. En Hy sê vir sy dissipels: Sit hier onderwyl Ek gaan
bid.

<span id="an_14:33">14:33</span> En Hy neem Petrus en Jakobus en
Johannes saam met Hom en begin ontsteld en benoud te word.

<span id="an_14:34">14:34</span> En Hy sê vir hulle: My siel is diep
bedroef tot die dood toe; bly hier en waak.

<span id="an_14:35">14:35</span> En toe Hy 'n bietjie verder gegaan het,
val Hy op die grond en bid dat, as dit moontlik was, dié uur by Hom sou
verbygaan.

<span id="an_14:36">14:36</span> En Hy sê: Abba, Vader, alle dinge is
vir U moontlik; neem hierdie beker van My weg; nogtans nie wat Ek wil
nie, maar wat U wil.

<span id="an_14:37">14:37</span> En Hy kom en vind hulle aan die slaap
en sê vir Petrus: Simon, slaap jy? Was jy nie in staat om een uur te
waak nie?

<span id="an_14:38">14:38</span> Waak en bid, dat julle nie in
versoeking kom nie. Die gees is wel gewillig, maar die vlees is swak.

<span id="an_14:39">14:39</span> Hy gaan toe weer weg en bid dieselfde
woorde.

<span id="an_14:40">14:40</span> En toe Hy terugkom, vind Hy hulle weer
aan die slaap, want hulle oë was swaar; en hulle het nie geweet wat om
Hom te antwoord nie.

<span id="an_14:41">14:41</span> En Hy kom vir die derde keer en sê aan
hulle: Slaap maar voort en rus. Dit is genoeg; die uur het gekom. Kyk,
die Seun van die mens word oorgelewer in die hande van die sondaars.

<span id="an_14:42">14:42</span> Staan op, laat ons gaan; kyk, hy is
naby wat My verraai.

<span id="an_14:43">14:43</span> En dadelik, terwyl Hy nog spreek,
verskyn Judas wat een van die twaalf was, en saam met hom 'n groot
menigte met swaarde en stokke, gestuur deur die owerpriesters en die
skrifgeleerdes en die ouderlinge.

<span id="an_14:44">14:44</span> En sy verraaier het 'n teken met hulle
afgespreek en gesê: Die een wat ek sal soen--dit is Hy; gryp Hom en neem
Hom met sekerheid weg.

<span id="an_14:45">14:45</span> En toe hy kom, gaan hy dadelik na Hom
en sê: Rabbi, Rabbi! en soen Hom.

<span id="an_14:46">14:46</span> Daarop slaan hulle hul hande aan Hom en
gryp Hom.

<span id="an_14:47">14:47</span> En een van die wat daar gestaan het,
het sy swaard uitgetrek en die dienskneg van die hoëpriester geslaan en
sy oor afgekap.

<span id="an_14:48">14:48</span> En Jesus antwoord en sê vir hulle: Het
julle soos teen 'n rower uitgetrek met swaarde en stokke om My gevange
te neem?

<span id="an_14:49">14:49</span> Dag vir dag was Ek by julle in die
tempel besig om te leer, en julle het My nie gegryp nie. Maar die
Skrifte moes vervul word.

<span id="an_14:50">14:50</span> Toe het almal Hom verlaat en gevlug.

<span id="an_14:51">14:51</span> En 'n sekere jongman met 'n linnedoek
om sy naakte lyf het Hom gevolg; en die jongmanne het hom gegryp;

<span id="an_14:52">14:52</span> maar hy het die linnedoek laat staan en
naak van hulle weggevlug.

<span id="an_14:53">14:53</span> En hulle het Jesus weggelei na die
hoëpriester. En al die owerpriesters en die ouderlinge en die
skrifgeleerdes het by hom vergader.

<span id="an_14:54">14:54</span> En Petrus het Hom van ver af gevolg tot
binne-in die paleis van die hoëpriester, en het saam met die dienaars
gesit en hom by die vuur warm gemaak.

<span id="an_14:55">14:55</span> En die owerpriesters en die hele Raad
het getuienis teen Jesus gesoek om Hom dood te maak, en hulle het niks
gevind nie;

<span id="an_14:56">14:56</span> want baie het vals teen Hom getuig en
die getuienisse was nie eenders nie.

<span id="an_14:57">14:57</span> En sommige het opgestaan en vals teen
Hom getuig en gesê:

<span id="an_14:58">14:58</span> Ons het Hom hoor sê: Ek sal hierdie
tempel wat met hande gemaak is, afbreek en in drie dae 'n ander een
opbou wat nie met hande gemaak is nie.

<span id="an_14:59">14:59</span> En selfs so was hulle getuienis nie
eenders nie.

<span id="an_14:60">14:60</span> Toe staan die hoëpriester in hul midde
op en vra Jesus en sê: Antwoord U niks nie? Wat getuig hierdie manne
teen U?

<span id="an_14:61">14:61</span> Maar Hy het stilgebly en geen antwoord
gegee nie. Weer stel die hoëpriester Hom die vraag en sê vir Hom: Is U
die Christus, die Seun van die geseënde God?

<span id="an_14:62">14:62</span> En Jesus sê: Ek is. En u almal sal die
Seun van die mens aan die regterhand van die krag van God sien sit en
kom met die wolke van die hemel.

<span id="an_14:63">14:63</span> Toe skeur die hoëpriester sy klere en
sê: Wat het ons nog getuies nodig!

<span id="an_14:64">14:64</span> Julle het die godslastering gehoor; wat
dink julle? En hulle het almal Hom veroordeel dat Hy die dood skuldig
was.

<span id="an_14:65">14:65</span> En sommige het begin om op Hom te spuug
en sy aangesig toe te maak en Hom met die vuis te slaan en vir Hom te
sê: Profeteer! En die dienaars het Hom met stokke geslaan.

<span id="an_14:66">14:66</span> En terwyl Petrus onder in die
binneplaas was, kom daar een van die diensmeisies van die hoëpriester,

<span id="an_14:67">14:67</span> en toe sy Petrus sien, besig om hom
warm te maak, kyk sy na hom en sê: Jy was ook by die Nasaréner, Jesus.

<span id="an_14:68">14:68</span> Maar hy het dit ontken en gesê: Ek weet
nie en begryp nie wat jy sê nie. En hy het buite na die voorplein
gegaan; en die haan het gekraai.

<span id="an_14:69">14:69</span> En toe die diensmeisie hom weer sien,
begin sy aan die wat daar staan, te sê: Hierdie man behoort by hulle.

<span id="an_14:70">14:70</span> Maar hy het dit weer ontken. En 'n
bietjie later weer sê die wat daar staan vir Petrus: Waarlik, jy behoort
by hulle, want jy is ook 'n Galiléër en jou spraak is net so.

<span id="an_14:71">14:71</span> Toe begin hy homself te verwens en te
sweer: Ek ken nie daardie man van wie julle praat nie.

<span id="an_14:72">14:72</span> En vir die tweede keer het die haan
gekraai; en Petrus het die woord onthou wat Jesus vir hom gesê het: Voor
die haan twee maal gekraai het, sal jy My drie maal verloën. En hy het
in trane uitgebars.

<span id="an_15:1">15:1</span> En dadelik, vroeg in die môre, het die
owerpriesters saam met die ouderlinge en skrifgeleerdes en die hele Raad
'n besluit geneem; en nadat hulle Jesus geboei het, het hulle Hom
weggelei en aan Pilatus oorgelewer.

<span id="an_15:2">15:2</span> En Pilatus het Hom gevra: Is U die Koning
van die Jode? En Hy het geantwoord en vir hom gesê: U sê dit.

<span id="an_15:3">15:3</span> En die owerpriesters het baie
beskuldiginge teen Hom ingebring.

<span id="an_15:4">15:4</span> En Pilatus het Hom weer gevra en gesê:
Antwoord U niks nie? Kyk hoe baie getuienisse hulle teen U inbring.

<span id="an_15:5">15:5</span> Maar Jesus het niks meer geantwoord nie,
sodat Pilatus hom verwonder het.

<span id="an_15:6">15:6</span> En op die fees was hy gewoond om een
gevangene, die een wat hulle gevra het, vir hulle los te laat.

<span id="an_15:7">15:7</span> En daar was 'n sekere Barábbas wat met
mede-oproermakers in die gevangenis was; en hulle het in die opstand 'n
moord begaan.

<span id="an_15:8">15:8</span> En die skare het geskreeu en begin vra
dat hy vir hulle sou doen soos altyd.

<span id="an_15:9">15:9</span> Toe antwoord Pilatus en sê vir hulle: Wil
julle hê dat ek vir julle die Koning van die Jode moet loslaat?

<span id="an_15:10">15:10</span> Want hy het geweet dat die
owerpriesters Hom uit nydigheid oorgelewer het.

<span id="an_15:11">15:11</span> Maar die owerpriesters het die skare
aangehits dat hy liewer Barábbas vir hulle moes loslaat.

<span id="an_15:12">15:12</span> Toe antwoord Pilatus weer en sê vir
hulle: Wat wil julle dan hê moet ek doen met Hom wat julle Koning van
die Jode noem?

<span id="an_15:13">15:13</span> En hulle skreeu weer: Kruisig Hom!

<span id="an_15:14">15:14</span> Maar Pilatus sê vir hulle: Watter kwaad
het Hy dan gedoen? Hulle skreeu toe nog harder: Kruisig Hom!

<span id="an_15:15">15:15</span> En omdat Pilatus aan die skare hulle
sin wou gee, het hy Barábbas vir hulle losgelaat; en nadat hy Jesus laat
gésel het, het hy Hom oorgelewer om gekruisig te word.

<span id="an_15:16">15:16</span> Toe lei die soldate Hom weg in die
binneplaas, dit is die goewerneur se paleis, en hulle roep die hele
leërafdeling bymekaar

<span id="an_15:17">15:17</span> en trek Hom 'n purperkleed aan en vleg
'n kroon van dorings en sit dit vir Hom op;

<span id="an_15:18">15:18</span> en hulle begin Hom begroet: Wees
gegroet, Koning van die Jode!

<span id="an_15:19">15:19</span> En hulle slaan Hom met 'n riet op die
hoof en spuug op Hom en val op die knieë en bring Hom hulde.

<span id="an_15:20">15:20</span> En toe hulle Hom bespot het, trek hulle
Hom die purperkleed uit en trek Hom sy eie klere aan; en hulle lei Hom
weg om Hom te kruisig.

<span id="an_15:21">15:21</span> En hulle het 'n sekere Simon van Ciréne
wat van die veld af gekom het, die vader van Alexander en Rufus, gedwing
om sy kruis te dra.

<span id="an_15:22">15:22</span> En hulle het Hom gebring op die plek
Gólgota, dit is, as dit vertaal word: Plek van die Hoofskedel.

<span id="an_15:23">15:23</span> Toe gee hulle Hom wyn met mirre gemeng
om te drink, maar Hy het dit nie geneem nie.

<span id="an_15:24">15:24</span> En nadat hulle Hom gekruisig het, het
hulle sy klere verdeel deur die lot te werp oor wat elkeen moes kry.

<span id="an_15:25">15:25</span> En dit was die derde uur toe hulle Hom
gekruisig het.

<span id="an_15:26">15:26</span> En die opskrif van sy beskuldiging was
bokant Hom geskrywe: DIE KONING VAN DIE JODE.

<span id="an_15:27">15:27</span> Hulle het ook twee rowers saam met Hom
gekruisig, een aan sy regter-- en een aan sy linkerkant.

<span id="an_15:28">15:28</span> En die Skrif is vervul wat sê: En Hy is
by die misdadigers gereken.

<span id="an_15:29">15:29</span> En die verbygangers het Hom gesmaad,
terwyl hulle hul hoof skud en sê: Ha, U wat die tempel afbreek en in
drie dae opbou,

<span id="an_15:30">15:30</span> verlos Uself en kom af van die kruis!

<span id="an_15:31">15:31</span> En so het ook die owerpriesters saam
met die skrifgeleerdes gespot en vir mekaar gesê: Ander het Hy verlos,
Homself kan Hy nie verlos nie.

<span id="an_15:32">15:32</span> Laat die Christus, die Koning van
Israel, nou van die kruis afkom, sodat ons kan sien en glo! Ook die wat
saam met Hom gekruisig is, het Hom beledig.

<span id="an_15:33">15:33</span> En toe dit die sesde uur was, kom daar
duisternis oor die hele aarde tot die negende uur toe.

<span id="an_15:34">15:34</span> En die negende uur het Jesus met 'n
groot stem uitgeroep en gesê: Eloï, Eloï, lamma sabagtáni? wat, as dit
vertaal word, beteken: My God, my God, waarom het U My verlaat?

<span id="an_15:35">15:35</span> En sommige van die wat daar staan, hoor
dit en sê: Kyk, Hy roep na Elía.

<span id="an_15:36">15:36</span> Toe hardloop een en maak 'n spons vol
asyn en sit dit op 'n riet en laat Hom drink; en hy sê: Wag, laat ons
sien of Elía kom om Hom af te haal.

<span id="an_15:37">15:37</span> Maar Jesus het met 'n groot stem geroep
en die laaste asem uitgeblaas.

<span id="an_15:38">15:38</span> En die voorhangsel van die tempel het
in twee geskeur van bo tot onder.

<span id="an_15:39">15:39</span> En toe die hoofman oor honderd wat daar
reg voor Hom staan, sien dat Hy so uitgeroep en die laaste asem
uitgeblaas het, sê hy: Waarlik, Hy was die Seun van God.

<span id="an_15:40">15:40</span> En daar was ook vroue wat van ver af
dit aanskou het. Onder hulle was Maria Magdaléna ook, en Maria, die
moeder van Jakobus, die kleine, en van Joses, en Salóme--

<span id="an_15:41">15:41</span> hulle wat Hom gevolg en Hom gedien het
toe Hy in Galiléa was--en baie ander vroue wat saam met Hom opgegaan het
na Jerusalem.

<span id="an_15:42">15:42</span> En toe dit aand geword het, omdat dit
die voorbereiding was, dit is die voorsabbat,

<span id="an_15:43">15:43</span> kom daar 'n vername raadslid, Josef van
Arimathéa, wat self ook die koninkryk van God verwag het; en hy waag dit
om na Pilatus in te gaan en die liggaam van Jesus te vra.

<span id="an_15:44">15:44</span> En Pilatus was verwonderd dat Hy al
dood was, en hy het die hoofman oor honderd geroep en hom gevra of Hy al
lank dood was.

<span id="an_15:45">15:45</span> En toe hy dit van die hoofman oor
honderd verneem het, het hy die liggaam aan Josef geskenk.

<span id="an_15:46">15:46</span> En hy het linne gekoop, en Hom afgehaal
en in die linne toegedraai, en Hom neergelê in 'n graf wat in 'n rots
uitgekap was. En hy het 'n steen teen die opening van die graf gerol.

<span id="an_15:47">15:47</span> En Maria Magdaléna en Maria, die moeder
van Joses, het gesien waar Hy neergelê word.

<span id="an_16:1">16:1</span> En toe die sabbat verby was, het Maria
Magdaléna en Maria, die moeder van Jakobus, en Salóme speserye gekoop om
Hom te gaan salf.

<span id="an_16:2">16:2</span> En baie vroeg op die eerste dag van die
week, net ná sonop, kom hulle by die graf.

<span id="an_16:3">16:3</span> En hulle sê vir mekaar: Wie sal vir ons
die steen voor die opening van die graf wegrol?

<span id="an_16:4">16:4</span> En toe hulle opkyk, sien hulle dat die
steen weggerol was, want dit was baie groot.

<span id="an_16:5">16:5</span> En toe hulle in die graf ingegaan het,
sien hulle 'n jongman, met 'n lang wit kleed om, aan die regterkant sit,
en hulle het baie geskrik.

<span id="an_16:6">16:6</span> En hy sê vir hulle: Moenie verskrik wees
nie. Julle soek Jesus die Nasaréner wat gekruisig is. Hy het opgestaan.
Hy is nie hier nie. Dáár is die plek waar hulle Hom neergelê het.

<span id="an_16:7">16:7</span> Maar gaan sê vir sy dissipels en vir
Petrus dat Hy voor julle uit gaan na Galiléa. Daar sal julle Hom sien
soos Hy vir julle gesê het.

<span id="an_16:8">16:8</span> Toe gaan hulle haastig uit en vlug van
die graf af weg. En bewing en ontsetting het hulle aangegryp. En hulle
het vir niemand iets gesê nie, want hulle het gevrees.

<span id="an_16:9">16:9</span> En nadat Hy opgestaan het, vroeg op die
eerste dag van die week, het Hy eers verskyn aan Maria Magdaléna, uit
wie Hy sewe duiwels uitgedryf het.

<span id="an_16:10">16:10</span> Sy het gegaan en dit vertel aan die wat
saam met Hom gewees het, terwyl hulle treur en ween.

<span id="an_16:11">16:11</span> En toe hulle hoor dat Hy lewe en deur
haar gesien is, het hulle dit nie geglo nie.

<span id="an_16:12">16:12</span> En hierna het Hy in 'n ander gedaante
verskyn aan twee van hulle terwyl hulle loop, op pad in die veld.

<span id="an_16:13">16:13</span> Hulle het ook gegaan en dit aan die
ander vertel, maar dié het hulle ook nie geglo nie.

<span id="an_16:14">16:14</span> Later het Hy aan die elf self verskyn
toe hulle aan tafel was, en Hy het hulle hul ongeloof en hardheid van
hart verwyt, omdat hulle die wat Hom ná sy opstanding gesien het, nie
geglo het nie.

<span id="an_16:15">16:15</span> En Hy het vir hulle gesê: Gaan die hele
wêreld in en verkondig die evangelie aan die ganse mensdom.

<span id="an_16:16">16:16</span> Hy wat glo en hom laat doop, sal gered
word; maar hy wat nie glo nie, sal veroordeel word.

<span id="an_16:17">16:17</span> En vir die wat geglo het, sal hierdie
tekens volg: in my Naam sal hulle duiwels uitdryf, met nuwe tale sal
hulle spreek,

<span id="an_16:18">16:18</span> slange sal hulle opneem; en as hulle
iets dodeliks drink, sal dit hulle geen kwaad doen nie; op siekes sal
hulle die hande lê, en hulle sal gesond word.

<span id="an_16:19">16:19</span> Nadat die Here dan met hulle gespreek
het, is Hy opgeneem in die hemel en het gaan sit aan die regterhand van
God.

<span id="an_16:20">16:20</span> Maar hulle het uitgegaan en oral
gepreek, en die Here het saamgewerk en die woord bevestig deur die
tekens wat daarop gevolg het. Amen.

------------------------------------------------------------------------

[Next: Luke](luk)
