[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](nah)  [Next](zep.md) 

------------------------------------------------------------------------

### Afrikaans Bible: Habakkuk

<span id="an_1:1">1:1</span> Die Godspraak wat Hábakuk, die profeet,
gesien het.

<span id="an_1:2">1:2</span> Hoe lank, o HERE, roep ek om hulp, maar U
hoor nie; skreeu ek tot U: Geweld! --maar U help nie?

<span id="an_1:3">1:3</span> Waarom laat U my onreg sien en aanskou U
die moeite! Ja, verwoesting en geweld is voor my oë; en daar is stryd,
en twis begin.

<span id="an_1:4">1:4</span> Daarom verloor die wet sy krag, en die reg
kom nooit meer te voorskyn nie; want die goddelose omsingel die
regverdige, daarom kom die reg verdraaid te voorskyn.

<span id="an_1:5">1:5</span> Aanskou onder die nasies en merk op, en
staan verstom, verstom; want Ek gaan iets in julle dae doen wat julle
nie sal glo as dit vertel word nie.

<span id="an_1:6">1:6</span> Want kyk, Ek gaan die Chaldeërs opwek,
daardie kwaai en onstuimige nasie wat trek deur die wydtes van die
aarde, om wonings in besit te neem wat aan hom nie behoort nie.

<span id="an_1:7">1:7</span> Verskriklik en gedug is hy, van homself
gaan sy reg en hoogheid uit.

<span id="an_1:8">1:8</span> En vinniger as luiperds is sy perde en
gouer as aandwolwe; en op 'n galop kom sy ruiters, ja, sy ruiters! Van
ver kom hulle aangevlieg net soos 'n arend wat op sy prooi neerskiet!

<span id="an_1:9">1:9</span> Hulle kom almal om geweld te pleeg; die
rigting van hulle gesigte is vorentoe, sodat hy gevangenes versamel soos
sand.

<span id="an_1:10">1:10</span> Ook dryf hy die spot met konings, en
vorste is vir hom 'n belagging; hy lag om elke vesting; hy hoop grond
daarteen op en neem dit in.

<span id="an_1:11">1:11</span> Dan gly hy verby, 'n wind, en trek
verder--maar word skuldig, hy wie se krag sy god is.

<span id="an_1:12">1:12</span> Is U dan nie uit die voortyd nie, o HERE,
my God, my Heilige? Ons sal nie sterwe nie. HERE, tot 'n strafoordeel
het U hom bestel en, o Rots, tot 'n tugroede het U hom bestem!

<span id="an_1:13">1:13</span> U, wat te rein is van oë om die kwaad aan
te sien en die onreg nie kan aanskou nie--waarom aanskou U die
trouelose, swyg U wanneer die goddelose dié verslind wat regverdiger is
as hy?

<span id="an_1:14">1:14</span> So maak U dan mense soos visse van die
see, soos kruipende gedierte wat geen heerser oor hulle het nie.

<span id="an_1:15">1:15</span> Hy trek hulle almal op met die hoek,
sleep hulle in sy net en vergader hulle in sy seën; daarom is hy vrolik
en juig.

<span id="an_1:16">1:16</span> Daarom offer hy aan sy net en laat rook
opgaan vir sy seën; want deur hulle is sy aandeel vet en sy spys
weelderig.

<span id="an_1:17">1:17</span> Sal hy daarom sy net uitskud en
gedurigdeur nasies doodmaak sonder verskoning?

<span id="an_2:1">2:1</span> Op my wagtoring wil ek gaan staan en op 'n
skansmuur my stel, en ek wil speur om te sien wat Hy in my sal spreek,
en wat ek op my klagte moet antwoord.

<span id="an_2:2">2:2</span> Toe antwoord die HERE my en sê: Skryf die
gesig op en graveer dit op tafels, sodat hulle dit in die verbygaan kan
lees.

<span id="an_2:3">2:3</span> Want die gesig sal nog duur tot op die
vasgestelde tyd; maar dit spoed na die einde en sal nie teleurstel nie.
As dit mag vertoef, wag daarop; want alte seker sal dit kom en nie
versuim nie:

<span id="an_2:4">2:4</span> Kyk, sy siel is opgeblase in hom en nie reg
nie. Maar die regverdige, deur sy geloof sal hy lewe.

<span id="an_2:5">2:5</span> En bowendien, die wyn is 'n bedrieër, 'n
trotse man is onbestendig: hy wat sy keel wyd oopmaak soos die doderyk,
en soos die dood is hy, so onversadelik--hy vergader vir homself al die
nasies en maak vir hom al die volke bymekaar.

<span id="an_2:6">2:6</span> Sal hulle nie almal oor hom 'n spreuk, 'n
spotlied aanhef nie, raaisels oor hom maak nie, en sê: Wee die man wat
hom verryk met wat nie aan hom behoort nie--hoe lank? --en hom beswaar
met verpande goed.

<span id="an_2:7">2:7</span> Sal die wat jou byt, nie skielik opstaan en
jou skrikaanjaers nie opwaak, sodat jy vir hulle 'n prooi word nie?

<span id="an_2:8">2:8</span> Omdat jy baie nasies uitgebuit het, sal al
die volke wat oorgebly het, jou uitbuit, weens die bloed van die mense
en die geweld teen die land, die stad en al sy inwoners.

<span id="an_2:9">2:9</span> Wee hom wat vuil gewin maak vir sy huis, om
sy nes in die hoogte te bou, om homself te red uit die greep van onheil.

<span id="an_2:10">2:10</span> Jy het skande beraadslaag vir jou huis:
die uitroeiing van baie volke, en het jou lewe verbeur.

<span id="an_2:11">2:11</span> Want die steen uit die muur roep, en die
balk uit die timmerasie gee hom antwoord.

<span id="an_2:12">2:12</span> Wee hom wat 'n stad bou met bloed en 'n
vesting stig deur onreg.

<span id="an_2:13">2:13</span> Kyk, kom dit nie van die HERE van die
leërskare dat volke arbei vir vuur en nasies hulle afmat vir niks nie?

<span id="an_2:14">2:14</span> Want die aarde sal vol word met die
kennis van die heerlikheid van die HERE soos die waters die seebodem
oordek.

<span id="an_2:15">2:15</span> Wee hom wat aan sy naaste drank gee, wat
jou gif daarmee meng, en hulle ook dronk maak om hulle naaktheid te
aanskou.

<span id="an_2:16">2:16</span> Jy het jou versadig met skande in plaas
van met eer--drink jy ook nou, en wees ontbloot. Na jou toe sal die
beker van die regterhand van die HERE omgaan, en skande tref jou eer.

<span id="an_2:17">2:17</span> Want die geweld aan die Líbanon gepleeg,
sal jou oordek; en die verwoesting waarmee die diere skrikgemaak
is--weens die bloed van die mense en die geweld teen die land, die stad
en al sy inwoners.

<span id="an_2:18">2:18</span> Wat baat 'n gesnede beeld dat sy maker
dit reggekap het, 'n gegote beeld, wat 'n leuenleraar is, dat die maker
op sy eie maaksel vertrou, deur stomme afgode te maak?

<span id="an_2:19">2:19</span> Wee hom wat vir 'n stuk hout sê: Word
wakker! vir 'n dooie klip: Ontwaak! Kan hy 'n mens leer? Kyk, hy is
oorgetrek met goud en silwer, en daar is géén gees in sy binneste nie!

<span id="an_2:20">2:20</span> Maar die HERE is in sy heilige
tempel--swyg voor Hom, o ganse aarde!

<span id="an_3:1">3:1</span> 'n Gebed van Hábakuk, die profeet, op die
wysie van Sjigjonot.

<span id="an_3:2">3:2</span> HERE, ek het die tyding aangaande U
verneem, ek het gevrees! HERE, roep u werk in die lewe in die midde van
die jare; in die midde van die jare laat dit bekend word. In toorn, dink
aan ontferming.

<span id="an_3:3">3:3</span> God kom van Teman en die Heilige van die
berg Paran. Sela. Sy majesteit bedek die hemel, en die aarde is vol van
sy lof.

<span id="an_3:4">3:4</span> En glans soos sonlig is daar, ligstrale aan
sy sy; en dáár is die omhulsel van sy krag.

<span id="an_3:5">3:5</span> Voor Hom uit loop die pes, en 'n koorsgloed
trek uit agter Hom aan.

<span id="an_3:6">3:6</span> Hy tree op en laat die aarde wankel, Hy kyk
en laat nasies opskrik; verpletterd lê die ewige berge, en neergesink
die ou, ou heuwels--paaie van die ou tyd vir Hom.

<span id="an_3:7">3:7</span> Ek sien die tente van Kusan met onheil
oordek, en die tentdoeke van die land Mídian bewe.

<span id="an_3:8">3:8</span> Is dit teen riviere, o HERE, teen die
riviere, dat u toorn ontvlam het? Of geld u grimmigheid die see dat U ry
met u perde, u oorwinningswaens?

<span id="an_3:9">3:9</span> Heeltemal ontbloot is u boog; besweer is
die pyle deur die woord. Sela. Tot riviere splyt U die aarde.

<span id="an_3:10">3:10</span> Die berge sien U en bewe van angs, 'n
wolkbreuk storm verby, die wêreldvloed verhef sy stem, steek sy hande
omhoog.

<span id="an_3:11">3:11</span> Die son, die maan bly in hulle woonplek
by die lig van u pyle wat verbyskiet, by die glans van flikkerende
spies.

<span id="an_3:12">3:12</span> In grimmigheid betree U die aarde, in
toorn dors U die nasies.

<span id="an_3:13">3:13</span> U trek uit tot redding van u volk, tot
redding van u Gesalfde. U verbrysel die kop van die huis van die
goddelose en ontbloot die fondament tot by die nek. Sela.

<span id="an_3:14">3:14</span> U deurboor met sy eie pyle die hoof van
sy leiers wat storm om my te verstrooi; wie se gejuig is asof hulle die
ellendige in die skuilhoek wil verslind.

<span id="an_3:15">3:15</span> U betree die see met u perde, 'n hoop
magtige waters.

<span id="an_3:16">3:16</span> Toe ek dit hoor, het my ingewande gebewe;
my lippe het getril by die geluid, bederf het gekom in my gebeente, ja,
ek het gebewe waar ek staan, omdat ek rustig moes wag op die dag van
benoudheid dat dit aanbreek vir die volk wat op ons 'n aanval maak.

<span id="an_3:17">3:17</span> Alhoewel die vyeboom nie sal bloei en aan
die wingerdstokke geen vrug sal wees nie, die drag van die olyfboom sal
teleurstel en die saailande geen voedsel oplewer nie, die kleinvee uit
die kraal verdwyn en geen beeste in die stalle sal wees nie--

<span id="an_3:18">3:18</span> nogtans sal ek jubel in die HERE, ek sal
juig in die God van my heil.

<span id="an_3:19">3:19</span> Die HERE Here is my sterkte, en Hy maak
my voete soos dié van herte, en Hy laat my tree op my hoogtes. Vir die
musiekleier op snaarinstrumente.

------------------------------------------------------------------------

[Next: Zephaniah](zep.md)
