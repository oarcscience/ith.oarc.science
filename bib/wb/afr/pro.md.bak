[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](psa)  [Next](ecc.md) 

------------------------------------------------------------------------

### Afrikaans Bible: Proverbs

<span id="an_1:1">1:1</span> Die spreuke van Salomo, die seun van Dawid,
die koning van Israel,

<span id="an_1:2">1:2</span> om wysheid en tug te ken, om woorde van
insig te verstaan,

<span id="an_1:3">1:3</span> om aan te neem tug wat verstandig maak,
geregtigheid en reg en regverdigheid;

<span id="an_1:4">1:4</span> om aan die eenvoudiges skranderheid te gee,
aan die jongeling kennis en oorleg;

<span id="an_1:5">1:5</span> laat die wyse luister, dan sal hy insig
vermeerder, en die verstandige sal verstandige gedagtes verkry,

<span id="an_1:6">1:6</span> om 'n spreuk en beeldspraak te verstaan,
die woorde van die wyse manne en hulle raaisels.

<span id="an_1:7">1:7</span> Die vrees van die HERE is die beginsel van
die kennis; sotte verag wysheid en tug.

<span id="an_1:8">1:8</span> My seun, luister na die tug van jou vader,
en verwerp die onderwysing van jou moeder nie;

<span id="an_1:9">1:9</span> want dit is 'n lieflike krans vir jou hoof
en sierlike kettings vir jou hals.

<span id="an_1:10">1:10</span> My seun, as die sondaars jou wil verlei,
moet jy nie inwillig nie;

<span id="an_1:11">1:11</span> as hulle sê: Gaan saam met ons, laat ons
loer op bloed, laat ons die onskuldige voorlê sonder oorsaak,

<span id="an_1:12">1:12</span> laat ons hulle lewendig verslind soos die
doderyk en die gesondes soos die wat in die kuil neerdaal;

<span id="an_1:13">1:13</span> allerhande kosbare goed sal ons vind, ons
huise sal ons vol maak met buit;

<span id="an_1:14">1:14</span> jy sal jou lot onder ons werp, ons sal
almal een beurs hê--

<span id="an_1:15">1:15</span> my seun, gaan nie met hulle saam op die
weg nie, hou jou voet terug van hulle pad;

<span id="an_1:16">1:16</span> want hulle voete hardloop na die kwaad en
haas hulle om bloed te vergiet;

<span id="an_1:17">1:17</span> want die net word tevergeefs uitgesprei
voor die oë van allerhande voëls:

<span id="an_1:18">1:18</span> so loer hulle op hul eie bloed, hulle lê
hulleself voor.

<span id="an_1:19">1:19</span> So gaan dit met almal wat onregverdige
wins maak: dit ontneem sy besitter die lewe.

<span id="an_1:20">1:20</span> Die Wysheid roep hardop daarbuite, sy
verhef haar stem op die pleine,

<span id="an_1:21">1:21</span> op die hoek van die rumoerige strate roep
sy, by die ingange van die poorte, in die stad, spreek sy haar woorde:

<span id="an_1:22">1:22</span> Hoe lank sal julle, eenvoudiges, die
eenvoudigheid liefhê en die spotters lus hê om te spot en die dwase
kennis haat?

<span id="an_1:23">1:23</span> Wend julle tot my teregwysing, dan laat
ek my gees vir julle uitstroom, wil ek my woorde aan julle bekend maak.

<span id="an_1:24">1:24</span> Omdat ek geroep en julle geweier het, ek
my hand uitgestrek en niemand geluister het nie,

<span id="an_1:25">1:25</span> en julle al my raad nie opgevolg en van
my teregwysing nie wou geweet het nie,

<span id="an_1:26">1:26</span> daarom sal ek ook lag by julle ondergang,
ek sal spot as julle verskrikking kom;

<span id="an_1:27">1:27</span> as julle verskrikking kom soos 'n onweer,
en julle ondergang soos 'n stormwind aankom, as benoudheid en angs julle
oorval.

<span id="an_1:28">1:28</span> Dan sal hulle na my roep, maar ek sal nie
antwoord nie; hulle sal my soek, maar my nie vind nie.

<span id="an_1:29">1:29</span> Omdat hulle die kennis gehaat en die
vrees van die HERE nie verkies het nie,

<span id="an_1:30">1:30</span> van my raad nie wou weet nie, al my
teregwysinge verag het,

<span id="an_1:31">1:31</span> daarom sal hulle eet van die vrug van
hulle wandel en versadig word van hulle planne.

<span id="an_1:32">1:32</span> Want hulle eie afkerigheid maak die
eenvoudiges dood, en hulle eie sorgeloosheid rig die dwase te gronde;

<span id="an_1:33">1:33</span> maar die wat na my luister, sal veilig
woon en gerus wees teen die skrik vir die onheil.

<span id="an_2:1">2:1</span> My seun, as jy my woorde aanneem en my
gebooie by jou bewaar,

<span id="an_2:2">2:2</span> sodat jy jou oor laat luister na wysheid,
jou hart neig tot verstand;

<span id="an_2:3">2:3</span> ja, as jy na die insig roep, na die
verstand jou stem verhef,

<span id="an_2:4">2:4</span> as jy daarna soek soos na silwer en dit
naspeur soos verborge skatte,

<span id="an_2:5">2:5</span> dan sal jy die vrees van die HERE verstaan
en die kennis van God vind

<span id="an_2:6">2:6</span> (want die HERE gee wysheid, uit sy mond kom
kennis en verstand,

<span id="an_2:7">2:7</span> en Hy bewaar hulp vir die opregtes, Hy is
'n skild vir die wat regskape wandel

<span id="an_2:8">2:8</span> deurdat Hy die paaie van die reg bewaak en
die weg van sy gunsgenote bewaar);

<span id="an_2:9">2:9</span> dan sal jy geregtigheid en reg verstaan en
regverdigheid--elke goeie pad.

<span id="an_2:10">2:10</span> Want wysheid sal in jou hart kom, en
kennis vir jou siel lieflik wees;

<span id="an_2:11">2:11</span> oorleg sal oor jou wag hou, verstand sal
jou bewaak,

<span id="an_2:12">2:12</span> om jou te red van die weg van die slegte,
van die mens wat valse dinge spreek;

<span id="an_2:13">2:13</span> van die wat die paaie van opregtheid
verlaat om op weë van duisternis te wandel;

<span id="an_2:14">2:14</span> die wat hulle verheug in kwaaddoen, wat
juig oor die valse streke van die slegte,

<span id="an_2:15">2:15</span> van wie die paaie verkeerd is, en wat
afwyk in hulle spore;

<span id="an_2:16">2:16</span> om jou te red van die vreemde vrou, van
die ontugtige wat met haar woorde vlei

<span id="an_2:17">2:17</span> (wat die vriend van haar jeug verlaat, en
die verbond van haar God vergeet;

<span id="an_2:18">2:18</span> want haar huis sink weg na die dood en
haar paaie na die skimme;

<span id="an_2:19">2:19</span> almal wat by haar ingaan, kom nie terug
nie en bereik die paaie van die lewe nie)

<span id="an_2:20">2:20</span> sodat jy kan wandel op die weg van die
goeies en die paaie van die regverdiges kan hou;

<span id="an_2:21">2:21</span> want die opregtes sal die land bewoon, en
die regskapenes daarin oorbly,

<span id="an_2:22">2:22</span> maar die goddelose sal uit die land
uitgeroei, en die ontroues sal daaruit weggeruk word.

<span id="an_3:1">3:1</span> My seun, vergeet my onderwysing nie, en
laat jou hart my gebooie bewaar;

<span id="an_3:2">3:2</span> want dit sal lengte van dae en jare van
lewe en vrede vir jou vermeerder.

<span id="an_3:3">3:3</span> Laat liefde en trou jou nie verlaat nie;
bind dit om jou hals, skryf dit op die tafel van jou hart,

<span id="an_3:4">3:4</span> dan sal jy genade vind en 'n goeie insig in
die oë van God en die mense.

<span id="an_3:5">3:5</span> Vertrou op die HERE met jou hele hart en
steun nie op jou eie insig nie.

<span id="an_3:6">3:6</span> Ken Hom in al jou weë, dan sal Hy jou paaie
gelykmaak.

<span id="an_3:7">3:7</span> Wees nie wys in jou eie oë nie; vrees die
HERE, en wyk af van die kwaad;

<span id="an_3:8">3:8</span> dit sal genesing wees vir jou liggaam en
verkwikking vir jou gebeente.

<span id="an_3:9">3:9</span> Vereer die HERE uit jou goed en uit die
eerstelinge van al jou inkomste;

<span id="an_3:10">3:10</span> dan sal jou skure vol word van oorvloed
en jou parskuipe oorloop van mos.

<span id="an_3:11">3:11</span> My seun, verag die tug van die HERE nie,
en laat sy kastyding nie jou weersin wek nie,

<span id="an_3:12">3:12</span> want die HERE tugtig hom wat Hy liefhet,
ja, soos 'n vader die seun in wie hy behae het.

<span id="an_3:13">3:13</span> Gelukkig die mens wat wysheid gevind het,
en die mens wat verstand verkry;

<span id="an_3:14">3:14</span> want die verkryging daarvan is beter as
dié van silwer, en die verwerwing daarvan beter as van goud;

<span id="an_3:15">3:15</span> dit is kosteliker as korale, en al jou
kleinode kan daar nie mee vergelyk word nie.

<span id="an_3:16">3:16</span> In sy regterhand is lengte van dae, in sy
linkerhand rykdom en eer;

<span id="an_3:17">3:17</span> sy weë is lieflike weë, en al sy paaie is
vrede.

<span id="an_3:18">3:18</span> Dit is 'n lewensboom vir die wat dit
aangryp, en elkeen wat dit vashou, is gelukkig.

<span id="an_3:19">3:19</span> Die HERE het deur wysheid die aarde
gegrond, deur verstand die hemele vasgestel;

<span id="an_3:20">3:20</span> deur sy kennis het die watervloede
oopgebreek en het die wolke dou gedrup.

<span id="an_3:21">3:21</span> My seun, laat dit nie uit jou oë wyk nie,
bewaar beleid en oorleg,

<span id="an_3:22">3:22</span> dan sal dit die lewe wees vir jou siel en
'n versiersel vir jou hals;

<span id="an_3:23">3:23</span> dan sal jy veilig jou weg bewandel en jou
voet nie stamp nie;

<span id="an_3:24">3:24</span> as jy gaan lê, sal jy nie skrik nie, en
lê jy, dan sal jou slaap soet wees.

<span id="an_3:25">3:25</span> Jy hoef nie bang te wees vir 'n skielike
skrik of vir die ondergang van die goddelose as dit kom nie;

<span id="an_3:26">3:26</span> want die HERE sal jou vertroue wees, en
Hy sal jou voet bewaar vir die strik.

<span id="an_3:27">3:27</span> Hou 'n weldaad nie terug van hom aan wie
dit toekom as dit in jou mag is om dit te doen nie.

<span id="an_3:28">3:28</span> Sê nie vir jou naaste nie: Gaan en kom
terug, dan sal ek môre gee--terwyl jy dit het.

<span id="an_3:29">3:29</span> Bewerk geen onheil teen jou naaste terwyl
hy vol vertroue by jou woon nie.

<span id="an_3:30">3:30</span> Twis nie sonder oorsaak met 'n mens as hy
jou geen kwaad gedoen het nie.

<span id="an_3:31">3:31</span> Wees nie afgunstig op 'n man van geweld
en verkies geeneen van sy weë nie.

<span id="an_3:32">3:32</span> Want die verkeerde is vir die HERE 'n
gruwel, maar sy verborgenheid is met die opregtes.

<span id="an_3:33">3:33</span> Die vloek van die HERE is in die huis van
die goddelose, maar Hy seën die woning van die regverdiges.

<span id="an_3:34">3:34</span> As dit spotters betref, spot Hy, maar aan
die ootmoediges gee Hy genade.

<span id="an_3:35">3:35</span> Die wyse sal eer beërwe, maar die dwase
behaal skande.

<span id="an_4:1">4:1</span> Hoor, julle seuns, na die tug van die
vader, en luister om insig te leer ken;

<span id="an_4:2">4:2</span> want ek gee aan julle goeie lering, verlaat
my onderwysing nie.

<span id="an_4:3">4:3</span> Want toe ek 'n seun was by my vader, teer
en 'n enigste voor my moeder,

<span id="an_4:4">4:4</span> het hy my geleer en vir my gesê: Laat jou
hart my woorde vashou; onderhou my gebooie, dan sal jy lewe.

<span id="an_4:5">4:5</span> Verkry wysheid, verkry insig; vergeet nie
en wyk nie af van die woorde van my mond nie:

<span id="an_4:6">4:6</span> verlaat dit nie, dan sal dit jou bewaar;
kry dit lief, dan sal dit jou bewaak.

<span id="an_4:7">4:7</span> Die beginsel van die wysheid is: Verwerf
wysheid en verwerf insig deur al wat jy besit.

<span id="an_4:8">4:8</span> Hou dit hoog, dan sal dit jou verhoog; dit
sal jou eer as jy dit omhels.

<span id="an_4:9">4:9</span> Dit sal 'n lieflike krans gee vir jou hoof,
dit sal jou 'n sierlike kroon verskaf.

<span id="an_4:10">4:10</span> Hoor, my seun, en neem my woorde aan; dan
sal die lewensjare vir jou vermeerder word.

<span id="an_4:11">4:11</span> In die weg van die wysheid onderrig ek
jou, ek laat jou die spore van opregtheid betree;

<span id="an_4:12">4:12</span> as jy loop, sal jou treë nie belemmer
word nie, en as jy hardloop, sal jy nie struikel nie.

<span id="an_4:13">4:13</span> Hou vas aan die tug, laat dit nie los
nie; bewaar dit, want dit is jou lewe.

<span id="an_4:14">4:14</span> Kom nie op die pad van die goddelose en
betree die weg van die slegtes nie.

<span id="an_4:15">4:15</span> Vermy dit, gaan nie daarop nie, wyk
daarvan af en gaan verby;

<span id="an_4:16">4:16</span> want hulle kan nie slaap as hulle geen
kwaad doen nie; en hulle slaap is weg as hulle nie tot 'n val bring nie.

<span id="an_4:17">4:17</span> Want hulle eet brood van goddeloosheid en
drink wyn van gewelddadigheid.

<span id="an_4:18">4:18</span> Terwyl die pad van die regverdiges is
soos die lig van die môreglans, wat al helderder word tot die volle dag
toe,

<span id="an_4:19">4:19</span> is die weg van die goddelose soos
duisternis: hulle weet nie waaroor hulle sal struikel nie.

<span id="an_4:20">4:20</span> My seun, luister na wat ek sê, neig jou
oor tot my woorde,

<span id="an_4:21">4:21</span> laat hulle nie wyk uit jou oë nie, bewaar
hulle binne-in jou hart.

<span id="an_4:22">4:22</span> Want hulle is die lewe vir die wat hulle
vind, en 'n genesing vir hulle hele liggaam.

<span id="an_4:23">4:23</span> Bewaak jou hart meer as alles wat bewaar
moet word, want daaruit is die oorspronge van die lewe.

<span id="an_4:24">4:24</span> Verwyder van jou die valsheid van mond,
en hou ver van jou af die verkeerdheid van lippe.

<span id="an_4:25">4:25</span> Laat jou oë reguit kyk en jou ooglede
hulle reg voor jou uit hou.

<span id="an_4:26">4:26</span> Maak die pad van jou voet gelyk, en laat
al jou weë vas wees,

<span id="an_4:27">4:27</span> wyk nie regs of links af nie, hou jou
voet ver van boosheid.

<span id="an_5:1">5:1</span> My seun, luister na my wysheid, neig jou
oor tot my insig,

<span id="an_5:2">5:2</span> dat jy volle oorleg kan behou en jou lippe
kennis kan bewaar;

<span id="an_5:3">5:3</span> want die lippe van die vreemde vrou drup
heuningstroop, en haar verhemelte is gladder as olie,

<span id="an_5:4">5:4</span> maar op die end is sy bitter soos
wilde-als, soos 'n swaard aan weerskante skerp.

<span id="an_5:5">5:5</span> Haar voete daal na die dood toe af, haar
treë streef na die doderyk toe.

<span id="an_5:6">5:6</span> Dat sy die pad na die lewe nie sou inslaan
nie, wankel haar gange sonder dat sy dit weet.

<span id="an_5:7">5:7</span> Luister dan nou na my, julle seuns, en wyk
nie af van die woorde van my mond nie.

<span id="an_5:8">5:8</span> Hou jou weg ver van haar af, en kom nie
naby die deur van haar huis nie,

<span id="an_5:9">5:9</span> sodat jy nie jou bloei aan ander gee en jou
jare aan een wat onbarmhartig is nie;

<span id="an_5:10">5:10</span> sodat vreemdes hulle nie versadig met jou
vermoë en jou moeitevolle arbeid in die huis van 'n uitlander kom nie

<span id="an_5:11">5:11</span> en jy uiteindelik moet steun as jou
liggaam en jou vlees verteer is,

<span id="an_5:12">5:12</span> en moet sê: Hoe het ek die tug gehaat en
my hart die kastyding versmaad,

<span id="an_5:13">5:13</span> en nie geluister na die stem van my
onderwysers en geen gehoor gegee aan die wat my geleer het nie!

<span id="an_5:14">5:14</span> Amper was ek heeltemal in die ongeluk, in
die vergadering en die gemeente.

<span id="an_5:15">5:15</span> Drink water uit jou eie reënbak en strome
uit jou eie put.

<span id="an_5:16">5:16</span> Sal jou fonteine buitentoe oorstroom,
waterstrome op die pleine?

<span id="an_5:17">5:17</span> Hulle moet vir jou alleen wees en nie vir
ander saam met jou nie.

<span id="an_5:18">5:18</span> Mag jou fontein geseënd wees, en verheug
jou oor die vrou van jou jeug--

<span id="an_5:19">5:19</span> die lieflike wildsbokkie en aanvallige
steenbokkie; laat haar boesem jou altyd vermaak, mag jy in haar liefde
gedurigdeur bedwelmd wees.

<span id="an_5:20">5:20</span> Maar waarom sou jy, my seun, by 'n
vreemde bedwelmd raak en die boesem van 'n ontugtige omhels?

<span id="an_5:21">5:21</span> Want elke mens se weë is voor die oë van
die HERE, en Hy weeg al sy gange.

<span id="an_5:22">5:22</span> Sy eie ongeregtighede vang hom, die
goddelose, en in die vangstrikke van sy sonde word hy vasgehou.

<span id="an_5:23">5:23</span> Hy sal sterf deur gebrek aan tug, en deur
die grootheid van sy dwaasheid sal hy dwaal.

<span id="an_6:1">6:1</span> My seun, as jy vir jou naaste borg gestaan
het, vir 'n vreemde jou handslag gegee het,

<span id="an_6:2">6:2</span> verstrik is in die woorde van jou mond,
gevang is deur die woorde van jou mond,

<span id="an_6:3">6:3</span> doen dan dit, my seun, om jouself te
red--want jy het in die hand van jou naaste geraak--gaan, werp jou neer
en bestorm jou naaste,

<span id="an_6:4">6:4</span> gun jou oë geen slaap en jou ooglede geen
sluimering nie;

<span id="an_6:5">6:5</span> red jou soos 'n gemsbok uit die hand, en
soos 'n voël uit die hand van 'n voëlvanger.

<span id="an_6:6">6:6</span> Gaan na die mier, luiaard, kyk na sy weë en
word wys!

<span id="an_6:7">6:7</span> Hy wat geen aanvoerder, opsigter of heerser
het nie,

<span id="an_6:8">6:8</span> maak sy brood klaar in die somer, bêre sy
voedsel weg in die oestyd.

<span id="an_6:9">6:9</span> Hoe lank, luiaard, sal jy bly lê, wanneer
sal jy opstaan uit jou slaap?

<span id="an_6:10">6:10</span> Nog 'n bietjie slaap, nog 'n bietjie
sluimer, nog 'n bietjie hande-vou om uit te rus!

<span id="an_6:11">6:11</span> So kom dan jou armoede soos 'n rondloper
en jou gebrek soos 'n gewapende man.

<span id="an_6:12">6:12</span> 'n Deugniet, 'n kwaaddoener is hy wat met
'n valse mond rondloop,

<span id="an_6:13">6:13</span> wat met sy oë knip, met sy voete beduie,
met sy vingers tekens gee;

<span id="an_6:14">6:14</span> in wie se hart valse streke is, wat altyd
onheil bewerk en tweedrag saai.

<span id="an_6:15">6:15</span> Daarom sal sy ondergang skielik kom,
onvoorsiens sal hy verbreek word sonder dat daar genesing voor is.

<span id="an_6:16">6:16</span> Hierdie ses dinge haat die HERE, en sewe
is vir sy siel 'n gruwel:

<span id="an_6:17">6:17</span> trotse oë, 'n leuenagtige tong en hande
wat onskuldige bloed vergiet,

<span id="an_6:18">6:18</span> 'n hart wat onheilsplanne beraam, voete
wat haastig na die kwaad toe loop,

<span id="an_6:19">6:19</span> een wat as valse getuie leuens uitstrooi
en tussen broers tweedrag saai.

<span id="an_6:20">6:20</span> Bewaar, my seun, die gebod van jou vader,
en verwerp die onderwysing van jou moeder nie;

<span id="an_6:21">6:21</span> bind dit gedurigdeur op jou hart, hang
dit om jou hals;

<span id="an_6:22">6:22</span> mag dit jou lei as jy wandel, oor jou wag
hou as jy slaap en jou toespreek as jy wakker word.

<span id="an_6:23">6:23</span> Want die gebod is 'n lamp en die
onderwysing 'n lig en die teregwysinge van die tug 'n weg tot die lewe,

<span id="an_6:24">6:24</span> om jou te bewaar vir 'n slegte vrou, vir
die gevlei van 'n vreemde tong.

<span id="an_6:25">6:25</span> Begeer haar skoonheid nie in jou hart
nie, en laat sy jou nie vang met haar ooglede nie;

<span id="an_6:26">6:26</span> want vir 'n hoer verval 'n mens tot 'n
stuk brood, en 'n ander se vrou maak jag op 'n kosbare lewe.

<span id="an_6:27">6:27</span> Kan iemand vuur in sy skoot dra sonder
dat sy klere verbrand?

<span id="an_6:28">6:28</span> Of kan iemand op gloeiende kole loop
sonder dat sy voete brandwonde kry?

<span id="an_6:29">6:29</span> So is dit met hom wat by die vrou van sy
naaste ingaan; elkeen wat haar aanraak, sal nie ongestraf bly nie.

<span id="an_6:30">6:30</span> 'n Dief word nie verag as hy steel om sy
begeerte te bevredig nie, omdat hy honger het;

<span id="an_6:31">6:31</span> en as hy uitgevind word, moet hy
sewevoudig vergoeding gee; al die goed van sy huis moet hy gee.

<span id="an_6:32">6:32</span> Hy wat owerspel pleeg, is sonder
verstand; hy wat sy eie lewe wil verwoes, hy doen so iets;

<span id="an_6:33">6:33</span> slae en skande sal hy kry, en sy smaad
sal nie uitgewis word nie;

<span id="an_6:34">6:34</span> want jaloersheid is 'n toorngloed in 'n
man, en op die dag van wraak verskoon hy nie;

<span id="an_6:35">6:35</span> hy neem glad geen losprys in aanmerking
nie, en hy willig nie in nie al maak jy die omkoopgeskenk nog so groot.

<span id="an_7:1">7:1</span> My seun, onderhou my woorde en bewaar my
gebooie by jou;

<span id="an_7:2">7:2</span> onderhou my gebooie, dan sal jy lewe, en my
onderwysing soos jou oogappel;

<span id="an_7:3">7:3</span> bind hulle aan jou vingers, skryf hulle op
die tafel van jou hart.

<span id="an_7:4">7:4</span> Sê aan die wysheid: Jy is my suster! en
noem die verstand jou vertroueling,

<span id="an_7:5">7:5</span> sodat hulle jou kan bewaar vir die vreemde
vrou, vir die ontugtige wat met haar woorde vlei.

<span id="an_7:6">7:6</span> Want ek het deur die venster van my huis,
deur my tralievenster uitgekyk,

<span id="an_7:7">7:7</span> en ek het onder die eenvoudiges gesien,
onder die jongmense 'n verstandelose jongman opgemerk,

<span id="an_7:8">7:8</span> wat op die straat verbygaan naby haar hoek
en in die rigting van haar huis stap,

<span id="an_7:9">7:9</span> in die skemer, in die aand van die dag, in
die middel van die nag en die donker.

<span id="an_7:10">7:10</span> En kyk, daar kom 'n vrou hom tegemoet,
soos 'n hoer aangetrek en listig van hart--

<span id="an_7:11">7:11</span> sy is onrustig en losbandig, haar voete
kan nie in haar huis bly nie--

<span id="an_7:12">7:12</span> nou buitekant, dan weer op die pleine, en
sy staan by elke hoek en loer.

<span id="an_7:13">7:13</span> En sy het hom gegryp en hom gesoen, met
'n onbeskaamde gesig vir hom gesê:

<span id="an_7:14">7:14</span> Ek moes dankoffers bring, vandag het ek
my geloftes betaal;

<span id="an_7:15">7:15</span> daarom het ek uitgegaan om jou te
ontmoet, om jou aangesig te soek, en ek het jou gekry.

<span id="an_7:16">7:16</span> Ek het my bed met dekens opgemaak, met
bont spreie van Egiptiese linne;

<span id="an_7:17">7:17</span> ek het my bed besprinkel met mirre,
alewee en kaneel--

<span id="an_7:18">7:18</span> kom, laat ons dronk word van liefde tot
die môre toe, laat ons mekaar vrolik maak in welluste.

<span id="an_7:19">7:19</span> Want die man is nie tuis nie, hy het ver
weg op reis gegaan,

<span id="an_7:20">7:20</span> die geldbeurs het hy met hom saamgeneem,
teen die dag van volmaan sal hy eers tuis kom.

<span id="an_7:21">7:21</span> Sy het hom verlei deur haar baie
mooipraatjies, deur die gladheid van haar lippe het sy hom verlok.

<span id="an_7:22">7:22</span> Hy loop skielik agter haar aan soos 'n
bees wat na die slagpaal gaan, en soos voetboeie wat dien tot tugtiging
van die sot,

<span id="an_7:23">7:23</span> totdat die pyl sy lewer splits; soos 'n
voël haastig na die vangnet vlieg--sonder om te weet dat dit ten koste
van sy lewe is.

<span id="an_7:24">7:24</span> Hoor dan nou na my, seuns, en luister na
die woorde van my mond.

<span id="an_7:25">7:25</span> Laat jou hart nie afwyk na haar weë nie,
dwaal nie rond op haar paaie nie.

<span id="an_7:26">7:26</span> Want baie is die gesneuweldes wat sy laat
val het, en talryk almal wat deur haar vermoor is.

<span id="an_7:27">7:27</span> Haar huis is weë na die doderyk, wat
afdaal na die kamers van die dood.

<span id="an_8:1">8:1</span> Roep die Wysheid nie, en verhef die
Verstandigheid nie haar stem nie?

<span id="an_8:2">8:2</span> Op die top van die hoogtes langs die weg,
op die kruispunt van die paaie staan sy,

<span id="an_8:3">8:3</span> aan die kant van die poorte by die uitgang
van die stad, by die ingang van die deure roep sy hardop:

<span id="an_8:4">8:4</span> Ek roep na julle, manne, en my stem is tot
die mensekinders.

<span id="an_8:5">8:5</span> Leer tog skranderheid verstaan,
eenvoudiges, en dwase, leer verstandigheid verstaan.

<span id="an_8:6">8:6</span> Hoor, want ek sal voortreflike dinge
spreek, en my lippe gaan oop vir wat reg is.

<span id="an_8:7">8:7</span> Want my verhemelte spreek waarheid, en
goddeloosheid is vir my lippe 'n gruwel.

<span id="an_8:8">8:8</span> Al die woorde van my mond is reg, daarin is
niks wat slinks of vals is nie,

<span id="an_8:9">8:9</span> hulle is almal duidelik vir die verstandige
en reg vir die wat kennis gevind het.

<span id="an_8:10">8:10</span> Neem my tug aan, en nie silwer nie, en
kennis liewer as uitgesoekte goud.

<span id="an_8:11">8:11</span> Want wysheid is beter as korale, en al
die kleinode kan daar nie mee vergelyk word nie.

<span id="an_8:12">8:12</span> Ek, Wysheid, is vertroud met die
skranderheid, en ek vind kennis van regte oorleg.

<span id="an_8:13">8:13</span> Die vrees van die HERE is om te haat wat
sleg is; hoogmoed en trotsheid en 'n slegte wandel en 'n huigelagtige
mond haat ek.

<span id="an_8:14">8:14</span> Raad en beleid is myne, ek is die insig,
sterkte is myne.

<span id="an_8:15">8:15</span> Deur my regeer die konings en stel die
maghebbers vas wat reg is;

<span id="an_8:16">8:16</span> deur my heers die vorste en die edeles,
al die regters van die aarde.

<span id="an_8:17">8:17</span> Ék het lief die wat my liefhet, en die
wat my soek, sal my vind.

<span id="an_8:18">8:18</span> Rykdom en eer is by my, duursame goed en
geregtigheid.

<span id="an_8:19">8:19</span> My vrug is beter as goud en as fyn goud,
en my opbrings as uitgesoekte silwer.

<span id="an_8:20">8:20</span> Ek wandel op die weg van geregtigheid, in
die middel van die paaie van reg,

<span id="an_8:21">8:21</span> om die wat my liefhet, 'n besitting te
laat erwe, en hulle skatkamers maak ek vol.

<span id="an_8:22">8:22</span> Die HERE het my berei as eersteling van
sy weg, voor sy werke, van ouds af.

<span id="an_8:23">8:23</span> Van ewigheid af is ek geformeer, van die
begin af, van die voortyd van die aarde af.

<span id="an_8:24">8:24</span> Toe daar nog geen wêreldvloede was nie,
is ek gebore; toe fonteine, swaar van water, nog nie daar was nie;

<span id="an_8:25">8:25</span> voordat die berge ingesink het, voor die
heuwels is ek gebore;

<span id="an_8:26">8:26</span> toe Hy die aarde en die velde en al die
stoffies van die wêreld nog nie gemaak het nie.

<span id="an_8:27">8:27</span> Toe Hy die hemele berei het, was ek daar;
toe Hy 'n kring afgetrek het op die oppervlakte van die wêreldvloed;

<span id="an_8:28">8:28</span> toe Hy die wolke daarbo bevestig het, toe
die bronne van die wêreldvloed sterk geword het;

<span id="an_8:29">8:29</span> toe Hy vir die see sy grens gestel het,
dat die waters sy bevel nie sou oortree nie; toe Hy die fondamente van
die aarde vasgelê het--

<span id="an_8:30">8:30</span> toe was ek 'n kunstenaar naas Hom, en ek
was dag vir dag vol verlustiging en het gespeel voor sy aangesig altyd,

<span id="an_8:31">8:31</span> en het gespeel op sy wêreldrond, en my
verlustiginge was met die mensekinders.

<span id="an_8:32">8:32</span> Luister dan nou na my, seuns; want
gelukkig is hulle wat my weë bewaar.

<span id="an_8:33">8:33</span> Luister na tug en word wys, en verwerp
dit nie.

<span id="an_8:34">8:34</span> Gelukkig is die mens wat na my luister,
om dag vir dag te waak aan my deure, by die syposte van my poorte die
wag te hou.

<span id="an_8:35">8:35</span> Want hy wat my vind, het die lewe gevind
en verkry 'n welbehae van die HERE.

<span id="an_8:36">8:36</span> Maar hy wat my mis, benadeel sy eie lewe;
almal wat my haat, het die dood lief.

<span id="an_9:1">9:1</span> Die Wysheid het haar huis gebou, haar sewe
pilare uitgekap,

<span id="an_9:2">9:2</span> haar slagvee geslag, haar wyn gemeng, ook
haar tafel gedek.

<span id="an_9:3">9:3</span> Sy het haar diensmeisies uitgestuur, sy
nooi uit op die hange van die stadshoogtes:

<span id="an_9:4">9:4</span> Wie eenvoudig is, laat hy inkom hierheen,
wie verstandeloos is, vir hom sê sy:

<span id="an_9:5">9:5</span> Kom, eet julle van my brood, en drink van
die wyn wat ek gemeng het;

<span id="an_9:6">9:6</span> laat staan die eenvoudigheid, dan sal julle
lewe, en betree die weg van verstand.

<span id="an_9:7">9:7</span> Hy wat 'n spotter teregwys, behaal vir
homself skande, en hy wat 'n goddelose bestraf, vir homself 'n
skandvlek.

<span id="an_9:8">9:8</span> Bestraf 'n spotter nie, anders haat hy jou;
bestraf 'n wyse, en hy sal jou liefhê.

<span id="an_9:9">9:9</span> Deel mee aan die wyse, en hy sal nog wyser
word, leer die regverdige, en hy sal insig vermeerder.

<span id="an_9:10">9:10</span> Die beginsel van die wysheid is die vrees
van die HERE, en kennis van die Heilige is verstand.

<span id="an_9:11">9:11</span> Want deur my word jou dae meer en word
jare van lewe vir jou toegevoeg.

<span id="an_9:12">9:12</span> As jy wys is, is jy wys tot jou voordeel,
en is jy 'n spotter, dan moet jy dit alleen dra.

<span id="an_9:13">9:13</span> Vrou Dwaasheid is onrustig, pure
eenvoudigheid en heeltemal onkundig;

<span id="an_9:14">9:14</span> en sy sit by die deur van haar huis, op
'n stoel op die hoogtes van die stad,

<span id="an_9:15">9:15</span> om te nooi die wat op die weg verbygaan,
die wat op hulle paaie reguit wandel:

<span id="an_9:16">9:16</span> Wie eenvoudig is, laat hy inkom hierheen!
En die verstandelose, aan hom sê sy:

<span id="an_9:17">9:17</span> Gesteelde waters is soet, en brood in die
geheim geëet, is lekker.

<span id="an_9:18">9:18</span> Maar hy weet nie dat dáár skimme is, dat
haar genooides in die dieptes van die doderyk is nie.

<span id="an_10:1">10:1</span> Die spreuke van Salomo. 'n Wyse seun
verbly die vader, maar 'n dwase seun is 'n bekommernis vir sy moeder.

<span id="an_10:2">10:2</span> Skatte deur goddeloosheid verwerf, bring
geen voordeel nie, maar geregtigheid red van die dood.

<span id="an_10:3">10:3</span> Die HERE laat die regverdige nie honger
ly nie, maar die begeerlikheid van die goddelose stoot Hy weg.

<span id="an_10:4">10:4</span> Hy word arm wat met 'n trae hand werk,
maar die hand van die vlytiges maak ryk.

<span id="an_10:5">10:5</span> Hy wat in die somer wegbêre, is 'n
verstandige seun; hy wat vas slaap in die oestyd, is 'n seun wat skande
maak.

<span id="an_10:6">10:6</span> Seëninge is daar op die hoof van die
regverdige, maar die mond van die goddelose verberg geweld.

<span id="an_10:7">10:7</span> Die nagedagtenis van die regverdige is
tot seën, maar die naam van die goddelose vergaan.

<span id="an_10:8">10:8</span> Hy wat wys van hart is, neem die gebooie
aan, maar hy wat dwaas van lippe is, kom tot 'n val.

<span id="an_10:9">10:9</span> Hy wat in opregtheid wandel, wandel
veilig, maar hy wat sy weë krom maak, word bekend.

<span id="an_10:10">10:10</span> Hy wat met sy oog knip, veroorsaak
smart, en hy wat dwaas spreek, kom tot 'n val.

<span id="an_10:11">10:11</span> Die mond van die regverdige is 'n
fontein van lewe, maar die mond van die goddelose verberg geweld.

<span id="an_10:12">10:12</span> Haat verwek twiste, maar liefde bedek
al die oortredinge.

<span id="an_10:13">10:13</span> Op die lippe van die verstandige word
wysheid gevind, maar die roede is vir die rug van die verstandelose.

<span id="an_10:14">10:14</span> Die wyse lê kennis weg, maar die mond
van die dwaas is 'n ondergang wat naby is.

<span id="an_10:15">10:15</span> Die goed van die ryke is vir hom 'n
sterk stad; die ondergang van die behoeftiges is hulle armoede.

<span id="an_10:16">10:16</span> Wat die regverdige verwerf, is vir die
lewe; die inkomste van die goddelose is tot sonde.

<span id="an_10:17">10:17</span> 'n Pad ten lewe is hy wat die tug in ag
neem; maar hy wat die teregwysing veronagsaam, raak verdwaald.

<span id="an_10:18">10:18</span> Hy wat haat verberg, het valse lippe;
en hy wat skindertaal uitstrooi, is 'n dwaas.

<span id="an_10:19">10:19</span> By veelheid van woorde ontbreek die
oortreding nie; maar hy wat sy lippe inhou, handel verstandig.

<span id="an_10:20">10:20</span> Die tong van die regverdige is
uitgesoekte silwer; die hart van die goddelose is min werd.

<span id="an_10:21">10:21</span> Die lippe van die regverdige help baie
mense reg; maar die dwase sterf deur gebrek aan verstand.

<span id="an_10:22">10:22</span> Die seën van die HERE--dit maak ryk, en
moeitevolle arbeid voeg daar niks by nie.

<span id="an_10:23">10:23</span> Dit is 'n vermaak vir 'n dwaas om 'n
skandelike daad te doen, net so is wysheid vir 'n man van verstand.

<span id="an_10:24">10:24</span> Waar die goddelose bang voor is--dit
kom oor hom; maar die begeerte van die regverdiges vervul Hy.

<span id="an_10:25">10:25</span> Wanneer 'n stormwind verbygaan, is die
goddelose nie meer nie; maar die regverdige is vir ewig gegrondves.

<span id="an_10:26">10:26</span> Soos asyn vir die tande en soos rook
vir die oë, so is die luiaard vir die wat hom stuur.

<span id="an_10:27">10:27</span> Die vrees van die HERE vermeerder die
dae, maar die jare van die goddelose word verkort.

<span id="an_10:28">10:28</span> Die verwagting van die regverdiges is
vreugde, maar die hoop van die goddelose vergaan.

<span id="an_10:29">10:29</span> Die weg van die HERE is vir die opregte
'n vesting, maar 'n ondergang vir die werkers van ongeregtigheid.

<span id="an_10:30">10:30</span> Die regverdige sal vir ewig nie wankel
nie, maar die goddelose sal in die land nie bly woon nie.

<span id="an_10:31">10:31</span> Die mond van die regverdige laat
wysheid uitspruit, maar die valse tong word uitgeroei.

<span id="an_10:32">10:32</span> Die lippe van die regverdige weet wat
welgevallig is, maar die mond van die goddelose is pure valsheid.

<span id="an_11:1">11:1</span> 'n Valse weegskaal is vir die HERE 'n
gruwel, maar in 'n volle gewig het Hy behae.

<span id="an_11:2">11:2</span> Kom die vermetelheid, dan kom die skande,
maar by die beskeidenes is wysheid.

<span id="an_11:3">11:3</span> Die regskapenheid van die opregtes is vir
hulle 'n leier, maar die valsheid van die ontroues vernietig hulle.

<span id="an_11:4">11:4</span> Goed bring geen voordeel op die dag van
die grimmigheid nie, maar geregtigheid red van die dood.

<span id="an_11:5">11:5</span> Die geregtigheid van die regskapene maak
sy weg gelyk, maar die goddelose val deur sy goddeloosheid.

<span id="an_11:6">11:6</span> Die geregtigheid van die opregtes red
hulle, maar deur hulle eie begeerlikheid word die ontroues gevang.

<span id="an_11:7">11:7</span> By die dood van 'n goddelose mens gaan sy
hoop tot niet, en die verwagting van die roekelose het vergaan.

<span id="an_11:8">11:8</span> Word die regverdige uit die benoudheid
gered, dan kom die goddelose in sy plek.

<span id="an_11:9">11:9</span> Deur die mond stort die roekelose sy
naaste in die verderf, maar deur kennis word die regverdiges gered.

<span id="an_11:10">11:10</span> Oor die voorspoed van die regverdiges
jubel 'n stad, en as die goddelose omkom, is daar gejubel.

<span id="an_11:11">11:11</span> Deur die seën van die opregtes kom 'n
stad op, maar deur die mond van die goddelose word dit afgebreek.

<span id="an_11:12">11:12</span> Die verstandelose verag sy naaste, maar
'n verstandige man bly stil.

<span id="an_11:13">11:13</span> Die wat met kwaadsprekery omgaan, maak
'n geheim openbaar, maar hy wat betroubaar is van gees, bedek 'n saak.

<span id="an_11:14">11:14</span> As daar nie goeie oorleg is nie, val 'n
volk; maar in die veelheid van raadgewers is redding.

<span id="an_11:15">11:15</span> Baie sleg word iemand behandel as hy
vir 'n ander borg gestaan het; maar hy wat haat wie die handslag gee, is
veilig.

<span id="an_11:16">11:16</span> 'n Aanvallige vrou verkry eer, en die
geweldenaars verkry rykdom.

<span id="an_11:17">11:17</span> 'n Man wat 'n weldaad bewys, doen goed
aan sy eie siel, maar 'n wreedaard pynig sy eie vlees.

<span id="an_11:18">11:18</span> Die goddelose behaal oneerlike wins,
maar hy wat geregtigheid saai, 'n betroubare loon.

<span id="an_11:19">11:19</span> Ware geregtigheid lei tot die lewe,
maar hy wat die kwaad najaag, jaag na sy dood.

<span id="an_11:20">11:20</span> Die wat verkeerd van hart is, is vir
die HERE 'n gruwel; maar Hy het behae in die wat regskape van wandel is.

<span id="an_11:21">11:21</span> Sekerlik, die slegte bly nie ongestraf
nie; maar die geslag van regverdiges raak vry.

<span id="an_11:22">11:22</span> 'n Goue ring in 'n vark se snuit, so is
'n vrou wat mooi is maar sonder beleid.

<span id="an_11:23">11:23</span> Die begeerte van die regverdiges is net
ten goede, maar die hoop van die goddelose is 'n strafgerig van toorn.

<span id="an_11:24">11:24</span> Daar is een wat ruim uitdeel en nog
meer kry, en een wat terughou meer as wat reg is, maar tot sy gebrek.

<span id="an_11:25">11:25</span> Die siel wat seën, word versadig; en hy
wat laaf, word self ook gelaaf.

<span id="an_11:26">11:26</span> Hy wat koring terughou, hom vloek die
mense; maar seëning kom op die hoof van hom wat koring verkoop.

<span id="an_11:27">11:27</span> Wie die goeie nastreef, soek wat
welgevallig is; maar hy wat die kwaad soek, oor hom sal dit kom.

<span id="an_11:28">11:28</span> Wie op sy rykdom vertrou, dié sal val;
maar die regverdiges sal soos blare uitspruit.

<span id="an_11:29">11:29</span> Wie sy huis in beroering bring, sal
wind erwe, en 'n dwaas word 'n slaaf van hom wat wys van hart is.

<span id="an_11:30">11:30</span> Die vrug van die regverdige is 'n boom
van die lewe, en hy wat siele win, is wys.

<span id="an_11:31">11:31</span> As die regverdige op aarde vergelding
ontvang, hoeveel te meer die goddelose en die sondaar!

<span id="an_12:1">12:1</span> Een wat die tug liefhet, het kennis lief;
maar wie die teregwysing haat, is dom.

<span id="an_12:2">12:2</span> Die goeie verkry 'n welbehae van die
HERE, maar Hy veroordeel 'n slinkse man.

<span id="an_12:3">12:3</span> Geen mens kan deur goddeloosheid bestaan
nie, maar die wortel van die regverdiges wankel nie.

<span id="an_12:4">12:4</span> 'n Deugsame vrou is die kroon van haar
man, maar een wat skande maak, is soos 'n verrotting in sy gebeente.

<span id="an_12:5">12:5</span> Die gedagtes van die regverdiges is wat
reg is, die slim planne van die goddelose is bedrog.

<span id="an_12:6">12:6</span> Die woorde van die goddelose is om te
loer op bloed, maar die mond van die opregtes red hulle.

<span id="an_12:7">12:7</span> Die goddelose mense word omgekeer, en
hulle is daar nie meer nie; maar die huis van die regverdiges bly staan.

<span id="an_12:8">12:8</span> Ooreenkomstig sy insig word 'n man
geprys; maar 'n verkeerde van hart sal verag word.

<span id="an_12:9">12:9</span> Wie gering geag word en 'n slaaf het, is
beter as hy wat hom vernaam aanstel en gebrek aan brood het.

<span id="an_12:10">12:10</span> Die regverdige ken die natuur van sy
dier, maar die barmhartigheid van die goddelose is wreed.

<span id="an_12:11">12:11</span> Wie sy land bewerk, het volop brood;
maar hy wat nietighede najaag, het gebrek aan verstand.

<span id="an_12:12">12:12</span> Die goddelose begeer die vangs van
verkeerde dinge, maar die wortel van die regverdiges lewer vrugte op.

<span id="an_12:13">12:13</span> In die oortreding van die lippe lê daar
'n gevaarlike strik; maar die regverdige ontkom aan die benoudheid.

<span id="an_12:14">12:14</span> Uit die vrug van iemand se mond word hy
versadig met die goeie, en die daad van 'n mens se hande kom op hom
terug.

<span id="an_12:15">12:15</span> Die weg van 'n dwaas is reg in sy eie
oë, maar die wyse luister na raad.

<span id="an_12:16">12:16</span> Die dwaas laat sy drif op die daad
bekend word, maar die skrandere verberg skande.

<span id="an_12:17">12:17</span> Hy wat die waarheid spreek, vertel wat
reg is; maar 'n valse getuie bedrog.

<span id="an_12:18">12:18</span> Daar is een wat onverskillig woorde
uitspreek soos swaardsteke, maar die tong van die wyse is genesing.

<span id="an_12:19">12:19</span> 'n Betroubare lip bestaan vir altyd,
maar 'n valse tong vir 'n oomblik.

<span id="an_12:20">12:20</span> Bedrog is in die hart van die wat
onheil bewerk; maar die wat vrede aanraai, het vreugde.

<span id="an_12:21">12:21</span> Geen enkele onheil tref die regverdige
nie, maar die goddelose is vol ongeluk.

<span id="an_12:22">12:22</span> Valse lippe is vir die HERE 'n gruwel,
maar Hy het 'n welbehae in die wat getrou handel.

<span id="an_12:23">12:23</span> 'n Skrander mens verberg sy kennis,
maar die hart van die dwase roep hulle sotheid uit.

<span id="an_12:24">12:24</span> Die hand van die vlytiges sal heers,
maar traagheid lei tot dwangarbeid.

<span id="an_12:25">12:25</span> Bekommernis in die hart van 'n mens
druk dit neer, maar 'n vriendelike woord vrolik dit op.

<span id="an_12:26">12:26</span> Die regverdige vind sy weide uit, maar
die weg van die goddelose laat hulle dwaal.

<span id="an_12:27">12:27</span> Hy wat traag is, jaag sy wild nie op
nie, maar vlyt is 'n kosbare skat vir 'n mens.

<span id="an_12:28">12:28</span> Op die pad van geregtigheid is lewe, en
die rigting van dié pad is onsterflikheid.

<span id="an_13:1">13:1</span> 'n Wyse seun luister na die tug van die
vader, maar 'n spotter hoor nie na berisping nie.

<span id="an_13:2">13:2</span> Van die vrug van iemand se mond eet hy
die goeie, maar die begeerte van die ontroues is 'n daad van geweld.

<span id="an_13:3">13:3</span> Wie sy mond bewaak, bewaar sy lewe; wie
sy lippe wyd oopmaak, vir hom is daar ondergang.

<span id="an_13:4">13:4</span> Die siel van die luiaard begeer, en daar
is niks nie, maar die siel van die vlytiges word versadig.

<span id="an_13:5">13:5</span> Die regverdige haat leuentaal, maar die
goddelose maak gehaat en handel skandelik.

<span id="an_13:6">13:6</span> Geregtigheid bewaar die regskapene van
wandel, maar goddeloosheid bring die sondaar tot 'n val.

<span id="an_13:7">13:7</span> Daar is een wat hom ryk hou, en hy het
glad niks nie; een wat hom arm hou, en hy het baie goed.

<span id="an_13:8">13:8</span> Die losprys vir die lewe van 'n man is sy
rykdom, maar die arme hoor geen dreigement nie.

<span id="an_13:9">13:9</span> Die lig van die regverdige brand vrolik,
maar die lamp van die goddelose gaan dood.

<span id="an_13:10">13:10</span> Vermetelheid gee net getwis af; maar by
die wat hulle laat raai, is wysheid.

<span id="an_13:11">13:11</span> Goed wat uit niks verkry is, word
minder; maar hy wat met die hand bymekaarmaak, kry altyd meer.

<span id="an_13:12">13:12</span> 'n Uitgestelde hoop maak die hart siek;
maar 'n wens wat uitkom, is 'n lewensboom.

<span id="an_13:13">13:13</span> Wie die Woord verag, moet dit ontgelde;
maar hy wat die gebod vrees, ontvang vergelding.

<span id="an_13:14">13:14</span> Die onderrig van die wyse is 'n fontein
van die lewe, om die strikke van die dood te ontwyk.

<span id="an_13:15">13:15</span> 'n Goeie verstand verskaf guns, maar
die weg van die ontroues is hard.

<span id="an_13:16">13:16</span> Elke skrandere handel met kennis, maar
die dwaas strooi sotheid rond.

<span id="an_13:17">13:17</span> 'n Goddelose boodskapper val in die
ongeluk, maar 'n betroubare boodskapper is 'n gerusstelling.

<span id="an_13:18">13:18</span> Armoede en skande is vir hom wat die
tug verwerp; maar hy wat die teregwysing in ag neem, word geëer.

<span id="an_13:19">13:19</span> 'n Vervulde wens is soet vir die siel,
maar om af te wyk van die kwaad, is 'n gruwel vir die dwase.

<span id="an_13:20">13:20</span> Gaan met die wyse om, dan word jy wys;
maar hy wat met dwase verkeer, versleg.

<span id="an_13:21">13:21</span> Die onheil vervolg die sondaars, maar
Hy sal die regverdiges met goed vergelde.

<span id="an_13:22">13:22</span> 'n Goeie mens laat sy kindskinders
erwe, maar die vermoë van die sondaar word vir die regverdige weggebêre.

<span id="an_13:23">13:23</span> Die braakland van die armes lewer
oorvloedig spys op, maar daar is wat deur ongeregtigheid verlore gaan.

<span id="an_13:24">13:24</span> Wie sy roede terughou, haat sy seun;
maar hy wat hom liefhet, besoek hom met tugtiging.

<span id="an_13:25">13:25</span> Die regverdige eet totdat hy versadig
is; maar die maag van die goddelose ly gebrek.

<span id="an_14:1">14:1</span> Die wysheid van die vroue bou die huis,
maar die sotheid breek dit met eie hande af.

<span id="an_14:2">14:2</span> Wie in sy opregtheid wandel, vrees die
HERE; maar hy wat verkeerd is in sy weë, verag Hom.

<span id="an_14:3">14:3</span> In die mond van die sot is 'n roede vir
sy trots, maar die lippe van die wyse bewaar hulle.

<span id="an_14:4">14:4</span> Waar geen beeste is nie, is die krip
leeg, maar deur die krag van die os is die inkomste baie.

<span id="an_14:5">14:5</span> 'n Betroubare getuie lieg nie, maar 'n
valse getuie strooi leuens uit.

<span id="an_14:6">14:6</span> Die spotter soek wysheid, en dit is nie
daar nie; maar vir die verstandige is kennis maklik.

<span id="an_14:7">14:7</span> Gaan weg voor 'n dwase man, want jy het
daar niks gemerk van die lippe van kennis nie.

<span id="an_14:8">14:8</span> Die wysheid van die skrandere is om sy
weg te verstaan, maar die sotheid van die dwase is bedrog.

<span id="an_14:9">14:9</span> Die skuldoffer spot met die dwase, maar
tussen die opregtes is daar welwillendheid.

<span id="an_14:10">14:10</span> Die hart ken sy eie verdriet, en in sy
blydskap kan 'n ander hom nie meng nie.

<span id="an_14:11">14:11</span> Die huis van die goddelose word
verdelg, maar die tent van die opregtes bloei.

<span id="an_14:12">14:12</span> Daar is 'n weg wat vir 'n mens reg lyk,
maar die einde daarvan is weë van die dood.

<span id="an_14:13">14:13</span> Ook onder gelag kan die hart pyn ly, en
die einde van so 'n blydskap is bekommernis.

<span id="an_14:14">14:14</span> Uit sy eie wandel word die verkeerde
van hart versadig, maar die goeie man uit syne.

<span id="an_14:15">14:15</span> Die eenvoudige glo elke woord, maar die
skrandere let op sy voetstappe.

<span id="an_14:16">14:16</span> Die wyse vrees en wyk af van die kwaad,
maar die dwaas bruis op en is vol selfvertroue.

<span id="an_14:17">14:17</span> Wie kortgebonde is, begaan sotheid; en
'n slinkse man word gehaat.

<span id="an_14:18">14:18</span> Die eenvoudiges verkry sotheid as 'n
erfenis, maar die skranderes word met kennis gekroon.

<span id="an_14:19">14:19</span> Die slegtes moet buig voor die goeies,
en die goddelose by die poorte van die regverdige.

<span id="an_14:20">14:20</span> Die arme word selfs deur sy naaste
gehaat, maar die vriende van die ryke is talryk.

<span id="an_14:21">14:21</span> Wie sy naaste verag, doen sonde; maar
hy wat medelyde het met die ellendiges, hy is gelukkig.

<span id="an_14:22">14:22</span> Verdwaal hulle nie wat onheil bewerk
nie? Maar liefde en trou is vir die wat die goeie bewerk.

<span id="an_14:23">14:23</span> In enige moeitevolle arbeid is
voordeel, maar praatjies is net tot gebrek.

<span id="an_14:24">14:24</span> Die kroon van die wyse is hulle rykdom,
die sotheid van die dwase bly sotheid.

<span id="an_14:25">14:25</span> 'n Betroubare getuie red lewens, maar
hy wat leuens uitstrooi, is bedrog.

<span id="an_14:26">14:26</span> In die vrees van die HERE lê 'n sterk
sekerheid, ook vir die kinders van 'n sodanige sal daar 'n toevlug wees.

<span id="an_14:27">14:27</span> Die vrees van die HERE is 'n fontein
van die lewe, om van die strikke van die dood af te wyk.

<span id="an_14:28">14:28</span> In die menigte van die volk lê die
heerlikheid van die koning, maar in die gebrek aan mense die ondergang
van die vors.

<span id="an_14:29">14:29</span> Die lankmoedige is groot van verstand,
maar die kortgebondene behaal sotheid.

<span id="an_14:30">14:30</span> 'n Rustige hart is die lewe vir die
vlees, maar hartstog 'n verrotting vir die gebeente.

<span id="an_14:31">14:31</span> Wie die geringe verdruk, versmaad sy
Maker, maar hy wat hom oor die behoeftige ontferm, eer Hom.

<span id="an_14:32">14:32</span> In sy ongeluk word die goddelose
omgestoot, maar die regverdige vind 'n toevlug by sy dood.

<span id="an_14:33">14:33</span> Wysheid rus in die hart van die
verstandige, word selfs rugbaar te midde van die dwase.

<span id="an_14:34">14:34</span> Geregtigheid verhoog 'n volk, maar die
sonde is 'n skandvlek vir die nasies.

<span id="an_14:35">14:35</span> Die welbehae van die koning is vir 'n
verstandige dienaar, maar een wat skande maak, is 'n voorwerp van sy
grimmigheid.

<span id="an_15:1">15:1</span> 'n Sagte antwoord keer die grimmigheid
af, maar 'n krenkende woord laat die toorn opkom.

<span id="an_15:2">15:2</span> Die tong van die wyse getuig van grondige
kennis, maar die mond van die dwase laat sotheid uitborrel.

<span id="an_15:3">15:3</span> Op elke plek is die oë van die HERE, en
hulle beskou opmerksaam die slegtes en die goeies.

<span id="an_15:4">15:4</span> Sagtheid van tong is 'n lewensboom, maar
valsheid daarin is verbreking in die gees.

<span id="an_15:5">15:5</span> Die sot verag die tug van sy vader, maar
hy wat op die teregwysing ag gee, word wys.

<span id="an_15:6">15:6</span> In die huis van die regverdige is 'n
groot skat, maar in die inkomste van die goddelose is verwarring.

<span id="an_15:7">15:7</span> Die lippe van die wyse strooi kennis uit,
maar die hart van die dwase is nie reg nie.

<span id="an_15:8">15:8</span> Die offer van die goddelose is vir die
HERE 'n gruwel, maar die gebed van die opregtes is Hom welgevallig.

<span id="an_15:9">15:9</span> Die wandel van die goddelose is vir die
HERE 'n gruwel, maar hom wat geregtigheid najaag, het Hy lief.

<span id="an_15:10">15:10</span> 'n Strenge tugtiging is daar vir hom
wat die pad verlaat; hy wat die teregwysing haat, sal sterwe.

<span id="an_15:11">15:11</span> Die doderyk en die plek van vertering
lê oop voor die HERE, hoeveel te meer die harte van die mensekinders!

<span id="an_15:12">15:12</span> Die spotter hou nie daarvan dat 'n mens
hom bestraf nie, hy gaan nie na die wyse toe nie.

<span id="an_15:13">15:13</span> 'n Vrolike hart maak die aangesig bly,
maar by verdriet van die hart is die gees neerslagtig.

<span id="an_15:14">15:14</span> Die hart van die verstandige soek na
kennis, maar die mond van die dwase gaan met sotheid om.

<span id="an_15:15">15:15</span> Al die dae van die bedrukte is sleg,
maar die vrolike van hart het gedurigdeur fees.

<span id="an_15:16">15:16</span> Liewer 'n bietjie in die vrees van die
HERE, as 'n groot skat en onrus daarby.

<span id="an_15:17">15:17</span> Liewer 'n porsie groente waar liefde by
is, as 'n vetgevoerde bees en haat daarby.

<span id="an_15:18">15:18</span> 'n Driftige man verwek twis, maar die
lankmoedige laat die geskil bedaar.

<span id="an_15:19">15:19</span> Die weg van die luiaard is soos 'n
heining van dorings, maar die pad van die opregtes is reggemaak.

<span id="an_15:20">15:20</span> 'n Wyse seun verbly sy vader, maar 'n
dwase mens verag sy moeder.

<span id="an_15:21">15:21</span> Sotheid is 'n vreugde vir die
verstandelose, maar 'n man van verstand wandel reguit.

<span id="an_15:22">15:22</span> Planne misluk sonder beraadslaging,
maar deur die veelheid van raadgewers kom dit tot stand.

<span id="an_15:23">15:23</span> 'n Man het blydskap in die regte
antwoord van sy mond, en hoe goed is 'n woord op sy tyd!

<span id="an_15:24">15:24</span> Die pad van die lewe gaan vir die
verstandige na bowe, sodat hy die doderyk daaronder ontwyk.

<span id="an_15:25">15:25</span> Die HERE ruk die huis van die
trotsaards om, maar die grenslyn van die weduwee stel Hy vas.

<span id="an_15:26">15:26</span> Die planne van die slegte is vir die
HERE 'n gruwel, maar vriendelike woorde is rein.

<span id="an_15:27">15:27</span> Wie onregverdige wins maak, bring sy
huis in beroering; maar hy wat geskenke haat, sal lewe.

<span id="an_15:28">15:28</span> Die hart van die regverdige dink ná om
te antwoord, maar die mond van die goddelose laat slegte dinge
uitborrel.

<span id="an_15:29">15:29</span> Die HERE is ver van die goddelose, maar
die gebed van die regverdiges hoor Hy.

<span id="an_15:30">15:30</span> Stralende oë verbly die hart; 'n goeie
tyding maak die gebeente vet.

<span id="an_15:31">15:31</span> Die oor wat na die teregwysing tot die
lewe luister, sal onder die wyse vertoef.

<span id="an_15:32">15:32</span> Hy wat die tug verwerp, ag sy eie lewe
gering; maar hy wat na die teregwysing luister, verkry verstand.

<span id="an_15:33">15:33</span> Die vrees van die HERE is die tug van
die wysheid, en nederigheid gaan aan die eer vooraf.

<span id="an_16:1">16:1</span> Die planne van die hart is van die mens,
maar die antwoord van die tong kom van die HERE.

<span id="an_16:2">16:2</span> Al die weë van 'n man is suiwer in sy oë,
maar die HERE toets die geeste.

<span id="an_16:3">16:3</span> Laat jou werke aan die HERE oor, dan sal
jou planne uitgevoer word.

<span id="an_16:4">16:4</span> Alles het die HERE gemaak vir sy doel,
ja, ook die goddelose vir die dag van onheil.

<span id="an_16:5">16:5</span> Elke hoogmoedige van hart is vir die HERE
'n gruwel; sekerlik, hy sal nie ongestraf bly nie.

<span id="an_16:6">16:6</span> Deur liefde en trou word die skuld
versoen, en deur die vrees van die HERE wyk 'n mens af van die kwaad.

<span id="an_16:7">16:7</span> As die HERE behae het in die weë van 'n
man, dan laat Hy selfs sy vyande met hom vrede hou.

<span id="an_16:8">16:8</span> Liewer 'n bietjie met geregtigheid, as 'n
menigte van inkomste met onreg.

<span id="an_16:9">16:9</span> Die hart van die mens dink sy weg uit,
maar die HERE rig sy voetstappe.

<span id="an_16:10">16:10</span> Die beslissing is op die lippe van die
koning; in die regspraak handel sy mond nie ontrou nie.

<span id="an_16:11">16:11</span> 'n Regte weegtoestel en weegskaal kom
van die HERE, al die weegstene in die sak is sy werk.

<span id="an_16:12">16:12</span> Dit is 'n gruwel vir konings om
goddeloosheid te doen, want deur geregtigheid word die troon bevestig.

<span id="an_16:13">16:13</span> Die konings het behae in regverdige
lippe, en hulle het hóm lief wat regte dinge spreek.

<span id="an_16:14">16:14</span> Die grimmigheid van die koning is soos
boodskappers van die dood, maar 'n wyse man bring dit tot bedaring.

<span id="an_16:15">16:15</span> In die vriendelike blik van die koning
is lewe, en sy welgevalle is soos 'n wolk van die laat reëns.

<span id="an_16:16">16:16</span> Hoeveel beter is dit om wysheid te
verkry as goud, en verkiesliker om verstand te verwerf as silwer.

<span id="an_16:17">16:17</span> Die gemaakte pad van die opregtes is om
van die kwaad af te wyk; hy wat op sy wandel ag gee, bewaar sy lewe.

<span id="an_16:18">16:18</span> Trotsheid kom voor die verbreking, en
hoogmoed kom voor die val.

<span id="an_16:19">16:19</span> Dit is beter om nederig van gees te
wees saam met die ootmoediges as om buit te verdeel met die trotsaards.

<span id="an_16:20">16:20</span> Wie ag gee op die Woord, sal die goeie
vind; en hy wat op die HERE vertrou, is gelukkig.

<span id="an_16:21">16:21</span> 'n Wyse van hart word verstandig
genoem, en soetheid van lippe vermeerder die lering.

<span id="an_16:22">16:22</span> 'n Fontein van die lewe is die verstand
vir sy besitter, maar die tugtiging van die sotte is sotheid.

<span id="an_16:23">16:23</span> Die hart van die wyse maak sy mond
verstandig en vermeerder die lering op sy lippe.

<span id="an_16:24">16:24</span> Vriendelike woorde is soos 'n
heuningkoek: soet vir die siel en 'n genesing vir die gebeente.

<span id="an_16:25">16:25</span> Daar is 'n weg wat vir 'n mens reg lyk,
maar die einde daarvan is weë van die dood.

<span id="an_16:26">16:26</span> Die honger van die werksman arbei vir
hom, want sy mond jaag hom aan.

<span id="an_16:27">16:27</span> 'n Deugniet grawe 'n kuil van onheil,
en op sy lippe is soos 'n brandende vuur.

<span id="an_16:28">16:28</span> 'n Man van valse streke saai tweedrag,
en 'n kwaadstoker skei vriende van mekaar.

<span id="an_16:29">16:29</span> 'n Man van geweld verlei sy naaste en
lei hom op 'n weg wat nie goed is nie.

<span id="an_16:30">16:30</span> Hy wat sy oë toemaak om valsheid te
bedink, wat sy lippe vasknyp, het die kwaad alreeds gedoen.

<span id="an_16:31">16:31</span> Grysheid is 'n sierlike kroon; dit word
gevind op die weg van geregtigheid.

<span id="an_16:32">16:32</span> Die lankmoedige is beter as 'n held; en
hy wat sy gees beheers, as een wat 'n stad inneem.

<span id="an_16:33">16:33</span> In die skoot word die lot gewerp, maar
elke beslissing daarvan kom van die HERE.

<span id="an_17:1">17:1</span> Beter is 'n stuk droë brood en rus daarby
as 'n huis vol offermaaltye met getwis.

<span id="an_17:2">17:2</span> 'n Verstandige dienaar sal heers oor 'n
seun wat skande maak, en onder die broers sal hy die erfenis verdeel.

<span id="an_17:3">17:3</span> Die smeltkroes is vir die silwer en die
oond vir die goud, maar die HERE toets die harte.

<span id="an_17:4">17:4</span> Die kwaaddoener gee ag op 'n bedrieglike
lip, 'n leuenaar luister na 'n tong wat onheil stig.

<span id="an_17:5">17:5</span> Hy wat die arme bespot, versmaad sy
Maker; hy wat bly is oor 'n ongeluk, sal nie ongestraf bly nie.

<span id="an_17:6">17:6</span> Kindskinders is 'n kroon vir grysaards,
en vir die kinders is hulle vader 'n eer.

<span id="an_17:7">17:7</span> Aanmatigende taal pas nie by 'n dwaas
nie, hoeveel minder leuentaal by 'n edele!

<span id="an_17:8">17:8</span> Kosbare edelgesteentes is die
omkoopgeskenk in die oë van sy besitter; oral waar hy heengaan, sal hy
slaag.

<span id="an_17:9">17:9</span> Wie 'n oortreding bedek, soek liefde;
maar hy wat 'n saak weer ophaal, skei vriende van mekaar.

<span id="an_17:10">17:10</span> 'n Berisping gaan by 'n verstandige
dieper in as om 'n dwaas honderd maal te slaan.

<span id="an_17:11">17:11</span> Die wederstrewige soek net onheil, maar
'n wrede boodskapper word teen hom uitgestuur.

<span id="an_17:12">17:12</span> Laat 'n beer wat van kleintjies beroof
is, 'n mens ontmoet, maar nie 'n dwaas in sy sotheid nie.

<span id="an_17:13">17:13</span> Hy wat kwaad vir goed vergelde, die
kwaad sal uit sy huis nie wyk nie.

<span id="an_17:14">17:14</span> Die begin van 'n onenigheid is soos
water wat jy laat deurbreek; daarom, laat die twis vaar voordat dit
losbreek.

<span id="an_17:15">17:15</span> Hy wat die goddelose regverdig verklaar
en die regverdige skuldig verklaar, hulle altwee is vir die HERE 'n
gruwel.

<span id="an_17:16">17:16</span> Waarom tog is daar geld in die hand van
'n dwaas om wysheid te koop terwyl hy geen verstand het nie?

<span id="an_17:17">17:17</span> Die vriend het altyd lief, en die broer
word gebore met die oog op die nood.

<span id="an_17:18">17:18</span> Dit is 'n verstandelose mens wat
handslag gee, wat borg staan vir sy naaste.

<span id="an_17:19">17:19</span> Wie twis liefhet, het oortreding lief;
hy wat sy deur hoog maak, soek verbreking.

<span id="an_17:20">17:20</span> Wie verkeerd van hart is, vind die
goeie nie; en hy wat vals is met sy tong, val in die ongeluk.

<span id="an_17:21">17:21</span> Hy wat 'n dwaas verwek, vir hom sal dit
'n bekommernis word; en die vader van die dwaas sal nie bly wees nie.

<span id="an_17:22">17:22</span> 'n Vrolike hart bevorder die genesing,
maar 'n verslae gees laat die gebeente uitdroog.

<span id="an_17:23">17:23</span> Die goddelose neem 'n omkoopgeskenk aan
wat uit die boesem kom om die paaie van die reg te buig.

<span id="an_17:24">17:24</span> Die verstandige hou die wysheid voor
oë, maar die oë van die dwaas is by die einde van die aarde.

<span id="an_17:25">17:25</span> 'n Dwase seun is 'n verdriet vir sy
vader en bitter smart vir haar wat hom gebaar het.

<span id="an_17:26">17:26</span> Is dit alreeds nie goed om die
regverdige te beboet nie--om edeles te slaan is onbetaamlik.

<span id="an_17:27">17:27</span> Wie sy woorde inhou, besit kennis; en
hy wat kalm is van gees, is 'n man van verstand.

<span id="an_17:28">17:28</span> Selfs 'n sot sal as hy swyg, vir wys
gereken word; as hy sy lippe toehou, vir verstandig.

<span id="an_18:1">18:1</span> Hy wat hom afskei, soek sy eie begeerte;
hy bestry alles wat waarlik tot voordeel strek.

<span id="an_18:2">18:2</span> Die dwaas het geen behae in
verstandigheid nie, maar net daarin dat sy hart openbaar word.

<span id="an_18:3">18:3</span> As die goddelose kom, kom ook veragting;
en saam met die skande, versmading.

<span id="an_18:4">18:4</span> Die woorde van 'n man se mond is diep
waters, 'n stroom wat bruis, 'n fontein van wysheid.

<span id="an_18:5">18:5</span> Om vir die goddelose partydig te wees, om
die regverdige in die gereg weg te stoot, is nie goed nie.

<span id="an_18:6">18:6</span> Die lippe van die dwaas kom met getwis,
en sy mond roep na slae.

<span id="an_18:7">18:7</span> Die mond van die dwaas is sy ondergang en
sy lippe 'n strik vir sy lewe.

<span id="an_18:8">18:8</span> Die woorde van die kwaadstoker is soos
lekkernye, en dit gly af na die kamers van die binneste.

<span id="an_18:9">18:9</span> Alreeds hy wat hom slap hou in sy werk,
hy is 'n broer van 'n verwoester.

<span id="an_18:10">18:10</span> Die Naam van die HERE is 'n sterk
toring; die regverdige hardloop daarin en word beskut.

<span id="an_18:11">18:11</span> Die goed van die ryke is sy sterk stad
en soos 'n steil muur in sy verbeelding.

<span id="an_18:12">18:12</span> Voor die verbreking is die mens se hart
hoogmoedig, maar nederigheid gaan aan die eer vooraf.

<span id="an_18:13">18:13</span> Hy wat antwoord gee voordat hy gehoor
het, vir hom sal dit 'n sotheid en 'n skande wees.

<span id="an_18:14">18:14</span> Die gees van 'n man ondersteun hom in
sy krankheid; maar 'n verslae gees--wie kan dit opbeur?

<span id="an_18:15">18:15</span> Die hart van die verstandige verwerf
kennis, en die oor van wyse soek na kennis.

<span id="an_18:16">18:16</span> Die geskenk van iemand maak vir hom
ruimte en bring hom in die teenwoordigheid van die aansienlikes.

<span id="an_18:17">18:17</span> Hy wat die eerste in sy regsaak is, het
reg; maar sy naaste kom en ondersoek hom terdeë.

<span id="an_18:18">18:18</span> Die lot laat die geskille ophou en maak
sterkes uitmekaar.

<span id="an_18:19">18:19</span> 'n Broer teen wie oortree is, is erger
as 'n sterk stad; en geskille is soos die grendel van 'n paleis.

<span id="an_18:20">18:20</span> Van die vrug van iemand se mond word sy
maag versadig; hy word versadig van die opbrings van sy lippe.

<span id="an_18:21">18:21</span> Dood en lewe is in die mag van die
tong; en elkeen wat dit graag gebruik, sal die vrug daarvan eet.

<span id="an_18:22">18:22</span> Wie 'n vrou gevind het, het iets goeds
gevind en 'n welgevalle van die HERE verkry.

<span id="an_18:23">18:23</span> Die arme spreek smekinge, maar die ryke
antwoord harde dinge.

<span id="an_18:24">18:24</span> 'n Man met baie vriende word geruïneer,
maar daar is 'n vriend wat sterker aanhang as 'n broer.

<span id="an_19:1">19:1</span> 'n Arme wat in sy regskapenheid wandel,
is beter as 'n verkeerde van lippe en daarby 'n dwaas.

<span id="an_19:2">19:2</span> Selfs ywer is sonder kennis nie goed nie;
en hy wat haastig is met die voete, trap mis.

<span id="an_19:3">19:3</span> 'n Mens se sotheid bederwe sy weg, maar
sy hart is vertoorn op die HERE.

<span id="an_19:4">19:4</span> Goed bring baie vriende aan, maar die
arme word deur sy vriend verlaat.

<span id="an_19:5">19:5</span> 'n Valse getuie bly nie ongestraf nie, en
hy wat leuens uitstrooi, sal nie vrykom nie.

<span id="an_19:6">19:6</span> Baie soek die guns van die edele, en die
man van geskenke het 'n hoop vriende.

<span id="an_19:7">19:7</span> Al die broers van die arme haat hom;
hoeveel te meer hou sy vriende hulle ver van hom af! Hy jaag agter hulle
aan met woorde--weg is hulle!

<span id="an_19:8">19:8</span> Wie verstand verkry, het sy lewe lief; hy
wat insig bewaar, sal die goeie vind.

<span id="an_19:9">19:9</span> 'n Valse getuie bly nie ongestraf nie, en
hy wat leuens uitstrooi, kom om.

<span id="an_19:10">19:10</span> Weelde pas nie vir 'n dwaas nie,
hoeveel minder vir 'n kneg om oor vorste te heers!

<span id="an_19:11">19:11</span> Die verstand van 'n mens maak hom
lankmoedig, en dit is vir hom 'n eer om die oortreding te vergewe.

<span id="an_19:12">19:12</span> Die grimmigheid van 'n koning is soos
die gebrom van 'n jong leeu, maar sy welgevalle is soos dou op die
plante.

<span id="an_19:13">19:13</span> 'n Dwase seun is 'n ramp vir sy vader,
en die gekyf van 'n vrou is 'n aanhoudende gedrup.

<span id="an_19:14">19:14</span> Huis en goed is 'n erfenis van die
vaders, maar 'n verstandige vrou is van die HERE.

<span id="an_19:15">19:15</span> Luiheid laat in 'n diep slaap val, en
een wat traag is, moet honger ly.

<span id="an_19:16">19:16</span> Wie die gebod hou, bewaar sy lewe; hy
wat sy weë nie ag nie, sal sterwe.

<span id="an_19:17">19:17</span> Wie hom ontferm oor die arme, leen aan
die HERE; en Hy sal hom sy weldaad vergelde.

<span id="an_19:18">19:18</span> Tugtig jou seun, want daar is hoop;
maar laat dit nie in jou opkom om hom dood te maak nie.

<span id="an_19:19">19:19</span> Hy wat groot van woede is, sal die
straf dra; want as jy wil red, dan maak jy dit nog erger.

<span id="an_19:20">19:20</span> Luister na raad en neem tug aan, sodat
jy in die vervolg wys kan wees.

<span id="an_19:21">19:21</span> Baie planne is in 'n man se hart, maar
die raad van die HERE, dié sal bestaan.

<span id="an_19:22">19:22</span> Die kostelike besit van 'n mens is sy
weldadigheid; en liewer 'n arme as 'n leuenagtige man.

<span id="an_19:23">19:23</span> Die vrees van die HERE is tot die lewe;
en versadig bring 'n mens die nag deur, sonder om deur 'n onheil besoek
te word.

<span id="an_19:24">19:24</span> Steek die luiaard sy hand in die
skottel, dan bring hy dit nie eens na sy mond terug nie.

<span id="an_19:25">19:25</span> Slaan jy die spotter, dan word die
eenvoudige bedagsaam; maar bestraf jy die verstandige, dan sal hy kennis
verkry.

<span id="an_19:26">19:26</span> Hy wat sy vader geweld aandoen en sy
moeder wegjaag, is 'n seun wat skande maak en skandelik handel.

<span id="an_19:27">19:27</span> Hou op, my seun, om na tug te luister,
terwyl jy tog afdwaal van die woorde van kennis.

<span id="an_19:28">19:28</span> 'n Deugniet wat getuienis gee, spot met
die reg, en die mond van die goddelose verslind onreg.

<span id="an_19:29">19:29</span> Vir die spotters staan strafgerigte
klaar en slae vir die rug van die dwase.

<span id="an_20:1">20:1</span> Die wyn is 'n spotter, en sterk drank 'n
lawaaimaker; en elkeen wat daardeur bedwelmd raak, is nie wys nie.

<span id="an_20:2">20:2</span> Die dreiging van die koning is soos die
gebrom van 'n jong leeu; wie hom vertoorn, verbeur sy lewe.

<span id="an_20:3">20:3</span> Dit is 'n eer vir 'n man om van twis weg
te bly, maar elke sot breek los.

<span id="an_20:4">20:4</span> In die herfs ploeg die luiaard nie; en
verlang hy iets in die oestyd, dan is daar niks nie.

<span id="an_20:5">20:5</span> Die raad in die hart van 'n man mag diep
waters wees, 'n man van verstand sal dit tog uitskep.

<span id="an_20:6">20:6</span> Baie mense roem hulle eie welwillendheid,
maar wie vind 'n betroubare man?

<span id="an_20:7">20:7</span> Wie in sy regskapenheid wandel as 'n
regverdige--gelukkig is sy kinders ná hom.

<span id="an_20:8">20:8</span> 'n Koning wat op die regterstoel sit, wan
met sy oë alles uit wat sleg is.

<span id="an_20:9">20:9</span> Wie kan sê: Ek het my hart suiwer gehou,
ek is rein van my sonde?

<span id="an_20:10">20:10</span> Twee soorte gewig, twee soorte
maat--hulle altwee is vir die HERE 'n gruwel.

<span id="an_20:11">20:11</span> Die seun laat hom alreeds aan sy
handelinge ken, of sy handelwyse suiwer en of dit reg is.

<span id="an_20:12">20:12</span> 'n Oor wat hoor, en 'n oog wat
sien--die HERE het hulle altwee gemaak.

<span id="an_20:13">20:13</span> Moenie die slaap liefhê, sodat jy arm
word nie; maak jou oë oop, dat jy jou met brood kan versadig.

<span id="an_20:14">20:14</span> Sleg, sleg! sê die koper; maar as hy
wegloop, beroem hy hom.

<span id="an_20:15">20:15</span> Daar is goud en 'n menigte korale, maar
'n kosbare sieraad is die lippe van kennis.

<span id="an_20:16">20:16</span> Neem sy kleed weg, want hy het vir 'n
ander borg gestaan, en neem hom as pand vir die vreemdes.

<span id="an_20:17">20:17</span> Soet is vir 'n mens die brood van
bedrog, maar daarna word sy mond vol gruisklippertjies.

<span id="an_20:18">20:18</span> Planne kom deur beraadslaging tot
stand; voer dan oorlog met goeie oorleg.

<span id="an_20:19">20:19</span> Wie met kwaadsprekery omgaan, maak 'n
geheim openbaar; laat jou dus nie in met een wat sy lippe laat oopstaan
nie.

<span id="an_20:20">20:20</span> Wie sy vader of sy moeder vloek, sy
lamp gaan in pikdonker dood.

<span id="an_20:21">20:21</span> 'n Besit wat by die begin haastig
bymekaargeskraap is--die einde daarvan sal tog nie geseënd wees nie.

<span id="an_20:22">20:22</span> Moenie sê: Ek wil die kwaad vergelde
nie! Wag op die HERE, dat Hy jou help.

<span id="an_20:23">20:23</span> Twee soorte gewig is vir die HERE 'n
gruwel, en 'n valse weegskaal is nie goed nie.

<span id="an_20:24">20:24</span> Die voetstappe van 'n man hang van die
HERE af: hoe sou 'n mens dan sy weg verstaan?

<span id="an_20:25">20:25</span> Dit is vir die mens 'n strik dat hy
onbedagsaam sê: Heilig! om dan eers ná die geloftes te oorweeg.

<span id="an_20:26">20:26</span> 'n Wyse koning wan die goddelose uit en
laat die dorswiel oor hulle draai.

<span id="an_20:27">20:27</span> Die gees van die mens is 'n lamp van
die HERE, dit deursoek al die kamers van die binneste.

<span id="an_20:28">20:28</span> Liefde en trou behoed die koning, en
deur liefde stut hy sy troon.

<span id="an_20:29">20:29</span> Die sieraad van die jongmanne is hulle
krag, en die versiersel van grysaards is grys hare.

<span id="an_20:30">20:30</span> Bloedige wonde suiwer die kwaad uit en
slae die kamers van die binneste.

<span id="an_21:1">21:1</span> Die koning se hart is in die hand van die
HERE soos waterstrome: Hy lei dit waarheen Hy wil.

<span id="an_21:2">21:2</span> Elke weg van 'n mens is reg in sy oë,
maar die HERE toets die harte.

<span id="an_21:3">21:3</span> Om geregtigheid en reg te doen, is vir
die HERE verkiesliker as offers.

<span id="an_21:4">21:4</span> Hoogheid van oë en trotsheid van
hart--die glans van die goddelose is sonde.

<span id="an_21:5">21:5</span> Die planne van die vlytige is net tot
voordeel, maar elkeen wat oorhaastig is, kom net tot gebrek.

<span id="an_21:6">21:6</span> Die verwerwing van skatte deur 'n valse
tong is 'n verwaaide asem--dodelike valstrikke.

<span id="an_21:7">21:7</span> Die gewelddadigheid van die goddelose
sleep hulle weg, want hulle weier om reg te doen.

<span id="an_21:8">21:8</span> Gekronkeld is die weg van 'n skuldige
mens; maar die reine--sy handeling is reg.

<span id="an_21:9">21:9</span> Dit is beter om op die hoek van 'n dak te
woon as by 'n twisgierige vrou en 'n gemeenskaplike huis.

<span id="an_21:10">21:10</span> Die siel van die goddelose begeer die
kwaad; sy naaste vind in sy oë geen genade nie.

<span id="an_21:11">21:11</span> As 'n mens 'n spotter straf, word die
eenvoudige bedagsaam; en as 'n mens 'n wyse onderrig, neem hy self
kennis aan.

<span id="an_21:12">21:12</span> Die regverdige let op die huis van die
goddelose; Hy stort die goddelose in die ongeluk.

<span id="an_21:13">21:13</span> Wie sy oor toestop vir die geskreeu van
die arme, hy sal self ook roep en nie verhoor word nie.

<span id="an_21:14">21:14</span> 'n Geskenk in die geheim bring die
toorn tot bedaring en 'n geskenk in die skoot die heftige woede.

<span id="an_21:15">21:15</span> Vreugde is dit vir die regverdige om
reg te doen, maar 'n verskrikking vir die werkers van ongeregtigheid.

<span id="an_21:16">21:16</span> 'n Mens wat afdwaal van die pad van
verstand, sal in die vergadering van die skimme rus.

<span id="an_21:17">21:17</span> Wie van vrolikheid hou, is 'n man van
gebrek; hy wat van wyn en olie hou, sal nie ryk word nie.

<span id="an_21:18">21:18</span> Die goddelose is 'n losprys vir die
regverdige, en in die plek van die opregtes kom die ontroue.

<span id="an_21:19">21:19</span> Dit is beter om in 'n woeste land te
woon as by 'n twisgierige vrou en ergernis.

<span id="an_21:20">21:20</span> 'n Kosbare skat en olie is in die
woning van die regverdige, maar 'n dwase mens bring dit deur.

<span id="an_21:21">21:21</span> Wie geregtigheid en weldadigheid
najaag, sal die lewe, geregtigheid en eer vind.

<span id="an_21:22">21:22</span> Die wyse beklim die stad van die helde
en gooi die vesting neer waar dit op vertrou.

<span id="an_21:23">21:23</span> Hy wat sy mond en sy tong bewaar,
bewaar sy siel van benoudhede.

<span id="an_21:24">21:24</span> 'n Vermetele, 'n trotsaard word 'n
spotter genoem, een wat in oormaat van vermetelheid handel.

<span id="an_21:25">21:25</span> Die begeerte van die luiaard sal hom
doodmaak, want sy hande weier om te werk;

<span id="an_21:26">21:26</span> die hele dag deur word daar dringend
begeer, maar die regverdige gee en hou nie terug nie.

<span id="an_21:27">21:27</span> Die offer van die goddelose is 'n
gruwel; hoeveel te meer as hulle dit met skandelike bedoeling bring.

<span id="an_21:28">21:28</span> 'n Leuenagtige getuie kom om; maar 'n
man wat goed toeluister, spreek vir altyd.

<span id="an_21:29">21:29</span> Die goddelose trek 'n onbeskaamde
gesig, maar die opregte gee aan sy weë die regte rigting.

<span id="an_21:30">21:30</span> Daar is geen wysheid, en daar is geen
verstand, en daar is geen raad teenoor die HERE nie.

<span id="an_21:31">21:31</span> Die perd word reggemaak vir die dag van
die geveg, maar die oorwinning is deur die HERE.

<span id="an_22:1">22:1</span> 'n Naam is verkiesliker as groot rykdom,
guns beter as silwer en as goud.

<span id="an_22:2">22:2</span> Rykes en armes ontmoet mekaar, die HERE
het hulle almal gemaak.

<span id="an_22:3">22:3</span> 'n Skrander mens sien die onheil en
verberg hom, maar die eenvoudiges gaan verder en word gestraf.

<span id="an_22:4">22:4</span> Die loon van nederigheid is die vrees van
die HERE, is rykdom en eer en die lewe.

<span id="an_22:5">22:5</span> Dorings, vangnette lê op die pad van die
verkeerde; hy wat sy siel wil bewaar, bly ver weg daarvandaan.

<span id="an_22:6">22:6</span> Oefen die seun volgens die eis van sy
weg; dan sal hy, ook as hy oud word, daar nie van afwyk nie.

<span id="an_22:7">22:7</span> Die ryke heers oor die armes, en hy wat
leen, is 'n slaaf van die man wat uitleen.

<span id="an_22:8">22:8</span> Wie onreg saai, sal onheil maai; en die
stok van sy grimmigheid sal verdwyn.

<span id="an_22:9">22:9</span> Wie vriendelik is, hy word geseën, omdat
hy van sy brood aan die arme gee.

<span id="an_22:10">22:10</span> Dryf die spotter weg, dan gaan die twis
weg; en die stryery en die geskimp hou op.

<span id="an_22:11">22:11</span> Hy wat reinheid van hart liefhet, wie
se lippe aangenaam is--die koning is sy vriend.

<span id="an_22:12">22:12</span> Die oë van die HERE bewaar kennis;
daarom verydel Hy die woorde van die ontroue.

<span id="an_22:13">22:13</span> Die luiaard sê: Daar is 'n leeu
buitekant; ek kan in die middel van die strate gedood word!

<span id="an_22:14">22:14</span> Die mond van die vreemde vroue is 'n
diep kuil; hy op wie die HERE vertoornd is, sal daarin val.

<span id="an_22:15">22:15</span> As die sotheid vassit in die hart van
die seun, die tugroede sal dit daaruit verwyder.

<span id="an_22:16">22:16</span> Wie die arme verdruk, bevoordeel hom;
hy wat aan die ryke gee, verarm hom net.

<span id="an_22:17">22:17</span> Gee gehoor en luister na die woorde van
die wyse manne, en let op my kennis.

<span id="an_22:18">22:18</span> Want dit is lieflik as jy dit in jou
binneste bewaar; mag hulle tesame gereed lê op jou lippe.

<span id="an_22:19">22:19</span> Dat jou vertroue op die HERE mag wees,
daarom onderwys ek jou vandag, ja, vir jou.

<span id="an_22:20">22:20</span> Het ek jou nie kernagtige spreuke
voorgeskrywe met raadgewinge en kennis,

<span id="an_22:21">22:21</span> om jou bekend te maak waarheid,
betroubare woorde, sodat jy woorde van waarheid kan antwoord aan die wat
jou stuur nie?

<span id="an_22:22">22:22</span> Beroof die arme nie, omdat hy arm is,
en verbrysel die ellendige nie in die poort nie.

<span id="an_22:23">22:23</span> Want die HERE sal hulle saak verdedig
en hulle berowers van die lewe berowe.

<span id="an_22:24">22:24</span> Verkeer nie met 'n driftige man nie, en
met 'n opvlieënde man moet jy nie omgaan nie,

<span id="an_22:25">22:25</span> sodat jy nie gewend raak aan sy paaie
en 'n strik vir jouself span nie.

<span id="an_22:26">22:26</span> Wees nie onder die wat 'n handslag gee,
onder die wat vir skulde borg staan nie.

<span id="an_22:27">22:27</span> As jy nie het om te betaal nie, waarom
sal hulle jou bed onder jou uit neem?

<span id="an_22:28">22:28</span> Die ou grenslyne wat jou vaders gemaak
het, moet jy nie verlê nie.

<span id="an_22:29">22:29</span> Sien jy 'n man wat vaardig is in sy
werk--hy kan voor konings staan, hy hoef nie voor geringes te staan nie.

<span id="an_23:1">23:1</span> Sit jy aan om saam met 'n heerser te eet,
let dan net op wat vóór jou is,

<span id="an_23:2">23:2</span> en sit 'n mes op jou keel as jy 'n goeie
eetlus het.

<span id="an_23:3">23:3</span> Moenie sy lekker ete begeer nie, want dit
is bedrieglike spys.

<span id="an_23:4">23:4</span> Vermoei jou nie om ryk te word nie, laat
staan jou slimheid.

<span id="an_23:5">23:5</span> Sou jy jou oë daarop laat afvlieg? Maar
weg is dit! want skielik maak dit vir hom vlerke en vlieg soos die arend
na die hemel toe!

<span id="an_23:6">23:6</span> Eet nie die brood van een wat afgunstig
is nie, en begeer nie sy lekker ete nie.

<span id="an_23:7">23:7</span> Want soos hy in sy siel bereken, so is
hy; eet en drink, sê hy vir jou, maar sy hart is nie met jou nie.

<span id="an_23:8">23:8</span> Jou stukkie wat jy geëet het, sal jy
uitspuug; en dan het jy jou vriendelike woorde verspil.

<span id="an_23:9">23:9</span> Spreek nie voor die ore van 'n dwaas nie,
want hy sal die verstandigheid van jou woorde verag.

<span id="an_23:10">23:10</span> Verlê die ou grenslyne nie, en kom nie
op die landerye van die wese nie.

<span id="an_23:11">23:11</span> Want hulle Verlosser is sterk, Hy sal
hulle saak teen jou verdedig.

<span id="an_23:12">23:12</span> Bring jou hart na die tug en jou oor na
woorde van kennis.

<span id="an_23:13">23:13</span> Hou die tug nie terug van die seun nie;
as jy hom met die roede slaan, sal hy nie sterwe nie.

<span id="an_23:14">23:14</span> Jy sal hom wel met die roede slaan,
maar sy lewe van die doderyk red.

<span id="an_23:15">23:15</span> My seun, as jou hart wys word, dan sal
my hart hom ook verheug.

<span id="an_23:16">23:16</span> En my niere sal jubel as jou lippe
spreek wat reg is.

<span id="an_23:17">23:17</span> Laat jou hart die sondaars nie beny
nie, maar wees die hele dag in die vrees van die HERE.

<span id="an_23:18">23:18</span> Waarlik, daar is 'n toekoms, en jou
hoop sal nie verydel word nie.

<span id="an_23:19">23:19</span> Hoor, my seun, en word wys, en rig jou
hart reguit op die weg.

<span id="an_23:20">23:20</span> Wees nie onder die wynsuipers nie,
onder die wat as vrate hulle hart ophaal.

<span id="an_23:21">23:21</span> Want 'n drinker en 'n vraat sal arm
word, en slaperigheid laat stukkende klere dra.

<span id="an_23:22">23:22</span> Luister na jou vader wat jou verwek
het, en verag jou moeder nie as sy oud geword het nie.

<span id="an_23:23">23:23</span> Koop waarheid en verkoop dit nie, ook
wysheid en tug en verstand.

<span id="an_23:24">23:24</span> Die vader van 'n regverdige juig baie;
en as iemand 'n wyse verwek het, dan is hy bly oor hom.

<span id="an_23:25">23:25</span> Laat jou vader en jou moeder bly wees,
en laat sy juig wat jou gebaar het.

<span id="an_23:26">23:26</span> My seun, gee my jou hart, en laat jou
oë 'n welgevalle hê in my weë.

<span id="an_23:27">23:27</span> Want 'n hoer is 'n diep kuil, en 'n
ontugtige vrou is 'n nou put.

<span id="an_23:28">23:28</span> Sy lê ook en loer soos 'n rower en
vermeerder die ontroues onder die mensdom.

<span id="an_23:29">23:29</span> By wie is "Ag!"; by wie is "Wee my!";
by wie is getwis; by wie is geklaag; by wie is wonde sonder oorsaak; by
wie is dofheid van oë?

<span id="an_23:30">23:30</span> By die wat láát opbly by die wyn, by
die wat ingaan om gemengde drank te proe.

<span id="an_23:31">23:31</span> Kyk nie na die wyn as dit rooiagtig
lyk, as dit sy glans gee in die beker, glad na binne gly nie:

<span id="an_23:32">23:32</span> op die end byt dit soos 'n slang en
spuug gif uit soos 'n basilisk.

<span id="an_23:33">23:33</span> Jou oë sal vreemde dinge sien en jou
hart verkeerde dinge spreek;

<span id="an_23:34">23:34</span> en jy sal wees soos een wat in die hart
van die see lê en soos een wat op die top van die mas lê.

<span id="an_23:35">23:35</span> Hulle het my geslaan, sê jy dan, ek het
geen pyn gevoel nie; hulle het my neergeslaan, ek het dit nie gemerk
nie!

<span id="an_23:36">23:36</span> Wanneer sal ek wakker word? Dan sal ek
dit weer opnuut soek.

<span id="an_24:1">24:1</span> Wees nie afgunstig op die kwaaddoeners
nie, en begeer nie om met hulle saam te wees nie.

<span id="an_24:2">24:2</span> Want hulle hart bedink verwoesting, en
hulle lippe spreek moeite.

<span id="an_24:3">24:3</span> Deur wysheid word 'n huis gebou, en deur
verstand word dit bevestig;

<span id="an_24:4">24:4</span> en deur kennis word die kamers gevul met
allerhande kosbare en lieflike goed.

<span id="an_24:5">24:5</span> 'n Wyse man is sterk, en 'n man van
kennis ontwikkel krag.

<span id="an_24:6">24:6</span> Want deur goeie oorleg kan jy voorspoedig
oorlog voer, en die oorwinning is deur die menigte van raadgewers.

<span id="an_24:7">24:7</span> Die wysheid is vir die sot te hoog; in
die poort maak hy sy mond nie oop nie.

<span id="an_24:8">24:8</span> Hy wat hom voorneem om kwaad te doen,
word 'n skelm genoem.

<span id="an_24:9">24:9</span> Die sonde is 'n dwase voorneme, en die
spotter is 'n gruwel vir die mensdom.

<span id="an_24:10">24:10</span> Gedra jy jou slap in die dag van
benoudheid, dan skiet jou krag te kort.

<span id="an_24:11">24:11</span> Red die wat na die dood gesleep word,
en die wat na die slagbank wankel, hou hulle tog terug!

<span id="an_24:12">24:12</span> As jy sê: Kyk, ons het dit nie geweet
nie! --sal Hy wat die harte toets, dit nie merk nie? En Hy wat let op
jou siel, Hy kom dit te wete. En Hy vergeld die mens na sy werk.

<span id="an_24:13">24:13</span> Eet heuning, my seun, want dit is goed,
en heuningstroop is soet teen jou verhemelte.

<span id="an_24:14">24:14</span> Erken dat die wysheid só is vir jou
siel; as jy dit vind, dan is daar 'n toekoms, en jou hoop sal nie
verydel word nie.

<span id="an_24:15">24:15</span> Loer nie, o goddelose, op die woning
van die regverdige, verwoes sy verblyfplek nie.

<span id="an_24:16">24:16</span> Want sewe maal val die regverdige en
staan weer op, maar die goddelose struikel in die ongeluk.

<span id="an_24:17">24:17</span> As jou vyand val, verheug jou nie; en
as hy struikel, laat jou hart nie juig nie,

<span id="an_24:18">24:18</span> dat die HERE dit nie sien en dit
miskien verkeerd is in sy oë en Hy sy toorn van hom afwend nie.

<span id="an_24:19">24:19</span> Vererg jou nie oor die kwaaddoeners
nie, wees nie afgunstig op die goddelose nie.

<span id="an_24:20">24:20</span> Want die kwaaddoener het geen toekoms
nie, die lamp van die goddelose gaan dood.

<span id="an_24:21">24:21</span> My seun, vrees die HERE en die koning,
laat jou nie in met oproerige mense nie.

<span id="an_24:22">24:22</span> Want skielik sal hulle ongeluk opkom,
en die uitgang van hulle jare, wie weet dit?

<span id="an_24:23">24:23</span> Ook hierdie spreuke is van die wyse
manne afkomstig. Om partydig te wees in die gereg, is verkeerd.

<span id="an_24:24">24:24</span> Hy wat vir die skuldige sê: Jy het reg!
--die volke sal hom vervloek, die nasies sal hom verwens.

<span id="an_24:25">24:25</span> Maar met die wat onpartydig straf, gaan
dit goed; en oor hulle kom die seën van voorspoed.

<span id="an_24:26">24:26</span> Hy wat regte antwoorde gee, soen die
lippe.

<span id="an_24:27">24:27</span> Maak jou werk buitekant reg, en bring
dit vir jou op die land in orde; daarna moet jy dan jou huis bou.

<span id="an_24:28">24:28</span> Wees nie sonder oorsaak getuie teen jou
naaste nie; want mag jy met jou lippe mislei?

<span id="an_24:29">24:29</span> Moenie sê nie: Soos hy aan my gedoen
het, so sal ek aan hom doen--ek sal die man vergelde na sy werk.

<span id="an_24:30">24:30</span> Ek het by die land van 'n lui man
verbygeloop en langs die wingerd van 'n verstandelose mens,

<span id="an_24:31">24:31</span> en kyk, dit was heeltemal toegegroei
van die dorings, sy oppervlakte was oordek met brandnekels en sy
klipmuur omgegooi.

<span id="an_24:32">24:32</span> En ek het dit aanskou, ja, daarop
gelet, gekyk, en lering aangeneem:

<span id="an_24:33">24:33</span> Nog 'n bietjie slaap, nog 'n bietjie
sluimer, nog 'n bietjie hande-vou om uit te rus;

<span id="an_24:34">24:34</span> dan kom jou armoede aangeloop en jou
gebrek soos 'n gewapende man.

<span id="an_25:1">25:1</span> Dit is ook spreuke van Salomo, wat die
manne van Hiskía, die koning van Juda, versamel het.

<span id="an_25:2">25:2</span> Dit is die eer van God om 'n saak te
verberg, maar die eer van konings om 'n saak na te speur.

<span id="an_25:3">25:3</span> Die hoogte van die hemele en die diepte
van die aarde en die hart van die konings is ondeurgrondelik.

<span id="an_25:4">25:4</span> Verwyder jy die skuim uit die silwer, dan
sal daar vir die silwersmid 'n voorwerp uitkom;

<span id="an_25:5">25:5</span> verwyder die goddelose voor die koning
weg, dan sal sy troon deur geregtigheid bevestig word.

<span id="an_25:6">25:6</span> Pronk nie voor die koning nie, en staan
nie op die plek van die grotes nie.

<span id="an_25:7">25:7</span> Want dit is beter dat vir jou gesê word:
Kom op hierheen! --as dat jy verneder word voor 'n edele wat jou oë
gesien het.

<span id="an_25:8">25:8</span> Gaan nie haastig uit om te twis nie;
anders, wat sal jy ten slotte doen as jou naaste jou in die skande
steek?

<span id="an_25:9">25:9</span> Verdedig jou saak teen jou naaste, maar
openbaar 'n ander se geheim nie,

<span id="an_25:10">25:10</span> sodat een wat dit hoor, jou nie beskimp
en jou slegte gerug nie ophou nie.

<span id="an_25:11">25:11</span> Goue appels op versierde silwerborde,
so is 'n woord op sy tyd gespreek.

<span id="an_25:12">25:12</span> 'n Wyse bestraffer by 'n oor wat
luister, is 'n goue ring en 'n goue sieraad.

<span id="an_25:13">25:13</span> Soos die verkoeling van sneeu op 'n
oesdag, is 'n betroubare boodskapper vir sy senders; want hy verkwik die
siel van sy heer.

<span id="an_25:14">25:14</span> 'n Man wat hom beroem op 'n geskenk wat
hy tog nie gee nie, is soos dampe en wind waar geen reënbui by is nie.

<span id="an_25:15">25:15</span> Deur lankmoedigheid word 'n vors
oorgehaal, en 'n sagte tong verbreek die gebeente.

<span id="an_25:16">25:16</span> Het jy heuning gevind, eet tot jy
genoeg het, sodat jy daar nie sat van word en dit uitspuug nie.

<span id="an_25:17">25:17</span> Sit jou voet selde in jou naaste se
huis, sodat hy nie van jou genoeg kry en jou haat nie.

<span id="an_25:18">25:18</span> 'n Knopkierie en 'n swaard en 'n skerp
pyl, so is 'n man wat teen sy naaste as valse getuie optree.

<span id="an_25:19">25:19</span> 'n Slegte tand en 'n voet wat swik, so
is die vertroue op 'n ontroue in die dag van benoudheid.

<span id="an_25:20">25:20</span> Soos een wat 'n kleed uittrek op 'n
koue dag, soos asyn op loog, so is een wat 'n bedroefde hart met liedere
verwelkom.

<span id="an_25:21">25:21</span> As jou vyand honger het, gee hom brood
om te eet; en as hy dors het, gee hom water om te drink.

<span id="an_25:22">25:22</span> Want jy hoop gloeiende kole op sy hoof,
en die HERE sal jou dit vergelde.

<span id="an_25:23">25:23</span> Die noordewind bring 'n reënbui voort,
en die tong wat agteraf praat--kwaai gesigte.

<span id="an_25:24">25:24</span> Om te woon op die hoek van 'n dak, is
beter as by 'n twisgierige vrou en 'n gemeenskaplike huis.

<span id="an_25:25">25:25</span> Koue water op 'n vermoeide siel, so is
'n goeie tyding uit 'n ver land.

<span id="an_25:26">25:26</span> 'n Troebel fontein en 'n vuile bron, so
is die regverdige wat wankel voor die goddelose.

<span id="an_25:27">25:27</span> Om baie heuning te eet, is nie goed
nie, maar om swaar sake na te speur, is 'n eer.

<span id="an_25:28">25:28</span> 'n Afgebreekte stad sonder muur, so is
'n man wat sy gees nie kan inhou nie.

<span id="an_26:1">26:1</span> Soos sneeu in die somer en soos reën in
die oestyd, so pas eer nie by 'n dwaas nie.

<span id="an_26:2">26:2</span> Soos die voëltjie wegfladder, soos die
swaweltjie wegvlieg, so is 'n vervloeking sonder oorsaak: dit kom nie
uit nie.

<span id="an_26:3">26:3</span> 'n Sweep is vir die perd, 'n toom vir die
esel en 'n roede vir die rug van die dwase.

<span id="an_26:4">26:4</span> Antwoord 'n dwaas nie na sy sotheid nie,
sodat jy ook nie net soos hy word nie.

<span id="an_26:5">26:5</span> Antwoord 'n dwaas na sy sotheid, sodat hy
nie wys is in sy eie oë nie.

<span id="an_26:6">26:6</span> Hy kap sy voete af, hy ly onreg, wat 'n
boodskap stuur deur middel van 'n dwaas.

<span id="an_26:7">26:7</span> Soos die bene van 'n lamme slap afhang,
so is 'n spreuk in die mond van die dwase.

<span id="an_26:8">26:8</span> Soos een wat 'n klip in 'n slinger
vasbind, so is hy wat eer gee aan 'n dwaas.

<span id="an_26:9">26:9</span> Soos 'n doring wat in die hand van 'n
dronkaard geraak het, so is 'n spreuk in die mond van die dwase.

<span id="an_26:10">26:10</span> Soos 'n skutter wat alles in gevaar
bring, is hy wat 'n dwaas huur, sowel as hy wat verbygangers huur.

<span id="an_26:11">26:11</span> Soos 'n hond wat na sy uitbraaksel
teruggaan, is 'n dwaas wat sy sotheid weer ophaal.

<span id="an_26:12">26:12</span> Het jy 'n man gesien wat wys is in sy
eie oë? Daar is meer hoop vir 'n dwaas as vir hom.

<span id="an_26:13">26:13</span> Die luiaard sê: Daar is 'n leeu op die
pad, 'n leeu op die pleine.

<span id="an_26:14">26:14</span> 'n Deur draai rond op sy skarniere, so
die luiaard op sy bed.

<span id="an_26:15">26:15</span> Het die luiaard sy hand in die skottel
gesteek, hy is te moeg om dit na sy mond terug te bring.

<span id="an_26:16">26:16</span> Die luiaard is wyser in sy eie oë as
sewe wat verstandig antwoord.

<span id="an_26:17">26:17</span> Hy wat 'n verbylopende hond aan die ore
gryp, is een wat hom vererg oor 'n twis wat hom nie aangaan nie.

<span id="an_26:18">26:18</span> Soos een wat onverskillig vuurpyle,
dodelike pyle afskiet,

<span id="an_26:19">26:19</span> so is die man wat sy naaste bedrieg en
sê: Ek speel somaar.

<span id="an_26:20">26:20</span> Deur gebrek aan hout gaan die vuur
dood, en as daar geen kwaadstoker is nie, bedaar die twis.

<span id="an_26:21">26:21</span> Soos kole die gloed en hout die vuur
laat opvlam, so is 'n twisgierige man om 'n twis aan te hits.

<span id="an_26:22">26:22</span> Die woorde van 'n kwaadstoker is soos
lekkernye, en dit gly af na die kamers van die binneste.

<span id="an_26:23">26:23</span> Silwerskuim waarmee 'n potskerf
oorgetrek is--so is gloeiende lippe en 'n slegte hart.

<span id="an_26:24">26:24</span> Die hater veins met sy lippe, maar in
sy binneste koester hy bedrog.

<span id="an_26:25">26:25</span> As hy sy stem lieflik maak, vertrou hom
nie; want sewe gruwels is in sy hart.

<span id="an_26:26">26:26</span> Al verberg die haat homself in bedrog,
sy boosheid word in die vergadering openbaar.

<span id="an_26:27">26:27</span> Wie 'n kuil grawe, sal daarin val; en
hy wat 'n klip rol, dit sal na hom terugkom.

<span id="an_26:28">26:28</span> 'n Valse tong haat die wat hy verbrysel
het, en 'n gladde mond bewerk ondergang.

<span id="an_27:1">27:1</span> Beroem jou nie op die dag van môre nie,
want jy weet nie wat die dag sal bring nie.

<span id="an_27:2">27:2</span> Laat 'n ander jou prys en nie jou eie
mond nie; 'n vreemde, en nie jou eie lippe nie.

<span id="an_27:3">27:3</span> Swaar is 'n klip, en die sand het gewig;
maar die ergernis oor 'n sot is swaarder as altwee.

<span id="an_27:4">27:4</span> Woede is wreed, en toorn kook oor; maar
wie kan voor jaloersheid standhou?

<span id="an_27:5">27:5</span> Openlike teregwysing is beter as verborge
liefde.

<span id="an_27:6">27:6</span> Die wonde deur een wat liefhet, is opreg
bedoel, maar die soene deur 'n vyand is oorvloedig.

<span id="an_27:7">27:7</span> 'n Versadigde siel vertrap die
heuningstroop, maar vir 'n hongerige siel is alles wat bitter is, soet.

<span id="an_27:8">27:8</span> Soos 'n voël wat ver van sy nes af
rondvlieg, so is 'n man wat ver van sy tuisplek af rondswerwe.

<span id="an_27:9">27:9</span> Olie en reukwerk verbly die hart, net so
die aangenaamheid van 'n vriend vanweë welgemeende raad.

<span id="an_27:10">27:10</span> Moenie jou vriend en die vriend van jou
vader verlaat nie, en kom nie in die huis van jou broer op die dag van
jou teëspoed nie. 'n Buurman wat naby is, is beter as 'n broer wat ver
is.

<span id="an_27:11">27:11</span> Wees wys, my seun, en verbly my hart,
sodat ek hom wat my smaad, kan antwoord gee.

<span id="an_27:12">27:12</span> As 'n skrandere die onheil sien,
verberg hy hom; maar die eenvoudiges gaan verder, word gestraf.

<span id="an_27:13">27:13</span> Neem sy kleed weg, want hy het vir 'n
ander borg gestaan; en neem hom as pand vir 'n onbekende.

<span id="an_27:14">27:14</span> Wie vroeg in die môre sy naaste met 'n
harde stem 'n seën toeroep, dit sal hom as 'n vloek aangereken word.

<span id="an_27:15">27:15</span> 'n Aanhoudende gedrup op die dag van 'n
stortreën en 'n twisgierige vrou is net eenders.

<span id="an_27:16">27:16</span> Wie haar wil teëhou, hou wind teë, en
sy regterhand ontmoet olie.

<span id="an_27:17">27:17</span> Yster slyp yster, so slyp die een mens
die persoon van die ander.

<span id="an_27:18">27:18</span> Wie 'n vyeboom oppas, sal sy vrugte
eet; en hy wat vir sy heer sorg, sal geëer word.

<span id="an_27:19">27:19</span> Soos in die water aangesig teenoor
aangesig is, so is die hart van die mens teenoor die mens.

<span id="an_27:20">27:20</span> Die doderyk en die plek van vertering
word nie versadig nie; so word die oë van 'n mens nie versadig nie.

<span id="an_27:21">27:21</span> Die smeltkroes is vir die silwer en die
oond vir die goud, so is 'n man volgens die roem wat hy geniet.

<span id="an_27:22">27:22</span> Al stamp jy die sot in 'n stampblok
tussen graankorrels met 'n stamper, sy sotheid sal nie van hom wyk nie.

<span id="an_27:23">27:23</span> Gee noukeurig ag op die voorkoms van
jou skape, rig jou aandag op die troppe vee;

<span id="an_27:24">27:24</span> want 'n skat is nie vir ewig nie--of
sal 'n kroon wees van geslag tot geslag?

<span id="an_27:25">27:25</span> As die gras verdwyn en die jong gras
verskyn en die bossies van die berge bymekaargemaak word,

<span id="an_27:26">27:26</span> dan is daar lammers vir jou kleding en
bokke as 'n koopprys vir grond,

<span id="an_27:27">27:27</span> en genoeg bokmelk as voeding vir jou
huis en as lewensonderhoud vir jou diensmeisies.

<span id="an_28:1">28:1</span> Die goddelose vlug sonder dat daar 'n
vervolger is, maar die regverdiges voel hulle veilig soos 'n jong leeu.

<span id="an_28:2">28:2</span> Deur die oortreding van 'n land word sy
vorste baie, maar deur 'n verstandige mens met kennis is die reg
duursaam.

<span id="an_28:3">28:3</span> 'n Man wat arm is en die armes verdruk,
is soos 'n reën wat wegspoel en geen brood bring nie.

<span id="an_28:4">28:4</span> Die wat die wet verlaat, hulle prys die
goddelose; maar die wat die wet onderhou, word vererg oor hulle.

<span id="an_28:5">28:5</span> Slegte mense verstaan die reg nie, maar
die wat die HERE soek, verstaan alles.

<span id="an_28:6">28:6</span> Die arme wat in sy regskapenheid wandel,
is beter as die verkeerde wat twee paaie wil loop en daarby ryk is.

<span id="an_28:7">28:7</span> Wie die wet bewaar, is 'n verstandige
seun; maar hy wat met deurbringers omgaan, steek sy vader in die skande.

<span id="an_28:8">28:8</span> Wie sy goed vermeerder deur rente en deur
woeker, maak bymekaar vir een wat hom oor die armes sal ontferm.

<span id="an_28:9">28:9</span> Wie sy oor wegdraai om nie na die wet te
luister nie, selfs sy gebed is 'n gruwel.

<span id="an_28:10">28:10</span> Wie die opregtes laat verdwaal op 'n
verkeerde weg, sal self in sy eie kuil val; maar die regskapenes sal die
goeie beërwe.

<span id="an_28:11">28:11</span> 'n Ryk man is wys in sy eie oë; maar 'n
arme wat verstandig is, ondersoek hom terdeë.

<span id="an_28:12">28:12</span> As die regverdiges juig, is die
heerlikheid groot; maar as die goddelose opkom, moet die mense gesoek
word.

<span id="an_28:13">28:13</span> Hy wat sy oortredinge bedek, sal nie
voorspoedig wees nie; maar hy wat dit bely en laat staan, sal
barmhartigheid vind.

<span id="an_28:14">28:14</span> Gelukkig is die mens wat gedurigdeur
vrees; maar hy wat sy hart verhard, sal in die onheil val.

<span id="an_28:15">28:15</span> 'n Leeu wat brom, en 'n beer wat
hongerig is, so is 'n goddelose wat oor 'n arm volk heers.

<span id="an_28:16">28:16</span> 'n Vors wat gebrek aan verstand het, is
wel ryk aan afpersinge, maar die wat onregverdige wins haat, sal die dae
verleng.

<span id="an_28:17">28:17</span> 'n Mens wat gedruk word deur die bloed
van 'n mens, sal vlug tot by die graf; laat niemand hom vashou nie.

<span id="an_28:18">28:18</span> Wie opreg wandel, sal gehelp word; maar
hy wat verward is, wat die twee paaie betref, sal meteens val.

<span id="an_28:19">28:19</span> Wie sy land bewerk, het volop brood;
maar hy wat nietighede najaag, het armoede volop.

<span id="an_28:20">28:20</span> 'n Betroubare man is ryk aan seëninge;
maar hy wat haastig is om ryk te word, sal nie ongestraf bly nie.

<span id="an_28:21">28:21</span> Om partydig te wees, is nie goed nie,
want ook vir 'n stuk brood kan 'n man 'n oortreding begaan.

<span id="an_28:22">28:22</span> 'n Afgunstige man oorhaas hom om ryk te
word, en hy weet nie dat gebrek oor hom sal kom nie.

<span id="an_28:23">28:23</span> Hy wat 'n mens teregwys, sal agterna
meer guns vind as hy wat vlei.

<span id="an_28:24">28:24</span> Wie sy vader of sy moeder berowe, en
sê: Dit is geen oortreding nie! --hy is 'n bondgenoot van 'n man wat
verderflik handel.

<span id="an_28:25">28:25</span> Die hebsugtige verwek twis; maar hy wat
op die HERE vertrou, word verkwik.

<span id="an_28:26">28:26</span> Wie op sy eie hart vertrou, hy is 'n
dwaas; maar hy wat in wysheid wandel, word gered.

<span id="an_28:27">28:27</span> Wie aan die arme gee, sal nie gebrek ly
nie; maar hy wat sy oë toemaak, word swaar vervloek.

<span id="an_28:28">28:28</span> As die goddelose opkom, verberg die
mens homself; maar as hulle omkom, word die regverdiges baie.

<span id="an_29:1">29:1</span> 'n Man wat baie bestraf is, en sy nek
verhard, sal onvoorsiens verbreek word sonder dat daar genesing is.

<span id="an_29:2">29:2</span> As die regverdiges talryk word, is die
volk bly; maar as die goddelose heers, sug die volk.

<span id="an_29:3">29:3</span> 'n Man wat die wysheid liefhet, verbly sy
vader; maar hy wat met hoere omgaan, bring die goed deur.

<span id="an_29:4">29:4</span> 'n Koning hou deur reg die land in stand,
maar 'n man wat belastings afpers, verwoes dit.

<span id="an_29:5">29:5</span> 'n Man wat sy naaste vlei, sprei 'n net
uit voor sy voetstappe.

<span id="an_29:6">29:6</span> In die oortreding van 'n slegte mens is
'n strik, maar die regverdige sal jubel en bly wees.

<span id="an_29:7">29:7</span> Die regverdige ken die reg van die armes,
maar die goddelose verkry geen kennis nie.

<span id="an_29:8">29:8</span> Manne wat spot, bring 'n stad in oproer,
maar die wyse bring die toorn tot bedaring.

<span id="an_29:9">29:9</span> Het 'n wyse man met 'n sot 'n regsaak,
dan gaan die sot te kere en lag, sonder bedaring.

<span id="an_29:10">29:10</span> Manne van bloed haat die regskapene, en
hulle soek die lewe van die opregtes.

<span id="an_29:11">29:11</span> 'n Dwaas laat al sy toorn uitvaar, maar
'n wyse bring dit eindelik tot bedaring.

<span id="an_29:12">29:12</span> 'n Heerser wat luister na 'n
leuenagtige woord, sy dienaars is almal goddeloos.

<span id="an_29:13">29:13</span> Die arme en die man wat verdruk,
ontmoet mekaar, die HERE verlig altwee se oë.

<span id="an_29:14">29:14</span> 'n Koning wat getrou aan die armes reg
verskaf, sy troon sal vir altyd bevestig wees.

<span id="an_29:15">29:15</span> Die roede en die bestraffing gee
wysheid; maar 'n seun wat aan homself oorgelaat word, steek sy moeder in
die skande.

<span id="an_29:16">29:16</span> As die goddelose vermeerder, vermeerder
die oortreding; maar die regverdiges aanskou met welgevalle hulle
ondergang.

<span id="an_29:17">29:17</span> Tugtig jou seun, dan sal hy jou rus gee
en aan jou siel vreugde verskaf.

<span id="an_29:18">29:18</span> As daar geen openbaring is nie, word
die volk bandeloos; maar hy wat die wet onderhou, gelukkig is hy.

<span id="an_29:19">29:19</span> Met woorde laat 'n slaaf hom nie
waarsku nie; want hy verstaan dit wel, maar hy steur hom daar nie aan
nie.

<span id="an_29:20">29:20</span> Het jy 'n man gesien wat haastig is in
sy woorde? Vir 'n dwaas is daar meer hoop as vir hom.

<span id="an_29:21">29:21</span> As 'n mens sy slaaf van jongs af
verwen, word hy op die end ondankbaar.

<span id="an_29:22">29:22</span> 'n Opvlieënde man verwek twis, en 'n
driftige man is ryk aan oortreding.

<span id="an_29:23">29:23</span> Die trotsheid van 'n mens verneder hom,
maar die nederige van gees sal eer verkry.

<span id="an_29:24">29:24</span> Hy wat saam met 'n dief deel, haat sy
eie siel; hy hoor die beswering, maar openbaar niks nie.

<span id="an_29:25">29:25</span> Die vrees vir die mens span 'n strik;
maar hy wat op die HERE vertrou, sal beskut word.

<span id="an_29:26">29:26</span> Daar is baie wat die aangesig van die
heerser soek, maar die reg van 'n mens kom van die HERE.

<span id="an_29:27">29:27</span> 'n Man van onreg is vir die regverdiges
'n gruwel, en vir die goddelose is die opregte van wandel 'n gruwel.

<span id="an_30:1">30:1</span> Die woorde van Agur, die seun van Jake;
die Godspraak. Die man spreek: Ek het my moeg gemaak, o God, ek het my
moeg gemaak, o God, en ek versmag.

<span id="an_30:2">30:2</span> Ja, ek is te dom om mens te kan wees, en
ek het geen menseverstand nie.

<span id="an_30:3">30:3</span> En ek het nie wysheid geleer, sodat ek
kennis van die Heilige sou besit nie.

<span id="an_30:4">30:4</span> Wie het na die hemel opgeklim en
neergedaal? Wie het die wind in sy vuiste versamel? Wie het die waters
in 'n kleed saamgebind? Wie het al die eindes van die aarde vasgestel?
Hoe is sy Naam? En hoe is die Naam van sy Seun--as jy dit weet?

<span id="an_30:5">30:5</span> Elke woord van God is gelouter; Hy is 'n
skild vir die wat by Hom skuil.

<span id="an_30:6">30:6</span> Voeg by sy woorde niks by nie, sodat Hy
van jou nie rekenskap vorder en jy as 'n leuenaar openbaar word nie.

<span id="an_30:7">30:7</span> Twee dinge vra ek van U; onthou dit nie
aan my voordat ek sterf nie:

<span id="an_30:8">30:8</span> Hou valsheid en leuentaal ver van my af;
gee my nie armoede of rykdom nie, laat my geniet die brood wat vir my
bestem is;

<span id="an_30:9">30:9</span> dat ek nie, as ek oorversadig geword het,
U verloën nie, en sê: Wie is die HERE? En dat ek nie, as ek arm geword
het, steel en my aan die Naam van my God vergryp nie.

<span id="an_30:10">30:10</span> Belaster nie 'n slaaf by sy heer nie,
sodat hy jou nie vloek en jy daarvoor moet boet nie.

<span id="an_30:11">30:11</span> Daar is 'n geslag wat sy vader vervloek
en sy moeder nie seën nie,

<span id="an_30:12">30:12</span> 'n geslag wat rein is in sy eie oë en
tog van sy vuiligheid nie gewas is nie,

<span id="an_30:13">30:13</span> 'n geslag--hoe trots is sy oë, en hoe
hoog is sy ooglede opgetrek! --

<span id="an_30:14">30:14</span> 'n geslag waarvan die tande swaarde is,
waarvan die gebit messe is, om die ellendiges uit die land te verteer en
die behoeftiges onder die mensdom uit.

<span id="an_30:15">30:15</span> Die bloedsuier het twee dogters: Gee,
gee! Drie is dit wat nie versadig word nie; vier sê nooit: Genoeg nie!
--

<span id="an_30:16">30:16</span> die doderyk en die toegesluite
moederskoot, die aarde wat nie genoeg water kry en die vuur wat nooit
sê: Genoeg nie!

<span id="an_30:17">30:17</span> 'n Oog wat met die vader spot en die
gehoorsaamheid vir die moeder verag--die kraaie van die dal sal dit
uitpik, en die kuikens van die arend sal dit opeet.

<span id="an_30:18">30:18</span> Drie is dit wat vir my te wonderbaar
is, ja, vier wat ek nie begryp nie:

<span id="an_30:19">30:19</span> die weg van die arend in die lug, die
weg van 'n slang oor 'n rots, die weg van 'n skip in die hart van die
see, en die weg van 'n man by 'n maagd.

<span id="an_30:20">30:20</span> So is die weg van 'n vrou wat owerspel
bedryf; sy eet en vee haar mond af en sê: Ek het geen sonde gedoen nie.

<span id="an_30:21">30:21</span> Onder drie bewe die aarde, en onder
vier kan hy dit nie uithou nie:

<span id="an_30:22">30:22</span> onder 'n slaaf as hy koning word, en 'n
dwaas as hy volop brood het;

<span id="an_30:23">30:23</span> onder 'n nie-geliefde as sy tog 'n man
kry, en 'n slavin as sy haar meesteres uit die besitting verdrywe.

<span id="an_30:24">30:24</span> Vier is dit wat klein is op die aarde,
maar hulle is uitermate wys:

<span id="an_30:25">30:25</span> die miere is nie 'n sterk volk nie, en
tog berei hulle hul voedsel in die somer;

<span id="an_30:26">30:26</span> die klipdassies is nie 'n magtige volk
nie, en tog maak hulle hul huis in die rots;

<span id="an_30:27">30:27</span> die sprinkane het geen koning nie, en
tog trek die hele swerm in goeie orde uit;

<span id="an_30:28">30:28</span> die geitjie kan jy met die hande gryp,
en tog is hy in die konings se paleise.

<span id="an_30:29">30:29</span> Drie is dit wat statig wegstap, ja,
vier wat statig wegloop:

<span id="an_30:30">30:30</span> die leeu, die held onder die diere, wat
vir niks omdraai nie;

<span id="an_30:31">30:31</span> die dier met gespierde heupe, of die
bok, en 'n koning met die troepemag by hom.

<span id="an_30:32">30:32</span> As jy dwaas gewees het deur jou te
verhef, of as jy vooraf nagedink het--die hand op die mond!

<span id="an_30:33">30:33</span> Want drukking van melk bring botter
voort, en drukking van die neus bring bloed voort, en drukking van die
toorn bring twis voort.

<span id="an_31:1">31:1</span> Die woorde van Lémuël, die koning van
Massa, waarmee sy moeder hom vermaan het:

<span id="an_31:2">31:2</span> Wat, my seun, ja wat, seun van my skoot,
ja wat, seun van my geloftes, sal ek sê?

<span id="an_31:3">31:3</span> Gee jou krag nie aan vroue of jou omgang
aan die wat konings uitroei nie.

<span id="an_31:4">31:4</span> Die konings, o Lémuël, die konings moet
nie wyn drink nie, en die vorste moet nie sterk drank begeer nie;

<span id="an_31:5">31:5</span> anders drink hy en vergeet die insettinge
en verdraai die reg van al die ellendiges.

<span id="an_31:6">31:6</span> Gee sterk drank aan hom wat wil
ondergaan, en wyn aan die wat bitter bedroef is.

<span id="an_31:7">31:7</span> Laat hy drink en sy armoede vergeet en
aan sy moeite nie meer dink nie.

<span id="an_31:8">31:8</span> Maak jou mond oop vir die stomme, vir die
regsaak van almal wat wegkwyn.

<span id="an_31:9">31:9</span> Maak jou mond oop, oordeel regverdig, en
verskaf reg aan die ellendige en die behoeftige.

<span id="an_31:10">31:10</span> Alef. Wie sal 'n deugsame vrou vind?
want haar waarde is ver bo korale.

<span id="an_31:11">31:11</span> Bet. Die hart van haar man vertrou op
haar, en aan wins sal dit hom nie ontbreek nie.

<span id="an_31:12">31:12</span> Gimel. Sy doen aan hom goed, en nie
kwaad nie, al die dae van haar lewe.

<span id="an_31:13">31:13</span> Dalet. Sy sorg vir wol en vlas, en sy
werk met gewillige hande.

<span id="an_31:14">31:14</span> He. Sy is soos die skepe van 'n
handelaar--van ver af bring sy haar brood in.

<span id="an_31:15">31:15</span> Wau. En sy staan op as dit nog nag is
en gee voedsel aan haar huisgesin en die bestemde deel aan haar
diensmeisies.

<span id="an_31:16">31:16</span> Sajin. Sy dink na oor 'n stuk grond en
koop dit, van die vrug van haar hande plant sy 'n wingerd.

<span id="an_31:17">31:17</span> Get. Sy omgord haar lendene met krag en
hou haar arms stewig.

<span id="an_31:18">31:18</span> Tet. Sy voel dat haar wins goed is, in
die nag gaan haar lamp nie dood nie.

<span id="an_31:19">31:19</span> Jod. Sy steek haar hande uit na die
spinstok, en haar handpalms hou die spoel vas.

<span id="an_31:20">31:20</span> Kaf. Sy brei haar handpalm uit na die
ellendige, en sy steek haar hande uit na die behoeftige.

<span id="an_31:21">31:21</span> Lamed. Sy is nie bevrees vir haar
huisgesin vanweë die sneeu nie, want haar hele huisgesin dra skarlaken
stof.

<span id="an_31:22">31:22</span> Mem. Sy maak vir haarself dekens, haar
tabberd is van fyn linne en purper.

<span id="an_31:23">31:23</span> Noen. Haar man is bekend in die poorte
as hy saam met die oudstes van die land sit.

<span id="an_31:24">31:24</span> Samek. Sy maak hemde en verkoop dit, en
gordels lewer sy aan die handelaars.

<span id="an_31:25">31:25</span> Ajin. Sterkte en eer is haar kleed, en
sy lag oor die dag wat kom.

<span id="an_31:26">31:26</span> Pe. Haar mond maak sy oop met wysheid,
en vriendelike onderrigting is op haar tong.

<span id="an_31:27">31:27</span> Sade. Opmerksaam gaan sy die
werksaamhede van haar huis na, en die brood van luiheid eet sy nie.

<span id="an_31:28">31:28</span> Kof. Haar seuns tree op en noem haar
gelukkig, haar man ook, en hy prys haar:

<span id="an_31:29">31:29</span> Resj. Baie dogters het hulle knap
gedra, maar jy oortref hulle almal.

<span id="an_31:30">31:30</span> Sjin. Die bevalligheid is bedrog, en
die skoonheid is nietigheid; 'n vrou wat die HERE vrees, sy moet geprys
word.

<span id="an_31:31">31:31</span> Tau. Gee haar van die vrug van haar
hande, en laat haar werke haar prys in die poort.

------------------------------------------------------------------------

[Next: Ecclesiastes](ecc.md)
