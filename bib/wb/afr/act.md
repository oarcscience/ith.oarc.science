[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joh)  [Next](rom.md) 

------------------------------------------------------------------------

### Afrikaans Bible: Acts

<span id="an_1:1">1:1</span> Die eerste verhaal, Theófilus, het ek
opgestel oor alles wat Jesus begin doen en leer het

<span id="an_1:2">1:2</span> tot op die dag dat Hy opgeneem is, nadat Hy
aan die apostels wat Hy uitverkies het, deur die Heilige Gees bevele
gegee het;

<span id="an_1:3">1:3</span> aan wie Hy ook, ná sy lyde, Hom lewend
vertoon het deur baie kentekens, terwyl Hy gedurende veertig dae aan
hulle verskyn het en oor die dinge van die koninkryk van God gespreek
het.

<span id="an_1:4">1:4</span> En toe Hy nog met hulle saam was, het Hy
hulle bevel gegee om nie van Jerusalem weg te gaan nie, maar om te wag
op die belofte van die Vader, wat julle, het Hy gesê, van My gehoor het.

<span id="an_1:5">1:5</span> Want Johannes het wel met water gedoop,
maar julle sal met die Heilige Gees gedoop word nie lank ná hierdie dae
nie.

<span id="an_1:6">1:6</span> Die wat bymekaargekom het, vra Hom toe en
sê: Here, gaan U in hierdie tyd die koninkryk vir Israel weer oprig?

<span id="an_1:7">1:7</span> En Hy antwoord hulle: Dit kom julle nie toe
om die tye of geleenthede te weet wat die Vader deur sy eie mag bepaal
het nie;

<span id="an_1:8">1:8</span> maar julle sal krag ontvang wanneer die
Heilige Gees oor julle kom, en julle sal my getuies wees in Jerusalem
sowel as in die hele Judéa en Samaría en tot aan die uiterste van die
aarde.

<span id="an_1:9">1:9</span> En nadat Hy dit gesê het, is Hy opgeneem
terwyl hulle dit sien; en 'n wolk het Hom voor hulle oë weggeneem.

<span id="an_1:10">1:10</span> En toe hulle nog stip na die hemel kyk
terwyl Hy weggaan, staan daar twee manne in wit klere by hulle,

<span id="an_1:11">1:11</span> wat sê: Galilése manne, waarom staan
julle en kyk na die hemel? Hierdie Jesus wat van julle opgeneem is in
die hemel, sal net so kom soos julle Hom na die hemel sien wegvaar het.

<span id="an_1:12">1:12</span> Daarop draai hulle om na Jerusalem van
die berg af wat genoem word Olyfberg, wat naby Jerusalem is, 'n
sabbatsreis ver.

<span id="an_1:13">1:13</span> En toe hulle daar kom, gaan hulle na die
bo-vertrek waar hulle gewoond was om te vertoef, naamlik: Petrus en
Jakobus en Johannes en Andréas, Filippus en Thomas, Bartholoméüs en
Matthéüs, Jakobus, die seun van Alféüs, en Simon, die Yweraar, en Judas,
die seun van Jakobus.

<span id="an_1:14">1:14</span> Hulle almal het eendragtig volhard in
gebed en smeking, saam met 'n aantal vroue en Maria, die moeder van
Jesus, en met sy broers.

<span id="an_1:15">1:15</span> En in dié dae het Petrus in die midde van
die dissipels opgestaan--die skare van persone daar bymekaar was omtrent
honderd en twintig--en gesê:

<span id="an_1:16">1:16</span> Broeders, hierdie Skrif moes vervul word
wat die Heilige Gees voorspel het deur die mond van Dawid aangaande
Judas wat die leier was van die wat Jesus gevange geneem het;

<span id="an_1:17">1:17</span> want hy is saam met ons getal gereken en
het die lot van hierdie bediening verkry.

<span id="an_1:18">1:18</span> Hy het dan 'n stuk grond gekoop met die
loon van ongeregtigheid en het vooroor geval en oopgebars, en al sy
ingewande het uitgestort;

<span id="an_1:19">1:19</span> en dit het bekend geword aan al die
inwoners van Jerusalem, sodat daardie stuk grond in hulle eie taal
Akeldáma genoem is, dit is Bloedgrond.

<span id="an_1:20">1:20</span> Want daar staan geskrywe in die boek van
die Psalms: Laat sy woonplek woes word, en laat daar geen inwoner in
wees nie! En: Laat 'n ander een sy opsienersamp neem.

<span id="an_1:21">1:21</span> Van die manne dan wat saam met ons
rondgegaan het al die tyd waarin die Here Jesus by ons in-- en uitgegaan
het,

<span id="an_1:22">1:22</span> van die doop van Johannes af tot op die
dag dat Hy van ons opgeneem is--van hulle moet daar een saam met ons
getuie word van sy opstanding.

<span id="an_1:23">1:23</span> En hulle het twee voorgestel: Josef wat
genoem is Bársabas, met die bynaam van Justus, en Matthías.

<span id="an_1:24">1:24</span> En hulle het gebid en gesê: U, Here, wat
die harte van almal ken, wys uit hierdie twee die een aan wat U
uitverkies het

<span id="an_1:25">1:25</span> om die lot van hierdie bediening en
apostelskap te verkry, waarvan Judas afgewyk het om heen te gaan na sy
eie plek.

<span id="an_1:26">1:26</span> Toe werp hulle die lot, en die lot het op
Matthías geval; en hy is gekies om saam met die elf apostels te wees.

<span id="an_2:1">2:1</span> En toe die dag van die pinksterfees
aangebreek het, was hulle almal eendragtig bymekaar.

<span id="an_2:2">2:2</span> En daar kom skielik uit die hemel 'n geluid
soos van 'n geweldige rukwind, en dit het die hele huis gevul waar hulle
gesit het.

<span id="an_2:3">2:3</span> Toe is deur hulle tonge gesien soos van
vuur, wat hulleself verdeel en op elkeen van hulle gaan sit.

<span id="an_2:4">2:4</span> En hulle is almal vervul met die Heilige
Gees en het begin spreek in ander tale, soos die Gees aan hulle gegee
het om uit te spreek.

<span id="an_2:5">2:5</span> En daar het in Jerusalem Jode gewoon,
godsdienstige manne, uit elke nasie wat onder die hemel is.

<span id="an_2:6">2:6</span> En toe hierdie geluid kom, het die menigte
saamgestroom en was in die war, want elkeen het gehoor hoe hulle in sy
eie taal spreek;

<span id="an_2:7">2:7</span> en hulle was almal verbaas en verwonderd en
sê vir mekaar: Is almal wat daar spreek, dan nie Galileërs nie?

<span id="an_2:8">2:8</span> En hoe hoor ons hulle, elkeen in ons eie
taal waarin ons gebore is?

<span id="an_2:9">2:9</span> Parthers en Meders en Elamiete en die
inwoners van Mesopotámië, Judéa en Kappadócië, Pontus en Asië,

<span id="an_2:10">2:10</span> Frigië en Pamfílië, Egipte en die streke
van Líbië by Ciréne, en Romeine wat hier vertoef, Jode en Jodegenote,

<span id="an_2:11">2:11</span> Kretense en Arabiere--ons hoor hulle in
ons eie taal oor die groot dade van God spreek.

<span id="an_2:12">2:12</span> En hulle was almal verbaas en radeloos en
sê die een vir die ander: Wat kan dit tog wees?

<span id="an_2:13">2:13</span> Maar ander het gespot en gesê: Hulle is
vol soetwyn.

<span id="an_2:14">2:14</span> Maar Petrus het opgestaan met die elf en
sy stem verhef en hulle toegespreek: Joodse manne en almal wat in
Jerusalem woon, dit moet julle weet, en luister na my woorde.

<span id="an_2:15">2:15</span> Hierdie mense is tog nie dronk soos julle
dink nie, want dit is nog maar die derde uur in die môre.

<span id="an_2:16">2:16</span> Maar dit is wat deur die profeet Joël
gespreek is:

<span id="an_2:17">2:17</span> En in die laaste dae, spreek God, sal Ek
van my Gees uitstort op alle vlees, en julle seuns en julle dogters sal
profeteer, en julle jongelinge sal gesigte sien, en julle ou mense sal
drome droom.

<span id="an_2:18">2:18</span> En ook op my diensknegte en diensmaagde
sal Ek in dié dae van my Gees uitstort, en hulle sal profeteer.

<span id="an_2:19">2:19</span> En Ek sal wonders gee bo in die hemel en
tekens onder op die aarde, bloed en vuur en rookdamp.

<span id="an_2:20">2:20</span> Die son sal verander in duisternis en die
maan in bloed voordat die groot en deurlugtige dag van die Here kom.

<span id="an_2:21">2:21</span> En elkeen wat die Naam van die Here
aanroep, sal gered word.

<span id="an_2:22">2:22</span> Israeliete, luister na hierdie woorde!
Jesus, die Nasaréner, 'n man deur God vir julle aangewys met kragte en
wonders en tekens wat God deur Hom onder julle gedoen het, soos julle
ook self weet--

<span id="an_2:23">2:23</span> Hom, wat deur die bepaalde raad en
voorkennis van God oorgelewer is, het julle deur die hande van goddelose
manne geneem en gekruisig en omgebring;

<span id="an_2:24">2:24</span> Hom het God opgewek, nadat Hy die smarte
van die dood ontbind het, omdat dit onmoontlik was dat Hy daardeur
vasgehou sou word.

<span id="an_2:25">2:25</span> Want Dawid sê van Hom: Ek het die Here
altyddeur voor My gesien, want Hy is aan my regterhand, dat Ek nie sou
wankel nie.

<span id="an_2:26">2:26</span> Daarom is my hart bly en my tong juig,
ja, ook sal my vlees nog rus in hoop.

<span id="an_2:27">2:27</span> Want U sal my siel nie aan die doderyk
oorlaat of u Heilige oorgee om verderwing te sien nie.

<span id="an_2:28">2:28</span> U het My die weë van die lewe bekend
gemaak, U sal My vervul met vreugde by u aangesig.

<span id="an_2:29">2:29</span> Broeders, ek kan vry-uit met julle spreek
oor die aartsvader Dawid, dat hy gesterf het en ook begrawe is, en sy
graf is by ons tot vandag toe.

<span id="an_2:30">2:30</span> Omdat hy dan 'n profeet was en geweet het
dat God vir hom met 'n eed gesweer het dat hy uit die vrug van sy
lendene, wat die vlees betref, die Christus sou verwek om op sy troon te
sit,

<span id="an_2:31">2:31</span> het hy, omdat hy dit vooruit gesien het,
gespreek van die opstanding van Christus, dat sy siel nie in die doderyk
verlaat is en sy vlees ook nie verderwing gesien het nie.

<span id="an_2:32">2:32</span> Hierdie Jesus het God opgewek, waarvan
ons almal getuies is.

<span id="an_2:33">2:33</span> Nadat Hy dan deur die regterhand van God
verhoog is en van die Vader die belofte van die Heilige Gees ontvang
het, het Hy dít uitgestort, wat julle nou sien en hoor.

<span id="an_2:34">2:34</span> Want Dawid het nie in die hemele opgevaar
nie, maar hy self sê: Die Here het gespreek tot my Here: Sit aan my
regterhand

<span id="an_2:35">2:35</span> totdat Ek u vyande gemaak het 'n voetbank
van u voete.

<span id="an_2:36">2:36</span> Laat dan die hele huis van Israel
sekerlik weet dat God Hom Here en Christus gemaak het, hierdie Jesus wat
julle gekruisig het.

<span id="an_2:37">2:37</span> Toe hulle dit hoor, is hulle diep in die
hart getref en het vir Petrus en die ander apostels gesê: Wat moet ons
doen, broeders?

<span id="an_2:38">2:38</span> En Petrus sê vir hulle: Bekeer julle, en
laat elkeen van julle gedoop word in die Naam van Jesus Christus tot
vergewing van sondes, en julle sal die gawe van die Heilige Gees
ontvang.

<span id="an_2:39">2:39</span> Want die belofte kom julle toe en julle
kinders en almal wat daar ver is, die wat die Here onse God na Hom sal
roep.

<span id="an_2:40">2:40</span> En met baie ander woorde het hy hulle
besweer en vermaan en gesê: Laat julle red uit hierdie verkeerde geslag.

<span id="an_2:41">2:41</span> Die wat toe sy woord met blydskap
aangeneem het, is gedoop; en daar is op dié dag omtrent drie duisend
siele toegebring.

<span id="an_2:42">2:42</span> En hulle het volhard in die leer van die
apostels en in die gemeenskap en in die breking van die brood en in die
gebede.

<span id="an_2:43">2:43</span> En vrees het op elkeen gekom, en baie
wonders en tekens het deur die apostels plaasgevind.

<span id="an_2:44">2:44</span> En almal wat gelowig geword het, was
bymekaar, en het alles gemeenskaplik besit.

<span id="an_2:45">2:45</span> En hulle eiendomme en besittings het
hulle verkoop en die opbrings onder almal verdeel, volgens wat elkeen
nodig gehad het.

<span id="an_2:46">2:46</span> En dag vir dag het hulle eendragtig
volhard in die tempel en van huis tot huis brood gebreek en hulle
voedsel met blydskap en eenvoudigheid van hart geniet,

<span id="an_2:47">2:47</span> terwyl hulle God geprys het en in guns
was by die hele volk. En die Here het daagliks by die gemeente gevoeg
die wat gered is.

<span id="an_3:1">3:1</span> En Petrus en Johannes het saam na die
tempel opgegaan op die uur van die gebed, die negende uur.

<span id="an_3:2">3:2</span> En daar is 'n sekere man aangedra wat van
sy geboorte af kreupel was; hulle het hom elke dag neergesit by die
tempelpoort wat die Skone genoem word, om 'n aalmoes te vra van die wat
in die tempel ingaan.

<span id="an_3:3">3:3</span> Toe hy sien dat Petrus en Johannes die
tempel wou binnegaan, het hy om 'n aalmoes gevra.

<span id="an_3:4">3:4</span> En Petrus saam met Johannes het hom stip
aangekyk en gesê: Kyk na ons.

<span id="an_3:5">3:5</span> En hy het sy oë op hulle gehou in die
verwagting dat hy iets van hulle sou ontvang.

<span id="an_3:6">3:6</span> Maar Petrus sê: Silwer en goud het ek nie;
maar wat ek het, dit gee ek vir jou: In die Naam van Jesus Christus, die
Nasaréner, staan op en loop!

<span id="an_3:7">3:7</span> Toe gryp hy hom aan sy regterhand en rig
hom op, en onmiddellik het sy voete en enkels sterk geword.

<span id="an_3:8">3:8</span> En hy het opgespring en gestaan en
rondgeloop en saam met hulle in die tempel ingegaan terwyl hy rondloop
en spring en God prys.

<span id="an_3:9">3:9</span> En die hele volk het gesien hoe hy daar
loop en God prys.

<span id="an_3:10">3:10</span> En hulle het hom herken, dat dit hy was
wat by die Skone Poort van die tempel gesit het om te bedel, en hulle is
vervul met verwondering en verbasing oor wat met hom gebeur het.

<span id="an_3:11">3:11</span> En toe die kreupel man wat genees was,
aan Petrus en Johannes vashou, het die hele volk uitermate verbaas na
hulle gehardloop in die pilaargang wat Salomo s'n genoem word.

<span id="an_3:12">3:12</span> En toe Petrus dit sien, sê hy vir die
volk: Israeliete, waarom is julle hieroor verwonderd, of waarom kyk
julle ons so aan asof ons deur ons eie krag of godsvrug bewerk het dat
hy loop?

<span id="an_3:13">3:13</span> Die God van Abraham en Isak en Jakob, die
God van ons vaders, het sy Kind Jesus verheerlik, Hom wat julle
oorgelewer en voor Pilatus verloën het toe hy besluit het om Hom los te
laat.

<span id="an_3:14">3:14</span> En julle het die Heilige en Regverdige
verloën en gevra dat 'n moordenaar aan julle geskenk sou word,

<span id="an_3:15">3:15</span> en die Leidsman tot die lewe het julle
gedood. God het Hom uit die dode opgewek, waarvan ons getuies is.

<span id="an_3:16">3:16</span> En deur die geloof in sy Naam het sy Naam
hierdie man, wat julle sien en ken, sterk gemaak, en die geloof wat deur
Hom is, het hom hierdie volkome gesondheid gegee in die teenwoordigheid
van julle almal.

<span id="an_3:17">3:17</span> En nou, broeders, ek weet dat julle dit
in onwetendheid gedoen het, net soos julle owerstes;

<span id="an_3:18">3:18</span> maar God het op dié manier vervul wat Hy
tevore verkondig het deur die mond van al sy profete, dat die Christus
sou ly.

<span id="an_3:19">3:19</span> Kom dan tot inkeer en bekeer julle, sodat
julle sondes uitgewis kan word en tye van verkwikking van die aangesig
van die Here mag kom,

<span id="an_3:20">3:20</span> en Hy Hom mag stuur wat vooraf aan julle
verkondig is, naamlik Jesus Christus,

<span id="an_3:21">3:21</span> Hom wat die hemel moet ontvang tot op die
tye van die wederoprigting van alle dinge, waarvan God van ouds af
gespreek het deur die mond van al sy heilige profete.

<span id="an_3:22">3:22</span> Want Moses het tot die vaders gespreek:
Die Here julle God sal vir julle 'n Profeet verwek uit julle broeders
net soos ek is; na Hom moet julle luister volgens alles wat Hy met julle
sal spreek.

<span id="an_3:23">3:23</span> En elke siel wat nie na dié Profeet
luister nie, sal uit die volk uitgeroei word.

<span id="an_3:24">3:24</span> En ook al die profete van Samuel af en
die wat gevolg het, almal wat gespreek het, het ook hierdie dae
aangekondig.

<span id="an_3:25">3:25</span> En julle is kinders van die profete en
van die verbond wat God met ons vaders gesluit het toe Hy vir Abraham
gesê het: En in jou saad sal al die geslagte van die aarde geseën word.

<span id="an_3:26">3:26</span> God het, nadat Hy sy Kind Jesus opgewek
het, Hom eers vir julle gestuur om julle te seën deur elkeen van sy
booshede te bekeer.

<span id="an_4:1">4:1</span> En terwyl hulle besig was om met die volk
te spreek, het die priesters en die hoofman van die tempel en die
Sadduseërs op hulle afgekom,

<span id="an_4:2">4:2</span> baie ontevrede dat hulle die volk leer en
in Jesus die opstanding uit die dode verkondig.

<span id="an_4:3">4:3</span> En hulle het die hande aan hulle geslaan en
hulle in die gevangenis gesit tot die volgende môre toe, want dit was al
aand.

<span id="an_4:4">4:4</span> En baie van die wat die woord gehoor het,
het geglo; en die getal van die manne het omtrent vyf duisend geword.

<span id="an_4:5">4:5</span> Die volgende dag kom toe hulle owerstes en
ouderlinge en skrifgeleerdes in Jerusalem bymekaar,

<span id="an_4:6">4:6</span> ook Annas, die hoëpriester, en Kájafas en
Johannes en Alexander en almal wat van die hoëpriesterlike familie was;

<span id="an_4:7">4:7</span> en toe hulle hul voorgebring het, vra
hulle: Deur watter mag en deur watter naam het julle dit gedoen?

<span id="an_4:8">4:8</span> Daarop sê Petrus, vervul met die Heilige
Gees, aan hulle: Owerstes van die volk en ouderlinge van Israel,

<span id="an_4:9">4:9</span> as ons vandag ondervra word oor 'n weldaad
aan 'n siek man, waardeur hy gesond geword het,

<span id="an_4:10">4:10</span> laat dit bekend wees aan julle almal en
aan die hele volk van Israel dat deur die Naam van Jesus Christus, die
Nasaréner, wat julle gekruisig het, maar wat God uit die dode opgewek
het, dat deur Hom hierdie man gesond voor julle staan.

<span id="an_4:11">4:11</span> Hy is die steen wat deur julle, die
bouers, verag is, wat 'n hoeksteen geword het.

<span id="an_4:12">4:12</span> En die saligheid is in niemand anders
nie, want daar is ook geen ander naam onder die hemel wat onder die
mense gegee is, waardeur ons gered moet word nie.

<span id="an_4:13">4:13</span> En toe hulle die vrymoedigheid van Petrus
en Johannes sien en verstaan dat hulle ongeleerde en eenvoudige manne
was, was hulle verwonderd en het hulle as metgeselle van Jesus herken.

<span id="an_4:14">4:14</span> En omdat hulle die man wat genees was, by
hulle sien staan, kon hulle niks daarteen sê nie.

<span id="an_4:15">4:15</span> Hulle het hul toe gelas om buitekant die
Raad te gaan, en met mekaar beraadslaag

<span id="an_4:16">4:16</span> en gesê: Wat moet ons met hierdie manne
doen? Want dat daar 'n kenlike teken deur hulle plaasgevind het, is
duidelik vir al die inwoners van Jerusalem; ons kan dit nie ontken nie.

<span id="an_4:17">4:17</span> Maar dat dit nie nog meer onder die volk
versprei word nie, laat ons hulle dreig om nie meer in hierdie Naam met
enige mens te spreek nie.

<span id="an_4:18">4:18</span> En hulle het hul geroep en hulle bevel
gegee om in die geheel nie in die Naam van Jesus te spreek of te leer
nie.

<span id="an_4:19">4:19</span> Toe antwoord Petrus en Johannes en sê vir
hulle: Of dit reg is voor God om julle meer gehoorsaam te wees as God,
moet julle self beslis;

<span id="an_4:20">4:20</span> want vir ons is dit onmoontlik om nie te
spreek oor wat ons gesien en gehoor het nie.

<span id="an_4:21">4:21</span> En nadat hulle nog dreigemente bygevoeg
het, aangesien hulle geen rede kon vind om hulle te straf nie, het hulle
ter wille van die volk hulle losgelaat, want almal het God verheerlik
oor wat gebeur het.

<span id="an_4:22">4:22</span> Want die man aan wie hierdie teken van
genesing plaasgevind het, was meer as veertig jaar oud.

<span id="an_4:23">4:23</span> En nadat hulle losgelaat was, het hulle
na hul eie mense gegaan en alles vertel wat die owerpriesters en die
ouderlinge aan hulle gesê het.

<span id="an_4:24">4:24</span> En toe hulle dit hoor, het hulle
eendragtig die stem tot God verhef en gesê: Here, U is die God wat die
hemel en die aarde en die see en alles wat daarin is, gemaak het,

<span id="an_4:25">4:25</span> wat deur die mond van u kneg Dawid gesê
het: Waarom het die nasies gewoed en die volke nietige dinge bedink?

<span id="an_4:26">4:26</span> Die konings van die aarde het saamgestaan
en die owerstes het saam vergader teen die Here en teen sy Gesalfde.

<span id="an_4:27">4:27</span> Want waarlik, Herodes en Pontius Pilatus
het saam met heidene en die volke van Israel vergader teen u heilige
Kind Jesus wat U gesalf het,

<span id="an_4:28">4:28</span> om alles te doen wat u hand en u raad
vooruit bepaal het om plaas te vind.

<span id="an_4:29">4:29</span> En nou, Here, let op hulle dreigemente en
gee aan u diensknegte om met alle vrymoedigheid u woord te spreek,

<span id="an_4:30">4:30</span> deurdat U u hand uitstrek tot genesing,
en tekens en wonders deur die Naam van u heilige Kind Jesus plaasvind.

<span id="an_4:31">4:31</span> En toe hulle gebid het, is die plek
geskud waar hulle saam was, en hulle is almal vervul met die Heilige
Gees en het die woord van God met vrymoedigheid gespreek.

<span id="an_4:32">4:32</span> En die menigte van die wat gelowig geword
het, was een van hart en siel, en nie een het gesê dat iets van sy
besittings sy eie was nie, maar hulle het alles in gemeenskap gehad.

<span id="an_4:33">4:33</span> En met groot krag het die apostels
getuienis gegee van die opstanding van die Here Jesus, en groot genade
was oor hulle almal.

<span id="an_4:34">4:34</span> Want niemand onder hulle was behoeftig
nie; want almal wat besitters van gronde of huise was, het dit verkoop
en die prys van wat verkoop is, gebring en aan die voete van die
apostels neergelê.

<span id="an_4:35">4:35</span> En aan elkeen is uitgedeel volgens wat hy
nodig gehad het.

<span id="an_4:36">4:36</span> En Joses wie se bynaam onder die apostels
Bárnabas was--wat, as dit vertaal word, beteken seun van
vertroosting--'n Leviet, van geboorte uit Ciprus,

<span id="an_4:37">4:37</span> het 'n stuk grond gehad en dit verkoop en
die geld gebring en aan die voete van die apostels neergelê.

<span id="an_5:1">5:1</span> Maar 'n sekere man met die naam van Ananías
het saam met sy vrou Saffíra 'n eiendom verkoop,

<span id="an_5:2">5:2</span> en ook met die medewete van sy vrou van die
prys agtergehou en 'n sekere deel gebring en aan die voete van die
apostels neergelê.

<span id="an_5:3">5:3</span> Toe sê Petrus: Ananías, waarom het die
Satan jou hart vervul om vir die Heilige Gees te lieg en van die prys
van die grond agter te hou?

<span id="an_5:4">5:4</span> As dit nie verkoop was nie, het dit nie
joue gebly nie? En toe dit verkoop is, was dit nie in jou mag nie?
Waarom is dit dat jy hierdie saak in jou hart voorgeneem het? Jy het nie
vir mense gelieg nie, maar vir God.

<span id="an_5:5">5:5</span> En toe Ananías hierdie woorde hoor, het hy
neergeval en gesterwe; en 'n groot vrees het gekom oor almal wat dit
gehoor het.

<span id="an_5:6">5:6</span> Daarna het die jongmanne opgestaan en hom
toegedraai en uitgedra en begrawe.

<span id="an_5:7">5:7</span> En ná verloop van omtrent drie uur kom sy
vrou in sonder om te weet wat voorgeval het.

<span id="an_5:8">5:8</span> En Petrus het haar aangespreek: Sê vir my
of julle die grond vir soveel verkoop het? En sy sê: Ja, vir soveel.

<span id="an_5:9">5:9</span> En Petrus sê vir haar: Waarom het julle
ooreengekom om die Gees van die Here te versoek? Kyk, die voete van die
wat jou man begrawe het, is by die deur, en hulle sal jou uitdra.

<span id="an_5:10">5:10</span> Toe val sy onmiddellik aan sy voete neer
en het gesterwe. En die jongmanne het ingekom en haar dood gevind en
haar uitgedra en by haar man begrawe.

<span id="an_5:11">5:11</span> En 'n groot vrees het oor die hele
gemeente gekom en oor almal wat dit gehoor het.

<span id="an_5:12">5:12</span> En deur die hande van die apostels het
daar baie tekens en wonders onder die volk plaasgevind; en hulle was
almal eendragtig saam in die pilaargang van Salomo.

<span id="an_5:13">5:13</span> En daar was niemand van die ander wat dit
gewaag het om hom by hulle te voeg nie, maar die volk het hulle baie
geëer.

<span id="an_5:14">5:14</span> En daar is meer en meer gelowiges in die
Here bygevoeg, menigtes van manne sowel as vroue,

<span id="an_5:15">5:15</span> sodat hulle die siekes op die strate
uitgedra en op bedde en draagbare gelê het, met die bedoeling dat, as
Petrus kom, al was dit net sy skaduwee op iemand van hulle sou val.

<span id="an_5:16">5:16</span> En die menigte van die stede in die
omtrek het ook in Jerusalem bymekaargekom en siekes gebring en mense wat
deur onreine geeste gekwel was; en hulle is almal genees.

<span id="an_5:17">5:17</span> En die hoëpriester het opgestaan en almal
wat saam met hom was--dit is die party van die Sadduseërs--en hulle was
met nydigheid vervul,

<span id="an_5:18">5:18</span> en hulle het die hande aan die apostels
geslaan en hulle in die openbare gevangenis gesit.

<span id="an_5:19">5:19</span> Maar 'n engel van die Here het in die nag
die deure van die gevangenis oopgemaak en hulle uitgelei en gesê:

<span id="an_5:20">5:20</span> Gaan heen, staan en vertel in die tempel
aan die volk al die woorde van hierdie lewe.

<span id="an_5:21">5:21</span> En hulle het geluister en vroeg in die
môre in die tempel gegaan en begin leer. Maar die hoëpriester en die wat
saam met hom was, het gekom en die Raad en al die oudstes van die
kinders van Israel bymekaargeroep; en hulle het na die gevangenis
gestuur om hulle te laat haal.

<span id="an_5:22">5:22</span> Maar toe die dienaars daar kom, het hulle
hul nie in die gevangenis gekry nie; en hulle het omgedraai en berig
gebring en gesê:

<span id="an_5:23">5:23</span> Die gevangenis het ons in alle sekerheid
toegesluit gevind, en die wagte het buite gestaan voor die deure; maar
toe ons oopmaak, kry ons niemand daarbinne nie.

<span id="an_5:24">5:24</span> En toe die hoëpriester en die hoofman van
die tempel en die owerpriesters hierdie woorde hoor, was hulle daarmee
verleë wat nou hiervan sou word.

<span id="an_5:25">5:25</span> En daar kom een en bring aan hulle berig
en sê: Kyk, die manne wat julle in die gevangenis gesit het, staan in
die tempel en leer die volk.

<span id="an_5:26">5:26</span> Daarop gaan die hoofman met die dienaars
en bring hulle, maar nie met geweld nie, uit vrees vir die volk dat
hulle gestenig sou word.

<span id="an_5:27">5:27</span> Hulle het hul dan gebring en voor die
Raad gestel; en die hoëpriester het hulle gevra en gesê:

<span id="an_5:28">5:28</span> Het ons julle nie uitdruklik verbied om
in dié Naam te leer nie? En kyk, julle het Jerusalem met julle leer
vervul; en julle wil die bloed van hierdie Man op ons bring.

<span id="an_5:29">5:29</span> En Petrus en die apostels antwoord en sê:
Ons moet aan God meer gehoorsaam wees as aan die mense.

<span id="an_5:30">5:30</span> Die God van ons vaders het Jesus opgewek,
wat julle omgebring het deur Hom aan 'n kruishout te hang.

<span id="an_5:31">5:31</span> Hom het God as Leidsman en Verlosser deur
sy regterhand verhoog om aan Israel bekering en vergifnis van sondes te
skenk.

<span id="an_5:32">5:32</span> En ons is sy getuies van hierdie dinge,
en ook die Heilige Gees wat God gegee het aan die wat Hom gehoorsaam is.

<span id="an_5:33">5:33</span> Toe hulle dit hoor, was hulle woedend en
wou hulle om die lewe bring.

<span id="an_5:34">5:34</span> Maar 'n Fariseër met die naam van
Gamáliël, 'n leraar van die wet wat by die hele volk hoog in aansien
was, het in die Raad opgestaan en bevel gegee dat hulle die apostels 'n
bietjie buitentoe moes bring.

<span id="an_5:35">5:35</span> Toe sê hy vir hulle: Israeliete, pas op
wat julle gaan doen met hierdie manne;

<span id="an_5:36">5:36</span> want nie lank gelede nie het Theudas
opgestaan en gesê dat hy iets besonders was. By hom het 'n aantal
mense--omtrent vier honderd--aangesluit. Hy is gedood, en almal wat na
hom geluister het, is uitmekaargejaag en het tot niet geword.

<span id="an_5:37">5:37</span> En ná hom het Judas, die Galileër,
opgestaan, in die dae van die inskrywing, en 'n aansienlike getal mense
afvallig gemaak agter hom aan. Hy het ook omgekom, en almal wat na hom
geluister het, is verstrooi.

<span id="an_5:38">5:38</span> En nou sê ek vir julle, bly af van
hierdie manne en laat hulle staan; want as hierdie voorneme of hierdie
werk uit mense is, sal dit vernietig word;

<span id="an_5:39">5:39</span> maar as dit uit God is, kan julle dit nie
vernietig nie--dat dit nie miskien bevind word dat julle selfs teen God
stry nie.

<span id="an_5:40">5:40</span> En hulle het na hom geluister. En nadat
hulle die apostels ingeroep het, het hulle hul laat slaan en hulle bevel
gegee om nie in die Naam van Jesus te spreek nie en hulle laat gaan.

<span id="an_5:41">5:41</span> Hulle het toe van die Raad af weggegaan,
bly dat hulle waardig geag was om vir sy Naam oneer te ly.

<span id="an_5:42">5:42</span> En hulle het nie opgehou om elke dag in
die tempel en van huis tot huis te leer nie, en die evangelie te
verkondig dat Jesus die Christus is.

<span id="an_6:1">6:1</span> En in dié dae toe die dissipels vermeerder
het, het daar 'n murmurering ontstaan van die Griekssprekende Jode teen
die Hebreërs, omdat hulle weduwees in die daaglikse versorging oor die
hoof gesien is.

<span id="an_6:2">6:2</span> En die twaalf het die menigte van die
dissipels byeengeroep en gesê: Dit is nie reg dat ons die woord van God
nalaat om die tafels te bedien nie.

<span id="an_6:3">6:3</span> Kyk dan uit, broeders, na sewe manne uit
julle, van goeie getuienis, vol van die Heilige Gees en wysheid, wat ons
oor hierdie nodige saak kan aanstel;

<span id="an_6:4">6:4</span> maar ons sal volhard in die gebed en die
bediening van die woord.

<span id="an_6:5">6:5</span> En die woord het byval gevind by die hele
menigte; en hulle het gekies: Stéfanus, 'n man vol van geloof en van die
Heilige Gees, en Filippus en Próchorus en Nikánor en Timon en Pármenas
en Nikoláüs, 'n Jodegenoot uit Antiochíë,

<span id="an_6:6">6:6</span> wat hulle voor die apostels gestel het; en
hulle het gebid en hulle die hande opgelê.

<span id="an_6:7">6:7</span> En die woord van God het toegeneem, en die
getal van die dissipels het in Jerusalem baie vermeerder, en 'n groot
menigte van priesters het gehoorsaam geword aan die geloof.

<span id="an_6:8">6:8</span> En Stéfanus, vol van geloof en krag, het
groot wonders en tekens onder die volk gedoen.

<span id="an_6:9">6:9</span> En daar het sommige van die sogenaamde
sinagoge van die Libertyne opgestaan, en van die Cirenéërs en
Alexandryne, en van die mense van Cilícië en Asië, en hulle het met
Stéfanus geredetwis.

<span id="an_6:10">6:10</span> Maar hulle kon die wysheid en die Gees
waardeur hy gespreek het, nie weerstaan nie.

<span id="an_6:11">6:11</span> Toe het hulle manne opgestook om te sê:
Ons het hom lasterlike dinge hoor praat teen Moses en God.

<span id="an_6:12">6:12</span> En hulle het die volk en die ouderlinge
en die skrifgeleerdes in beweging gebring en op hom afgekom en hom
gegryp en voor die Raad gebring.

<span id="an_6:13">6:13</span> En hulle het valse getuies laat optree om
te sê: Dié man hou nie op om lasterlike dinge te praat teen hierdie
heilige plek en die wet nie.

<span id="an_6:14">6:14</span> Want ons het hom hoor sê: Hierdie Jesus,
die Nasaréner, sal hierdie plek afbreek en die sedes wat Moses aan ons
oorgelewer het, verander.

<span id="an_6:15">6:15</span> En terwyl almal wat in die Raad sit, hul
oë stip op hom hou, sien hulle dat sy gesig soos die gesig van 'n engel
was.

<span id="an_7:1">7:1</span> Toe sê die hoëpriester: Is hierdie dinge
dan so?

<span id="an_7:2">7:2</span> En hy sê: Broeders en vaders, luister! Die
God van die heerlikheid het verskyn aan ons vader Abraham toe hy in
Mesopotámië was, voordat hy in Haran gewoon het,

<span id="an_7:3">7:3</span> en vir hom gesê: Trek uit jou land en uit
jou familie, en kom na die land wat Ek jou sal wys.

<span id="an_7:4">7:4</span> Toe het hy getrek uit die land van die
Chaldéërs en in Haran gaan woon; en ná die dood van sy vader het Hy hom
daarvandaan laat verhuis na hierdie land waarin julle nou woon.

<span id="an_7:5">7:5</span> En Hy het hom geen erfdeel daarin gegee
nie, selfs nie 'n voetbreed nie, maar Hy het belowe om dit aan hom en sy
nageslag ná hom as eiendom te gee, toe hy nog geen kind gehad het nie.

<span id="an_7:6">7:6</span> En God het aan hom dít gesê, dat sy
nageslag bywoners in 'n vreemde land sou wees en die mense hulle tot
slawe sou maak en mishandel, vier honderd jaar lank.

<span id="an_7:7">7:7</span> En die nasie aan wie hulle diensbaar sal
wees, sal Ek oordeel, het God gesê; en daarna sal hulle uittrek en My in
hierdie plek dien.

<span id="an_7:8">7:8</span> En Hy het hom die verbond van die
besnydenis gegee, en so het hy die vader van Isak geword en hom op die
agtste dag besny; en Isak het die vader van Jakob geword, en Jakob van
die twaalf aartsvaders.

<span id="an_7:9">7:9</span> En die aartsvaders was jaloers op Josef en
het hom verkoop na Egipte toe; maar God was met hom

<span id="an_7:10">7:10</span> en het hom uit al sy verdrukkinge verlos
en hom guns en wysheid geskenk voor Farao, die koning van Egipte; en dié
het hom goewerneur gemaak oor Egipte en oor sy hele huis.

<span id="an_7:11">7:11</span> En 'n hongersnood en groot benoudheid het
oor die hele Egipteland en Kanaän gekom, en ons vaders kon geen voedsel
kry nie.

<span id="an_7:12">7:12</span> En toe Jakob hoor dat daar koring in
Egipte was, het hy ons vaders die eerste keer uitgestuur.

<span id="an_7:13">7:13</span> En die tweede keer is Josef deur sy
broers herken, en die afkoms van Josef het aan Farao bekend geword.

<span id="an_7:14">7:14</span> Toe het Josef gestuur en sy vader Jakob
laat roep en sy hele familie, vyf en sewentig siele.

<span id="an_7:15">7:15</span> En Jakob het afgetrek na Egipte en daar
gesterwe, hy en ons vaders.

<span id="an_7:16">7:16</span> En hulle is oorgebring na Sigem en
weggelê in die graf wat Abraham vir 'n som geld gekoop het van die seuns
van Hemor, die vader van Sigem.

<span id="an_7:17">7:17</span> En namate die tyd van die belofte wat God
aan Abraham met 'n eed beloof het, nader kom, het die volk toegeneem en
vermeerder in Egipte,

<span id="an_7:18">7:18</span> totdat daar 'n ander koning opgestaan het
wat nie vir Josef geken het nie.

<span id="an_7:19">7:19</span> Hy het listig met ons geslag te werk
gegaan en ons vaders mishandel deur hulle te verplig om hul kindertjies
weg te gooi, sodat hulle nie in die lewe behou kon word nie.

<span id="an_7:20">7:20</span> In dié tyd is Moses gebore, en hy was
wonderlik mooi. Drie maande lank is hy in die huis van sy vader versorg;

<span id="an_7:21">7:21</span> en toe hy weggegooi is, het Farao se
dogter hom opgeneem en hom as haar seun grootgemaak.

<span id="an_7:22">7:22</span> En Moses is opgelei in al die wysheid van
die Egiptenaars en was magtig in woorde en dade.

<span id="an_7:23">7:23</span> En nadat hy die ouderdom van veertig jaar
bereik het, het dit in sy hart opgekom om sy broers, die kinders van
Israel, te besoek;

<span id="an_7:24">7:24</span> en toe hy sien dat iemand onreg aangedoen
word, het hy hom verdedig en die man wat mishandel was, gewreek deur die
Egiptenaar te verslaan.

<span id="an_7:25">7:25</span> En hy het gedink dat sy broers sou
verstaan dat God hulle deur sy hand redding sou gee; maar hulle het dit
nie verstaan nie.

<span id="an_7:26">7:26</span> En die volgende dag het hy by hulle
verskyn terwyl hulle besig was om te veg, en hy het by hulle aangedring
om vrede te maak en gesê: Manne, julle is broers; waarom doen julle
mekaar onreg aan?

<span id="an_7:27">7:27</span> Maar hy wat sy naaste onreg aangedoen
het, het hom afgestoot en gesê: Wie het jou as 'n owerste en regter oor
ons aangestel?

<span id="an_7:28">7:28</span> Jy wil my tog nie doodmaak soos jy gister
die Egiptenaar doodgemaak het nie?

<span id="an_7:29">7:29</span> En Moses het op hierdie woord gevlug en
'n bywoner geword in die land Mídian, waar hy die vader van twee seuns
geword het.

<span id="an_7:30">7:30</span> En toe veertig jaar verby was, het 'n
Engel van die Here aan hom verskyn in die woestyn van die berg Sinai, in
die vuurvlam van 'n doringbos.

<span id="an_7:31">7:31</span> En Moses het dit gesien en hom oor die
gesig verwonder; en toe hy daarheen gaan om dit te besien, het die stem
van die Here tot hom gekom:

<span id="an_7:32">7:32</span> Ek is die God van jou vaders, die God van
Abraham en die God van Isak en die God van Jakob. En Moses het begin
bewe en nie gewaag om dit te bekyk nie.

<span id="an_7:33">7:33</span> Toe sê die Here vir hom: Trek die skoene
van jou voete af, want die plek waarop jy staan, is heilige grond.

<span id="an_7:34">7:34</span> Ek het duidelik gesien die mishandeling
van my volk wat in Egipte is, en hulle gesug gehoor en neergedaal om
hulle te verlos. En nou, kom hier, Ek wil jou na Egipte stuur.

<span id="an_7:35">7:35</span> Hierdie Moses wat hulle verloën het deur
te sê: Wie het jou aangestel as 'n owerste en regter? --hom het God as
owerste en verlosser gestuur deur die hand van die Engel wat aan hom
verskyn het in die doringbos.

<span id="an_7:36">7:36</span> Hy het hulle uitgelei en wonders en
tekens in Egipteland en in die Rooi See en die woestyn gedoen, veertig
jaar lank.

<span id="an_7:37">7:37</span> Dit is dié Moses wat aan die kinders van
Israel gesê het: Die Here julle God sal vir julle 'n Profeet verwek uit
julle broers net soos ek is; na Hom moet julle luister.

<span id="an_7:38">7:38</span> Dit is hy wat in die vergadering in die
woestyn was saam met die Engel wat met hom op die berg Sinai gespreek
het, en saam met ons vaders; hy het die lewende woorde ontvang om aan
ons te gee.

<span id="an_7:39">7:39</span> Na hom wou ons vaders nie luister nie,
maar hulle het hom verstoot en met hulle harte na Egipte teruggekeer

<span id="an_7:40">7:40</span> toe hulle vir Aäron gesê het: Maak vir
ons gode wat voor ons uit sal trek; want hierdie Moses wat ons uit
Egipteland uitgelei het, ons weet nie wat van hom geword het nie.

<span id="an_7:41">7:41</span> En hulle het in daardie dae 'n kalf
gemaak en aan die afgodsbeeld 'n offer gebring en hulle in die werke van
hulle hande verbly.

<span id="an_7:42">7:42</span> Maar God het Hom afgewend en hulle
oorgegee om die leër van die hemel te dien, soos geskrywe is in die boek
van die profete: Julle het tog nie aan My slagoffers en offers gebring
gedurende veertig jaar in die woestyn nie, o huis van Israel?

<span id="an_7:43">7:43</span> Ja, julle het die tent van Molog opgeneem
en die ster van julle god Remfan, die beelde wat julle gemaak het om
hulle te aanbid. En Ek sal julle anderkant Babilon wegvoer.

<span id="an_7:44">7:44</span> Die tent van die Getuienis was onder ons
vaders in die woestyn, soos Hy wat met Moses gespreek het, hom bevel
gegee het om dit te maak volgens die afbeelding wat hy gesien het.

<span id="an_7:45">7:45</span> En ons vaders het dit ontvang en met
Josua ingebring in die besitting van die nasies wat God voor ons vaders
uitgedryf het, tot op die dae van Dawid

<span id="an_7:46">7:46</span> wat genade gevind het voor God en gevra
het om 'n woonplek vir die God van Jakob te verkry.

<span id="an_7:47">7:47</span> En Salomo het 'n huis vir Hom gebou.

<span id="an_7:48">7:48</span> Maar die Allerhoogste woon nie in tempels
wat met hande gemaak is nie, soos die profeet sê:

<span id="an_7:49">7:49</span> Die hemel is my troon en die aarde die
voetbank van my voete. Watter soort huis sal julle vir My bou, sê die
Here, of hoedanig is die plek van my rus?

<span id="an_7:50">7:50</span> Het my hand nie al hierdie dinge gemaak
nie?

<span id="an_7:51">7:51</span> Julle hardnekkiges en onbesnedenes van
hart en ore, julle weerstaan altyd die Heilige Gees; net soos julle
vaders, so ook julle.

<span id="an_7:52">7:52</span> Watter een van die profete het julle
vaders nie vervolg nie? Ja, hulle het dié gedood wat vooraf die koms
verkondig het van die Regverdige, van wie julle nou verraaiers en
moordenaars geword het;

<span id="an_7:53">7:53</span> julle wat die wet deur die beskikkinge
van engele ontvang het en tog nie onderhou het nie!

<span id="an_7:54">7:54</span> En toe hulle dit hoor, was hulle woedend
in hul harte en het teen hom op die tande gekners.

<span id="an_7:55">7:55</span> Maar hy was vol van die Heilige Gees en
het die oë na die hemel gehou en die heerlikheid van God gesien en Jesus
wat staan aan die regterhand van God.

<span id="an_7:56">7:56</span> En hy het gesê: Kyk, ek sien die hemele
geopend en die Seun van die mens aan die regterhand van God staan.

<span id="an_7:57">7:57</span> Maar hulle het met 'n groot stem geskreeu
en hulle ore toegestop en soos een man op hom aangestorm.

<span id="an_7:58">7:58</span> En hulle het hom buitekant die stad
uitgewerp en hom gestenig; en die getuies het hulle klere neergelê by
die voete van 'n jongman met die naam van Saulus.

<span id="an_7:59">7:59</span> En hulle het Stéfanus gestenig terwyl hy
die Here aanroep en sê: Here Jesus, ontvang my gees!

<span id="an_7:60">7:60</span> En hy het op sy knieë neergeval en met 'n
groot stem uitgeroep: Here, reken hulle hierdie sonde nie toe nie! En
met dié woorde het hy ontslaap.

<span id="an_8:1">8:1</span> En Saulus het ook sy vermoording
goedgekeur. En daar het in dié tyd 'n groot vervolging teen die gemeente
in Jerusalem ontstaan, en almal is verstrooi oor die streke van Judéa en
Samaría, behalwe die apostels.

<span id="an_8:2">8:2</span> En godvresende manne het Stéfanus begrawe
en 'n groot rou oor hom bedrywe.

<span id="an_8:3">8:3</span> Maar Saulus het die gemeente verwoes en in
die huise gegaan en manne en vroue uitgesleep en in die gevangenis
oorgelewer.

<span id="an_8:4">8:4</span> En die wat verstrooi was, het die land
deurgegaan en die woord van die evangelie verkondig.

<span id="an_8:5">8:5</span> En Filippus het afgekom in 'n stad van
Samaría en Christus aan hulle verkondig.

<span id="an_8:6">8:6</span> En die skare het eendragtig ag gegee op die
woorde van Filippus toe hulle dit hoor en die tekens sien wat hy doen.

<span id="an_8:7">8:7</span> Want uit baie van die wat onreine geeste
gehad het, het die geeste uitgegaan terwyl hulle met 'n groot stem
skreeu; en baie wat lam en kreupel was, het gesond geword.

<span id="an_8:8">8:8</span> En daar was groot blydskap in daardie stad.

<span id="an_8:9">8:9</span> En 'n sekere man met die naam van Simon het
vantevore in die stad met towery omgegaan en die bevolking van Samaría
verbyster deur te sê dat hy iets besonders was.

<span id="an_8:10">8:10</span> En almal, klein en groot, het hom
aangehang en gesê: Hy is die groot krag van God.

<span id="an_8:11">8:11</span> En hulle het hom aangehang, omdat hy
hulle 'n geruime tyd deur sy towerye verbyster het.

<span id="an_8:12">8:12</span> Maar toe hulle Filippus geglo het, wat
die evangelie aangaande die koninkryk van God en die Naam van Jesus
Christus verkondig het, is hulle gedoop, manne sowel as vroue.

<span id="an_8:13">8:13</span> En Simon het ook self gelowig geword, en
nadat hy gedoop was, gedurig by Filippus gebly; en hy was verbaas toe hy
die tekens en groot kragte sien gebeur.

<span id="an_8:14">8:14</span> En toe die apostels in Jerusalem hoor dat
Samaría die woord van God aangeneem het, het hulle Petrus en Johannes na
hulle gestuur.

<span id="an_8:15">8:15</span> Húlle het afgekom en vir hulle gebid, dat
hulle die Heilige Gees mag ontvang,

<span id="an_8:16">8:16</span> want Hy het toe nog op niemand van hulle
geval nie, maar hulle was net gedoop in die Naam van die Here Jesus.

<span id="an_8:17">8:17</span> Hulle het hul toe die hande opgelê, en
hulle het die Heilige Gees ontvang.

<span id="an_8:18">8:18</span> En toe Simon sien dat deur die
handoplegging van die apostels die Heilige Gees gegee word, het hy hulle
geld aangebied

<span id="an_8:19">8:19</span> en gesê: Gee aan my ook hierdie mag,
sodat elkeen wat ek die hande oplê, die Heilige Gees kan ontvang.

<span id="an_8:20">8:20</span> Maar Petrus sê vir hom: Mag jou geld saam
met jou vergaan, omdat jy gedink het om die gawe van God deur geld te
verkry.

<span id="an_8:21">8:21</span> Jy het geen deel of lot in hierdie saak
nie, want jou hart is nie reg voor God nie.

<span id="an_8:22">8:22</span> Bekeer jou dan van hierdie boosheid van
jou, en bid God of die gedagte van jou hart jou miskien vergewe mag
word.

<span id="an_8:23">8:23</span> Want ek sien dat jy in 'n gal van
bitterheid en bande van ongeregtigheid is.

<span id="an_8:24">8:24</span> Maar Simon het geantwoord en gesê: Bid
julle tot die Here vir my, sodat niks van wat julle gesê het, oor my mag
kom nie.

<span id="an_8:25">8:25</span> Nadat hulle dan kragtig getuig en die
woord van die Here gespreek het, het hulle na Jerusalem teruggegaan en
die evangelie aan baie dorpe van die Samaritane verkondig.

<span id="an_8:26">8:26</span> En 'n engel van die Here het met Filippus
gespreek en gesê: Staan op en gaan na die suide op die pad wat afloop
van Jerusalem na Gasa. Dit is 'n eensame pad.

<span id="an_8:27">8:27</span> Toe het hy opgestaan en gegaan. En daar
was 'n man van Ethiópië, 'n hofdienaar, 'n staatsamptenaar van Kandacé,
die koningin van die Ethiópiërs, wat oor al haar skatte was en na
Jerusalem gekom het om te aanbid.

<span id="an_8:28">8:28</span> En hy was op die terugreis en het op sy
wa gesit en die profeet Jesaja gelees.

<span id="an_8:29">8:29</span> Toe sê die Gees vir Filippus: Gaan
daarheen en bly by daardie wa.

<span id="an_8:30">8:30</span> En Filippus het daarheen gehardloop en
hom die profeet Jesaja hoor lees; en hy sê: Verstaan u wel wat u lees?

<span id="an_8:31">8:31</span> En hy antwoord: Hoe kan ek tog as niemand
my die weg wys nie? Toe vra hy Filippus om op te klim en by hom te kom
sit.

<span id="an_8:32">8:32</span> En die gedeelte van die Skrif wat hy
besig was om te lees, was dít: Soos 'n skaap is Hy gelei om geslag te
word, en soos 'n lam wat stom is voor die een wat hom skeer, so maak Hy
sy mond nie oop nie.

<span id="an_8:33">8:33</span> In sy vernedering is sy oordeel
weggeneem, en wie sal sy geslag beskrywe? Want sy lewe word van die
aarde weggeneem.

<span id="an_8:34">8:34</span> En die hofdienaar antwoord en sê vir
Filippus: Ek bid u, van wie sê die profeet dit, van homself of van
iemand anders?

<span id="an_8:35">8:35</span> En Filippus het sy mond geopen en van
hierdie Skrif af begin en die evangelie van Jesus aan hom verkondig.

<span id="an_8:36">8:36</span> En terwyl hulle voortreis op die pad, kom
hulle by water; en die hofdienaar sê vir hom: Daar is water; wat
verhinder my om gedoop te word?

<span id="an_8:37">8:37</span> Toe sê Filippus: As u glo met u hele
hart, is dit geoorloof. En hy antwoord en sê: Ek glo dat Jesus Christus
die Seun van God is.

<span id="an_8:38">8:38</span> En hy het beveel dat die wa moes stilhou;
en hulle het altwee in die water afgeklim, Filippus en die hofdienaar;
en hy het hom gedoop.

<span id="an_8:39">8:39</span> En toe hulle uit die water opklim, het
die Gees van die Here Filippus skielik weggevoer, en die hofdienaar het
hom nie meer gesien nie, want hy het sy weg met blydskap gereis.

<span id="an_8:40">8:40</span> Maar Filippus is in Asdod gevind. En hy
het die land deurgegaan en die evangelie verkondig in al die stede,
totdat hy in Cesaréa gekom het.

<span id="an_9:1">9:1</span> Maar Saulus, wat nog dreiging en moord
geblaas het teen die dissipels van die Here, het na die hoëpriester
gegaan

<span id="an_9:2">9:2</span> en van hom briewe gevra aan die sinagoges
in Damaskus, sodat as hy mense sou vind wat van die Weg was, manne sowel
as vroue, hy hulle geboeid na Jerusalem kon bring.

<span id="an_9:3">9:3</span> En toe hy op sy reis naby Damaskus kom,
omstraal hom skielik 'n lig van die hemel af;

<span id="an_9:4">9:4</span> en hy val op die grond en hoor 'n stem vir
hom sê: Saul, Saul, waarom vervolg jy My?

<span id="an_9:5">9:5</span> En hy sê: Wie is U, Here? En die Here
antwoord: Ek is Jesus wat jy vervolg. Dit is hard vir jou om teen die
prikkels te skop.

<span id="an_9:6">9:6</span> En terwyl hy bewe en verbaas was, sê hy:
Here, wat wil U hê moet ek doen? En die Here antwoord hom: Staan op en
gaan na die stad, en dit sal jou gesê word wat jy moet doen.

<span id="an_9:7">9:7</span> En die manne wat saam met hom op pad was,
het sprakeloos gestaan terwyl hulle wel die stem hoor, maar niemand sien
nie.

<span id="an_9:8">9:8</span> Toe staan Saulus van die grond af op, en
alhoewel sy oë oop was, het hy niemand gesien nie; en hulle het hom aan
die hand gelei en in Damaskus ingebring.

<span id="an_9:9">9:9</span> En drie dae lank het hy niks gesien nie, en
niks geëet of gedrink nie.

<span id="an_9:10">9:10</span> En daar was 'n dissipel in Damaskus met
die naam van Ananías; en die Here het vir hom in 'n gesig gesê: Ananías!
En hy antwoord: Hier is ek, Here.

<span id="an_9:11">9:11</span> Toe sê die Here vir hom: Staan op en gaan
na die straat wat genoem word Reguitstraat, en vra in die huis van Judas
na 'n man met die naam van Saulus van Tarsus, want kyk, hy bid;

<span id="an_9:12">9:12</span> en hy het in 'n gesig 'n man met die naam
van Ananías sien inkom en hom die hande oplê, sodat hy weer kon sien.

<span id="an_9:13">9:13</span> Maar Ananías antwoord: Here, ek het van
baie mense aangaande hierdie man gehoor hoeveel kwaad hy u heiliges in
Jerusalem aangedoen het;

<span id="an_9:14">9:14</span> en hy het hier volmag van die
owerpriesters om almal te boei wat u Naam aanroep.

<span id="an_9:15">9:15</span> Maar die Here sê vir hom: Gaan, want hy
is vir My 'n uitverkore werktuig om my Naam te dra voor nasies en
konings en die kinders van Israel.

<span id="an_9:16">9:16</span> Want Ek sal hom toon hoeveel hy vir my
Naam moet ly.

<span id="an_9:17">9:17</span> En Ananías het gegaan en in die huis
gekom en hom die hande opgelê en gesê: Saul, broeder, die Here het my
gestuur, naamlik Jesus wat aan jou verskyn het op die pad waarmee jy
gekom het, sodat jy weer kan sien en met die Heilige Gees vervul word.

<span id="an_9:18">9:18</span> En dadelik het daar iets soos skille van
sy oë afgeval, en hy kon onmiddellik weer sien; en hy het opgestaan en
is gedoop.

<span id="an_9:19">9:19</span> En nadat hy voedsel gebruik het, het hy
weer sterk geword. En Saulus was 'n paar dae saam met die dissipels in
Damaskus.

<span id="an_9:20">9:20</span> En hy het dadelik Christus in die
sinagoges verkondig, dat Hy die Seun van God is.

<span id="an_9:21">9:21</span> En almal wat hom gehoor het, was verbaas
en het gesê: Is hy nie die man wat in Jerusalem uitgeroei het die wat
hierdie Naam aanroep, en hier gekom het met die doel om hulle geboeid na
die owerpriesters te bring nie?

<span id="an_9:22">9:22</span> Maar Saulus het al meer krag ontvang en
die Jode wat in Damaskus woon, in die war gebring deur te bewys dat Hy,
Jesus, die Christus is.

<span id="an_9:23">9:23</span> En ná geruime tyd het die Jode
beraadslaag om hom om te bring.

<span id="an_9:24">9:24</span> En hulle plan het aan Saulus bekend
geword. En hulle het die poorte dag en nag bewaak, dat hulle hom kon
ombring;

<span id="an_9:25">9:25</span> maar die dissipels het hom geneem en in
die nag deur die muur neergelaat deur hom in 'n mandjie te laat afsak.

<span id="an_9:26">9:26</span> En toe Saulus in Jerusalem aankom, het hy
probeer om by die dissipels aan te sluit; maar almal was vir hom bang,
omdat hulle nie geglo het dat hy 'n dissipel was nie.

<span id="an_9:27">9:27</span> Maar Bárnabas het hom geneem en na die
apostels gebring en hulle vertel hoe hy op die pad die Here gesien het
en dat Hy met hom gespreek het, en hoe hy in Damaskus vrymoediglik in
die Naam van Jesus gespreek het.

<span id="an_9:28">9:28</span> En hy het saam met hulle in-- en
uitgegaan in Jerusalem

<span id="an_9:29">9:29</span> en vrymoediglik gespreek in die Naam van
die Here Jesus, en ook met die Griekssprekende Jode gepraat en
geredetwis, maar hulle het probeer om hom dood te maak.

<span id="an_9:30">9:30</span> En toe die broeders dit agterkom, het
hulle hom na Cesaréa afgebring en hom na Tarsus weggestuur.

<span id="an_9:31">9:31</span> En die gemeentes deur die hele Judéa en
Galiléa en Samaría het vrede gehad; en terwyl hulle opgebou is en
gewandel het in die vrees van die Here en die vertroosting van die
Heilige Gees, het hulle vermeerder.

<span id="an_9:32">9:32</span> En onderwyl Petrus oral rondgaan, het hy
ook gekom by die heiliges wat in Lidda woon;

<span id="an_9:33">9:33</span> en hy het daar 'n man gevind met die naam
van Enéas, wat al agt jaar bedlêend en verlam was.

<span id="an_9:34">9:34</span> En Petrus sê vir hom: Enéas, Jesus
Christus maak jou gesond; staan op en maak jou bed op! En hy het dadelik
opgestaan.

<span id="an_9:35">9:35</span> En al die inwoners van Lidda en Saron het
hom gesien en hulle tot die Here bekeer.

<span id="an_9:36">9:36</span> En in Joppe was daar 'n sekere dissipelin
met die naam van Tabíta, wat, as dit vertaal word, beteken Dorkas. Sy
was oorvloedig in goeie werke en aalmoese wat sy gedoen het.

<span id="an_9:37">9:37</span> En in dié dae het sy siek geword en
gesterwe, en hulle het haar gewas en in 'n bovertrek neergelê.

<span id="an_9:38">9:38</span> En omdat Lidda naby Joppe was en die
dissipels gehoor het dat Petrus daar was, het hulle twee manne na hom
gestuur wat hom moes smeek dat hy sonder uitstel na hulle moet oorkom.

<span id="an_9:39">9:39</span> En Petrus het opgestaan en saam met hulle
gegaan. En toe hy daar kom, bring hulle hom in die bovertrek; en al die
weduwees kom by hom staan en ween en wys hom die onder-- en bo-klere wat
Dorkas alles gemaak het toe sy nog by hulle was.

<span id="an_9:40">9:40</span> En Petrus het almal buitentoe gestuur en
neergekniel en gebid. En hy het hom na die liggaam gedraai en gesê:
Tabíta, staan op! En sy het haar oë oopgemaak; en toe sy Petrus sien,
het sy regop gesit.

<span id="an_9:41">9:41</span> En hy gee haar sy hand en laat haar
opstaan. Daarop roep hy die heiliges en die weduwees en stel haar
lewendig voor hulle.

<span id="an_9:42">9:42</span> En dit het bekend geword in die hele
Joppe, en baie het in die Here geglo.

<span id="an_9:43">9:43</span> En hy het 'n geruime tyd in Joppe gebly
by 'n sekere Simon, 'n leerlooier.

<span id="an_10:1">10:1</span> En daar was in Cesaréa 'n man met die
naam van Cornelius, 'n hoofman oor honderd van die sogenaamde Italiaanse
leërafdeling.

<span id="an_10:2">10:2</span> Hy met sy hele huis was vroom en
godvresend en het baie aalmoese aan die volk gegee en was altyddeur in
die gebed tot God.

<span id="an_10:3">10:3</span> Hy het duidelik in 'n gesig omtrent die
negende uur van die dag 'n engel van God na hom sien inkom en vir hom
sê: Cornelius!

<span id="an_10:4">10:4</span> En hy het die oë op hom gehou en vol
vrees gesê: Wat is dit, my heer? Toe antwoord hy hom: Jou gebede en jou
aalmoese het voor God in gedagtenis gekom.

<span id="an_10:5">10:5</span> Stuur dan nou manne na Joppe en laat vir
Simon haal wat ook Petrus genoem word.

<span id="an_10:6">10:6</span> Hy is tuis by 'n sekere Simon, 'n
leerlooier, wie se huis by die see is. Hy sal jou sê wat jy moet doen.

<span id="an_10:7">10:7</span> En toe die engel wat met Cornelius
gespreek het, weg was, roep hy twee van sy huisbediendes en 'n vroom
soldaat van die wat altyd by hom was,

<span id="an_10:8">10:8</span> en vertel hulle alles en stuur hulle na
Joppe.

<span id="an_10:9">10:9</span> En die volgende dag, terwyl hulle op pad
was en naby die stad kom, het Petrus omtrent die sesde uur op die dak
geklim om te bid;

<span id="an_10:10">10:10</span> en hy het baie honger geword en wou
eet; en terwyl hulle besig was om klaar te maak, het daar 'n verrukking
van sinne oor hom gekom:

<span id="an_10:11">10:11</span> hy sien die hemel geopend en 'n
voorwerp soos 'n groot laken na hom afdaal, wat aan die vier hoeke
vasgebind is en op die aarde neergelaat word.

<span id="an_10:12">10:12</span> Daarin was al die viervoetige diere van
die aarde en die wilde en kruipende diere en die voëls van die hemel.

<span id="an_10:13">10:13</span> Toe kom daar 'n stem na hom: Staan op,
Petrus, slag en eet!

<span id="an_10:14">10:14</span> En Petrus sê: Nooit nie, Here, want ek
het nooit iets onheiligs of onreins geëet nie.

<span id="an_10:15">10:15</span> En weer het die stem vir die tweede
keer na hom gekom: Wat God rein gemaak het, mag jy nie onheilig ag nie.

<span id="an_10:16">10:16</span> En dit het drie maal gebeur, en die
voorwerp is weer in die hemel opgeneem.

<span id="an_10:17">10:17</span> En terwyl Petrus by homself daaroor
verleë was wat die gesig tog kon beteken wat hy gesien het, staan die
manne wat deur Cornelius gestuur was, daar by die poort en verneem na
die huis van Simon.

<span id="an_10:18">10:18</span> En hulle roep en vra of Simon, wat ook
Petrus genoem word, daar tuis is.

<span id="an_10:19">10:19</span> En terwyl Petrus nadink oor die gesig,
sê die Gees vir hom: Daar is drie manne wat jou soek.

<span id="an_10:20">10:20</span> Staan dan op, klim af en gaan saam met
hulle sonder om te twyfel, want Ek het hulle gestuur.

<span id="an_10:21">10:21</span> En Petrus het afgeklim na die manne wat
deur Cornelius na hom gestuur was, en gesê: Kyk, dit is ek wat julle
soek. Wat is die rede waarom julle hier is?

<span id="an_10:22">10:22</span> En hulle sê: Cornelius, 'n hoofman oor
honderd, 'n regverdige en godvresende man, wat 'n goeie naam het by die
hele Joodse nasie, het 'n goddelike openbaring ontvang deur 'n heilige
engel, om u te laat haal na sy huis om te hoor wat u sal sê.

<span id="an_10:23">10:23</span> En hy het hulle binnegenooi en
geherberg. En die volgende dag het Petrus saam met hulle afgereis, en
enkele van die broeders uit Joppe het met hom saamgegaan.

<span id="an_10:24">10:24</span> Die dag daarop het hulle in Cesaréa
aangekom. En Cornelius was hulle te wagte, en hy het alreeds sy familie
en besondere vriende bymekaargeroep.

<span id="an_10:25">10:25</span> Toe Petrus dan binnekom, het Cornelius
hom tegemoetgegaan en aan sy voete neergeval en hom hulde bewys.

<span id="an_10:26">10:26</span> Maar Petrus het hom opgerig en gesê:
Staan op, ek is self ook maar 'n mens.

<span id="an_10:27">10:27</span> En onderwyl hy met hom spreek, gaan hy
binne en vind baie wat vergader het;

<span id="an_10:28">10:28</span> en hy sê vir hulle: Julle weet dat dit
ongeoorloof is vir 'n Joodse man om met iemand van 'n ander volk omgang
te hê of hom te besoek; maar God het my getoon dat ek geen mens onheilig
of onrein mag noem nie.

<span id="an_10:29">10:29</span> Daarom het ek, toe ek gehaal is, gekom
sonder om teë te spreek. Ek vra dan om watter rede julle my laat haal
het.

<span id="an_10:30">10:30</span> En Cornelius sê: Vier dae gelede was ek
besig om te vas tot op hierdie uur, en die negende uur het ek in my huis
gebid,

<span id="an_10:31">10:31</span> en meteens staan daar 'n man voor my in
'n blink kleed en sê: Cornelius, jou gebed is verhoor en jou aalmoese is
voor God in herinnering gebring.

<span id="an_10:32">10:32</span> Stuur dan na Joppe en laat Simon haal
wat ook Petrus genoem word. Hy vertoef in die huis van Simon, 'n
leerlooier, by die see; as hy kom, sal hy met jou spreek.

<span id="an_10:33">10:33</span> Ek het toe op die daad na u gestuur, en
u het goed gedoen om te kom. Ons is dan nou almal voor die aangesig van
God aanwesig om alles te hoor wat deur God aan u opgedra is.

<span id="an_10:34">10:34</span> En Petrus het sy mond geopen en gesê:
Ek sien waarlik dat God geen aannemer van die persoon is nie,

<span id="an_10:35">10:35</span> maar dat in elke nasie die een wat Hom
vrees en geregtigheid doen, Hom welgevallig is.

<span id="an_10:36">10:36</span> Dit is die woord wat Hy gestuur het aan
die kinders van Israel toe Hy die evangelie van vrede verkondig het deur
Jesus Christus--Hy is die Here van almal.

<span id="an_10:37">10:37</span> Julle weet van die saak wat deur die
hele Judéa gebeur het en van Galiléa af begin het, ná die doop wat
Johannes gepreek het,

<span id="an_10:38">10:38</span> met betrekking tot Jesus van Násaret,
hoe God Hom gesalf het met die Heilige Gees en met krag. Hy het die land
deurgegaan, goed gedoen en almal genees wat onder die mag van die duiwel
was, omdat God met Hom was.

<span id="an_10:39">10:39</span> En ons is getuies van alles wat Hy
gedoen het in die Joodse land en in Jerusalem. En hulle het Hom
omgebring deur Hom aan 'n kruishout op te hang.

<span id="an_10:40">10:40</span> Hom het God op die derde dag opgewek en
beskik dat Hy sou verskyn

<span id="an_10:41">10:41</span> nie aan die hele volk nie, maar aan
getuies wat deur God vantevore verkies was, aan ons wat met Hom saam
geëet en gedrink het nadat Hy uit die dode opgestaan het.

<span id="an_10:42">10:42</span> En Hy het ons bevel gegee om aan die
volk te verkondig en met krag te betuig dat dit Hy is wat deur God
bestem is as Regter van lewende en dode.

<span id="an_10:43">10:43</span> Aangaande Hom getuig al die profete dat
elkeen wat in Hom glo, vergifnis van sondes deur sy Naam ontvang.

<span id="an_10:44">10:44</span> En toe Petrus nog besig was om hierdie
woorde te spreek, het die Heilige Gees op almal geval wat die woord
gehoor het.

<span id="an_10:45">10:45</span> En die gelowiges uit die besnydenis,
almal wat saam met Petrus gekom het, was verbaas dat die gawe van die
Heilige Gees ook op die heidene uitgestort is.

<span id="an_10:46">10:46</span> Want hulle het gehoor hoe hulle in tale
spreek en God groot maak. Toe het Petrus begin spreek:

<span id="an_10:47">10:47</span> Niemand kan tog die water weer, dat
hierdie mense, wat net soos ons die Heilige Gees ontvang het, nie gedoop
word nie?

<span id="an_10:48">10:48</span> En hy het beveel dat hulle gedoop moet
word in die Naam van die Here. Toe het hulle hom gevra om nog 'n paar
dae te bly.

<span id="an_11:1">11:1</span> En die apostels en die broeders wat in
Judéa was, het gehoor dat die heidene ook die woord van God aangeneem
het.

<span id="an_11:2">11:2</span> En toe Petrus opgaan na Jerusalem, het
die wat uit die besnydenis was, met hom getwis

<span id="an_11:3">11:3</span> en gesê: By onbesnede manne het jy in die
huis gegaan en saam met hulle geëet.

<span id="an_11:4">11:4</span> En Petrus het begin en vir hulle die loop
van die saak uiteengesit en gesê:

<span id="an_11:5">11:5</span> Ek was in die stad Joppe in die gebed, en
in 'n verrukking van sinne het ek 'n gesig gesien: 'n voorwerp het uit
die hemel neergedaal soos 'n groot laken wat aan die vier hoeke uit die
hemel neergelaat word, en dit het tot by my gekom.

<span id="an_11:6">11:6</span> En toe ek die oë daarop hou en dit
waarneem, sien ek die viervoetige diere van die aarde en die wilde en
die kruipende diere en die voëls van die hemel.

<span id="an_11:7">11:7</span> En ek hoor 'n stem vir my sê: Staan op,
Petrus, slag en eet!

<span id="an_11:8">11:8</span> Maar ek antwoord: Nooit nie, Here, want
niks onheiligs of onreins het ooit in my mond ingegaan nie.

<span id="an_11:9">11:9</span> En die stem het die tweede keer my uit
die hemel geantwoord: Wat God rein gemaak het, mag jy nie onheilig ag
nie.

<span id="an_11:10">11:10</span> En dit het drie maal gebeur en alles is
weer opgetrek in die hemel.

<span id="an_11:11">11:11</span> En dadelik staan daar drie manne voor
die huis waar ek in was, wat van Cesaréa na my gestuur was.

<span id="an_11:12">11:12</span> En die Gees het vir my gesê dat ek saam
met hulle moes gaan sonder om te twyfel. En saam met my het ook hierdie
ses broeders gegaan, en ons het in die huis van die man ingegaan.

<span id="an_11:13">11:13</span> En hy het ons vertel hoe hy die engel
in sy huis sien staan het en vir hom sê: Stuur manne na Joppe en laat
vir Simon haal wat ook Petrus genoem word;

<span id="an_11:14">11:14</span> hy sal woorde tot jou spreek waardeur
jy en jou hele huis gered sal word.

<span id="an_11:15">11:15</span> En toe ek begin spreek, het die Heilige
Gees op hulle geval soos ook op ons in die begin.

<span id="an_11:16">11:16</span> En ek het die woord van die Here
onthou, hoe Hy gesê het: Johannes het met water gedoop, maar julle sal
met die Heilige Gees gedoop word.

<span id="an_11:17">11:17</span> As God dan aan hulle dieselfde gawe
gegee het soos aan ons wat in die Here Jesus Christus geglo het, wie was
ek dan, dat ek God kon verhinder?

<span id="an_11:18">11:18</span> En toe hulle dit hoor, het hulle geswyg
en God verheerlik en gesê: So het God dan ook aan die heidene die
bekering tot die lewe geskenk.

<span id="an_11:19">11:19</span> Die wat dan verstrooi was deur die
verdrukking wat oor Stéfanus ontstaan het, het die land deurgegaan tot
by Fenícië en Ciprus en Antiochíë sonder om tot iemand die woord te
spreek, behalwe tot die Jode alleen.

<span id="an_11:20">11:20</span> En daar was sommige van hulle, Cipriese
en Cirenése manne, wat in Antiochíë gekom het en met die Griekssprekende
Jode gepraat en die evangelie van die Here Jesus verkondig het.

<span id="an_11:21">11:21</span> En die hand van die Here was met hulle,
en 'n groot getal het gelowig geword en hulle tot die Here bekeer.

<span id="an_11:22">11:22</span> En die berig hiervan het die gemeente
wat in Jerusalem was, ter ore gekom en hulle het Bárnabas afgestuur om
die land deur te gaan tot by Antiochíë.

<span id="an_11:23">11:23</span> Toe hy daar kom en die genade van God
sien, was hy bly en het almal vermaan om met hartlike voorneme aan die
Here getrou te bly;

<span id="an_11:24">11:24</span> want hy was 'n goeie man en vol van die
Heilige Gees en geloof; en 'n aansienlike skare is aan die Here
toegebring.

<span id="an_11:25">11:25</span> Toe vertrek Bárnabas na Tarsus om
Saulus te soek, en toe hy hom kry, het hy hom na Antiochíë gebring.

<span id="an_11:26">11:26</span> En hulle het 'n hele jaar lank in die
gemeente saam vergader en aan 'n aansienlike skare onderwys gegee; en
die dissipels is in Antiochíë vir die eerste keer Christene genoem.

<span id="an_11:27">11:27</span> En in dié dae het daar profete van
Jerusalem na Antiochíë afgekom.

<span id="an_11:28">11:28</span> En een van hulle met die naam van
Agabus het opgestaan en deur die Heilige Gees te kenne gegee dat daar 'n
groot hongersnood oor die hele wêreld sou kom, wat ook gekom het onder
keiser Claudius.

<span id="an_11:29">11:29</span> En die dissipels het besluit dat
iedereen van hulle na sy vermoë iets sou stuur tot versorging van die
broeders wat in Judéa woon.

<span id="an_11:30">11:30</span> En dit het hulle ook gedoen en dit deur
Bárnabas en Saulus aan die ouderlinge gestuur.

<span id="an_12:1">12:1</span> En omtrent daardie tyd het koning Herodes
sy hande geslaan aan sommige uit die gemeente om hulle kwaad aan te
doen.

<span id="an_12:2">12:2</span> En hy het Jakobus, die broer van
Johannes, met die swaard omgebring.

<span id="an_12:3">12:3</span> En toe hy sien dat dit die Jode
welgevallig was, het hy verder ook Petrus in hegtenis geneem. En dit was
die dae van die ongesuurde brode.

<span id="an_12:4">12:4</span> Toe hy hom dan gegryp het, het hy hom in
die gevangenis gesit en oorgegee aan vier wagte, elkeen van vier
soldate, om hom te bewaak, met die bedoeling om hom ná die paasfees voor
die volk te bring.

<span id="an_12:5">12:5</span> So is Petrus dan in die gevangenis
bewaak; maar daar het 'n aanhoudende gebed tot God deur die gemeente vir
hom opgegaan.

<span id="an_12:6">12:6</span> En toe Herodes hom wou voorbring, het
Petrus in daardie nag tussen twee soldate geslaap, met twee kettings
geboei, en wagte voor die deur het die gevangenis bewaak.

<span id="an_12:7">12:7</span> En meteens staan daar 'n engel van die
Here by hom, en 'n lig skyn in die gevangenis. Toe slaan hy Petrus op
die sy, maak hom wakker en sê: Staan gou op! En die boeie het van sy
hande afgeval.

<span id="an_12:8">12:8</span> En die engel sê vir hom: Omgord jou en
trek jou skoene aan! En hy het dit gedoen. Verder sê hy vir hom: Gooi
jou bo-kleed om en volg my!

<span id="an_12:9">12:9</span> En hy het uitgegaan en hom gevolg; en hy
het nie geweet dat wat deur die engel plaasgevind het, werklikheid was
nie, maar hy het gemeen dat hy 'n gesig sien.

<span id="an_12:10">12:10</span> En toe hulle by die eerste en die
tweede wag verbygegaan het, kom hulle by die ysterpoort wat na die stad
lei, en dit het vanself vir hulle oopgegaan. En hulle het buitekant
gekom en een straat ver gegaan, en dadelik het die engel hom verlaat.

<span id="an_12:11">12:11</span> Toe kom Petrus tot homself en sê: Nou
weet ek waarlik dat die Here sy engel gestuur en my gered het uit die
hand van Herodes en uit al die verwagtinge van die Joodse volk.

<span id="an_12:12">12:12</span> En nadat dit vir hom duidelik geword
het, kom hy by die huis van Maria, die moeder van Johannes wat ook
Markus genoem word, waar baie in die gebed bymekaar was.

<span id="an_12:13">12:13</span> En toe Petrus aan die deur van die
poort klop, het 'n diensmeisie met die naam van Rhodé gegaan om te hoor
wie daar was.

<span id="an_12:14">12:14</span> En sy het die stem van Petrus herken en
van blydskap die poort nie oopgemaak nie, maar na binne gehardloop en
vertel dat Petrus voor die poort staan.

<span id="an_12:15">12:15</span> Maar hulle sê vir haar: Jy is van jou
verstand af. Maar sy het volgehou dat dit so is. Daarop sê hulle: Dit is
sy engel.

<span id="an_12:16">12:16</span> En Petrus het aangehou met klop; en toe
hulle oopmaak, sien hulle hom en was verbaas.

<span id="an_12:17">12:17</span> Maar hy het vir hulle met die hand
gewink om stil te bly en aan hulle vertel hoe die Here hom uit die
gevangenis uitgelei het. En hy sê: Vertel dit aan Jakobus en die
broeders. En hy het uitgegaan en na 'n ander plek vertrek.

<span id="an_12:18">12:18</span> En toe dit dag geword het, was daar
onder die soldate geen kleine opskudding oor wat van Petrus geword het
nie.

<span id="an_12:19">12:19</span> Daarop het Herodes hom gesoek en nie
gekry nie, en die wagte onder verhoor geneem en bevel gegee dat hulle
tereggestel moes word. En hy het van Judéa weggegaan na Cesaréa en daar
gebly.

<span id="an_12:20">12:20</span> En Herodes was verbitterd teen die
Tiriërs en Sidóniërs. En hulle het eenparig na hom gekom, en nadat hulle
Blastus, die koning se hofdienaar, omgepraat het, vrede gevra, omdat
hulle land onderhoud uit die koning s'n ontvang het.

<span id="an_12:21">12:21</span> En op 'n bepaalde dag het Herodes 'n
koninklike kleed aangetrek en op die troon gaan sit en hulle
toegespreek.

<span id="an_12:22">12:22</span> Daarop het die volk hom toegeroep: 'n
Stem van 'n god en nie van 'n mens nie!

<span id="an_12:23">12:23</span> En onmiddellik het 'n engel van die
Here hom getref, omdat hy die eer nie aan God gegee het nie; en hy is
deur wurms verteer en het gesterwe.

<span id="an_12:24">12:24</span> Maar die woord van God het gegroei en
toegeneem.

<span id="an_12:25">12:25</span> En Bárnabas en Saulus het van Jerusalem
teruggekeer, nadat hulle hul diens vervul het, en hulle het Johannes
saamgeneem, wat ook Markus genoem word.

<span id="an_13:1">13:1</span> En daar was in die plaaslike gemeente in
Antiochíë sekere profete en leraars, naamlik Bárnabas en Símeon wat
Niger genoem word, en Lúcius, die Cirenéër, en Manáen, wat saam met
Herodes, die viervors, grootgeword het, en Saulus.

<span id="an_13:2">13:2</span> En terwyl hulle besig was om die Here te
dien en te vas, het die Heilige Gees gesê: Sonder nou Bárnabas en Saulus
vir My af vir die werk waarvoor Ek hulle geroep het.

<span id="an_13:3">13:3</span> En toe hulle gevas en gebid het en hulle
die hande opgelê het, laat hulle hul gaan.

<span id="an_13:4">13:4</span> So het hulle dan, deur die Heilige Gees
uitgestuur, afgegaan na Seleúcië en daarvandaan weggevaar na Ciprus.

<span id="an_13:5">13:5</span> En toe hulle in Sálamis kom, het hulle
die woord van God in die sinagoges van die Jode verkondig; en hulle het
ook Johannes as helper gehad.

<span id="an_13:6">13:6</span> En hulle het die eiland deurgegaan tot by
Pafos en 'n towenaar gevind, 'n valse profeet, 'n Jood met die naam van
Bar-Jesus.

<span id="an_13:7">13:7</span> Hy was by die goewerneur Sérgius Paulus,
'n verstandige man. Dié het Bárnabas en Saulus laat roep en het versoek
om die woord van God te hoor.

<span id="an_13:8">13:8</span> Maar Élimas die towenaar--want so word sy
naam vertaal--het hulle teëgestaan en het probeer om die goewerneur
afkerig te maak van die geloof.

<span id="an_13:9">13:9</span> Maar Saulus, dit is Paulus, vervul met
die Heilige Gees, het die oë op hom gehou en gesê:

<span id="an_13:10">13:10</span> Kind van die duiwel, vol van alle
bedrog en alle listigheid, vyand van alle geregtigheid, sal jy nie ophou
om die reguit weë van die Here te verdraai nie?

<span id="an_13:11">13:11</span> En nou, kyk, die hand van die Here is
op jou, en jy sal blind wees en die son 'n tyd lank nie sien nie. En
onmiddellik het daar donkerheid en duisternis op hom geval, en hy het
rondgegaan en gesoek na mense wat hom by die hand kon lei.

<span id="an_13:12">13:12</span> Toe die goewerneur dan sien wat daar
gebeur het, was hy verslae oor die leer van die Here en het geglo.

<span id="an_13:13">13:13</span> En Paulus en sy metgeselle het afgevaar
van Pafos en by Perge in Pamfílië gekom. En Johannes het hulle verlaat
en na Jerusalem teruggekeer.

<span id="an_13:14">13:14</span> Maar hulle het van Perge af verder
gegaan en in Antiochíë in Pisídië aangekom, en hulle het op die
sabbatdag in die sinagoge gegaan en gaan sit.

<span id="an_13:15">13:15</span> En ná die lesing van die wet en die
profete het die hoofde van die sinagoge na hulle gestuur en gesê:
Broeders, as julle 'n woord van opwekking vir die volk het, spreek dan!

<span id="an_13:16">13:16</span> Toe staan Paulus op, wink met die hand
en sê: Israeliete en julle wat God vrees, luister!

<span id="an_13:17">13:17</span> Die God van hierdie volk Israel het ons
vaders uitverkies en die volk verhoog toe hulle bywoners in Egipteland
was, en met 'n hoë arm hulle daaruit gelei.

<span id="an_13:18">13:18</span> En omtrent veertig jaar lank het Hy
hulle in die woestyn verdra.

<span id="an_13:19">13:19</span> En sewe nasies het Hy in die land
Kanaän uitgeroei en hulle land deur die lot aan hulle uitgedeel.

<span id="an_13:20">13:20</span> En daarna omtrent vier honderd en
vyftig jaar lank het Hy rigters gegee tot op Samuel, die profeet.

<span id="an_13:21">13:21</span> En van toe af het hulle 'n koning
begeer, en God het aan hulle gegee Saul, die seun van Kis, 'n man uit
die stam van Benjamin, veertig jaar lank.

<span id="an_13:22">13:22</span> En nadat Hy hom afgesit het, het Hy
Dawid vir hulle verhef as koning, van wie Hy ook gesê en getuig het: Ek
het Dawid, die seun van Isai, gevind, 'n man na my hart, wat al my
welbehae sal doen.

<span id="an_13:23">13:23</span> Uit die nageslag van hierdie man het
God vir Israel, volgens die belofte, Jesus as Verlosser verwek,

<span id="an_13:24">13:24</span> nadat Johannes voor sy koms eers die
doop van bekering aan die hele volk van Israel verkondig het.

<span id="an_13:25">13:25</span> En toe Johannes aan die einde van sy
loopbaan gekom het, het hy gesê: Wie dink julle is ek? Ek is dit nie;
maar kyk, Hy kom ná my, wie se skoen ek nie waardig is om van sy voete
los te maak nie.

<span id="an_13:26">13:26</span> Broeders, kinders van die geslag van
Abraham, en die onder julle wat God vrees, vir julle is hierdie woord
van verlossing gestuur.

<span id="an_13:27">13:27</span> Want die inwoners van Jerusalem en
hulle owerstes het Hom nie geken nie, en deur Hom te veroordeel, het
hulle die woorde van die profete vervul wat elke sabbat gelees word.

<span id="an_13:28">13:28</span> En al het hulle niks gevind wat die
dood verdien nie, tog het hulle van Pilatus gevra dat Hy omgebring moes
word.

<span id="an_13:29">13:29</span> En toe hulle alles volbring het wat oor
Hom geskrywe is, het hulle Hom van die kruishout afgehaal en in 'n graf
neergelê.

<span id="an_13:30">13:30</span> Maar God het Hom uit die dode opgewek.

<span id="an_13:31">13:31</span> En gedurende baie dae het Hy verskyn
aan die wat saam met Hom opgegaan het van Galiléa na Jerusalem, en hulle
is sy getuies by die volk.

<span id="an_13:32">13:32</span> En ons bring julle die goeie tyding van
die belofte wat aan die vaders gedoen is, dat God dit aan ons, hulle
kinders, vervul het deur Jesus op te wek,

<span id="an_13:33">13:33</span> soos daar ook in die tweede psalm
geskrywe is: U is my Seun, vandag het Ek U gegenereer.

<span id="an_13:34">13:34</span> En dat Hy Hom opgewek het uit die dode,
sodat Hy nie meer tot verderwing sou terugkeer nie, het Hy só gespreek:
Ek sal aan julle gee die heilige weldade van Dawid wat betroubaar is.

<span id="an_13:35">13:35</span> Daarom sê Hy ook op 'n ander plek: U
sal u Heilige nie oorgee om verderwing te sien nie.

<span id="an_13:36">13:36</span> Want Dawid het ontslaap, nadat hy sy
eie geslag volgens die raad van God gedien het, en is by sy vaders
weggelê en het verderwing gesien,

<span id="an_13:37">13:37</span> maar Hy wat deur God opgewek is, het
geen verderwing gesien nie.

<span id="an_13:38">13:38</span> Laat dit dan aan julle bekend wees,
broeders, dat deur Hom vergifnis van sondes aan julle verkondig word,

<span id="an_13:39">13:39</span> en dat elkeen wat glo, deur Hom
geregverdig word van alles waarvan julle deur die wet van Moses nie
geregverdig kon word nie.

<span id="an_13:40">13:40</span> Pas dan op dat daar nie oor julle kom
wat deur die profete gesê is nie:

<span id="an_13:41">13:41</span> Kyk dan, julle veragters, en wees
verwonderd en verdwyn! Want Ek gaan iets in julle dae doen, iets wat
julle sekerlik nie sal glo as iemand julle dit vertel nie.

<span id="an_13:42">13:42</span> En toe die Jode uit die sinagoge gaan,
het die heidene versoek dat daardie woorde op die volgende sabbat tot
hulle gespreek sou word.

<span id="an_13:43">13:43</span> En toe die sinagoge uit was, het baie
van die Jode en die godsdienstige Jodegenote Paulus en Bárnabas gevolg.
Dié het hulle toegespreek en hulle probeer beweeg om in die genade van
God te bly.

<span id="an_13:44">13:44</span> En op die volgende sabbat het byna die
hele stad saamgekom om die woord van God te hoor.

<span id="an_13:45">13:45</span> Maar toe die Jode die skare sien, is
hulle met nydigheid vervul en het met lasterlike woorde weerspreek wat
deur Paulus gesê is.

<span id="an_13:46">13:46</span> Maar Paulus en Bárnabas het vry-uit
gespreek en gesê: Dit was noodsaaklik dat die woord van God aan julle
eers verkondig moes word. Aangesien julle dit egter verwerp en julleself
die ewige lewe nie waardig ag nie--kyk, ons wend ons tot die heidene.

<span id="an_13:47">13:47</span> Want so het die Here aan ons bevel
gegee: Ek het U 'n lig van die nasies gemaak, sodat U tot redding sal
wees tot aan die einde van die aarde.

<span id="an_13:48">13:48</span> En toe die heidene dit hoor, was hulle
bly; en hulle het die woord van die Here geprys; en daar het gelowig
geword almal wat verordineer was tot die ewige lewe.

<span id="an_13:49">13:49</span> En die woord van die Here is deur die
hele land verbrei.

<span id="an_13:50">13:50</span> Maar die Jode het die godsdienstige en
aansienlike vroue en die vernaamste mense van die stad opgehits en teen
Paulus en Bárnabas 'n vervolging in die lewe geroep en hulle buite hul
gebied verdryf.

<span id="an_13:51">13:51</span> Toe het hulle die stof van hul voete
teen hulle afgeskud en na Ikónium gegaan.

<span id="an_13:52">13:52</span> En die dissipels is vervul met blydskap
en met die Heilige Gees.

<span id="an_14:1">14:1</span> En op dieselfde wyse het hulle in Ikónium
in die sinagoge van die Jode ingegaan en so gespreek dat 'n groot
menigte Jode sowel as Grieke gelowig geword het.

<span id="an_14:2">14:2</span> Maar die ongehoorsame Jode het die
gemoedere van die heidene teen die broeders opgehits en verbitter.

<span id="an_14:3">14:3</span> Hulle het toe 'n geruime tyd daar
deurgebring en vrymoediglik gespreek in die Here, wat aan die woord van
sy genade getuienis gegee het deur te beskik dat tekens en wonders deur
hulle hande plaasvind.

<span id="an_14:4">14:4</span> En die menigte van die stad was verdeeld,
en sommige het met die Jode en ander met die apostels saamgegaan.

<span id="an_14:5">14:5</span> Maar toe daar onder die heidene en ook
onder die Jode, saam met hulle owerstes, 'n beweging ontstaan het om
hulle te mishandel en te stenig,

<span id="an_14:6">14:6</span> het hulle dit gewaargeword en gevlug na
die stede van Likaónië, Listre en Derbe en die omstreke.

<span id="an_14:7">14:7</span> En daar het hulle die evangelie
verkondig.

<span id="an_14:8">14:8</span> En in Listre het daar 'n man gesit wat
magteloos was aan sy voete, kreupel van sy geboorte af, en hy het nooit
geloop nie.

<span id="an_14:9">14:9</span> Hy het geluister terwyl Paulus spreek; en
Paulus het die oë op hom gehou, en, toe hy sien dat hy geloof het om
gesond te word,

<span id="an_14:10">14:10</span> met 'n groot stem gesê: Staan regop op
jou voete! En hy het opgespring en begin rondloop.

<span id="an_14:11">14:11</span> En toe die skare sien wat Paulus gedoen
het, verhef hulle hul stem en sê in Likaónies: Die gode het soos mense
geword en neergedaal na ons toe.

<span id="an_14:12">14:12</span> En hulle het vir Bárnabas Júpiter
genoem, en vir Paulus Mercurius, omdat hy die woordvoerder was.

<span id="an_14:13">14:13</span> En die priester van Júpiter wie se
tempel voor hulle stad was, het stiere en kranse na die poorte gebring
en wou saam met die skare offer.

<span id="an_14:14">14:14</span> Maar toe die apostels, Bárnabas en
Paulus, dit hoor, het hulle hul klere geskeur en onder die skare
ingespring en geroep

<span id="an_14:15">14:15</span> en gesê: Manne, waarom doen julle
hierdie dinge? Ons is net sulke mense soos julle, en ons verkondig die
evangelie dat julle jul van hierdie nietige dinge moet bekeer tot die
lewende God wat die hemel en die aarde en die see en alles wat daarin
is, gemaak het.

<span id="an_14:16">14:16</span> Hy het in die tye wat verby is,
toegelaat dat al die nasies in hulle eie weë sou wandel,

<span id="an_14:17">14:17</span> al het Hy Homself nie onbetuig gelaat
nie, deur goed te doen, van die hemel vir ons reën en vrugbare tye te
gee en ons harte met voedsel en vrolikheid te vervul.

<span id="an_14:18">14:18</span> Selfs met hierdie woorde het hulle met
moeite die skare verhinder om aan hulle te offer.

<span id="an_14:19">14:19</span> Maar daar het Jode van Antiochíë en
Ikónium aangekom, en hulle het, nadat hulle die skare omgepraat het,
Paulus gestenig en hom buitekant die stad gesleep, met die gedagte dat
hy dood was.

<span id="an_14:20">14:20</span> Maar toe die dissipels hom omring, het
hy opgestaan en in die stad gekom en die volgende dag saam met Bárnabas
na Derbe vertrek.

<span id="an_14:21">14:21</span> En nadat hulle aan daardie stad die
evangelie verkondig en 'n aantal dissipels gemaak het, het hulle
teruggegaan na Listre en Ikónium en Antiochíë,

<span id="an_14:22">14:22</span> en die siele van die dissipels versterk
en hulle vermaan om in die geloof te bly deur te sê: Ons moet deur baie
verdrukkinge in die koninkryk van God ingaan.

<span id="an_14:23">14:23</span> En hulle het in elke gemeente vir hulle
ouderlinge gekies, en hulle, ná gebed en vas, opgedra aan die Here in
wie hulle geglo het.

<span id="an_14:24">14:24</span> Toe gaan hulle deur Pisídië en kom in
Pamfílië;

<span id="an_14:25">14:25</span> en nadat hulle die woord in Perge
verkondig het, het hulle afgegaan na Attálië.

<span id="an_14:26">14:26</span> En daarvandaan het hulle weggevaar na
Antiochíë, waar hulle aan die genade van God opgedra was vir die werk
wat hulle volbring het.

<span id="an_14:27">14:27</span> En toe hulle daar kom en die gemeente
saamgeroep het, het hulle verslag gedoen van al die dinge wat God met
hulle gedoen het, en dat Hy 'n deur van geloof vir die heidene geopen
het.

<span id="an_14:28">14:28</span> En hulle het daar by die dissipels 'n
geruime tyd deurgebring.

<span id="an_15:1">15:1</span> En sekere persone wat van Judéa afgekom
het, het die broeders geleer: As julle nie besny word volgens die
gebruik van Moses nie, kan julle nie gered word nie.

<span id="an_15:2">15:2</span> Toe daar nou geen klein stryd en
woordewisseling van die kant van Paulus en Bárnabas teen hulle ontstaan
het nie, het hulle besluit dat Paulus en Bárnabas en nog 'n paar ander
van hulle sou opgaan na die apostels en ouderlinge in Jerusalem in
verband met hierdie vraagstuk.

<span id="an_15:3">15:3</span> En hulle is deur die gemeente uitgelei en
het Fenícië en Samaría deurgegaan en vertel van die bekering van die
heidene, en aan al die broeders groot blydskap verskaf.

<span id="an_15:4">15:4</span> En by hulle aankoms in Jerusalem is hulle
ontvang deur die gemeente en die apostels en die ouderlinge; en hulle
het verslag gedoen van al die dinge wat God met hulle gedoen het.

<span id="an_15:5">15:5</span> Maar sommige gelowiges uit die party van
die Fariseërs het opgestaan en gesê: Dit is noodsaaklik dat hulle besny
word en bevel ontvang om die wet van Moses te onderhou.

<span id="an_15:6">15:6</span> En die apostels en die ouderlinge het
vergader om hierdie saak te ondersoek.

<span id="an_15:7">15:7</span> En toe daar 'n groot woordewisseling
plaasvind, het Petrus opgestaan en vir hulle gesê: Broeders, julle weet
dat God lank gelede onder ons verkies het dat die heidene deur my mond
die woord van die evangelie sal hoor en gelowig word.

<span id="an_15:8">15:8</span> En God wat die harte ken, het vir hulle
getuienis gegee deur aan hulle die Heilige Gees te skenk net soos aan
ons.

<span id="an_15:9">15:9</span> En Hy het geen onderskeid tussen ons en
hulle gemaak nie, aangesien Hy hulle harte gereinig het deur die geloof.

<span id="an_15:10">15:10</span> Nou dan, waarom versoek julle God deur
op die nek van die dissipels 'n juk te lê wat ons vaders en ook ons nie
in staat was om te dra nie?

<span id="an_15:11">15:11</span> Maar ons glo dat ons deur die genade
van die Here Jesus Christus gered word op dieselfde manier as hulle ook.

<span id="an_15:12">15:12</span> En die hele menigte het geswyg en na
Bárnabas en Paulus geluister, terwyl hulle van al die tekens en wonders
vertel wat God deur hulle onder die heidene gedoen het.

<span id="an_15:13">15:13</span> En nadat hulle geswyg het, antwoord
Jakobus en sê: Broeders, luister na my!

<span id="an_15:14">15:14</span> Símeon het vertel hoe God in die begin
uitgesien het om 'n volk uit die heidene vir sy Naam aan te neem.

<span id="an_15:15">15:15</span> En hiermee stem die woorde van die
profete ooreen, soos geskrywe is:

<span id="an_15:16">15:16</span> Daarna sal Ek terugkom en die vervalle
hut van Dawid weer oprig, en wat daarvan verwoes is, sal Ek weer oprig
en dit herstel,

<span id="an_15:17">15:17</span> sodat die oorblyfsel van die mense die
Here kan soek, en al die nasies oor wie my Naam uitgeroep is, spreek die
Here wat al hierdie dinge doen.

<span id="an_15:18">15:18</span> Aan God is al sy werke van ewigheid af
bekend.

<span id="an_15:19">15:19</span> Daarom oordeel ek dat ons die wat uit
die heidene hulle tot God bekeer, nie moet bemoeilik nie,

<span id="an_15:20">15:20</span> maar aan hulle skrywe dat hulle hul
moet onthou van die dinge wat deur die afgode besoedel is en van hoerery
en van wat verwurg is en van bloed.

<span id="an_15:21">15:21</span> Want van die ou tyd af het Moses in
elke stad diegene wat hom verkondig, terwyl hy elke sabbat in die
sinagoges gelees word.

<span id="an_15:22">15:22</span> Toe het die apostels en die ouderlinge
saam met die hele gemeente besluit om manne uit hulle te kies en na
Antiochíë te stuur saam met Paulus en Bárnabas, naamlik Judas, met die
bynaam van Bársabas, en Silas, manne wat voorgangers onder die broeders
was.

<span id="an_15:23">15:23</span> En hulle het deur hul bemiddeling dít
geskrywe: Die apostels en die ouderlinge en die broeders aan die
broeders uit die heidene in Antiochíë en Sírië en Cilícië: Groete!

<span id="an_15:24">15:24</span> Aangesien ons gehoor het dat sommige
wat van ons uitgegaan het, aan wie ons geen opdrag gegee het nie, julle
met woorde ontstel en julle gemoedere verontrus deur te sê dat julle
besny moet word en die wet moet onderhou,

<span id="an_15:25">15:25</span> het ons eenparig besluit om manne te
kies en na julle te stuur saam met ons geliefde Bárnabas en Paulus--

<span id="an_15:26">15:26</span> manne wat hulle lewe oorgegee het vir
die Naam van onse Here Jesus Christus.

<span id="an_15:27">15:27</span> Ons het dan Judas en Silas afgevaardig
om ook mondeling dieselfde berig te bring.

<span id="an_15:28">15:28</span> Want die Heilige Gees en ons het
besluit om verder geen las op julle te lê nie as hierdie noodsaaklike
dinge:

<span id="an_15:29">15:29</span> dat julle jul onthou van afgodsoffers
en van bloed en van wat verwurg is en van hoerery. As julle jul hiervan
onthou, sal julle goed doen. Vaarwel!

<span id="an_15:30">15:30</span> So is hulle dan weggestuur en het in
Antiochíë gekom, en hulle het die menigte bymekaargeroep en die brief
afgelewer.

<span id="an_15:31">15:31</span> En toe hulle dit gelees het, was hulle
bly oor die bemoediging.

<span id="an_15:32">15:32</span> En Judas en Silas, wat self ook profete
was, het die broeders met baie woorde bemoedig en versterk.

<span id="an_15:33">15:33</span> En nadat hulle 'n tyd daar deurgebring
het, het die broeders hulle met vrede na die apostels laat gaan.

<span id="an_15:34">15:34</span> Maar Silas het besluit om daar te bly.

<span id="an_15:35">15:35</span> En Paulus en Bárnabas het in Antiochíë
gebly en, saam met nog baie ander, onderrig gegee en die blye boodskap
van die woord van die Here verkondig.

<span id="an_15:36">15:36</span> En 'n paar dae daarna het Paulus vir
Bárnabas gesê: Laat ons teruggaan en ons broeders besoek in al die stede
waarin ons die woord van die Here verkondig het, om te sien hoe dit met
hulle gaan.

<span id="an_15:37">15:37</span> En Bárnabas wou Johannes, wat Markus
genoem word, saamneem.

<span id="an_15:38">15:38</span> Maar Paulus het dit nie reg geag om hóm
saam te neem wat van Pamfílië af hulle verlaat het en nie saam met hulle
na die werk gegaan het nie.

<span id="an_15:39">15:39</span> Daar het toe 'n verbittering ontstaan,
sodat hulle van mekaar geskei het; en Bárnabas het Markus saamgeneem en
na Ciprus uitgeseil.

<span id="an_15:40">15:40</span> Maar Paulus het Silas gekies en
afgereis nadat hy deur die broeders aan die genade van God opgedra was.

<span id="an_15:41">15:41</span> En hy het Sírië en Cilícië deurgegaan
en die gemeentes versterk.

<span id="an_16:1">16:1</span> En hy het in Derbe en Listre aangekom; en
daar was 'n dissipel met die naam van Timótheüs, seun van 'n gelowige
Joodse vrou, maar van 'n Griekse vader.

<span id="an_16:2">16:2</span> Hy het goeie getuienis gehad van die
broeders in Listre en Ikónium.

<span id="an_16:3">16:3</span> Paulus wou hê dat hy saam met hom op reis
sou gaan, en hy het hom geneem en besny ter wille van die Jode wat in
daardie streke was; want hulle het almal geweet dat sy vader 'n Griek
was.

<span id="an_16:4">16:4</span> En op hulle reis deur die stede het hulle
die verordeninge wat deur die apostels en die ouderlinge in Jerusalem
vasgestel was, aan hulle oorgegee om te onderhou.

<span id="an_16:5">16:5</span> En die gemeentes is versterk in die
geloof en het elke dag vermeerder in getal.

<span id="an_16:6">16:6</span> En hulle het deur die land Frígië en
Galásië gegaan, omdat die Heilige Gees hulle verhinder het om in Asië
die woord te verkondig.

<span id="an_16:7">16:7</span> En toe hulle by Mísië kom, het hulle
probeer om na Bithínië te gaan, maar die Gees het hulle dit nie
toegelaat nie.

<span id="an_16:8">16:8</span> So het hulle dan Mísië verbygegaan en na
Troas afgekom.

<span id="an_16:9">16:9</span> En Paulus het 'n gesig in die nag
gesien--daar staan 'n Macedóniër wat hom smeek en sê: Kom oor na
Macedónië en help ons!

<span id="an_16:10">16:10</span> En toe hy die gesig gesien het, het ons
dadelik probeer om na Macedónië te gaan, omdat ons versekerd was dat die
Here ons geroep het om die evangelie aan hulle te verkondig.

<span id="an_16:11">16:11</span> Ons het dan afgevaar van Troas en
reguit koers gehou na Samothráce, en die volgende dag na Neápolis,

<span id="an_16:12">16:12</span> en daarvandaan na Filíppi, wat die
eerste stad is van daardie deel van Macedónië, 'n kolonie. En ons het in
hierdie stad 'n paar dae deurgebring.

<span id="an_16:13">16:13</span> En op die sabbatdag het ons uitgegaan
buitekant die stad langs 'n rivier waar die gebruiklike bidplek was, en
ons het gaan sit en met die vroue gespreek wat daar bymekaargekom het.

<span id="an_16:14">16:14</span> En 'n vrou met die naam van Lídia, 'n
purperverkoopster van die stad Thiatíre, 'n godsdienstige vrou, het
geluister; die Here het haar hart geopen om ag te gee op wat deur Paulus
gesê is.

<span id="an_16:15">16:15</span> En toe sy en haar huisgesin gedoop is,
het sy by ons aangedring en gesê: As u oordeel dat ek in die Here glo,
kom dan in my huis en bly daar. En sy het ons gedwing.

<span id="an_16:16">16:16</span> En terwyl ons op pad was na die
bidplek, kom 'n slavin met 'n waarsêende gees ons teë, wat vir haar
eienaars deur waarsêery groot wins ingebring het.

<span id="an_16:17">16:17</span> Sy het Paulus en ons gevolg en geskreeu
en gesê: Hierdie manne is dienaars van God, die Allerhoogste, en hulle
verkondig aan julle die weg van verlossing.

<span id="an_16:18">16:18</span> En dit het sy baie dae lank gedoen;
maar baie ontevrede daaroor, het Paulus hom omgedraai en vir die gees
gesê: Ek beveel jou in die Naam van Jesus Christus om uit haar uit te
gaan. En hy het op dieselfde oomblik uitgegaan.

<span id="an_16:19">16:19</span> En toe haar eienaars sien dat die hoop
van hulle wins weg was, het hulle Paulus en Silas gegryp en hulle na die
mark voor die owerheid gesleep

<span id="an_16:20">16:20</span> en hulle voor die regters gebring en
gesê: Hierdie manne bring ons stad in opskudding, omdat hulle Jode is,

<span id="an_16:21">16:21</span> en hulle verkondig sedes wat vir ons
nie geoorloof is om aan te neem of na te volg nie, omdat ons Romeine is.

<span id="an_16:22">16:22</span> En die skare het saam teen hulle
opgestaan, en die regters het hulle klere laat afskeur en bevel gegee om
hulle met stokke te slaan.

<span id="an_16:23">16:23</span> En toe hulle hul baie slae gegee het,
het hulle hul in die gevangenis gewerp en die tronkbewaarder bevel gegee
om hulle sorgvuldig te bewaak.

<span id="an_16:24">16:24</span> Hy het toe, omdat hy so 'n bevel
ontvang het, hulle in die binneste gevangenis gewerp en hulle voete in
die blok vasgemaak.

<span id="an_16:25">16:25</span> En omtrent middernag het Paulus en
Silas gebid en lofliedere tot eer van God gesing; en die gevangenes het
na hulle geluister.

<span id="an_16:26">16:26</span> En skielik kom daar 'n groot
aardbewing, sodat die fondamente van die gevangenis geskud het. En
onmiddellik het al die deure oopgegaan en die boeie van almal het
losgeraak.

<span id="an_16:27">16:27</span> En die tronkbewaarder het wakker
geword; en toe hy sien dat die deure van die gevangenis oop was, het hy
'n swaard getrek en wou homself om die lewe bring, in die mening dat die
gevangenes ontvlug het.

<span id="an_16:28">16:28</span> Maar Paulus het met 'n groot stem
geroep en gesê: Moenie jouself kwaad aandoen nie, want ons is almal
hier.

<span id="an_16:29">16:29</span> En toe hy lig gevra het, spring hy na
binne en val bewende voor Paulus en Silas neer.

<span id="an_16:30">16:30</span> En hy het hulle na buite gebring en
gesê: Menere, wat moet ek doen om gered te word?

<span id="an_16:31">16:31</span> Toe sê hulle: Glo in die Here Jesus
Christus en jy sal gered word, jy en jou huisgesin.

<span id="an_16:32">16:32</span> En hulle het aan hom die woord van die
Here verkondig en aan almal wat in sy huis was.

<span id="an_16:33">16:33</span> En in dieselfde uur van die nag het hy
hulle geneem en hulle wonde gewas, en hy is onmiddellik gedoop, hy en al
sy mense.

<span id="an_16:34">16:34</span> Toe bring hy hulle in sy huis en sit
hulle 'n maaltyd voor; en hy het hom verheug met sy hele huisgesin dat
hy tot geloof in God gekom het.

<span id="an_16:35">16:35</span> En toe dit dag word, stuur die regters
die geregsdienaars en sê: Laat daardie manne los.

<span id="an_16:36">16:36</span> En die tronkbewaarder het hierdie
woorde aan Paulus oorgebring: Die regters het laat weet dat julle
losgelaat moet word; gaan dan nou uit en reis in vrede!

<span id="an_16:37">16:37</span> Maar Paulus sê vir hulle: Hulle het ons
in die openbaar onveroordeeld geslaan, ons wat Romeinse burgers is, en
ons in die gevangenis gewerp, en wil hulle ons nou in die geheim
uitwerp? Volstrek nie! Laat hulle self kom en ons uitlei.

<span id="an_16:38">16:38</span> En die geregsdienaars het hierdie
woorde aan die regters oorgebring, en dié het bang geword toe hulle hoor
dat hulle Romeine was.

<span id="an_16:39">16:39</span> Daarop het hulle gekom en hulle gesmeek
en uitgelei met die versoek om uit die stad te vertrek.

<span id="an_16:40">16:40</span> En nadat hulle die gevangenis verlaat
het, het hulle na die huis van Lídia gegaan; en hulle het die broeders
gesien, hulle bemoedig en weggegaan.

<span id="an_17:1">17:1</span> Toe het hulle deur Amfípolis en Apollónië
gereis en in Thessaloníka gekom, waar 'n sinagoge van die Jode was.

<span id="an_17:2">17:2</span> En volgens sy gewoonte het Paulus na
hulle gegaan en drie sabbatte lank met hulle gespreek uit die Skrifte

<span id="an_17:3">17:3</span> en dit uitgelê en aangetoon dat die
Christus moes ly en uit die dode opstaan, en gesê: Hierdie Jesus wat ek
aan julle verkondig, is die Christus.

<span id="an_17:4">17:4</span> En sommige van hulle is oortuig en het
hulle by Paulus en Silas aangesluit, ook 'n groot menigte van die
godsdienstige Grieke en 'n groot aantal van die aansienlikste vroue.

<span id="an_17:5">17:5</span> Maar die ongelowige Jode was afgunstig en
het slegte manne van die leeglopers saamgeneem en die stad in opskudding
gebring deur 'n volksoploop te bewerk. En hulle het die huis van Jason
aangeval en probeer om hulle voor die volk te bring.

<span id="an_17:6">17:6</span> Maar toe hulle hul nie kry nie, het hulle
Jason en 'n paar broeders na die stadsowerhede gesleep en geskreeu: Die
mense wat die wêreld in opstand bring, hulle het hier ook gekom,

<span id="an_17:7">17:7</span> en Jason het hulle ontvang. En hulle
almal handel teen die bevele van die keiser en sê dat daar 'n ander
koning is, naamlik Jesus.

<span id="an_17:8">17:8</span> En hulle het die skare in opskudding
gebring en ook die stadsowerhede wat dit gehoor het.

<span id="an_17:9">17:9</span> Maar toe hulle van Jason en die ander
genoegsame waarborg ontvang het, het hulle hul losgelaat.

<span id="an_17:10">17:10</span> Daarop het die broeders dadelik in die
nag Paulus en Silas na Beréa weggestuur. En toe hulle daar kom, het
hulle na die sinagoge van die Jode gegaan.

<span id="an_17:11">17:11</span> En hierdie mense was edelmoediger as
dié in Thessaloníka; hulle het die woord met alle welwillendheid ontvang
en elke dag die Skrifte ondersoek of hierdie dinge so was.

<span id="an_17:12">17:12</span> Baie van hulle het dan ook gelowig
geword, en van die aansienlike Grieke 'n groot aantal, vroue en manne.

<span id="an_17:13">17:13</span> Maar toe die Jode van Thessaloníka
verneem het dat die woord van God ook in Beréa deur Paulus verkondig
was, het hulle gekom en die skare ook daar opgesweep.

<span id="an_17:14">17:14</span> Die broeders het Paulus toe dadelik
weggestuur om in die rigting van die see te gaan, maar Silas en
Timótheüs het daar gebly.

<span id="an_17:15">17:15</span> En die wat Paulus begelei het, het hom
tot by Athéne gebring, en nadat hulle opdrag ontvang het aan Silas en
Timótheüs om so gou moontlik na hom te kom, het hulle vertrek.

<span id="an_17:16">17:16</span> En terwyl Paulus in Athéne vir hulle
wag, het sy gees in hom opstandig geword toe hy sien dat die stad vol
afgodsbeelde was.

<span id="an_17:17">17:17</span> Hy het toe in die sinagoge met die Jode
gespreek en met die godsdienstige mense, en elke dag op die mark met die
wat hom teëkom.

<span id="an_17:18">17:18</span> En sommige van die Epikuréïese en die
Stoïsynse wysgere het met hom gestry, en sommige het gesê: Wat sou
hierdie praatjiesmaker tog wil sê? Ander weer: Dit lyk of hy 'n
verkondiger is van vreemde gode--omdat hy aan hulle die evangelie van
Jesus en die opstanding verkondig het.

<span id="an_17:19">17:19</span> En hulle het hom geneem en op die
Areópagus gebring en gesê: Kan ons verneem wat hierdie nuwe leer is wat
deur u verkondig word?

<span id="an_17:20">17:20</span> Want u bring sekere vreemde dinge in
ons ore. Ons wil dan weet wat dit tog kan wees.

<span id="an_17:21">17:21</span> Nou het al die Atheners en die
uitlanders wat by hulle gewoon het, vir niks anders tyd gehad as om iets
nuuts te sê en te hoor nie.

<span id="an_17:22">17:22</span> Paulus gaan toe in die middel van die
Areópagus staan en sê: Atheners, ek sien dat julle in elke opsig baie
godsdienstig is.

<span id="an_17:23">17:23</span> Want terwyl ek rondgegaan en julle
heiligdomme aanskou het, het ek ook 'n altaar gevind waarop geskrywe is:
Aan 'n onbekende God. Hom dan wat julle vereer sonder om Hom te ken,
verkondig ek aan julle.

<span id="an_17:24">17:24</span> Die God wat die wêreld gemaak het en
alles wat daarin is, Hy wat Here van hemel en aarde is, woon nie in
tempels met hande gemaak nie.

<span id="an_17:25">17:25</span> Ook word Hy nie deur mensehande gedien
asof Hy aan iets behoefte het nie, omdat Hy self aan almal lewe en asem
en alles gee.

<span id="an_17:26">17:26</span> En Hy het uit een bloed al die nasies
van die mensdom gemaak om oor die hele aarde te woon, terwyl Hy vooraf
bepaalde tye en die grense van hulle woonplek vasgestel het,

<span id="an_17:27">17:27</span> sodat hulle die Here kon soek, of hulle
Hom miskien kon aanraak en vind, al is Hy nie ver van elkeen van ons
nie;

<span id="an_17:28">17:28</span> want in Hom lewe ons, beweeg ons en is
ons, soos sommige van julle digters ook gesê het: Want ons is ook sy
geslag.

<span id="an_17:29">17:29</span> As ons dan die geslag van God is, moet
ons nie dink dat die godheid aan goud of silwer of steen, die beeldwerk
van menslike kuns en uitvinding, gelyk is nie.

<span id="an_17:30">17:30</span> God het dan die tye van onkunde
oorgesien en verkondig nou aan al die mense oral dat hulle hul moet
bekeer,

<span id="an_17:31">17:31</span> omdat Hy 'n dag bepaal het waarop Hy
die wêreld in geregtigheid sal oordeel deur 'n Man wat Hy aangestel het,
en Hy het hiervan aan almal sekerheid gegee deur Hom uit die dode op te
wek.

<span id="an_17:32">17:32</span> Maar toe hulle van die opstanding van
die dode hoor, het sommige begin spot, en ander het gesê: Ons sal u weer
hieromtrent hoor.

<span id="an_17:33">17:33</span> En so het Paulus van hulle weggegaan.

<span id="an_17:34">17:34</span> Maar sommige manne het by hom
aangesluit en gelowig geword, onder wie ook Dionísius, die Areopagiet,
was, en 'n vrou met die naam van Dámaris en ander saam met hulle.

<span id="an_18:1">18:1</span> En daarna het Paulus uit Athéne vertrek
en in Korinthe gekom.

<span id="an_18:2">18:2</span> En hy het 'n Jood gevind met die naam van
Aquila, afkomstig uit Pontus, wat onlangs met sy vrou Priscílla van
Italië gekom het, omdat Claudius beveel het dat al die Jode uit Rome
moes vertrek. Na hulle toe het hy gegaan;

<span id="an_18:3">18:3</span> en omdat hy van dieselfde ambag was, het
hy by hulle gebly en gewerk, want hulle was tentmakers van ambag.

<span id="an_18:4">18:4</span> En hy het elke sabbat in die sinagoge
gespreek en Jode sowel as Grieke oortuig.

<span id="an_18:5">18:5</span> En toe Silas en Timótheüs van Macedónië
afgekom het, was Paulus ywerig besig om aan die Jode kragtig te betuig
dat Jesus die Christus is.

<span id="an_18:6">18:6</span> Maar toe hulle aanhou om teëstand te bied
en godslasterlike dinge te spreek, het hy sy klere uitgeskud en vir
hulle gesê: Julle bloed is op julle hoof. Ek is rein. Van nou af sal ek
na die heidene gaan.

<span id="an_18:7">18:7</span> En hy het daarvandaan weggegaan en in die
huis gekom van iemand met die naam van Justus, wat 'n godvresende man
was, wie se huis naasaan die sinagoge gestaan het.

<span id="an_18:8">18:8</span> En Crispus, die hoof van die sinagoge,
het met sy hele huisgesin in die Here geglo; en ook baie van die
Korinthiërs het, toe hulle hom hoor, gelowig geword en is gedoop.

<span id="an_18:9">18:9</span> En die Here het deur 'n gesig in die nag
aan Paulus gesê: Wees nie bevrees nie, maar spreek en moenie swyg nie;

<span id="an_18:10">18:10</span> want Ek is met jou, en niemand sal die
hand aan jou slaan om jou kwaad aan te doen nie, want Ek het baie mense
in hierdie stad.

<span id="an_18:11">18:11</span> En hy het daar gebly 'n jaar en ses
maande lank en die woord van God onder hulle geleer.

<span id="an_18:12">18:12</span> En toe Gállio goewerneur van Acháje
was, het die Jode eenparig teen Paulus opgestaan en hom voor die
regterstoel gebring

<span id="an_18:13">18:13</span> en gesê: Hierdie man haal die mense oor
om God op onwettige wyse te vereer.

<span id="an_18:14">18:14</span> En toe Paulus sy mond wou oopmaak, sê
Gállio vir die Jode: As daar nou enige oortreding of kwaadwillige
skelmstuk was, dan sou ek rede hê om julle te verdra, o Jode;

<span id="an_18:15">18:15</span> maar as dit 'n geskil is oor 'n woord
en oor name en oor 'n wet wat vir julle geld, moet julle toesien, want
daaroor wil ek geen regter wees nie.

<span id="an_18:16">18:16</span> En hy het hulle van die regterstoel
weggedryf.

<span id="an_18:17">18:17</span> En al die Grieke het Sósthenes, die
hoof van die sinagoge, gegryp en hom voor die regterstoel geslaan; en
Gállio het hom aan niks van hierdie dinge gesteur nie.

<span id="an_18:18">18:18</span> En nadat Paulus nog verskeie dae daar
gebly het, het hy van die broeders afskeid geneem en na Sírië uitgeseil,
en saam met hom Priscílla en Aquila. En in Kenchréë het hy sy hoof
geskeer, want hy het 'n gelofte gedoen.

<span id="an_18:19">18:19</span> En hy het in Éfese aangekom en hulle
daar laat bly, maar self in die sinagoge gegaan en met die Jode
gespreek.

<span id="an_18:20">18:20</span> En toe hulle versoek dat hy langer by
hulle moes vertoef, het hy nie toegestem nie,

<span id="an_18:21">18:21</span> maar van hulle afskeid geneem en gesê:
Ek moet sekerlik die komende fees in Jerusalem vier, maar ek sal weer na
julle terugkom as God wil. En hy het van Éfese afgevaar.

<span id="an_18:22">18:22</span> En toe hy in Cesaréa gekom het en
opgegaan en die gemeente gegroet het, het hy afgereis na Antiochíë.

<span id="an_18:23">18:23</span> En nadat hy 'n tyd lank vertoef het,
het hy vertrek en agtereenvolgens die land Galásië en Frígië deurgereis
en al die dissipels versterk.

<span id="an_18:24">18:24</span> En 'n sekere Jood met die naam van
Apollos, wat in Alexandríë gebore was, 'n welsprekende man, het in Éfese
aangekom; en hy was magtig in die Skrifte.

<span id="an_18:25">18:25</span> Hy het onderrig ontvang in die weg van
die Here; en vurig van gees, het hy gespreek en die dinge aangaande die
Here noukeurig geleer, alhoewel hy net van die doop van Johannes geweet
het.

<span id="an_18:26">18:26</span> En hy het vrymoediglik in die sinagoge
begin spreek; maar nadat Aquila en Priscílla hom gehoor het, het hulle
hom by hulle geneem en hom noukeuriger die weg van God uitgelê.

<span id="an_18:27">18:27</span> En toe hy wou deurgaan na Acháje, het
die broeders hom aangemoedig en aan die dissipels geskrywe om hom te
ontvang. En daar aangekom, was hy deur die genade die gelowiges tot veel
nut;

<span id="an_18:28">18:28</span> want hy het die Jode kragtig in die
openbaar weerlê en deur die Skrifte bewys dat Jesus die Christus is.

<span id="an_19:1">19:1</span> En terwyl Apollos in Korinthe was, het
Paulus die boonste landstreke deurgereis en in Éfese gekom; en daar het
hy sommige dissipels gevind

<span id="an_19:2">19:2</span> en hulle gevra: Het julle die Heilige
Gees ontvang toe julle gelowig geword het? En hulle antwoord hom: Ons
het nie eens gehoor dat daar 'n Heilige Gees is nie.

<span id="an_19:3">19:3</span> En hy vra hulle: Met watter doop is julle
dan gedoop? En hulle antwoord: Met die doop van Johannes.

<span id="an_19:4">19:4</span> Daarop sê Paulus: Johannes het met die
doop van bekering gedoop en aan die volk gesê dat hulle moes glo in die
Een wat ná hom kom, dit is in Christus Jesus.

<span id="an_19:5">19:5</span> En toe hulle dit hoor, is hulle gedoop in
die Naam van die Here Jesus.

<span id="an_19:6">19:6</span> En Paulus het hulle die hande opgelê, en
die Heilige Gees het op hulle gekom, en hulle het met tale gespreek en
geprofeteer.

<span id="an_19:7">19:7</span> En altesaam was hulle omtrent twaalf
manne.

<span id="an_19:8">19:8</span> En hy het in die sinagoge ingegaan en
vrymoediglik drie maande lank met hulle geredeneer en hulle probeer
oortuig van die dinge wat die koninkryk van God aangaan.

<span id="an_19:9">19:9</span> Maar toe sommige hulle verhard en
ongehoorsaam was en voor die menigte aanhou kwaadspreek van die Weg, het
hy van hulle weggegaan en die dissipels afsonderlik geneem en elke dag
in die skool van 'n sekere Tiránnus samesprekinge gehou.

<span id="an_19:10">19:10</span> En dit het twee jaar lank geduur, sodat
al die inwoners van Asië die woord van die Here Jesus gehoor het, Jode
sowel as Grieke.

<span id="an_19:11">19:11</span> En God het buitengewone kragte deur die
hande van Paulus gedoen,

<span id="an_19:12">19:12</span> sodat selfs wanneer doeke of voorskote
wat aan sy lyf was, op die siekes gelê is, die siektes van hulle gewyk
en die bose geeste van hulle uitgegaan het.

<span id="an_19:13">19:13</span> En sommige van die rondtrekkende Jode,
duiwelbesweerders, het dit gewaag om die Naam van die Here Jesus te noem
oor die wat bose geeste gehad het, en te sê: Ons besweer julle by die
Jesus wat Paulus verkondig!

<span id="an_19:14">19:14</span> Dit was sekere sewe seuns van Skeva, 'n
Joodse owerpriester, wat dit gedoen het.

<span id="an_19:15">19:15</span> Maar die bose gees het geantwoord en
gesê: Jesus ken ek, en van Paulus weet ek, maar julle, wie is julle?

<span id="an_19:16">19:16</span> Toe spring die man in wie die bose gees
was, op hulle en oormeester en oorweldig hulle, sodat hulle naak en
gewond uit daardie huis gevlug het.

<span id="an_19:17">19:17</span> En dit het bekend geword aan al die
Jode en Grieke wat in Éfese woon, en vrees het op hulle almal geval, en
die Naam van die Here Jesus is groot gemaak.

<span id="an_19:18">19:18</span> En baie van die wat gelowig geword het,
het belydenis kom doen en hulle dade bekend gemaak;

<span id="an_19:19">19:19</span> en verskeie van die wat met towery
omgegaan het, het die boeke bymekaargebring en voor almal verbrand; en
hulle het die waarde daarvan bereken en gevind dat dit vyftig duisend
silwerstukke was.

<span id="an_19:20">19:20</span> So het die woord van die Here met krag
gegroei en sterk geword.

<span id="an_19:21">19:21</span> En toe hierdie dinge verby was, het
Paulus hom voorgeneem om deur Macedónië en Acháje te gaan en na
Jerusalem te reis. Hy het gesê: Nadat ek daar gewees het, moet ek Rome
ook sien.

<span id="an_19:22">19:22</span> Daarop stuur hy twee van sy helpers,
Timótheüs en Erástus, na Macedónië, terwyl hy self nog 'n tyd lank in
Asië gebly het.

<span id="an_19:23">19:23</span> En omtrent hierdie tyd het daar geen
klein opskudding met betrekking tot die Weg ontstaan nie.

<span id="an_19:24">19:24</span> Want iemand met die naam van Demétrius,
'n silwersmid, maker van silwertempeltjies van Diana, het 'n aansienlike
verdienste aan die ambagsmanne verskaf.

<span id="an_19:25">19:25</span> En toe hy hulle en die werkers in
daardie soort bedrywe bymekaargeroep het, sê hy: Manne, julle weet dat
ons welvaart uit hierdie verdienste is,

<span id="an_19:26">19:26</span> en julle sien en hoor dat nie alleen in
Éfese nie, maar byna in die hele Asië, hierdie Paulus 'n aansienlike
skare oorgehaal en afvallig gemaak het deur te sê dat dit geen gode is
wat met hande gemaak word nie.

<span id="an_19:27">19:27</span> Nou is daar nie alleen gevaar dat
hierdie vak van ons in veragting kom nie, maar ook dat die tempel van
die groot godin Diana as niks gereken word, en dat haar majesteit wat
die hele Asië, ja, die wêreld, vereer, ook tot niet sal gaan.

<span id="an_19:28">19:28</span> En toe hulle dit hoor, is hulle met
woede vervul en het geskreeu en gesê: Groot is die Diana van die
Efésiërs!

<span id="an_19:29">19:29</span> Daarop raak die hele stad heeltemal in
verwarring, en hulle storm soos een man na die skouburg en sleep Gajus
en Aristárchus saam, Macedóniërs wat reisgenote van Paulus was.

<span id="an_19:30">19:30</span> En toe Paulus onder die volk wou
ingaan, het die dissipels hom dit nie toegelaat nie.

<span id="an_19:31">19:31</span> En sommige van die owerstes van Asië
wat sy vriende was, het ook na hom gestuur en hom gesmeek dat hy hom nie
in die skouburg moes begeef nie.

<span id="an_19:32">19:32</span> Hulle het dan aangehou skreeu, sommige
dit en ander dat; want die vergadering was in die war, en die meeste het
nie geweet waarvoor hulle bymekaargekom het nie.

<span id="an_19:33">19:33</span> En hulle het Alexander uit die skare
vorentoe laat kom, omdat die Jode hom vorentoe gestoot het; en Alexander
het met die hand gewink en wou hom by die volk verdedig.

<span id="an_19:34">19:34</span> Maar toe hulle verstaan dat hy 'n Jood
is, gaan daar een geroep van almal op terwyl hulle omtrent twee uur lank
skreeu: Groot is die Diana van die Efésiërs!

<span id="an_19:35">19:35</span> Maar die stadsklerk het die skare tot
bedaring gebring en gesê: Efésiërs, watter mens is daar tog wat nie weet
dat die stad van die Efésiërs die tempelbewaarder is van die groot godin
Diana en van die beeld wat uit die hemel geval het nie?

<span id="an_19:36">19:36</span> Terwyl dit dan nie weerspreek kan word
nie, behoort julle rustig te wees en niks onbedags te doen nie.

<span id="an_19:37">19:37</span> Want julle het hierdie manne gebring,
wat geen tempelrowers is nie en ook nie julle godin laster nie.

<span id="an_19:38">19:38</span> As Demétrius en sy ambagsmanne dan 'n
saak teen iemand het, die hofsittings word gehou, en daar is regters:
laat hulle mekaar aanklaag.

<span id="an_19:39">19:39</span> Maar as julle nog iets anders verlang,
dit sal in die wettige vergadering beslis word.

<span id="an_19:40">19:40</span> Want ons loop gevaar om oor die oproer
van vandag aangeklaag te word, aangesien daar geen grond is waarop ons
sal kan rekenskap gee van hierdie oploop nie. En met hierdie woorde het
hy die vergadering ontbind.

<span id="an_20:1">20:1</span> En nadat die oproer verby was, het Paulus
die dissipels na hom geroep en gegroet en het vertrek om na Macedónië te
reis.

<span id="an_20:2">20:2</span> En hy het daardie streke deurgegaan, en
nadat hy hulle met baie woorde bemoedig het, in Griekeland gekom.

<span id="an_20:3">20:3</span> En daar het hy drie maande gebly; maar
toe die Jode teen hom saamgespan het, terwyl hy juis na Sírië sou
afvaar, het hy besluit om deur Macedónië terug te gaan.

<span id="an_20:4">20:4</span> En tot in Asië het Sópater van Beréa hom
vergesel, en van die Thessalonicense, Aristárchus en Secúndus, en Gajus
van Derbe en Timótheüs, en uit Asië Tíchikus en Trófimus.

<span id="an_20:5">20:5</span> Hulle het vooruitgegaan en in Troas op
ons gewag.

<span id="an_20:6">20:6</span> Maar ná die dae van die ongesuurde brode
het ons van Filíppi uitgeseil en binne vyf dae by hulle in Troas gekom
waar ons sewe dae deurgebring het.

<span id="an_20:7">20:7</span> En op die eerste dag van die week, toe
die dissipels vergader het om brood te breek, het Paulus hulle
toegespreek, omdat hy die volgende dag sou vertrek en hy het sy rede
gerek tot middernag toe.

<span id="an_20:8">20:8</span> En daar was baie lampe in die bovertrek
waar hulle vergader het.

<span id="an_20:9">20:9</span> En 'n sekere jongman met die naam van
Eútichus het in die venster gesit en weggesink in 'n diepe slaap; en toe
Paulus nog lank gespreek het, is hy oorweldig deur die slaap en het van
die derde verdieping afgeval en is dood opgetel.

<span id="an_20:10">20:10</span> Toe gaan Paulus ondertoe en val op hom
en slaan sy arms om hom en sê: Moenie so te kere gaan nie, want sy lewe
is in hom.

<span id="an_20:11">20:11</span> En hy het boontoe gegaan en brood
gebreek en geëet; en nadat hy nog 'n geruime tyd gespreek het tot
dagbreek toe, het hy vertrek.

<span id="an_20:12">20:12</span> En hulle het die seun lewendig huis toe
weggebring en was uitermate getroos.

<span id="an_20:13">20:13</span> Maar ons het vooruit op die skip gegaan
en afgevaar na Assus, waar ons van plan was om Paulus aan boord te neem;
want so het hy dit bestel, omdat hy self te voet wou gaan.

<span id="an_20:14">20:14</span> Toe hy ons dan in Assus ontmoet, het
ons hom aan boord geneem en by Mitiléne gekom.

<span id="an_20:15">20:15</span> En daarvandaan het ons weggevaar en die
volgende dag teenoor Chios gekom, en die ander dag na Samos oorgevaar en
in Trogíllion oorgebly en die dag daarop by Miléte gekom.

<span id="an_20:16">20:16</span> Want Paulus het besluit om by Éfese
verby te vaar, sodat hy nie in Asië tyd sou verloor nie; want hy het hom
gehaas om, as dit vir hom moontlik was, op die pinksterdag in Jerusalem
te wees.

<span id="an_20:17">20:17</span> En van Miléte het hy gestuur na Éfese
en die ouderlinge van die gemeente laat roep.

<span id="an_20:18">20:18</span> En toe hulle by hom kom, sê hy vir
hulle: Julle weet hoe ek, van die eerste dag af dat ek in Asië aangekom
het, die hele tyd by julle gewees het

<span id="an_20:19">20:19</span> en die Here gedien het met alle
nederigheid en baie trane en beproewinge wat oor my gekom het deur die
komplotte van die Jode;

<span id="an_20:20">20:20</span> hoe ek niks agtergehou het van wat
nuttig is nie, om dit aan julle te verkondig en julle te onderrig in die
openbaar en in julle huise,

<span id="an_20:21">20:21</span> terwyl ek kragtig by die Jode sowel as
die Grieke aangedring het op die bekering tot God en die geloof in onse
Here Jesus Christus.

<span id="an_20:22">20:22</span> En kyk, ek gaan nou gebind deur die
Gees na Jerusalem; en watter dinge my daar sal oorkom, weet ek nie,

<span id="an_20:23">20:23</span> behalwe dat die Heilige Gees in elke
stad kragtig getuig en sê dat boeie en verdrukkinge my wag.

<span id="an_20:24">20:24</span> Maar ek bekommer my glad nie en ek ag
ook my lewe vir myself nie dierbaar nie, sodat ek met blydskap my
loopbaan kan volbring en die bediening wat ek van die Here Jesus ontvang
het, om kragtig te getuig vir die evangelie van die genade van God.

<span id="an_20:25">20:25</span> En nou weet ek dat julle almal onder
wie ek rondgegaan en die koninkryk van God verkondig het, my aangesig
nie meer sal sien nie.

<span id="an_20:26">20:26</span> Daarom betuig ek aan julle op hierdie
dag dat ek rein is van die bloed van almal.

<span id="an_20:27">20:27</span> Want ek het nie nagelaat om aan julle
die hele raad van God te verkondig nie.

<span id="an_20:28">20:28</span> Gee dan ag op julleself en op die hele
kudde waaroor die Heilige Gees julle as opsieners aangestel het om as
herders die gemeente van God te versorg, wat Hy deur sy eie bloed verkry
het.

<span id="an_20:29">20:29</span> Want ek weet dit, dat ná my vertrek
wrede wolwe onder julle sal inkom en die kudde nie sal spaar nie.

<span id="an_20:30">20:30</span> Ja, uit julle self sal daar manne
opstaan wat verkeerde dinge praat om die dissipels weg te trek agter
hulle aan.

<span id="an_20:31">20:31</span> Daarom moet julle waak en onthou dat ek
drie jaar lank nag en dag nie opgehou het om elkeen met trane te vermaan
nie.

<span id="an_20:32">20:32</span> En nou, broeders, dra ek julle op aan
God en aan die woord van sy genade, wat magtig is om julle op te bou en
julle 'n erfdeel te gee onder al die geheiligdes.

<span id="an_20:33">20:33</span> Niemand se silwer of goud of klere het
ek begeer nie;

<span id="an_20:34">20:34</span> maar julle weet self dat hierdie hande
voorsien het in die behoeftes van my en die wat by my was.

<span id="an_20:35">20:35</span> Ek het julle in alles getoon dat ons
deur so te arbei die swakkes moet help en die woorde van die Here Jesus
moet onthou, dat Hy gesê het: Dit is saliger om te gee as om te ontvang.

<span id="an_20:36">20:36</span> En ná hierdie woorde het hy neergekniel
en met hulle almal saam gebid.

<span id="an_20:37">20:37</span> En daar het 'n groot geween ontstaan
van almal, en hulle het Paulus om die hals geval en hom gesoen,

<span id="an_20:38">20:38</span> veral bedroef oor die woord wat hy gesê
het, dat hulle sy aangesig nie meer sou sien nie. En hulle het hom na
die skip begelei.

<span id="an_21:1">21:1</span> En nadat ons ons van hulle losgeskeur
het, het ons afgevaar en reguit koers gehou en by Kos aangekom, en die
volgende dag by Rhodus en daarvandaan by Pátara.

<span id="an_21:2">21:2</span> En ons het 'n skip gevind wat na Fenícië
sou oorseil, en daarop gegaan en afgevaar.

<span id="an_21:3">21:3</span> En toe ons Ciprus in die gesig gekry het
en dit aan die linkerhand laat lê het, het ons na Sírië gevaar en by
Tirus aangekom, want daar sou die skip sy vrag aflaai.

<span id="an_21:4">21:4</span> En nadat ons die dissipels gevind het,
het ons daar sewe dae gebly; en hulle het vir Paulus deur die Gees gesê
om nie op te gaan na Jerusalem nie.

<span id="an_21:5">21:5</span> Maar toe ons die dae uitgebly het, het
ons vertrek en op reis gegaan, terwyl almal, met vroue en kinders, ons
tot buitekant die stad begelei; en ons het op die strand neergekniel en
gebid.

<span id="an_21:6">21:6</span> En nadat ons mekaar gegroet het, het ons
aan boord gegaan, en hulle het teruggegaan huis toe.

<span id="an_21:7">21:7</span> Maar ons het die seereis van Tirus af
voltooi en by Ptolemáis gekom; en ons het die broeders gegroet en een
dag by hulle gebly.

<span id="an_21:8">21:8</span> En die volgende dag het ons, die
geselskap van Paulus, vertrek en in Cesaréa aangekom; en ons het ons
intrek geneem in die huis van Filippus, die evangelis, wat een van die
sewe diakens was, en by hom gebly.

<span id="an_21:9">21:9</span> En hy het vier ongetroude dogters gehad
wat die profetiese gawe besit het.

<span id="an_21:10">21:10</span> En onderwyl ons baie dae daar oorgebly
het, het 'n sekere profeet met die naam van Agabus van Judéa afgekom.

<span id="an_21:11">21:11</span> En toe hy by ons kom, neem hy die
gordel van Paulus en bind sy eie hande en voete en sê: Dít spreek die
Heilige Gees: So sal die Jode die man wie se gordel dit is, in Jerusalem
bind en in die hande van heidene oorlewer.

<span id="an_21:12">21:12</span> En toe ons dit hoor, het ons saam met
die broeders van die plek hom gesmeek om nie op te gaan na Jerusalem
nie.

<span id="an_21:13">21:13</span> Maar Paulus het geantwoord: Wat doen
julle dat julle ween en my hart week maak? Want ek is bereid nie alleen
om gebind te word nie, maar ook om in Jerusalem te sterwe vir die Naam
van die Here Jesus.

<span id="an_21:14">21:14</span> Toe hy dan nie oor te haal was nie, was
ons tevrede en het gesê: Laat die wil van die Here geskied!

<span id="an_21:15">21:15</span> En ná hierdie dae het ons vir die reis
klaargemaak en na Jerusalem opgegaan.

<span id="an_21:16">21:16</span> En sommige van die dissipels van
Cesaréa het ook saam met ons gegaan en ons by 'n sekere Mnason van
Ciprus gebring, 'n ou dissipel, by wie ons sou tuis gaan.

<span id="an_21:17">21:17</span> En toe ons in Jerusalem aankom, het die
broeders ons met blydskap ontvang.

<span id="an_21:18">21:18</span> En op die volgende dag het Paulus saam
met ons na Jakobus se huis gegaan, en al die ouderlinge was daar
teenwoordig.

<span id="an_21:19">21:19</span> En nadat hy hulle gegroet het, het hy
van stuk tot stuk vertel wat God onder die heidene deur sy diens gedoen
het.

<span id="an_21:20">21:20</span> En toe hulle dit hoor, het hulle die
Here verheerlik en vir hom gesê: U sien, broeder, hoeveel duisende Jode
daar is wat gelowig geword het, en almal is yweraars vir die wet.

<span id="an_21:21">21:21</span> En hulle is aangaande u vertel dat u al
die Jode onder die heidene leer om van Moses afvallig te word deur te sê
dat hulle die kinders nie moet besny nie en ook nie volgens die sedes
moet wandel nie.

<span id="an_21:22">21:22</span> Wat staan ons dan te doen? Dit is
dringend nodig dat die menigte bymekaarkom, want hulle sal hoor dat u
gekom het.

<span id="an_21:23">21:23</span> Doen dan wat ons vir u sê. Ons het vier
manne wat 'n gelofte gedoen het;

<span id="an_21:24">21:24</span> neem hulle en heilig u saam met hulle
en betaal die koste vir hulle, sodat hulle hul hoofde kan skeer en almal
kan weet dat daar niks is in wat van u vertel word nie, maar dat u self
ook wandel as een wat die wet onderhou.

<span id="an_21:25">21:25</span> Wat egter die gelowiges uit die heidene
betref het ons geskrywe en besluit dat hulle niks van dié aard moet
onderhou nie, maar hulle net moet onthou van afgodsoffers en bloed en
van wat verwurg is, en van hoerery.

<span id="an_21:26">21:26</span> Toe het Paulus die manne geneem en op
die volgende dag hom saam met hulle geheilig en in die tempel gegaan om
bekend te maak dat die dae van die heiliging sou voortduur totdat die
offer vir elkeen van hulle gebring moes word.

<span id="an_21:27">21:27</span> Maar toe die sewe dae byna verby was,
het die Jode van Asië hom in die tempel gesien en die hele skare
oproerig gemaak en die hande aan hom geslaan

<span id="an_21:28">21:28</span> en geskreeu: Israeliete, help! Dit is
die man wat oral aan almal dinge leer teen die volk en die wet en
hierdie plek. Hy het ook nog Grieke in die tempel gebring en hierdie
heilige plek ontheilig.

<span id="an_21:29">21:29</span> Want hulle het vantevore Trófimus, die
Efésiër, in die stad by hom gesien en gedink dat Paulus hom in die
tempel gebring het.

<span id="an_21:30">21:30</span> Toe kom die hele stad in beweging, en
daar was 'n oploop van die volk; en hulle het Paulus gegryp en hom
buitekant die tempel gesleep; en dadelik is die deure gesluit.

<span id="an_21:31">21:31</span> En onderwyl hulle probeer om hom dood
te maak, het 'n berig die owerste oor duisend van die leërafdeling
bereik dat die hele Jerusalem in oproer was.

<span id="an_21:32">21:32</span> En hy het meteens soldate en hoofmanne
oor honderd geneem en afgehardloop na hulle; en toe hulle die owerste
oor duisend en die soldate sien, het hulle opgehou om Paulus te slaan.

<span id="an_21:33">21:33</span> Daarop kom die owerste oor duisend
nader en neem hom gevange en gee bevel dat hy met twee kettings geboei
moet word; en hy het gevra wie hy was en wat hy gedoen het.

<span id="an_21:34">21:34</span> En onder die skare het sommige dit en
sommige iets anders geskreeu. En omdat hy weens die rumoer geen
sekerheid kon verkry nie, het hy bevel gegee dat hy na die kamp gebring
moes word.

<span id="an_21:35">21:35</span> En toe hy op die trappe kom, moes hy
deur die soldate gedra word weens die geweld van die skare.

<span id="an_21:36">21:36</span> Want die menigte van die volk het
gevolg en geskreeu: Weg met hom!

<span id="an_21:37">21:37</span> En net toe hy in die kamp gebring sou
word, vra Paulus die owerste oor duisend: Is dit my geoorloof om iets
vir u te sê? En hy sê vir hom: Ken jy Grieks?

<span id="an_21:38">21:38</span> Is jy dan nie die Egiptenaar wat 'n tyd
gelede oproer gemaak het en die vier duisend rowers na die woestyn
uitgelei het nie?

<span id="an_21:39">21:39</span> En Paulus antwoord: Ek is 'n Joodse man
van Tarsus, 'n burger van geen onvermaarde stad in Cilícië nie; ek
versoek u, laat my toe om die volk toe te spreek.

<span id="an_21:40">21:40</span> En toe hy dit toegelaat het, gaan
Paulus op die trappe staan en wink met die hand vir die volk. En nadat
daar 'n groot stilte gekom het, het hy hulle in die Hebreeuse taal
toegespreek en gesê:

<span id="an_22:1">22:1</span> Broeders en vaders, luister nou na my
verdediging teenoor julle!

<span id="an_22:2">22:2</span> En toe hulle hoor dat hy hulle in die
Hebreeuse taal toespreek, was hulle nog stiller. En hy sê:

<span id="an_22:3">22:3</span> Ek is 'n Jood, gebore in Tarsus in
Cilícië, maar opgevoed in hierdie stad aan die voete van Gamáliël,
streng ooreenkomstig die voorvaderlike wet, 'n yweraar vir God soos
julle almal vandag is.

<span id="an_22:4">22:4</span> Hierdie Weg het ek vervolg tot die dood
toe, en manne en ook vroue geboei en in gevangenisse oorgegee,

<span id="an_22:5">22:5</span> soos ook die hoëpriester en die hele raad
van ouderlinge my getuies is. Van hulle het ek ook briewe ontvang en na
die broeders in Damaskus gegaan om ook die wat daar was, geboeid na
Jerusalem te bring, sodat hulle gestraf kon word.

<span id="an_22:6">22:6</span> Maar terwyl ek op reis was en naby
Damaskus kom, het daar op die middag skielik 'n groot lig uit die hemel
my omstraal,

<span id="an_22:7">22:7</span> en ek het op die grond geval en 'n stem
vir my hoor sê: Saul, Saul, waarom vervolg jy My?

<span id="an_22:8">22:8</span> En ek het geantwoord: Wie is U, Here? En
Hy het vir my gesê: Ek is Jesus, die Nasaréner, wat jy vervolg.

<span id="an_22:9">22:9</span> En die wat saam met my was, het wel die
lig gesien en bang geword, maar die stem van Hom wat met my gespreek
het, nie gehoor nie.

<span id="an_22:10">22:10</span> En ek het gesê: Wat moet ek doen, Here?
En die Here het vir my gesê: Staan op en gaan na Damaskus, en daar sal
jou vertel word alles wat aan jou opgedra is om te doen.

<span id="an_22:11">22:11</span> Toe ek dan weens die glans van daardie
lig nie kon sien nie, is ek deur my metgeselle by die hand gelei en het
in Damaskus gekom.

<span id="an_22:12">22:12</span> En 'n sekere Ananías, 'n vroom man
volgens die wet, wat 'n goeie naam gehad het by al die Jode wat daar
woon,

<span id="an_22:13">22:13</span> het na my gekom en by my gaan staan en
vir my gesê: Saul, broeder, word siende! En op dieselfde oomblik het ek
hom aangekyk.

<span id="an_22:14">22:14</span> En hy het gesê: Die God van ons vaders
het jou voorbeskik om sy wil te ken en die Regverdige te sien en die
stem uit sy mond te hoor;

<span id="an_22:15">22:15</span> want jy sal vir Hom by al die mense 'n
getuie wees van wat jy gesien en gehoor het.

<span id="an_22:16">22:16</span> En nou, waarom versuim jy? Staan op,
laat jou doop en jou sondes afwas, terwyl jy die Naam van die Here
aanroep.

<span id="an_22:17">22:17</span> En toe ek in Jerusalem teruggekom het
en besig was om in die tempel te bid, het ek in 'n verrukking van sinne
gekom

<span id="an_22:18">22:18</span> en Hom gesien, en Hy het vir my gesê:
Maak gou en gaan haastig uit Jerusalem uit, want hulle sal jou getuienis
aangaande My nie aanneem nie.

<span id="an_22:19">22:19</span> En ek het gesê: Here, hulle weet self
dat ek besig was om die wat in U glo, in die gevangenis te werp en in
die sinagoges te slaan;

<span id="an_22:20">22:20</span> en toe die bloed van Stéfanus, u
getuie, vergiet is, het ek ook self daarby gestaan en sy vermoording
goedgekeur en die klere opgepas van die wat hom doodgemaak het.

<span id="an_22:21">22:21</span> En Hy het vir my gesê: Gaan heen, want
Ek sal jou ver wegstuur na die gewone heidene.

<span id="an_22:22">22:22</span> Tot by hierdie woord het hulle na hom
geluister; toe verhef hulle hul stem en sê: Weg van die aarde met so 'n
mens, want hy behoort nie te lewe nie!

<span id="an_22:23">22:23</span> En terwyl hulle so skreeu en hulle
klere afgooi en stof in die lug werp,

<span id="an_22:24">22:24</span> het die owerste oor duisend bevel gegee
dat hy in die kamp gebring moes word, en gesê dat hulle hom met
géselslae moes ondersoek, sodat hy kon weet om watter rede hulle so teen
hom uitroep.

<span id="an_22:25">22:25</span> En onderwyl hulle hom met die rieme
uitrek, sê Paulus vir die hoofman oor honderd wat daar staan: Is dit u
geoorloof om 'n Romeinse burger, en dit onveroordeeld, te gésel?

<span id="an_22:26">22:26</span> Toe die hoofman oor honderd dit hoor,
gaan hy dit aan die owerste oor duisend vertel en sê: Pas op wat u gaan
doen, want hierdie man is 'n Romein.

<span id="an_22:27">22:27</span> En die owerste oor duisend het gekom en
hom gevra: Sê vir my of jy 'n Romein is? En hy antwoord: Ja.

<span id="an_22:28">22:28</span> Toe sê die owerste oor duisend: Ek het
hierdie burgerreg vir 'n groot som verkry! En Paulus sê vir hom: Maar ek
het dit deur geboorte.

<span id="an_22:29">22:29</span> Daarop het die wat hom sou ondersoek,
hom dadelik laat staan; en die owerste oor duisend het ook gevrees,
omdat hy nou wis dat hy 'n Romein was en hy hom geboei het.

<span id="an_22:30">22:30</span> En die volgende dag wou hy met
sekerheid weet waarvan hy deur die Jode beskuldig was; en hy het hom van
sy boeie losgemaak en bevel gegee dat die owerpriesters en hulle hele
Raad moes vergader; en hy het Paulus afgebring en voor hulle laat staan.

<span id="an_23:1">23:1</span> En Paulus het die oë op die Raad gehou en
gesê: Broeders, ek het met 'n volkome goeie gewete voor God gewandel tot
op hierdie dag.

<span id="an_23:2">23:2</span> Maar die hoëpriester Ananías het bevel
gegee aan die wat by hom staan, om hom op die mond te slaan.

<span id="an_23:3">23:3</span> Toe sê Paulus vir hom: God sal u slaan,
gewitte muur! U sit tog om my volgens die wet te oordeel, en beveel u in
stryd met die wet dat ek geslaan moet word?

<span id="an_23:4">23:4</span> En die wat daarby staan, sê: Skel jy die
hoëpriester van God uit?

<span id="an_23:5">23:5</span> Daarop sê Paulus: Ek het nie geweet,
broeders, dat hy hoëpriester is nie, want daar staan geskrywe: Van 'n
owerste van jou volk mag jy nie kwaad spreek nie.

<span id="an_23:6">23:6</span> En omdat Paulus geweet het dat die een
deel uit Sadduseërs en die ander uit Fariseërs bestaan, het hy in die
Raad uitgeroep: Broeders, ek is 'n Fariseër, die seun van 'n Fariseër.
Oor die hoop en die opstanding van die dode staan ek voor die gereg.

<span id="an_23:7">23:7</span> En toe hy dit sê, het daar twis ontstaan
tussen die Fariseërs en die Sadduseërs, en die menigte het verdeeld
geraak.

<span id="an_23:8">23:8</span> Want die Sadduseërs sê dat daar geen
opstanding is nie, ook geen engel of gees nie; maar die Fariseërs bely
albei.

<span id="an_23:9">23:9</span> Toe was daar 'n groot geroep, en die
skrifgeleerdes van die party van die Fariseërs het opgestaan en heftig
gestry en gesê: Ons vind geen kwaad in hierdie man nie; en as 'n gees
met hom gespreek het, of 'n engel, laat ons nie teen God stry nie.

<span id="an_23:10">23:10</span> En toe daar 'n groot twis ontstaan het
en die owerste oor duisend gevrees het dat Paulus deur hulle verskeur
sou word, het hy die soldate bevel gegee om te gaan en hom met geweld
weg te neem onder hulle uit en in die kamp te bring.

<span id="an_23:11">23:11</span> En die volgende nag het die Here by hom
gestaan en gesê: Hou goeie moed, Paulus, want soos jy aangaande My in
Jerusalem kragtig getuig het, so moet jy in Rome ook getuig.

<span id="an_23:12">23:12</span> En toe dit dag geword het, het sommige
van die Jode saamgespan en hulleself vervloek deur te sê dat hulle nie
sou eet of drink totdat hulle Paulus doodgemaak het nie.

<span id="an_23:13">23:13</span> En daar was meer as veertig wat hierdie
sameswering gemaak het.

<span id="an_23:14">23:14</span> Hulle het na die owerpriesters en die
ouderlinge gegaan en gesê: Ons het ons met vervloeking verwens om niks
te gebruik totdat ons Paulus doodgemaak het nie.

<span id="an_23:15">23:15</span> Laat dan nou, saam met die Raad, aan
die owerste oor duisend weet om hom môre af te bring na u toe, asof u
oor sy saak noukeuriger ondersoek wil doen. En ons is gereed om hom uit
die weg te ruim voordat hy by u kom.

<span id="an_23:16">23:16</span> Maar die seun van Paulus se suster het
van die hinderlaag gehoor, en hy het gekom en in die kamp gegaan en dit
aan Paulus vertel.

<span id="an_23:17">23:17</span> En Paulus het een van die hoofmanne oor
honderd na hom geroep en gesê: Bring hierdie jongman by die owerste oor
duisend, want hy het iets om aan hom te vertel.

<span id="an_23:18">23:18</span> Daarop neem hy hom saam en bring hom by
die owerste oor duisend en sê: Die gevangene, Paulus, het my na hom
geroep en versoek om hierdie jongman na u te bring, omdat hy iets het om
aan u te sê.

<span id="an_23:19">23:19</span> Daarop vat die owerste oor duisend hom
by die hand en gaan eenkant toe en vra: Wat het jy om aan my te vertel?

<span id="an_23:20">23:20</span> En hy sê: Die Jode het ooreengekom om u
te versoek om Paulus môre af te bring na die Raad asof hulle iets
noukeurigers omtrent hom wil verneem.

<span id="an_23:21">23:21</span> Laat u dan nie deur hulle oorhaal nie,
want meer as veertig man van hulle lê hom voor wat hulleself vervloek
het om nie te eet of te drink totdat hulle hom omgebring het nie. En nou
is hulle gereed en wag op u toestemming.

<span id="an_23:22">23:22</span> En die owerste oor duisend het die
jongman laat gaan en hom bevel gegee: Vertel aan niemand dat jy dit aan
my bekend gemaak het nie.

<span id="an_23:23">23:23</span> En hy het twee van die hoofmanne oor
honderd na hom geroep en gesê: Hou twee honderd soldate gereed om na
Cesaréa te gaan, en sewentig ruiters en twee honderd lig gewapende
manne, teen die derde uur van die nag.

<span id="an_23:24">23:24</span> En sorg vir pakdiere, dat hulle Paulus
daarop kan sit en veilig na Felix, die goewerneur, oorbring.

<span id="an_23:25">23:25</span> En hy het 'n brief geskrywe met
ongeveer hierdie inhoud:

<span id="an_23:26">23:26</span> Claudius Lísias aan die hoogedele
goewerneur Felix: Groete!

<span id="an_23:27">23:27</span> Toe hierdie man wat deur die Jode
gevang is, op die punt gestaan het om deur hulle omgebring te word, het
ek met die soldate bygekom en hom gered, omdat ek verneem het dat hy 'n
Romein is.

<span id="an_23:28">23:28</span> Maar omdat ek te wete wou kom wat die
oorsaak was waarom hulle hom beskuldig, het ek hom na hulle Raad
afgebring

<span id="an_23:29">23:29</span> en uitgevind dat hy beskuldig word oor
twisvrae van hulle wet, maar dat hy nie aangeklaag word van iets wat die
dood of boeie verdien nie.

<span id="an_23:30">23:30</span> En omdat aan my meegedeel is dat daar
deur die Jode 'n komplot teen die man sou gesmee word, het ek hom
meteens na u gestuur en ook sy beskuldigers gelas om wat hulle teen hom
het, voor u te sê. Vaarwel!

<span id="an_23:31">23:31</span> En die soldate het Paulus geneem soos
hulle beveel is, en hom in die nag na Antípatris gebring.

<span id="an_23:32">23:32</span> En die volgende dag het hulle die
ruiters met hom verder laat gaan en self na die kamp teruggekeer.

<span id="an_23:33">23:33</span> En dié het in Cesaréa gekom en die
brief aan die goewerneur afgegee en ook Paulus voor hom gestel.

<span id="an_23:34">23:34</span> En die goewerneur het die brief gelees
en gevra uit watter provinsie hy was; en toe hy verneem dat hy uit
Cilícië was,

<span id="an_23:35">23:35</span> sê hy: Ek sal jou in verhoor neem
wanneer jou beskuldigers ook aangekom het. Toe gee hy bevel dat hy in
die paleis van Herodes bewaak moes word.

<span id="an_24:1">24:1</span> En vyf dae daarna het die hoëpriester
Ananías met die ouderlinge en 'n sekere advokaat Tertúllus afgekom en
Paulus by die goewerneur aangeklaag.

<span id="an_24:2">24:2</span> En toe hy opgeroep is, begin Tertúllus
hom beskuldig en sê:

<span id="an_24:3">24:3</span> Dat 'n groot vrede deur u, hoogedele
Felix, ons te beurt val, en dat daar hervorminge deur u voorsorg in elke
opsig en oral vir hierdie nasie tot stand kom, neem ons met alle
dankbaarheid aan.

<span id="an_24:4">24:4</span> Maar om u nie te lank op te hou nie,
versoek ek u om ons in u vriendelikheid kortliks aan te hoor.

<span id="an_24:5">24:5</span> Want ons het gevind dat hierdie man 'n
pes is en 'n verwekker van oproer onder al die Jode in die wêreld en 'n
voorman van die sekte van die Nasaréners,

<span id="an_24:6">24:6</span> wat selfs probeer het om die tempel te
ontheilig. Ons het hom gevange geneem en wou hom volgens ons wet
oordeel;

<span id="an_24:7">24:7</span> maar Lísias, die owerste oor duisend, het
gekom en hom met groot geweld uit ons hande weggeneem

<span id="an_24:8">24:8</span> en bevel gegee dat sy beskuldigers voor u
moet kom. Van hom sal u self, ná ondersoek, kennis kan verkry van al
hierdie dinge waarvan ons hom beskuldig.

<span id="an_24:9">24:9</span> En die Jode het ook saamgestem en gesê
dat dit so was.

<span id="an_24:10">24:10</span> En nadat die goewerneur vir hom gewink
het om te praat, het Paulus geantwoord: Omdat ek weet dat u oor hierdie
volk al baie jare lank regter is, verdedig ek my saak met goeie moed,

<span id="an_24:11">24:11</span> aangesien u te wete kan kom dat dit nie
meer as twaalf dae is vandat ek opgegaan het om in Jerusalem te aanbid
nie.

<span id="an_24:12">24:12</span> En hulle het my nie in die tempel
gevind, besig om met iemand te praat of 'n opstand van die volk te
verwek nie, en ook nie in die sinagoges of in die stad nie.

<span id="an_24:13">24:13</span> En hulle kan ook die dinge waarvan
hulle my nou beskuldig, nie bewys nie.

<span id="an_24:14">24:14</span> Maar dit erken ek voor u dat ek volgens
die Weg wat hulle sekte noem, so die God van my vaders dien, terwyl ek
alles glo wat in die wet en in die profete geskrywe is,

<span id="an_24:15">24:15</span> en 'n hoop op God het, 'n hoop wat
hulle self ook verwag, dat daar 'n opstanding sal wees van die dode,
regverdiges sowel as onregverdiges.

<span id="an_24:16">24:16</span> Daarom oefen ek my ook om altyd voor
God en die mense 'n rein gewete te hê.

<span id="an_24:17">24:17</span> Maar ná baie jare het ek gekom om aan
my volk aalmoese te bring en offers.

<span id="an_24:18">24:18</span> En terwyl ek hiermee besig was, het
sekere Jode uit Asië my in die tempel gevind nadat ek geheilig was, nie
met 'n skare of met 'n opskudding nie.

<span id="an_24:19">24:19</span> Hulle behoort hier voor u te wees om
beskuldiging in te bring as hulle iets teen my het.

<span id="an_24:20">24:20</span> Of laat hierdie manne self sê of hulle
enige onreg in my gevind het toe ek voor die Raad gestaan het,

<span id="an_24:21">24:21</span> behalwe oor hierdie een woord wat ek
uitgeroep het terwyl ek onder hulle gestaan het, naamlik: Oor die
opstanding van die dode staan ek vandag by u voor die gereg!

<span id="an_24:22">24:22</span> Toe Felix dit hoor, het hy hulle saak
uitgestel, alhoewel hy noukeurig genoeg met die dinge van die Weg bekend
was; en hy het gesê: Wanneer Lísias, die owerste oor duisend, afkom, sal
ek julle saak ten volle ondersoek.

<span id="an_24:23">24:23</span> En hy het die hoofman oor honderd
beveel om Paulus te bewaak, maar dat hy verligting moes hê, en dat hy
niemand van sy eie mense moes verhinder om hom te bedien of te besoek
nie.

<span id="an_24:24">24:24</span> En 'n paar dae daarna het Felix gekom
saam met Drusílla, sy vrou, wat 'n Jodin was, en het Paulus laat haal en
hom aangehoor oor die geloof in Christus.

<span id="an_24:25">24:25</span> Maar toe hy spreek oor geregtigheid en
selfbeheersing en die toekomstige oordeel, het Felix baie bang geword en
geantwoord: Gaan vir hierdie keer heen, en as ek 'n geleentheid vind,
sal ek jou laat roep.

<span id="an_24:26">24:26</span> En tegelykertyd het hy ook gehoop dat
geld aan hom deur Paulus sou gegee word om hom los te laat. Daarom het
hy hom ook dikwels laat haal en met hom gesprekke gehad.

<span id="an_24:27">24:27</span> Maar twee jaar het verbygegaan, en toe
kry Felix vir Porcius Festus as opvolger; en omdat Felix aan die Jode 'n
guns wou bewys, het hy Paulus as gevangene agtergelaat.

<span id="an_25:1">25:1</span> Festus het dan in die provinsie gekom en
ná drie dae van Cesaréa opgegaan na Jerusalem.

<span id="an_25:2">25:2</span> En die hoëpriester en die vernaamstes van
die Jode het Paulus by hom aangeklaag

<span id="an_25:3">25:3</span> en by hom aangedring en gevra, as 'n guns
teen Paulus, dat hy hom na Jerusalem moes laat haal; terwyl hulle
intussen 'n hinderlaag voorberei het om hom op die weg om te bring.

<span id="an_25:4">25:4</span> Maar Festus het geantwoord dat Paulus in
Cesaréa bewaak word en dat hy self spoedig daarheen sou reis.

<span id="an_25:5">25:5</span> Laat dan dié onder julle, sê hy, wat
bevoeg is, saamgaan, en as daar iets verkeerds in hierdie man is, hom
beskuldig.

<span id="an_25:6">25:6</span> En nadat hy nie meer as tien dae onder
hulle deurgebring het nie, het hy na Cesaréa afgegaan en die volgende
dag op die regterstoel gaan sit en bevel gegee dat Paulus voorgebring
moes word.

<span id="an_25:7">25:7</span> En toe hy verskyn, het die Jode wat van
Jerusalem afgekom het, rondom hom gestaan en baie en swaar beskuldiginge
teen Paulus ingebring wat hulle nie kon bewys nie,

<span id="an_25:8">25:8</span> terwyl hy tot sy verdediging gesê het: Ek
het niks teen die wet van die Jode of teen die tempel of teen die keiser
gesondig nie.

<span id="an_25:9">25:9</span> Maar omdat Festus aan die Jode 'n guns
wou bewys, het hy geantwoord en vir Paulus gesê: Wil jy na Jerusalem
opgaan en daar voor my oor hierdie dinge teregstaan?

<span id="an_25:10">25:10</span> Toe sê Paulus: Ek staan voor die
regterstoel van die keiser waar ek geoordeel moet word. Aan die Jode het
ek geen onreg gedoen nie, soos u ook baie goed weet.

<span id="an_25:11">25:11</span> Want as ek oortree het of iets gedoen
het wat die dood verdien, weier ek nie om te sterwe nie. Maar as daar
niks is in die dinge waarvan hulle my beskuldig nie, dan kan niemand my
aan hulle by wyse van guns oorlewer nie. Ek beroep my op die keiser!

<span id="an_25:12">25:12</span> Toe antwoord Festus, nadat hy met die
Raad gespreek het: Op die keiser het jy jou beroep--na die keiser sal jy
gaan!

<span id="an_25:13">25:13</span> En ná verloop van enkele dae het koning
Agríppa en Berníce in Cesaréa aangekom om Festus te begroet.

<span id="an_25:14">25:14</span> En toe hulle daar verskeie dae
deurgebring het, het Festus die saak van Paulus aan die koning voorgelê
en gesê: Hier is 'n man deur Felix as gevangene agtergelaat,

<span id="an_25:15">25:15</span> teen wie die owerpriesters en die
ouderlinge van die Jode, toe ek in Jerusalem was, 'n klag ingedien en
vonnis teen hom gevra het.

<span id="an_25:16">25:16</span> En ek het hulle geantwoord dat dit nie
by die Romeine gewoonte is om enige mens by wyse van guns aan die dood
prys te gee voordat die beskuldigde die beskuldigers voor hom gehad het
en geleentheid tot verdediging in verband met die beskuldiging gekry het
nie.

<span id="an_25:17">25:17</span> Toe hulle dan hier vergader het, het ek
sonder enige uitstel die volgende dag op die regterstoel gaan sit en
bevel gegee om die man voor te bring.

<span id="an_25:18">25:18</span> Die beskuldigers het teen hom opgetree
en geen beskuldiging ingebring van dinge soos ek verwag het nie,

<span id="an_25:19">25:19</span> maar hulle het met hom sekere twisvrae
oor hulle eie godsdiens gehad en oor 'n sekere Jesus wat dood is, van
wie Paulus verklaar het dat Hy lewe.

<span id="an_25:20">25:20</span> En omdat ek met die ondersoek hiervan
verleë was, het ek gevra of hy na Jerusalem wou gaan en daar oor hierdie
dinge teregstaan;

<span id="an_25:21">25:21</span> maar toe Paulus in beroep gegaan het om
in bewaring te bly vir die beslissing van die keiser, het ek bevel gegee
dat hy in bewaring moes bly totdat ek hom na die keiser kon stuur.

<span id="an_25:22">25:22</span> En Agríppa sê vir Festus: Ek sou self
ook graag die man wil hoor. Toe antwoord hy: Môre sal u hom hoor.

<span id="an_25:23">25:23</span> Op die volgende dag het Agríppa en
Berníce toe met prag en praal gekom en die gehoorsaal binnegetree saam
met die owerstes oor duisend en die aansienlikste manne van die stad; en
op bevel van Festus is Paulus voorgebring.

<span id="an_25:24">25:24</span> Toe sê Festus: Koning Agríppa en manne
wat almal hier saam met ons is, u sien hierdie man oor wie die hele
menigte van die Jode my aangespreek het in Jerusalem en ook hier, en
uitgeroep het dat hy nie langer behoort te lewe nie.

<span id="an_25:25">25:25</span> Maar omdat ek gevind het dat hy niks
gedoen het wat die dood verdien nie, en hy self ook hom op die keiser
beroep het, het ek besluit om hom te stuur.

<span id="an_25:26">25:26</span> Maar ek kan niks sekers oor hom aan my
heer skrywe nie; daarom het ek hom voor u gebring en veral voor u,
koning Agríppa, sodat ek ná die ondersoek iets kan skrywe.

<span id="an_25:27">25:27</span> Want dit lyk vir my onredelik om 'n
gevangene te stuur en nie die beskuldiginge teen hom aan te dui nie.

<span id="an_26:1">26:1</span> En Agríppa sê vir Paulus: Dit is jou
vergun om vir jouself te spreek. Toe steek Paulus sy hand uit en
verdedig homself:

<span id="an_26:2">26:2</span> Ek ag my gelukkig, koning Agríppa, dat ek
my voor u vandag gaan verdedig in verband met alles waarvan ek deur die
Jode beskuldig word,

<span id="an_26:3">26:3</span> veral omdat u bekend is met al die sedes
en vraagstukke onder die Jode. Daarom versoek ek u om my geduldig aan te
hoor.

<span id="an_26:4">26:4</span> My lewe dan van my jeug af, wat van die
begin af deurgebring is onder my nasie in Jerusalem, ken al die Jode,

<span id="an_26:5">26:5</span> omdat hulle my van dié tyd af geken het,
as hulle dit wil betuig, hoe ek volgens die strengste party van ons
godsdiens as Fariseër geleef het.

<span id="an_26:6">26:6</span> En nou staan ek tereg oor die hoop op die
belofte wat aan die vaders deur God gedoen is,

<span id="an_26:7">26:7</span> waartoe ons twaalf stamme wat God
aanhoudend dag en nag dien, hoop om te kom; oor hierdie hoop, koning
Agríppa, word ek deur die Jode beskuldig.

<span id="an_26:8">26:8</span> Wat? Word dit by u as ongelooflik beskou
dat God die dode opwek?

<span id="an_26:9">26:9</span> Wat my betref, ek het gemeen dat ek baie
vyandige dinge teen die Naam van Jesus die Nasaréner moes doen.

<span id="an_26:10">26:10</span> Dit het ek ook in Jerusalem gedoen; en
ek het baie van die heiliges in gevangenisse opgesluit, nadat ek van die
owerpriesters volmag verkry het; en so dikwels as hulle omgebring is,
het ek my toestemming gegee.

<span id="an_26:11">26:11</span> En in al die sinagoges het ek hulle
dikwels gestraf en gedwing om te laster; en ek het uitermate teen hulle
gewoed en hulle vervolg, selfs tot in die buitelandse stede.

<span id="an_26:12">26:12</span> Toe ek dan daarvoor na Damaskus op reis
was, met volmag en opdrag van die owerpriesters,

<span id="an_26:13">26:13</span> het ek, o koning, in die middel van die
dag op die pad 'n lig uit die hemel gesien, sterker as die glans van die
son, wat my en my reisgenote omstraal het.

<span id="an_26:14">26:14</span> En toe ons almal op die grond val, hoor
ek 'n stem met my spreek en in die Hebreeuse taal sê: Saul, Saul, waarom
vervolg jy My? Dit is hard vir jou om teen die prikkels te skop.

<span id="an_26:15">26:15</span> Toe sê ek: Wie is U, Here? En Hy sê: Ek
is Jesus wat jy vervolg.

<span id="an_26:16">26:16</span> Maar rig jou op en staan op jou voete,
want hiertoe het Ek aan jou verskyn om jou te bestem tot 'n dienaar en
getuie van die dinge wat jy gesien het en van die dinge waarin Ek nog
aan jou sal verskyn,

<span id="an_26:17">26:17</span> terwyl Ek jou verlos uit die volk en
die heidene na wie Ek jou nou stuur,

<span id="an_26:18">26:18</span> om hulle oë te open, dat hulle hul van
die duisternis tot die lig kan bekeer en van die mag van die Satan tot
God, sodat hulle deur die geloof in My vergifnis van sondes en 'n
erfdeel onder die geheiligdes kan ontvang.

<span id="an_26:19">26:19</span> Daarom, koning Agríppa, was ek aan die
hemelse gesig nie ongehoorsaam nie,

<span id="an_26:20">26:20</span> maar ek het eers aan die mense in
Damaskus en in Jerusalem en in die hele land van Judéa en aan die
heidene verkondig dat hulle tot inkeer moet kom en hulle tot God bekeer
deur werke te doen wat by die bekering pas.

<span id="an_26:21">26:21</span> Om hierdie rede het die Jode my in die
tempel gevang en my probeer ombring.

<span id="an_26:22">26:22</span> Maar omdat ek hulp van God verkry het,
staan ek tot vandag toe en getuig aan klein en groot, en spreek niks
buiten wat die profete en ook Moses gesê het dat sou gebeur nie:

<span id="an_26:23">26:23</span> dat die Christus moes ly en die eerste
wees uit die opstanding van die dode, en 'n lig aan die volk en die
heidene sou verkondig.

<span id="an_26:24">26:24</span> Maar terwyl hy hom so verdedig, sê
Festus met 'n groot stem: Jy is kranksinnig, Paulus; die groot
geleerdheid bring jou tot kranksinnigheid.

<span id="an_26:25">26:25</span> Maar hy sê: Ek is nie kranksinnig nie,
hoogedele Festus, maar ek spreek woorde van waarheid en gesonde
verstand.

<span id="an_26:26">26:26</span> Want die koning, met wie ek ook
vrymoediglik spreek, weet van hierdie dinge; want ek glo nie dat aan hom
iets van hierdie dinge onbekend is nie, want dit het nie in 'n hoek
gebeur nie.

<span id="an_26:27">26:27</span> Glo u die profete, koning Agríppa? Ek
weet dat u glo.

<span id="an_26:28">26:28</span> En Agríppa sê vir Paulus: Jy beweeg my
byna om 'n Christen te word.

<span id="an_26:29">26:29</span> En Paulus sê: Ek sou wel God wil bid
dat sowel byna as heeltemal nie alleen u nie, maar ook almal wat my
vandag aanhoor, so mag word soos ek is, buiten hierdie boeie.

<span id="an_26:30">26:30</span> En nadat Paulus dit gesê het, staan die
koning op en die goewerneur en Berníce en die wat saam met hulle gesit
het.

<span id="an_26:31">26:31</span> En toe hulle weggaan, praat hulle met
mekaar en sê: Hierdie man doen niks wat die dood of die boeie verdien
nie.

<span id="an_26:32">26:32</span> En Agríppa sê vir Festus: Hierdie man
kon losgelaat gewees het as hy hom nie op die keiser beroep het nie.

<span id="an_27:1">27:1</span> En toe daar besluit is dat ons moes
wegvaar na Italië, het hulle Paulus en sommige ander gevangenes oorgegee
aan 'n hoofman oor honderd van die keiserlike leërafdeling, met die naam
van Július.

<span id="an_27:2">27:2</span> En nadat ons in 'n skip van Adramíttium
gegaan het met die doel om by die aanlegplekke in Asië aan te gaan, het
ons afgevaar, en Aristárchus van Macedónië, 'n man van Thessaloníka, was
saam met ons.

<span id="an_27:3">27:3</span> En die volgende dag het ons by Sidon
aangekom. En Július het Paulus mensliewend behandel en hom toegelaat om
vriende te besoek en versorging te ontvang.

<span id="an_27:4">27:4</span> En daarvandaan het ons afgevaar en
onderkant Ciprus verbygeseil, omdat die winde teen ons was.

<span id="an_27:5">27:5</span> Ons het daarop die see langs Cilícië en
Pamfílië deurgevaar en by Mira in Licië aangekom.

<span id="an_27:6">27:6</span> En daar het die hoofman oor honderd 'n
skip van Alexandríë gevind wat na Italië vaar, en ons daarop laat
oorklim.

<span id="an_27:7">27:7</span> En verskeie dae het ons langsaam gevaar
en met moeite teenoor Cnidus gekom; en omdat die wind ons nie toegelaat
het nie, onderkant Kreta langs gevaar, teenoor Salmóne.

<span id="an_27:8">27:8</span> En toe ons met moeite dit verbygeseil
het, kom ons by 'n plek wat genoem word Mooi Hawens, in die nabyheid
waarvan die stad Laséa is.

<span id="an_27:9">27:9</span> En omdat 'n geruime tyd verloop en die
skeepvaart al gevaarlik geword het en die vastyd ook al verby was, het
Paulus hulle gewaarsku

<span id="an_27:10">27:10</span> en gesê: Manne, ek sien dat die reis
met ramp en groot skade verbonde sal wees, nie alleen vir die vrag en
die skip nie, maar ook vir ons lewe.

<span id="an_27:11">27:11</span> Maar die hoofman oor honderd het meer
aan die stuurman en die eienaar van die skip geglo as aan die woorde van
Paulus;

<span id="an_27:12">27:12</span> en omdat die hawe nie geskik was om
daar te oorwinter nie, het die meerderheid aangeraai om ook daarvandaan
af te vaar en indien moontlik Fenix te bereik om te oorwinter, 'n hawe
in Kreta wat ooplê na die suidweste en na die noordweste.

<span id="an_27:13">27:13</span> En toe die suidewind saggies waai, het
hulle gedink dat hulle hul voorneme kon uitvoer en die ankers gelig en
langs Kreta verbygeseil.

<span id="an_27:14">27:14</span> Maar nie lank daarna nie het 'n
stormwind wat Euroklídon genoem word, daarvandaan neergeslaan.

<span id="an_27:15">27:15</span> En toe die skip meegesleep is en nie
teen die wind op kon seil nie, het ons dit opgegee en weggedrywe.

<span id="an_27:16">27:16</span> En toe ons onderkant 'n eilandjie kom
wat Clauda genoem word, kon ons met moeite die sleepbootjie onder beheer
hou.

<span id="an_27:17">27:17</span> En nadat hulle dit opgetrek het, het
hulle gebruik gemaak van hulpmiddels deur die skip onderom te gord; en
omdat hulle bang was om op die Sirtis te lande te kom, het hulle die
seile neergehaal; en so het hulle dan weggedrywe.

<span id="an_27:18">27:18</span> En terwyl ons geweldig deur die storm
geteister is, het hulle op die volgende dag van die vrag uitgegooi;

<span id="an_27:19">27:19</span> en op die derde dag het ons met ons eie
hande die skeepsgereedskap uitgegooi.

<span id="an_27:20">27:20</span> En omdat die son en ook die sterre baie
dae lank nie geskyn het nie, en 'n hewige storm ons gedruk het, is
eindelik alle hoop om gered te word, ons ontneem.

<span id="an_27:21">27:21</span> En nadat hulle lank sonder ete was, het
Paulus in hul midde opgestaan en gesê: Manne, julle moes na my geluister
en nie van Kreta afgevaar het nie en julle so hierdie ramp en skade
bespaar het.

<span id="an_27:22">27:22</span> Maar nou vermaan ek julle om moed te
hou, want daar sal hoegenaamd geen verlies van lewe onder julle wees
nie, maar alleen van die skip.

<span id="an_27:23">27:23</span> Want daar het in hierdie nag by my
gestaan 'n engel van die God aan wie ek behoort, wat ek ook dien.

<span id="an_27:24">27:24</span> En hy het gesê: Moenie vrees nie,
Paulus; jy moet voor die keiser staan, en kyk, God het aan jou geskenk
almal wat saam met jou vaar.

<span id="an_27:25">27:25</span> Daarom, hou moed, manne; want ek glo
God dat dit so sal wees soos aan my gesê is.

<span id="an_27:26">27:26</span> Maar ons moet op 'n sekere eiland
strand.

<span id="an_27:27">27:27</span> En toe die veertiende nag kom, terwyl
ons nog in die Adriatiese See ronddrywe, het die matrose omtrent
middernag vermoed dat hulle naby land kom.

<span id="an_27:28">27:28</span> Daarop gooi hulle die dieplood uit en
kry twintig vaam; en nadat hulle 'n bietjie verder gegaan het, gooi
hulle die dieplood uit en kry vyftien vaam.

<span id="an_27:29">27:29</span> En omdat hulle bang was dat hulle
miskien op rotsagtige plekke kon strand, het hulle van die agterskip
vier ankers uitgegooi en gewens dat dit dag word.

<span id="an_27:30">27:30</span> Maar die matrose het probeer om uit die
skip te vlug en die sleepbootjie in die see laat sak onder die
voorwendsel dat hulle ankers van die voorskip af wou uitgooi.

<span id="an_27:31">27:31</span> Toe sê Paulus vir die hoofman oor
honderd en die soldate: As hierdie manne nie in die skip bly nie, kan
julle nie gered word nie.

<span id="an_27:32">27:32</span> Daarop het die soldate die toue van die
sleepbootjie afgekap en hom laat afval.

<span id="an_27:33">27:33</span> En teen die tyd dat dit dag sou word,
het Paulus almal aangemoedig om voedsel te gebruik en gesê: Dit is
vandag die veertiende dag dat julle in afwagting bly vas sonder om iets
te gebruik.

<span id="an_27:34">27:34</span> Daarom raai ek julle aan om voedsel te
neem, want dit dien tot julle behoud; want van niemand onder julle sal
'n haar van sy hoof val nie.

<span id="an_27:35">27:35</span> Toe hy dit gesê het, neem hy brood,
dank God in die teenwoordigheid van almal, breek dit en begin eet.

<span id="an_27:36">27:36</span> En hulle het almal moed geskep en self
ook voedsel geneem.

<span id="an_27:37">27:37</span> En ons was in die skip altesaam twee
honderd ses en sewentig siele.

<span id="an_27:38">27:38</span> En nadat hulle met voedsel versadig
was, het hulle die skip ligter gemaak deur die koring in die see te
gooi.

<span id="an_27:39">27:39</span> En toe dit dag word, het hulle die land
nie herken nie; maar hulle het 'n inham met 'n strand bemerk, waarop
hulle van plan was om die skip te laat loop as hulle kon.

<span id="an_27:40">27:40</span> En hulle het die ankers afgekap en in
die see laat lê en tegelykertyd die roertoue losgemaak. En hulle het die
voorseil teen die wind opgetrek en op die strand aangestuur.

<span id="an_27:41">27:41</span> En hulle het op 'n plek verval met die
see aan weerskante en die skip laat strand; en die voorskip het
vasgeraak en onbeweeglik bly sit, maar die agterskip is deur die geweld
van die branders uitmekaar geslaan.

<span id="an_27:42">27:42</span> Nou was dit die plan van die soldate om
die gevangenes dood te maak, sodat niemand kon uitswem en ontsnap nie.

<span id="an_27:43">27:43</span> Maar die hoofman oor honderd wou Paulus
red en het hulle verhinder in hulle voorneme en bevel gegee dat die wat
kon swem, eerste in die see moes spring om aan land te kom,

<span id="an_27:44">27:44</span> en die ander, sommige op planke en
sommige op stukke van die skip. En so het almal behoue aan land gekom.

<span id="an_28:1">28:1</span> En eers toe ons gered was, het ons te
wete gekom dat die eiland Melíte genoem word.

<span id="an_28:2">28:2</span> En die inboorlinge het ons buitengewone
mensliewendheid bewys, want hulle het 'n groot vuur aangesteek en ons
almal daarby gebring weens die reën wat gedreig het en weens die koue.

<span id="an_28:3">28:3</span> En Paulus het 'n klomp droë hout
bymekaargemaak en op die vuur gesit, en 'n adder het weens die hitte
uitgekom en aan sy hand vasgebyt.

<span id="an_28:4">28:4</span> En toe die inboorlinge die dier aan sy
hand sien hang, sê hulle vir mekaar: Hierdie man is beslis 'n moordenaar
wat die goddelike wraak nie laat lewe nie, al is hy uit die see gered.

<span id="an_28:5">28:5</span> Maar hy het die dier in die vuur afgeskud
en geen kwaad gely nie.

<span id="an_28:6">28:6</span> En hulle het verwag dat hy sou opswel of
skielik dood neerval; maar toe hulle lank gewag en gesien het dat niks
besonders met hom gebeur nie, het hulle van gedagte verander en gesê dat
hy 'n god was.

<span id="an_28:7">28:7</span> Nou het die hoof van die eiland, wie se
naam Públius was, in die omgewing van daardie plek 'n stuk grond gehad,
en hy het ons ontvang en drie dae lank vriendelik geherberg.

<span id="an_28:8">28:8</span> En die vader van Públius het siek gelê
aan koors en buikloop. En Paulus het ingegaan na hom toe, en nadat hy
gebid het, hom die hande opgelê en hom gesond gemaak.

<span id="an_28:9">28:9</span> En hierna het ook die ander wat siektes
gehad het op die eiland, na hom gekom en is genees.

<span id="an_28:10">28:10</span> En hulle het ons ook baie eerbewyse
betoon, en toe ons sou afvaar, ons van die nodige voorsien.

<span id="an_28:11">28:11</span> En ná drie maande het ons afgevaar in
'n skip van Alexandríë met die skeepsmerk Castor en Pollux, wat op die
eiland oorwinter het.

<span id="an_28:12">28:12</span> En ons het by Sirakúse gekom en daar
drie dae gebly.

<span id="an_28:13">28:13</span> Daarvandaan het ons omgeseil en by
Régium aangekom en een dag later het die suidewind opgekom, en op die
tweede het ons Putéoli bereik,

<span id="an_28:14">28:14</span> waar ons broeders gevind het wat ons
gevra het om sewe dae by hulle te bly; en so het ons na Rome gegaan.

<span id="an_28:15">28:15</span> En die broeders wat van ons lotgevalle
gehoor het, het ons daarvandaan tegemoetgekom tot by die Appius-mark en
die Drie Herberge; en toe Paulus hulle sien, het hy God gedank en moed
gevat.

<span id="an_28:16">28:16</span> En nadat ons in Rome gekom het, het die
hoofman oor honderd die gevangenes oorgelewer aan die bevelhebber van
die leër. Maar aan Paulus is dit vergun om op sy eie te woon met die
soldaat wat hom moes oppas.

<span id="an_28:17">28:17</span> En ná drie dae het Paulus die
vernaamste Jode saamgeroep en, nadat hulle vergader het, vir hulle gesê:
Broeders, alhoewel ek niks gedoen het teen die volk of die voorvaderlike
sedes nie, is ek uit Jerusalem as gevangene oorgelewer in die hande van
die Romeine.

<span id="an_28:18">28:18</span> Hulle het my ondersoek en wou my
loslaat, omdat daar in my niks was wat die dood verdien nie.

<span id="an_28:19">28:19</span> Maar toe die Jode daarteen opkom, was
ek verplig om my op die keiser te beroep, nie asof ek iets het om my
volk van te beskuldig nie.

<span id="an_28:20">28:20</span> Om hierdie rede dan het ek versoek om u
te sien en toe te spreek, want dit is oor die hoop van Israel dat ek met
hierdie ketting geboei is.

<span id="an_28:21">28:21</span> En hulle het vir hom gesê: Ons het geen
briewe oor u van Judéa ontvang nie; ook het niemand van die broeders
hier aangekom en iets slegs van u berig of gepraat nie.

<span id="an_28:22">28:22</span> Maar ons verlang om van u te hoor wat u
dink; want wat hierdie sekte betref, is dit ons bekend dat oral daarteen
gespreek word.

<span id="an_28:23">28:23</span> En hulle het vir hom 'n dag bepaal, en
baie het na hom in sy verblyfplek gekom. En in 'n kragtige getuienis het
hy vir hulle die koninkryk van God uitgelê; en van die môre vroeg tot
die aand toe het hy uit die wet van Moses en uit die profete hulle
probeer oortuig aangaande Jesus.

<span id="an_28:24">28:24</span> En sommige het geglo wat gesê is, maar
ander het ongelowig gebly.

<span id="an_28:25">28:25</span> En toe hulle onder mekaar onenig was,
het hulle uiteengegaan nadat Paulus hierdie woord gesê het, naamlik:
Tereg het die Heilige Gees deur Jesaja, die profeet, tot ons vaders
gespreek

<span id="an_28:26">28:26</span> en gesê: Gaan na hierdie volk en sê:
Met die gehoor sal julle hoor en glad nie verstaan nie, en julle sal kyk
en kyk, en glad nie sien nie.

<span id="an_28:27">28:27</span> Want die hart van hierdie volk het
stomp geword, en met die ore het hulle beswaarlik gehoor, en hulle oë
het hulle toegesluit, sodat hulle nie miskien met die oë sou sien en met
die ore hoor en met die hart verstaan en hulle bekeer en Ek hulle genees
nie.

<span id="an_28:28">28:28</span> Laat dit dan aan julle bekend wees dat
die heil van God aan die heidene gestuur is, en hulle sal luister.

<span id="an_28:29">28:29</span> En toe hy dit gesê het, het die Jode,
onder groot woordestryd met mekaar, weggegaan.

<span id="an_28:30">28:30</span> En Paulus het twee volle jare in sy eie
gehuurde huis gebly en almal ontvang wat na hom gekom het,

<span id="an_28:31">28:31</span> terwyl hy die koninkryk van God gepreek
en onderrig gegee het aangaande die Here Jesus Christus, met volle
vrymoedigheid sonder enige verhindering.

------------------------------------------------------------------------

[Next: Romans](rom.md)
