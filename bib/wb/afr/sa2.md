[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sa1)  [Next](kg1) 

------------------------------------------------------------------------

### Afrikaans Bible: 2 Samuel

<span id="an_1:1">1:1</span> En ná die dood van Saul, toe Dawid terug
was van die verslaan van die Amalekiete en Dawid twee dae in Siklag
gebly het,

<span id="an_1:2">1:2</span> kom daar op die derde dag 'n man uit die
leër, van Saul af, met geskeurde klere en grond op sy hoof. En toe hy by
Dawid kom, val hy op die grond en buig hom neer.

<span id="an_1:3">1:3</span> En Dawid sê vir hom: Waar kom jy vandaan?
En hy antwoord hom: Ek het ontvlug uit die leër van Israel.

<span id="an_1:4">1:4</span> Verder sê Dawid vir hom: Wat het gebeur?
Vertel my tog. Toe antwoord hy: Die manskappe het uit die geveg gevlug,
en baie van die manskappe het ook geval en gesterwe; ja, ook Saul en sy
seun Jónatan is dood.

<span id="an_1:5">1:5</span> En Dawid vra die jongman wat hom die
boodskap gebring het: Hoe weet jy dat Saul en sy seun Jónatan dood is?

<span id="an_1:6">1:6</span> Daarop sê die jongman wat hom die boodskap
gebring het: Ek was bygeval op die gebergte Gilbóa, en kyk, Saul het op
sy spies geleun, terwyl die strydwaens en perderuiters hom agternasit;

<span id="an_1:7">1:7</span> en hy het agter hom omgekyk en my gesien en
my geroep, en ek het gesê: Hier is ek.

<span id="an_1:8">1:8</span> Toe vra hy my: Wie is jy? En ek antwoord
hom: Ek is 'n Amalekiet.

<span id="an_1:9">1:9</span> Daarop sê hy vir my: Kom staan tog by my en
maak my van kant, omdat 'n duiseling my bevang het; want my lewe is nog
heeltemal in my.

<span id="an_1:10">1:10</span> En ek het by hom gaan staan en hom van
kant gemaak, want ek het geweet dat hy ná sy val nie sou leef nie; en ek
het die kroon wat op sy hoof en die armband wat om sy arm was, geneem en
dit hier na my heer gebring.

<span id="an_1:11">1:11</span> Toe gryp Dawid sy klere en skeur dit; net
so al die manne wat by hom was.

<span id="an_1:12">1:12</span> En hulle het gerouklaag en geween en
gevas tot die aand toe oor Saul en oor sy seun Jónatan en oor die volk
van die HERE en oor die huis van Israel, omdat hulle deur die swaard
geval het.

<span id="an_1:13">1:13</span> Verder sê Dawid aan die jongman wat hom
die boodskap gebring het: Waar kom jy vandaan? En hy antwoord: Ek is die
seun van 'n vreemde man, 'n Amalekiet.

<span id="an_1:14">1:14</span> En Dawid sê vir hom: Hoe? Jy was nie
bevrees om jou hand uit te steek om die gesalfde van die HERE om te
bring nie?

<span id="an_1:15">1:15</span> Daarop roep Dawid een van die jongmanne
en sê: Kom nader, val op hom aan! En dié het hom neergeslaan, dat hy
gesterf het.

<span id="an_1:16">1:16</span> En Dawid het vir hom gesê: Jou bloed is
op jou hoof, want jou mond getuig teen jou, omdat jy sê: Ek het die
gesalfde van die HERE gedood.

<span id="an_1:17">1:17</span> Toe het Dawid hierdie klaaglied aangehef
oor Saul en oor sy seun Jónatan,

<span id="an_1:18">1:18</span> en hy het beveel om die kinders van Juda
die Booglied te leer; kyk, dit is geskrywe in die Boek van die Opregte.

<span id="an_1:19">1:19</span> Die sieraad, o Israel--op jou hoogtes lê
dit verslaan. Hoe het die helde geval!

<span id="an_1:20">1:20</span> Vertel dit nie in Gat, verkondig dit nie
op die strate van Askelon nie, sodat die dogters van die Filistyne hulle
nie verheug, die dogters van die onbesnedenes nie jubel nie!

<span id="an_1:21">1:21</span> Berge van Gilbóa, mag op julle geen dou
en geen reën en geen velde van offergawes wees nie! Want daar is die
skild van die helde weggegooi, die skild van Saul, sonder dat dit met
olie gesalf is.

<span id="an_1:22">1:22</span> Sonder die bloed van die gesneuweldes,
sonder die vet van die helde het die boog van Jónatan nie agteruitgewyk
en die swaard van Saul nie leeg teruggekeer nie.

<span id="an_1:23">1:23</span> Saul en Jónatan, die bemindes en
lieflikes, is in hulle lewe en in hulle dood nie geskeie nie. Vinniger
as arende was hulle, sterker as leeus.

<span id="an_1:24">1:24</span> Dogters van Israel, ween oor Saul, wat
julle weelderig beklee het met skarlaken, wat goue versiersels
aangebring het op julle gewaad.

<span id="an_1:25">1:25</span> Hoe het die helde geval diep in die
geveg! Jónatan lê verslaan op jou hoogtes.

<span id="an_1:26">1:26</span> Ek is benoud om jou ontwil, my broer
Jónatan! Jy was vir my baie lieflik; jou liefde was vir my wonderliker
as die liefde van vroue.

<span id="an_1:27">1:27</span> Hoe het die helde geval en die
oorlogswapens verlore gegaan!

<span id="an_2:1">2:1</span> En daarna het Dawid die HERE geraadpleeg en
gesê: Sal ek optrek in een van die stede van Juda? En die HERE het hom
geantwoord: Trek op. Toe sê Dawid: Waarheen moet ek optrek? En Hy
antwoord: Na Hebron.

<span id="an_2:2">2:2</span> En Dawid het daarheen opgetrek, en ook sy
twee vroue, Ahínoam uit Jísreël, en Abígail, die vrou van Nabal, die
Karmeliet.

<span id="an_2:3">2:3</span> Dawid het ook sy manne wat by hom was, laat
optrek, elkeen met sy huisgesin, en hulle het in die stede van Hebron
gaan woon.

<span id="an_2:4">2:4</span> Daarna het die manne van Juda gekom en
Dawid daar as koning oor die huis van Juda gesalf. Toe hulle aan Dawid
meedeel en sê: Dit is die manne van Jabes in Gílead wat Saul begrawe
het,

<span id="an_2:5">2:5</span> stuur Dawid boodskappers na die manne van
Jabes in Gílead om aan hulle te sê: Mag julle geseënd wees deur die
HERE, dat julle hierdie guns bewys het aan julle heer, aan Saul, en hom
begrawe het.

<span id="an_2:6">2:6</span> Mag die HERE julle dan nou guns en trou
bewys, en ek self bewys ook hierdie goedheid aan julle, omdat julle
hierdie ding gedoen het.

<span id="an_2:7">2:7</span> En nou, laat julle hande sterk wees, en
wees wakker manne; want julle heer Saul is dood. Daarby het die huis van
Juda my ook as koning oor hulle gesalf.

<span id="an_2:8">2:8</span> Maar Abner, die seun van Ner, die
leërowerste van Saul, het Isbóset, die seun van Saul, geneem en hom
oorgebring na Mahanáim

<span id="an_2:9">2:9</span> en hom koning gemaak oor Gílead en oor die
Asuriete en oor Jísreël en oor Efraim en oor Benjamin en oor die hele
Israel.

<span id="an_2:10">2:10</span> Veertig jaar oud was Isbóset, die seun
van Saul, toe hy koning geword het oor Israel, en hy het twee jaar
geregeer; net die huis van Juda het Dawid gevolg.

<span id="an_2:11">2:11</span> En die getal dae wat Dawid koning was in
Hebron oor die huis van Juda, was sewe jaar en ses maande.

<span id="an_2:12">2:12</span> En Abner, die seun van Ner, met die
dienaars van Isbóset, die seun van Saul, het uitgetrek uit Mahanáim na
Gíbeon.

<span id="an_2:13">2:13</span> Joab, die seun van Serúja, en die
dienaars van Dawid het ook uitgetrek. En toe hulle mekaar ontmoet by die
dam van Gíbeon, het hulle gaan sit aan weerskante van die dam.

<span id="an_2:14">2:14</span> En Abner sê vir Joab: Laat die jongmanne
hulle tog regmaak en voor ons speel. En Joab sê: Laat hulle regmaak.

<span id="an_2:15">2:15</span> Toe het hulle opgestaan, en twaalf is vir
Benjamin afgetel, naamlik vir Isbóset, die seun van Saul; en twaalf van
die dienaars van Dawid.

<span id="an_2:16">2:16</span> Maar die een het die ander aan die hoof
gegryp, en die een se swaard was in die sy van die ander, sodat hulle
saam geval het; daarom noem hulle dié plek Veld van Swaardskerptes, wat
by Gíbeon is.

<span id="an_2:17">2:17</span> En dieselfde dag het die geveg
buitengewoon hewig geword, maar Abner en die manne van Israel is
verslaan voor die dienaars van Dawid.

<span id="an_2:18">2:18</span> En daar was drie seuns van Serúja: Joab
en Abísai en Asahel; en Asahel was lig op sy voete soos een van die
gemsbokke wat in die veld is.

<span id="an_2:19">2:19</span> En Asahel het Abner agternagejaag sonder
om in sy koers regs of links agter Abner weg te draai.

<span id="an_2:20">2:20</span> Toe kyk Abner agter hom om en sê: Is dit
jy, Asahel? En hy antwoord: Dit is ek.

<span id="an_2:21">2:21</span> En Abner sê vir hom: Draai uit na jou
regter-- of linkerhand en gryp vir jou een van die jongmanne en neem sy
uitrusting vir jou. Maar Asahel wou nie agter hom wegdraai nie.

<span id="an_2:22">2:22</span> En Abner sê nog 'n keer vir Asahel: Jy
moet padgee agter my; waarom moet ek jou teen die grond slaan? Hoe sou
ek dan my aangesig kan ophef voor jou broer Joab?

<span id="an_2:23">2:23</span> Maar hy het geweier om weg te draai. Toe
steek Abner hom met die agterent van die spies in die onderlyf, sodat
die spies agter hom uitkom en hy daar neerval en op die plek sterwe. En
almal het bly staan wat aankom by die plek waar Asahel geval en gesterwe
het.

<span id="an_2:24">2:24</span> Maar Joab en Abísai het Abner
agternagejaag, en die son het ondergegaan toe hulle by die heuwel Amma
kom wat teenoor Giag lê, aan die pad na die woestyn van Gíbeon.

<span id="an_2:25">2:25</span> En die kinders van Benjamin het agter
Abner byeengekom en saam een skare geword, en hulle het gaan staan op
die top van 'n sekere heuwel.

<span id="an_2:26">2:26</span> Toe roep Abner na Joab en sê: Moet die
swaard dan vir ewig verteer? Weet jy nie dat dit oplaas bitter sal wees
nie? En hoe lank sal jy nie aan die manskappe sê dat hulle moet omdraai
agter hulle broers vandaan nie?

<span id="an_2:27">2:27</span> En Joab antwoord: So waar as God leef,
waarlik, as jy nie gespreek het nie, sou die manskappe môre eers
weggetrek het, elkeen agter sy broer vandaan.

<span id="an_2:28">2:28</span> Toe blaas Joab op die ramshoring, en al
die manskappe het stilgestaan en Israel nie langer agternagejaag en nie
verder meer geveg nie.

<span id="an_2:29">2:29</span> Daarop het Abner en sy manne daardie hele
nag die Vlakte deurgegaan en deur die Jordaan getrek en deur die hele
Bitron en in Mahanáim aangekom.

<span id="an_2:30">2:30</span> En Joab het omgedraai agter Abner weg en
al die manskappe versamel. En van Dawid se dienaars is negentien man en
Asahel vermis.

<span id="an_2:31">2:31</span> Maar die dienaars van Dawid het van
Benjamin, naamlik onder die manne van Abner, geslaan--drie honderd en
sestig man het gesterwe.

<span id="an_2:32">2:32</span> En hulle het Asahel opgetel en hom in die
graf van sy vader, wat in Betlehem was, begrawe; en Joab en sy manne het
die hele nag deur getrek, sodat dit vir hulle in Hebron lig geword het.

<span id="an_3:1">3:1</span> En daar was 'n lang oorlog tussen die huis
van Saul en die huis van Dawid, en Dawid het altyd sterker geword, maar
die huis van Saul altyd swakker.

<span id="an_3:2">3:2</span> En vir Dawid is daar seuns in Hebron
gebore. En sy eersgeborene was Amnon, by Ahínoam uit Jísreël;

<span id="an_3:3">3:3</span> en sy tweede was Kíleab, by Abígail, die
vrou van Nabal, die Karmeliet; en die derde was Absalom, die seun van
Máäga, die dogter van Tálmai, die koning van Gesur;

<span id="an_3:4">3:4</span> en die vierde Adónia, die seun van Haggit;
en die vyfde Sefátja, die seun van Abítal;

<span id="an_3:5">3:5</span> en die sesde Jítream, by Egla, die vrou van
Dawid. Hulle is vir Dawid in Hebron gebore.

<span id="an_3:6">3:6</span> En onderwyl daar oorlog was tussen die huis
van Saul en die huis van Dawid, was Abner besig om homself te versterk
in die huis van Saul.

<span id="an_3:7">3:7</span> Saul het naamlik 'n byvrou gehad wie se
naam Rispa was, die dogter van Aja; en Isbóset het vir Abner gesê:
Waarom het jy by die byvrou van my vader ingegaan?

<span id="an_3:8">3:8</span> Toe word Abner baie kwaad oor die woorde
van Isbóset en sê: Is ek dan die hondskop wat aan Juda behoort? Vandag
bewys ek guns aan die huis van Saul, jou vader, aan sy broers en aan sy
vriende; en ek het jou nie in die hand van Dawid laat raak nie, en tog
verwyt jy my vandag die oortreding met 'n vrou?

<span id="an_3:9">3:9</span> Mag God so aan Abner doen en so daaraan
toedoen, sekerlik, soos die HERE Dawid met 'n eed beloof het, net so sal
ek aan hom doen

<span id="an_3:10">3:10</span> deur die koningskap aan die huis van Saul
te ontneem en die troon van Dawid op te rig oor Israel en oor Juda, van
Dan tot Berséba.

<span id="an_3:11">3:11</span> En hy kon Abner verder geen antwoord gee
nie, omdat hy vir hom bang was.

<span id="an_3:12">3:12</span> Daarop het Abner boodskappers na Dawid in
sy plek gestuur om te sê: Aan wie behoort die land? en: Sluit u verbond
met my; en kyk, my hand sal met u wees om die hele Israel na u toe oor
te bring.

<span id="an_3:13">3:13</span> En hy het gesê: Goed, ék sal met u 'n
verbond sluit, maar een ding eis ek van u, naamlik: U mag my aangesig
nie sien nie, of u moet eers Migal, die dogter van Saul, saambring as u
kom om my aangesig te sien.

<span id="an_3:14">3:14</span> Dawid het ook boodskappers gestuur na
Isbóset, die seun van Saul, om te sê: Gee my vrou Migal met wie ek my
verloof het vir honderd voorhuide van die Filistyne.

<span id="an_3:15">3:15</span> En Isbóset het gestuur en haar van die
man, van Páltiël, die seun van Lais, afgeneem.

<span id="an_3:16">3:16</span> En haar man het saam met haar gegaan,
terwyl hy agter haar aan loop en ween tot by Bahúrim. Toe sê Abner vir
hom: Gaan terug. En hy het teruggegaan.

<span id="an_3:17">3:17</span> En Abner het met die oudstes van Israel
onderhandel en gesê: Gister sowel as eergister het julle aldeur Dawid as
koning oor julle begeer.

<span id="an_3:18">3:18</span> Voer dit dan nou uit, want die HERE het
van Dawid gespreek en gesê: Deur die hand van my kneg Dawid sal Ek my
volk Israel uit die hand van die Filistyne en uit die hand van al hulle
vyande verlos.

<span id="an_3:19">3:19</span> En Abner het ook voor die ore van
Benjamin gespreek; en Abner het ook gegaan om voor die ore van Dawid in
Hebron te spreek alles wat goed was in die oë van Israel en in die oë
van die hele huis van Benjamin.

<span id="an_3:20">3:20</span> Toe Abner by Dawid in Hebron kom, en
twintig man saam met hom, het Dawid vir Abner en die manne wat by hom
was, 'n maaltyd aangerig.

<span id="an_3:21">3:21</span> En Abner sê vir Dawid: Ek wil my
klaarmaak en die hele Israel by my heer die koning gaan versamel, dat
hulle met u 'n verbond sluit; dan kan u heers oor alles wat u siel
begeer. Daarop het Dawid Abner laat gaan, en hy het in vrede weggegaan.

<span id="an_3:22">3:22</span> Intussen kom die dienaars van Dawid en
Joab juis van 'n rooftog af, en hulle bring 'n groot buit met hulle
saam. Maar Abner was nie meer by Dawid in Hebron nie, want dié het hom
laat gaan, en hy het in vrede vertrek.

<span id="an_3:23">3:23</span> Toe Joab en die hele kommando wat saam
met hom was, tuis kom, deel hulle aan Joab mee en sê: Abner, die seun
van Ner, het na die koning gekom, en dié het hom laat gaan, en hy het in
vrede vertrek.

<span id="an_3:24">3:24</span> Daarop kom Joab by die koning en sê: Wat
het u gedoen? Kyk, Abner het by u gekom; waarom het u hom tog laat loop,
dat hy somaar weggegaan het?

<span id="an_3:25">3:25</span> U ken Abner, die seun van Ner, dat hy
gekom het om u te mislei en om u uitgang en u ingang te weet, ja, om
alles te weet wat u doen.

<span id="an_3:26">3:26</span> En Joab het van Dawid af weggegaan en
boodskappers agter Abner aan gestuur, wat hom teruggebring het van die
put Hassira af sonder dat Dawid dit geweet het.

<span id="an_3:27">3:27</span> Toe Abner dan in Hebron terugkom, het
Joab hom eenkant toe gelei in die middel van die poort om vertroulik met
hom te praat en hom daar in die onderlyf gesteek, sodat hy gesterf het,
oor die bloed van sy broer Asahel.

<span id="an_3:28">3:28</span> Toe Dawid dit daarna hoor, sê hy: Ek en
my koninkryk is voor die HERE vir ewig onskuldig aan die bloed van
Abner, die seun van Ner.

<span id="an_3:29">3:29</span> Mag dit losbreek op die hoof van Joab en
op sy hele familie, en mag die huis van Joab nie vry wees van een wat 'n
vloeiing het of wat melaats is of wat op krukke loop of wat deur die
swaard val of gebrek aan brood het nie.

<span id="an_3:30">3:30</span> Joab dan en Abísai, sy broer, het Abner
vermoor, omdat hy hulle broer Asahel by Gíbeon in die geveg gedood het.

<span id="an_3:31">3:31</span> Verder het Dawid aan Joab en al die mense
wat by hom was, gesê: Skeur julle klere en gord rouklere aan en rouklaag
voor Abner uit! En koning Dawid het agter die baar aan gegaan.

<span id="an_3:32">3:32</span> Toe hulle Abner in Hebron begrawe, het
die koning sy stem verhef en geween by die graf van Abner; die hele volk
het ook geween.

<span id="an_3:33">3:33</span> En die koning het 'n klaaglied oor Abner
aangehef en gesê: Moes Abner sterwe soos 'n dwaas sterwe?

<span id="an_3:34">3:34</span> Jou hande was nie gebind en jou voete nie
aangeraak met koperkettings nie. Soos 'n mens voor kwaaddoeners val, het
jy geval. En die hele volk het nog meer oor hom geween.

<span id="an_3:35">3:35</span> Daarop kom die hele volk om Dawid te
beweeg dat hy brood moet eet terwyl dit nog dag was; maar Dawid het
gesweer en gesê: Mag God so aan my doen en so daaraan toedoen as ek voor
sonsondergang brood of enigiets proe.

<span id="an_3:36">3:36</span> En die hele volk het dit opgemerk, en dit
was goed in hulle oë: soos alles wat die koning gedoen het, was dit goed
in die oë van die hele volk.

<span id="an_3:37">3:37</span> En die hele volk en die hele Israel het
dieselfde dag gemerk dat dit nie van die koning gekom het om Abner, die
seun van Ner, dood te maak nie.

<span id="an_3:38">3:38</span> Verder het die koning aan sy dienaars
gesê: Weet julle nie dat vandag 'n vors en 'n groot man in Israel geval
het nie?

<span id="an_3:39">3:39</span> Maar ek is vandag swak, alhoewel ek as
koning gesalf is, terwyl hierdie manne, die seuns van Serúja, harder is
as ek. Mag die HERE die kwaaddoener vergelde na sy boosheid!

<span id="an_4:1">4:1</span> Toe die seun van Saul hoor dat Abner in
Hebron gesterf het, het sy hande slap geword, en die hele Israel was
verskrik.

<span id="an_4:2">4:2</span> En die seun van Saul het twee manne,
owerstes van bendes, gehad: die naam van die een was Báëna en die naam
van die ander Régab, seuns van Rimmon, die Beërotiet, uit die kinders
van Benjamin, want Beërot is ook by Benjamin gereken.

<span id="an_4:3">4:3</span> En die Beërotiete het na Gittáim gevlug en
was daar vreemdelinge tot vandag toe.

<span id="an_4:4">4:4</span> En Jónatan, die seun van Saul, het 'n seun
gehad, lam aan altwee voete. Hy was vyf jaar oud toe die tyding
aangaande Saul en Jónatan uit Jísreël gekom het, en sy oppasser het hom
opgetel en gevlug; maar terwyl sy in haar haastigheid vlug, het hy geval
en lam geword; en sy naam was Mefibóset.

<span id="an_4:5">4:5</span> En die seuns van Rimmon, die Beërotiet,
Régab en Báëna, het gegaan en by die huis van Isbóset gekom op die
warmste van die dag toe hy in sy middagslaap lê.

<span id="an_4:6">4:6</span> En hulle het daar ingekom tot binne-in die
huis om koring te gaan haal en hom in die onderlyf gesteek; en Régab en
sy broer Báëna het ontvlug.

<span id="an_4:7">4:7</span> Hulle het naamlik die huis ingegaan, terwyl
hy op sy bed in sy slaapkamer lê, en hom doodgeslaan en sy hoof afgekap;
en hulle het sy hoof saamgeneem en die hele nag deur geloop met die pad
van die Vlakte

<span id="an_4:8">4:8</span> en die hoof van Isbóset na Dawid in Hebron
gebring en aan die koning gesê: Hier is die hoof van Isbóset, die seun
van Saul, u vyand wat u lewe gesoek het; maar die HERE het aan my heer
die koning vandag wraak gegee op Saul en sy nageslag.

<span id="an_4:9">4:9</span> Maar Dawid het Régab en sy broer Báëna, die
seuns van Rimmon, die Beërotiet, geantwoord en aan hulle gesê: So waar
as die HERE leef wat my siel uit alle benoudheid verlos het,

<span id="an_4:10">4:10</span> hom wat aan my berig gebring en gesê het:
Kyk, Saul is dood! --terwyl hy in sy eie oë was soos een wat 'n goeie
boodskap bring--het ek gegryp en hom in Siklag gedood, aan wie ek
eintlik boodskappersloon moes gegee het;

<span id="an_4:11">4:11</span> hoeveel te meer sal ek dan nou nie, as
goddelose mense 'n regverdige man in sy huis op sy bed vermoor, sy bloed
van julle hand eis en julle van die aarde verdelg nie?

<span id="an_4:12">4:12</span> Toe het Dawid die jongmanne bevel gegee,
en dié het hulle gedood en hul hande en voete afgekap en hulle opgehang
by die dam in Hebron; maar die hoof van Isbóset het hulle geneem en dit
begrawe in die graf van Abner in Hebron.

<span id="an_5:1">5:1</span> Toe kom al die stamme van Israel na Dawid
in Hebron, en hulle spreek en sê: Hier is ons, u been en u vlees is ons!

<span id="an_5:2">5:2</span> Gister sowel as eergister toe Saul koning
oor ons was, het ú Israel uit-- en ingelei; en die HERE het aan u gesê:
Jy moet my volk Israel oppas, en jy moet 'n vors wees oor Israel.

<span id="an_5:3">5:3</span> So het dan al die oudstes van Israel na die
koning in Hebron gekom; en koning Dawid het met hulle 'n verbond in
Hebron gesluit voor die aangesig van die HERE, en hulle het Dawid as
koning oor Israel gesalf.

<span id="an_5:4">5:4</span> Dertig jaar was Dawid oud toe hy koning
geword het; veertig jaar het hy geregeer.

<span id="an_5:5">5:5</span> In Hebron het hy oor Juda sewe jaar en ses
maande geregeer, en in Jerusalem het hy drie en dertig jaar oor die hele
Israel en Juda geregeer.

<span id="an_5:6">5:6</span> Toe die koning met sy manne na Jerusalem
wegtrek teen die Jebusiete, die bewoners van die land, het hulle met
Dawid gespreek en gesê: Jy sal hier nie inkom nie, maar die blindes en
lammes sal jou verdrywe--dit wil sê: Dawid sal hier nie inkom nie.

<span id="an_5:7">5:7</span> Maar Dawid het die bergvesting Sion
ingeneem; dit is die stad van Dawid.

<span id="an_5:8">5:8</span> En Dawid het daardie dag gesê: Elkeen wat
'n Jebusiet verslaan, laat hom in die waterkanaal neerwerp die lammes
sowel as die blindes, van wie Dawid se siel 'n afkeer het! Daarom sê
hulle: 'n Blinde en 'n lamme mag nie in die huis kom nie.

<span id="an_5:9">5:9</span> En Dawid het in die bergvesting gaan woon
en dit die stad van Dawid genoem; en Dawid het rondom, van Millo af na
die binnekant, gebou.

<span id="an_5:10">5:10</span> En Dawid het gedurigdeur groter geword,
en die HERE, die God van die leërskare, was met hom.

<span id="an_5:11">5:11</span> Toe stuur Hiram, die koning van Tirus,
boodskappers na Dawid met sederhout en skrynwerkers en klipkappers, en
hulle het vir Dawid 'n huis gebou.

<span id="an_5:12">5:12</span> So het Dawid dan gewaar geword dat die
HERE hom as koning oor Israel bevestig en sy koningskap verhef het ter
wille van sy volk Israel.

<span id="an_5:13">5:13</span> En Dawid het uit Jerusalem meer byvroue
en vroue geneem, nadat hy uit Hebron gekom het; en vir Dawid is meer
seuns en dogters gebore.

<span id="an_5:14">5:14</span> En dit is die name van die wat vir hom in
Jerusalem gebore is: Sámmua en Sobab en Natan en Salomo,

<span id="an_5:15">5:15</span> en Jibhar en Elisúa en Nefeg en Jáfia,

<span id="an_5:16">5:16</span> en Elisáma en Éljada en Elifélet.

<span id="an_5:17">5:17</span> Toe die Filistyne hoor dat Dawid as
koning oor Israel gesalf was, het al die Filistyne opgetrek om Dawid te
soek, maar Dawid het dit gehoor en afgetrek na die bergvesting.

<span id="an_5:18">5:18</span> En die Filistyne het gekom en hulle
versprei in die dal Refáim.

<span id="an_5:19">5:19</span> Toe het Dawid die HERE geraadpleeg en
gesê: Sal ek optrek teen die Filistyne? Sal U hulle in my hand gee? En
die HERE het aan Dawid gesê: Trek op, want Ek sal die Filistyne verseker
in jou hand gee.

<span id="an_5:20">5:20</span> Daarop het Dawid na Baäl-Pérasim gegaan,
en Dawid het hulle daar verslaan en gesê: Die HERE het voor my heen deur
my vyande gebreek soos water deurbreek; daarom het hy dié plek
Baäl-Pérasim genoem.

<span id="an_5:21">5:21</span> En hulle het hul afgode daar agtergelaat,
en Dawid en sy manne het dit saamgeneem.

<span id="an_5:22">5:22</span> Maar die Filistyne het nog weer opgetrek
en hulle in die dal Refáim versprei.

<span id="an_5:23">5:23</span> Toe raadpleeg Dawid die HERE, en Hy sê:
Jy moet nie optrek nie: trek agter hulle om en val hulle aan vlak voor
die balsembosse.

<span id="an_5:24">5:24</span> En as jy 'n geruis van voetstappe in die
toppe van die balsembosse hoor, moet jy gou maak, want dan het die HERE
voor jou uitgetrek om die leër van die Filistyne te verslaan.

<span id="an_5:25">5:25</span> En Dawid het gedoen net soos die HERE hom
beveel het, en hy het die Filistyne verslaan van Gíbeon af tot naby
Geser.

<span id="an_6:1">6:1</span> Daarna het Dawid weer al die uitgesoektes
in Israel, dertig duisend, versamel;

<span id="an_6:2">6:2</span> en Dawid het hom klaargemaak en met al die
mense opgetrek wat by hom was, van Báäle-Juda, om die ark van God,
waaroor die Naam uitgeroep is, die Naam van die HERE van die leërskare
wat op die gérubs troon, daarvandaan te gaan haal.

<span id="an_6:3">6:3</span> En hulle het die ark van God op 'n nuwe wa
vervoer en dit uit die huis van Abinádab, wat op die heuwel is, gebring.
Terwyl Ussa en Agjo, die seuns van Abinádab, die wa drywe,

<span id="an_6:4">6:4</span> met die ark van God, het Agjo voor die ark
geloop.

<span id="an_6:5">6:5</span> En Dawid en die hele huis van Israel het
voor die aangesig van die HERE gespeel met allerhande instrumente van
sipreshout, naamlik met siters en harpe en tamboeryne, en bekkens en
simbale.

<span id="an_6:6">6:6</span> En toe hulle by die dorsvloer van Nagon
kom, het Ussa sy hand uitgesteek na die ark van God en dit vasgehou,
want die osse het gestruikel.

<span id="an_6:7">6:7</span> Daarop het die toorn van die HERE teen Ussa
ontvlam, en God het hom daar getref oor dié vergryp, sodat hy daar by
die ark van God gesterf het.

<span id="an_6:8">6:8</span> En Dawid het ontroerd geword, omdat die
HERE 'n skeur aan Ussa geskeur het; daarom het hy daardie plek genoem
Peres-Ussa, tot vandag toe.

<span id="an_6:9">6:9</span> En Dawid het daardie dag vir die HERE
bevrees geword en gesê: Hoe kan die ark van die HERE na my kom?

<span id="an_6:10">6:10</span> Daarom wou Dawid nie die ark van die HERE
by hom in die stad van Dawid laat inkom nie, maar Dawid het dit na die
huis van Obed-Edom, die Gittiet, laat wegdraai.

<span id="an_6:11">6:11</span> En die ark van die HERE het drie maande
lank in die huis van Obed-Edom, die Gittiet, gebly, en die HERE het
Obed-Edom en sy hele huis geseën.

<span id="an_6:12">6:12</span> En toe aan koning Dawid meegedeel is: Die
HERE het die huis van Obed-Edom en alles wat aan hom behoort, geseën ter
wille van die ark van God, het Dawid gegaan en die ark van God met
vreugde uit die huis van Obed-Edom na die stad van Dawid gebring.

<span id="an_6:13">6:13</span> En toe die draers van die ark van die
HERE ses treë geloop het, het hy 'n bees en 'n vetgemaakte kalf geoffer.

<span id="an_6:14">6:14</span> Daarby het Dawid met alle mag gedans voor
die aangesig van die HERE; en Dawid was omgord met 'n linneskouerkleed.

<span id="an_6:15">6:15</span> So het Dawid en die hele huis van Israel
dan die ark van die HERE met gejuig en basuingeklank opgehaal.

<span id="an_6:16">6:16</span> Toe die ark van die HERE die stad van
Dawid inkom, kyk Migal, die dogter van Saul, juis deur die venster en
sien koning Dawid huppel en dans voor die aangesig van die HERE; en sy
het hom in haar hart verag.

<span id="an_6:17">6:17</span> Nadat hulle dan die ark van die HERE
ingebring en dit op sy plek neergesit het binne-in die tent wat Dawid
daarvoor opgeslaan het, het Dawid brandoffers en dankoffers gebring voor
die aangesig van die HERE.

<span id="an_6:18">6:18</span> Toe Dawid gereed was met die brandoffer
en dankoffers, het hy die volk in die Naam van die HERE van die
leërskare geseën

<span id="an_6:19">6:19</span> en aan die hele volk, die hele menigte
van Israel, manne sowel as vroue, aan elkeen een broodkoek en een stuk
vleis en een rosynekoek uitgedeel. Daarop het die hele volk elkeen na sy
huis gegaan.

<span id="an_6:20">6:20</span> Toe Dawid terugkom om sy huisgesin te
seën, het Migal, die dogter van Saul, Dawid tegemoetgegaan en gesê: Hoe
het die koning van Israel homself vandag geëer, dat hy homself vandag
voor die oë van die slavinne van sy dienaars ontbloot het soos een van
die ligsinnige mense hom somaar ontbloot!

<span id="an_6:21">6:21</span> Maar Dawid sê vir Migal: Voor die
aangesig van die HERE wat my verkies het bo jou vader en bo sy hele
huis, deur my as vors aan te stel oor die volk van die HERE, oor
Israel--ja, voor die aangesig van die HERE sal ek vrolik wees!

<span id="an_6:22">6:22</span> En ek sal my nog geringer ag as dit--ek
sal nederig wees in my eie oë en met die slavinne van wie jy gepraat
het, met hulle sal ek myself eer.

<span id="an_6:23">6:23</span> En Migal, die dogter van Saul, het tot
die dag van haar dood geen kind gehad nie.

<span id="an_7:1">7:1</span> En terwyl die koning in sy huis woon, nadat
die HERE hom rus gegee het van al sy vyande rondom,

<span id="an_7:2">7:2</span> sê die koning vir die profeet Natan: Kyk
tog, ék woon in 'n huis van sederhout, maar die ark van God woon
binnekant 'n tentdoek.

<span id="an_7:3">7:3</span> Toe sê Natan aan die koning: Gaan heen,
doen alles wat in u hart is, want die HERE is met u.

<span id="an_7:4">7:4</span> Maar in dieselfde nag kom die woord van die
HERE tot Natan en sê:

<span id="an_7:5">7:5</span> Gaan sê aan my kneg, aan Dawid: So spreek
die HERE: Sou jy vir My 'n huis bou om in te woon?

<span id="an_7:6">7:6</span> Ek het tog in geen huis gewoon van die dag
af dat Ek die kinders van Israel uit Egipte laat optrek het tot vandag
toe nie; maar Ek het rondgetrek in 'n tentwoning.

<span id="an_7:7">7:7</span> Oral waar Ek onder al die kinders van
Israel rondgetrek het, het Ek ooit 'n woord gespreek met een van die
stamme van Israel, wat Ek aangestel het om my volk Israel op te pas, en
gesê: Waarom bou julle nie vir My 'n huis van sederhout nie?

<span id="an_7:8">7:8</span> So moet jy dan nou aan my kneg, aan Dawid,
sê: So spreek die HERE van die leërskare: Ek self het jou geneem uit die
weiveld agter die skape weg, om 'n vors te wees oor my volk, oor Israel;

<span id="an_7:9">7:9</span> en Ek was met jou oral waar jy gegaan het,
en het al jou vyande voor jou uitgeroei; en Ek sal vir jou 'n groot naam
maak soos die naam van die grotes wat op die aarde is;

<span id="an_7:10">7:10</span> en Ek sal vir my volk Israel 'n plek
bestel en hom plant, dat hy op sy eie plek kan woon en nie langer
verontrus word nie. En kwaaddoeners sal hom nie meer verdruk soos vroeër
nie,

<span id="an_7:11">7:11</span> naamlik van die dag af dat Ek rigters oor
my volk Israel aangestel het. Maar Ek sal jou rus gee van al jou vyande;
en die HERE gee jou te kenne dat die HERE vir jou 'n huis sal stig.

<span id="an_7:12">7:12</span> As jou dae vol is en jy met jou vaders
ontslaap het, sal Ek jou nakomeling wat uit jou liggaam sal voortkom,
laat optree en sy koningskap bevestig.

<span id="an_7:13">7:13</span> Hy sal vir my Naam 'n huis bou, en Ek sal
sy koninklike troon bevestig tot in ewigheid.

<span id="an_7:14">7:14</span> Ek sal vir hom 'n vader wees, en hy sal
vir My 'n seun wees; sodat as hy verkeerd handel, Ek hom sal straf met
'n menslike roede en met slae van mensekinders.

<span id="an_7:15">7:15</span> Maar my goedertierenheid sal van hom nie
wyk nie, soos Ek dit onttrek het aan Saul wat Ek voor jou aangesig
verwyder het.

<span id="an_7:16">7:16</span> En jou huis en jou koningskap sal
bestendig wees tot in ewigheid voor jou; jou troon sal vasstaan tot in
ewigheid.

<span id="an_7:17">7:17</span> Volgens al hierdie woorde en volgens
hierdie hele gesig, so het Natan met Dawid gespreek.

<span id="an_7:18">7:18</span> Koning Dawid het toe ingegaan en voor die
aangesig van die HERE gebly en gesê: Wie is ek, Here HERE, en wat is my
huis, dat U my tot hiertoe gebring het?

<span id="an_7:19">7:19</span> En dit was nog te gering in u oë, Here
HERE, sodat U ook aangaande die huis van u kneg tot ver in die toekoms
gespreek het; en dit is die wet vir mense, Here HERE!

<span id="an_7:20">7:20</span> Maar wat sal Dawid nog verder met U
spreek? want U ken u kneg, Here HERE.

<span id="an_7:21">7:21</span> Ter wille van u woord en volgens u hart
het U hierdie hele groot saak gedoen, om dit aan u kneg bekend te maak.

<span id="an_7:22">7:22</span> Daarom is U groot, HERE God! Want daar is
niemand soos U, en daar is geen God behalwe U nie, volgens alles wat ons
met ons ore gehoor het.

<span id="an_7:23">7:23</span> En wie is soos u volk, soos Israel, 'n
enige nasie op die aarde, wat God vir Hom as 'n volk gaan verlos het, en
om vir Hom 'n naam te maak; en om groot dinge te doen vir hulle en
vreeslike dinge aan u land voor u volk uit wat U verlos het vir U van
Egipte, van die heidene en hulle gode?

<span id="an_7:24">7:24</span> En U het u volk Israel vir U bevestig as
'n volk vir U tot in ewigheid; en U, HERE, het vir hulle 'n God geword.

<span id="an_7:25">7:25</span> Laat dan nou, HERE God, die woord wat U
oor u kneg en oor sy huis gespreek het, in vervulling gaan tot in
ewigheid, en doen soos U gespreek het;

<span id="an_7:26">7:26</span> sodat u Naam groot kan wees tot in
ewigheid deurdat hulle sê: Die HERE van die leërskare is God oor Israel;
en die huis van u kneg Dawid sal voor u aangesig bestendig wees.

<span id="an_7:27">7:27</span> Want U, HERE van die leërskare, God van
Israel, het die oor van u kneg geopen en gesê: Ek sal vir jou 'n huis
bou; daarom het u kneg vrymoedigheid gevind om hierdie gebed tot U te
bid.

<span id="an_7:28">7:28</span> En nou, Here HERE, U is God en u woorde
is waarheid; en U het u kneg hierdie goeie saak toegesê.

<span id="an_7:29">7:29</span> Laat dit U dan nou behaag en seën die
huis van u kneg, sodat dit vir ewig voor u aangesig kan wees; want U,
Here HERE, het dit gespreek, en deur u seën sal die huis van u kneg vir
ewig geseënd wees.

<span id="an_8:1">8:1</span> En daarna het Dawid die Filistyne verslaan
en hulle onderwerp; en Dawid het die gesag oor die moederstad uit die
hand van die Filistyne geneem.

<span id="an_8:2">8:2</span> Hy het die Moabiete ook verslaan en hulle
gemeet met 'n lyn deur hulle op die grond te laat lê: en hy het twee
mate gemeet om dood te maak en een volle maat om te laat lewe; en die
Moabiete het Dawid se belastingpligtige knegte geword.

<span id="an_8:3">8:3</span> Verder het Dawid Hadadéser, die seun van
Rehob, die koning van Soba, verslaan, toe dié getrek het om sy mag aan
die Eufraatrivier te herstel.

<span id="an_8:4">8:4</span> En Dawid het van hom duisend sewe honderd
perderuiters afgeneem en twintig duisend man voetgangers, en Dawid het
al die trekperde se hakskeensenings afgesny, maar honderd trekperde
daarvan laat oorbly.

<span id="an_8:5">8:5</span> En die Arameërs van Damaskus het gekom om
Hadadéser, die koning van Soba, te help; maar Dawid het onder die
Arameërs twee en twintig duisend man verslaan.

<span id="an_8:6">8:6</span> En Dawid het wagposte in Aram-Damaskus
uitgesit, sodat die Arameërs Dawid se belastingpligtige knegte was; en
die HERE het Dawid die oorwinning gegee oral waar hy getrek het.

<span id="an_8:7">8:7</span> En Dawid het die goue skilde geneem wat die
dienaars van Hadadéser gedra het, en dit na Jerusalem gebring.

<span id="an_8:8">8:8</span> En uit Bétag en uit Berotái, stede van
Hadadéser, het koning Dawid ontsaglik veel koper weggeneem.

<span id="an_8:9">8:9</span> Toe Toï, die koning van Hamat, hoor dat
Dawid die hele leërmag van Hadadéser verslaan het,

<span id="an_8:10">8:10</span> stuur Toï sy seun Joram na koning Dawid
om hom na die welstand te vra en hom geluk te wens, omdat hy teen
Hadadéser geveg en hom verslaan het--want Hadadéser het gedurig oorlog
gevoer met Toï--en in sy hand was silwer-- en goue en kopervoorwerpe.

<span id="an_8:11">8:11</span> Dit het koning Dawid ook aan die HERE
geheilig, saam met die silwer en die goud wat hy geheilig het van al die
nasies wat hy onderwerp het:

<span id="an_8:12">8:12</span> van die Arameërs en die Moabiete en van
die kinders van Ammon en van die Filistyne en van die Amalekiete en van
die buit van Hadadéser, die seun van Rehob, die koning van Soba.

<span id="an_8:13">8:13</span> En Dawid het naam gemaak toe hy, by sy
terugkoms van die neerlaag van die Arameërs, in die Soutdal agttien
duisend Edomiete verslaan het.

<span id="an_8:14">8:14</span> En Dawid het wagposte in Edom uitgesit,
in die hele Edom het hy wagposte uitgesit, en al die Edomiete het Dawid
se knegte geword; en die HERE het Dawid die oorwinning gegee oral waar
hy getrek het.

<span id="an_8:15">8:15</span> En Dawid het oor die hele Israel
geregeer, en Dawid het aan sy hele volk reg en geregtigheid gedoen.

<span id="an_8:16">8:16</span> En Joab, die seun van Serúja, was oor die
leër; en Jósafat, die seun van Ahílud, was kanselier.

<span id="an_8:17">8:17</span> En Sadok, die seun van Ahítub, en
Ahiméleg, die seun van Abjatar, was priesters, en Serája was skrywer.

<span id="an_8:18">8:18</span> En Benája, die seun van Jójada, was oor
die Kreti en die Pleti, en die seuns van Dawid was priesters.

<span id="an_9:1">9:1</span> En Dawid het gesê: Is daar nog iemand oor
van die huis van Saul, dat ek aan hom guns kan bewys ter wille van
Jónatan?

<span id="an_9:2">9:2</span> En die huis van Saul het 'n dienaar gehad,
met die naam van Siba; en hulle het hom na Dawid geroep, en die koning
het hom gevra: Is jy Siba? Toe antwoord hy: U dienaar!

<span id="an_9:3">9:3</span> En die koning vra: Is daar nie nog iemand
van die huis van Saul, dat ek die guns van God aan hom kan bewys nie?
Toe sê Siba aan die koning: Daar is nog 'n seun van Jónatan, wat lam is
aan altwee voete.

<span id="an_9:4">9:4</span> En die koning vra hom: Waar is hy? Toe sê
Siba aan die koning: Kyk, hy is in die huis van Magir, die seun van
Ammiël, in Lódebar.

<span id="an_9:5">9:5</span> Daarop het koning Dawid gestuur en hom laat
haal uit die huis van Magir, die seun van Ammiël, uit Lódebar.

<span id="an_9:6">9:6</span> Toe Mefibóset, die seun van Jónatan, die
seun van Saul, by Dawid inkom, het hy op sy aangesig geval en hom
neergebuig. En Dawid het gesê: Mefibóset! En hy het geantwoord: Hier is
u dienaar.

<span id="an_9:7">9:7</span> En Dawid sê vir hom: Wees nie bevrees nie,
want ek sal jou sekerlik guns bewys ter wille van jou vader Jónatan en
al die grond van jou vader Saul aan jou teruggee, en jy self sal
altyddeur aan my tafel brood eet.

<span id="an_9:8">9:8</span> Toe buig hy en sê: Wat is u dienaar, dat u
na 'n dooie hond soos ek is, omgesien het?

<span id="an_9:9">9:9</span> En die koning het Siba, die dienaar van
Saul, geroep en vir hom gesê: Alles wat Saul en sy hele huis gehad het,
gee ek aan die seun van jou heer.

<span id="an_9:10">9:10</span> En jy moet vir hom die grond bewerk, jy
en jou seuns en jou slawe, en jy moet voedsel inbring, dat die seun van
jou heer brood het om te eet; maar Mefibóset, die seun van jou heer, sal
altyddeur aan my tafel brood eet. En Siba het vyftien seuns en twintig
slawe gehad.

<span id="an_9:11">9:11</span> Toe sê Siba aan die koning: Net soos my
heer die koning sy dienaar beveel, so sal u dienaar doen; en Mefibóset
het aan die tafel van Dawid geëet soos een van die koning se seuns.

<span id="an_9:12">9:12</span> En Mefibóset het 'n jong seun gehad met
die naam van Miga, en almal wat in die huis van Siba gewoon het, was
Mefibóset se dienaars.

<span id="an_9:13">9:13</span> En Mefibóset het in Jerusalem gewoon,
want hy het altyddeur aan die koning se tafel geëet; en hy was lam aan
altwee voete.

<span id="an_10:1">10:1</span> En daarna het die koning van die kinders
van Ammon gesterwe, en sy seun Hanun het in sy plek koning geword.

<span id="an_10:2">10:2</span> Toe sê Dawid: Ek wil guns bewys aan
Hanun, die seun van Nahas, soos sy vader aan my guns bewys het. Daarom
het Dawid gestuur om hom deur sy dienaars oor sy vader te troos. Toe die
dienaars van Dawid dan in die land van die kinders van Ammon kom,

<span id="an_10:3">10:3</span> het die vorste van die kinders van Ammon
aan Hanun, hulle heer, gesê: Eer Dawid u vader in u oë, omdat hy vir u
troosters gestuur het? Het Dawid nie sy dienaars na u gestuur om die
stad te deursoek en dit te verken en dit om te keer nie?

<span id="an_10:4">10:4</span> Daarop neem Hanun die dienaars van Dawid
en skeer die een helfte van hulle baard af en sny hulle klere in die
helfte af, tot by hulle sitplekke; en hy het hulle laat gaan.

<span id="an_10:5">10:5</span> En toe hulle aan Dawid hiervan berig
bring, stuur hy om hulle tegemoet te gaan, want die manne was baie
skaam. En die koning het gesê: Bly in Jérigo totdat julle baard weer
gegroei het; kom dan terug.

<span id="an_10:6">10:6</span> Toe die kinders van Ammon sien dat hulle
hul gehaat gemaak het by Dawid, het die kinders van Ammon gestuur en die
Arameërs van Bet-Rehob en die Arameërs van Soba gehuur, twintig duisend
voetgangers, en van die koning van Máäga, duisend man, en die manne van
Tob, twaalf duisend man.

<span id="an_10:7">10:7</span> En Dawid het dit gehoor en Joab met die
hele leër, die helde, gestuur.

<span id="an_10:8">10:8</span> En die kinders van Ammon het uitgetrek en
die slagorde opgestel by die ingang van die poort, terwyl die Arameërs
van Soba en Rehob en die manne van Tob en Máäga afsonderlik in die veld
was.

<span id="an_10:9">10:9</span> Toe Joab sien dat 'n aanval van voor
sowel as van agter hom bedreig, het hy uit al die uitgesoektes in Israel
'n keuse gedoen en hulle opgestel teenoor die Arameërs.

<span id="an_10:10">10:10</span> Maar die ander manskappe het hy onder
bevel van sy broer Abísai geplaas en dié het hulle opgestel teenoor die
kinders van Ammon.

<span id="an_10:11">10:11</span> En hy het gesê: As die Arameërs vir my
te sterk word, moet jy my te hulp kom, en as die kinders van Ammon vir
jou te sterk word, sal ek kom om jou te help.

<span id="an_10:12">10:12</span> Wees sterk en laat ons ons sterk hou
vir ons volk en vir die stede van onse God. Mag die HERE dan doen wat
goed is in sy oë!

<span id="an_10:13">10:13</span> Daarop het Joab en die manskappe wat by
hom was, nader gekom om teen die Arameërs te veg, en hulle het vir hom
gevlug.

<span id="an_10:14">10:14</span> Toe die kinders van Ammon sien dat die
Arameërs vlug, het hulle ook vir Abísai gevlug en die stad ingegaan. En
Joab het van die kinders van Ammon af omgedraai en in Jerusalem
aangekom.

<span id="an_10:15">10:15</span> Toe die Arameërs dan sien dat hulle
voor Israel verslaan was, het hulle dig aaneengesluit.

<span id="an_10:16">10:16</span> Ja, Hadaréser het gestuur en die
Arameërs van oorkant die Eufraat laat uittrek, en hulle het in Helam
aangekom, met Sobag, die leërowerste van Hadaréser, op hulle voorpunt.

<span id="an_10:17">10:17</span> Intussen het Dawid daarvan berig gekry
en die hele Israel versamel en deur die Jordaan getrek en in Helam
aangekom; en die Arameërs het hulle teenoor Dawid opgestel en teen hom
geveg.

<span id="an_10:18">10:18</span> Maar die Arameërs het vir Israel
gevlug, en Dawid het van die Arameërs sewe honderd trekperde en veertig
duisend ruiters gedood, en Sobag, die leërowerste, so gewond, dat hy
daar gesterf het.

<span id="an_10:19">10:19</span> En toe al die onderhorige konings van
Hadaréser sien dat hulle voor Israel verslaan was, het hulle met Israel
vrede gesluit en hulle gedien; en die Arameërs was bevrees om die
kinders van Ammon langer te help.

<span id="an_11:1">11:1</span> En ná verloop van die jaar, teen die tyd
dat die konings uittrek, stuur Dawid Joab en sy dienaars saam met hom
uit en die hele Israel. En hulle het die land van die kinders van Ammon
verniel en Rabba beleër, terwyl Dawid in Jerusalem gebly het.

<span id="an_11:2">11:2</span> En teen die aand, toe Dawid van sy bed
opgestaan het en op die dak van die paleis wandel, sien hy van die dak
af 'n vrou wat besig was om 'n bad te neem; en die vrou was baie mooi
van aansien.

<span id="an_11:3">11:3</span> En Dawid het ondersoek laat doen na die
vrou, en hulle het gesê: Is dit nie Bátseba, die dogter van Elíam, die
vrou van Uría die Hetiet nie?

<span id="an_11:4">11:4</span> Daarop stuur Dawid boodskappers en laat
haar haal. En toe sy by hom inkom, het hy met haar gemeenskap gehad,
terwyl sy haar juis van haar onreinheid gereinig het. Daarna het sy na
haar huis teruggegaan.

<span id="an_11:5">11:5</span> En die vrou het swanger geword en gestuur
om Dawid te laat weet: Ek is swanger.

<span id="an_11:6">11:6</span> En Dawid het Joab laat weet: Stuur Uría,
die Hetiet, na my. En Joab het Uría na Dawid gestuur.

<span id="an_11:7">11:7</span> Toe Uría dan by hom kom, vra Dawid of dit
goed gaan met Joab, en of dit goed gaan met die manskappe, en of dit
goed gaan met die oorlog.

<span id="an_11:8">11:8</span> En Dawid sê vir Uría: Gaan af na jou huis
en was jou voete. En toe Uría uit die paleis uitgaan, het 'n geskenk van
die koning hom gevolg.

<span id="an_11:9">11:9</span> Maar Uría het gaan slaap by die ingang
van die paleis, by al die dienaars van sy heer, en nie na sy huis
afgegaan nie.

<span id="an_11:10">11:10</span> En daar is aan Dawid meegedeel en gesê:
Uría het nie na sy huis afgegaan nie. Toe vra Dawid vir Uría: Kom jy nie
van 'n reis af nie? Waarom gaan jy nie af na jou huis nie?

<span id="an_11:11">11:11</span> En Uría sê vir Dawid: Die ark en Israel
en Juda bly in hutte, en my heer Joab en die dienaars van my heer is
gelaer in die oop veld; sou ek dan in my huis ingaan om te eet en te
drink en by my vrou te slaap? So waar as u leef en u siel leef, ek sal
dit nie doen nie!

<span id="an_11:12">11:12</span> En Dawid sê vir Uría: Bly vandag ook
hier; dan sal ek jou môre laat gaan. En Uría het dié dag in Jerusalem
gebly.

<span id="an_11:13">11:13</span> Maar die volgende dag het Dawid hom
genooi, en hy het voor sy aangesig geëet en gedrink, en hy het hom dronk
gemaak. Toe gaan hy in die aand uit om op sy slaapplek by die dienaars
van sy heer te gaan slaap; maar na sy huis het hy nie afgegaan nie.

<span id="an_11:14">11:14</span> En in die môre skrywe Dawid 'n brief
aan Joab en stuur dit met Uría weg.

<span id="an_11:15">11:15</span> En hy het in die brief geskrywe en
gesê: Sit Uría op die voorpunt van die hewigste geveg; trek julle dan
agter hom terug, dat hy in die slag kan sneuwel.

<span id="an_11:16">11:16</span> So het Joab dan, terwyl hy die stad
verken, Uría op 'n plek gesit waarvan hy geweet het dat daar dapper
manne was.

<span id="an_11:17">11:17</span> En toe die manne van die stad uittrek
en met Joab veg, het daar van die manskappe, van die dienaars van Dawid,
geval, en Uría, die Hetiet, het ook gesterwe.

<span id="an_11:18">11:18</span> Daarop stuur Joab om Dawid die hele
beloop van die geveg mee te deel.

<span id="an_11:19">11:19</span> En hy gee die boodskapper bevel en sê:
Net soos jy die hele beloop van die geveg aan die koning klaar vertel
het--

<span id="an_11:20">11:20</span> as dan die woede van die koning opkom
en hy vir jou sê: Waarom het julle so naby die stad gekom om te veg? Het
julle dan nie geweet dat hulle bo van die muur af sou skiet nie?

<span id="an_11:21">11:21</span> Wie het Abiméleg, die seun van
Jerubbéset, verslaan? Het nie 'n vrou bo van die muur af 'n boonste
meulsteen op hom gegooi, sodat hy in Tebes gesterf het nie? Waarom het
julle so naby die muur gekom? --dan moet jy sê: U dienaar Uría, die
Hetiet, is ook dood!

<span id="an_11:22">11:22</span> En die boodskapper het gegaan en
aangekom en aan Dawid alles vertel wat Joab hom opgedra het.

<span id="an_11:23">11:23</span> Die boodskapper het naamlik aan Dawid
gesê: Die manne was vir ons te sterk en het teen ons uitgetrek die veld
in, maar ons het hulle teruggedruk tot by die ingang van die poort.

<span id="an_11:24">11:24</span> Toe het die boogskutters bo van die
muur af op u dienaars geskiet, sodat daar van die koning se dienaars
gesterf het, en u dienaar Uría, die Hetiet, is ook dood.

<span id="an_11:25">11:25</span> Daarop het Dawid aan die boodskapper
gesê: So moet jy aan Joab sê: Laat hierdie saak nie so verkeerd wees in
jou oë nie, want die swaard verteer die een sowel as die ander; veg net
dapper teen die stad en verwoes dit. So moet jy hom moed inpraat.

<span id="an_11:26">11:26</span> Toe die vrou van Uría hoor dat haar man
Uría dood was, het sy gerouklaag oor haar heer.

<span id="an_11:27">11:27</span> Nadat die routyd verby was, het Dawid
gestuur en haar in sy huis opgeneem; en sy het sy vrou geword en vir hom
'n seun gebaar. Maar die ding wat Dawid gedoen het, was verkeerd in die
oë van die HERE.

<span id="an_12:1">12:1</span> Daarom het die HERE Natan na Dawid
gestuur. Toe hy by hom inkom, sê hy vir hom: Daar was twee manne in 'n
sekere stad, die een was ryk en die ander arm.

<span id="an_12:2">12:2</span> Die ryke het 'n groot menigte kleinvee en
beeste gehad,

<span id="an_12:3">12:3</span> maar die arme het glad niks gehad nie,
behalwe een klein ooilammetjie wat hy gekoop en in die lewe gehou het,
en wat by hom en saam met sy kinders groot geword het; dit het van sy
stukkie brood geëet en uit sy beker gedrink en in sy skoot geslaap, en
dit was vir hom soos 'n dogter.

<span id="an_12:4">12:4</span> En toe daar besoek kom by die ryk man,
het hy ontsien om van sy kleinvee of beeste te neem om vir die reisiger
wat by hom gekom het, iets te berei; daarom het hy die ooilam van die
arm man geneem en dit berei vir die man wat by hom gekom het.

<span id="an_12:5">12:5</span> En Dawid het baie kwaad geword vir die
man en aan Natan gesê: So waar as die HERE leef, die man wat dit gedoen
het, moet sterwe!

<span id="an_12:6">12:6</span> En die ooilam moet hy viervoudig
teruggee, omdat hy hierdie ding gedoen het en geen ontferming geken het
nie.

<span id="an_12:7">12:7</span> Toe sê Natan vir Dawid: U is die man! So
sê die HERE, die God van Israel: Ék het jou as koning gesalf oor Israel,
en Ék het jou gered uit die hand van Saul;

<span id="an_12:8">12:8</span> en Ek het die huis van jou heer aan jou
gegee, en die vroue van jou heer in jou skoot, en Ek het die huis van
Israel en Juda aan jou gegee; en as dit te min was, sou Ek aan jou nog
meer sulke dinge daarby wil voeg.

<span id="an_12:9">12:9</span> Waarom het jy die woord van die HERE
verag deur te doen wat verkeerd is in sy oë? Uría, die Hetiet, het jy
met die swaard verslaan, en sy vrou het jy vir jou as vrou geneem, nadat
jy hom deur die swaard van die kinders van Ammon vermoor het.

<span id="an_12:10">12:10</span> En nou sal die swaard vir ewig van jou
huis nie wyk nie, omrede dat jy My verag het en die vrou van Uría, die
Hetiet, geneem het om jou vrou te wees.

<span id="an_12:11">12:11</span> So sê die HERE: Kyk, Ek sal uit jou
huis onheil oor jou verwek, en jou vroue voor jou oë neem en aan jou
naaste gee, sodat hy by jou vroue sal slaap voor die oog van hierdie
son.

<span id="an_12:12">12:12</span> Want jy het dit in die geheim gedoen,
maar Ek sal hierdie ding doen voor die hele Israel en in die volle
sonlig.

<span id="an_12:13">12:13</span> En Dawid sê vir Natan: Ek het gesondig
teen die HERE! En Natan sê vir Dawid: So het die HERE dan ook u sonde
vergewe: u sal nie sterf nie.

<span id="an_12:14">12:14</span> Maar omdat u die vyande van die HERE
deur hierdie saak aanleiding gegee het om grootliks te laster, sal die
kind wat vir u gebore is, ook sekerlik sterwe.

<span id="an_12:15">12:15</span> Toe gaan Natan na sy huis. En die HERE
het die kind wat die vrou van Uría vir Dawid gebaar het, getref, sodat
dit ernstig siek geword het.

<span id="an_12:16">12:16</span> En Dawid het die aangesig van God
gesoek vir die kind, en Dawid het 'n tyd lank gevas en na binne gegaan
en die hele nag deur op die grond gelê.

<span id="an_12:17">12:17</span> Daarop kom die oudstes van sy huis na
hom en wou hom van die grond laat opstaan, maar hy wou nie; ook het hy
geen brood saam met hulle geëet nie.

<span id="an_12:18">12:18</span> En op die sewende dag het die kind
gesterwe; en die dienaars van Dawid was bevrees om hom te vertel dat die
kind dood was, want hulle het gesê: Kyk, toe die kind nog in die lewe
was, het ons met hom gespreek, maar hy het nie na ons geluister nie. Hoe
kan ons dan vir hom sê: Die kind is dood! --hy kan 'n verkeerde ding
doen.

<span id="an_12:19">12:19</span> Maar toe Dawid sien dat sy dienaars
onder mekaar fluister, het Dawid gemerk dat die kind dood was. En Dawid
sê aan sy dienaars: Is die kind dood? En hulle antwoord: Hy is dood.

<span id="an_12:20">12:20</span> Toe het Dawid van die grond opgestaan
en hom gewas en gesalf en ander klere aangetrek en in die huis van die
HERE gegaan en aanbid. Daarop het hy in sy huis gekom en gevra dat hulle
brood aan hom moet voorsit; en hy het geëet.

<span id="an_12:21">12:21</span> Toe vra sy dienaars hom: Wat is dit vir
'n ding wat u gedoen het? Ter wille van die lewende kind het u gevas en
geween, maar net toe die kind dood was, het u opgestaan en brood geëet.

<span id="an_12:22">12:22</span> En hy sê: Toe die kind nog in die lewe
was, het ek gevas en geween, want ek het gedink: Wie weet--die HERE kan
my genadig wees, sodat die kind in die lewe bly.

<span id="an_12:23">12:23</span> Maar nou is hy dood--waarom sou ek dan
vas? Sal ek hom nog kan terugbring? Ek gaan na hom, maar hy sal na my
nie terugkeer nie.

<span id="an_12:24">12:24</span> Daarna het Dawid sy vrou Bátseba
getroos en by haar ingegaan en by haar geslaap. En sy het 'n seun
gebaar, en hy het hom Salomo genoem. En die HERE het hom liefgehad,

<span id="an_12:25">12:25</span> en Hy het hom deur Natan, die profeet,
Jedídja laat noem, ter wille van die HERE.

<span id="an_12:26">12:26</span> En Joab het teen Rabba van die kinders
van Ammon geveg en die koningstad ingeneem.

<span id="an_12:27">12:27</span> Daarop stuur Joab boodskappers na Dawid
om te sê: Ek het teen Rabba geveg, ook het ek die waterstad ingeneem.

<span id="an_12:28">12:28</span> Maak u dan nou die orige manskappe
bymekaar en beleër die stad en neem dit in, sodat ék nie die stad inneem
en my naam daaroor uitgeroep word nie.

<span id="an_12:29">12:29</span> Toe maak Dawid al die manskappe
bymekaar, en hy het weggetrek na Rabba, daarteen geveg en dit ingeneem.

<span id="an_12:30">12:30</span> En hy het die kroon van hulle koning
van sy hoof afgeneem, waarvan die gewig 'n talent goud was, met 'n
kosbare steen daarin, en dit het op die hoof van Dawid gekom; en 'n baie
groot buit van die stad het hy uitgebring.

<span id="an_12:31">12:31</span> En die manskappe wat daarin was, het hy
uitgebring en hy het hulle aan die werk gesit by die saag en by
ysterpenne en ysterbyle, en hulle laat oorbring na die steenoonde; en so
het hy met al die stede van die kinders van Ammon gedoen. Toe het Dawid
met al die manskappe na Jerusalem teruggegaan.

<span id="an_13:1">13:1</span> En daarna het dit gebeur. Absalom, die
seun van Dawid, het naamlik 'n mooi suster gehad met die naam van Tamar,
en Amnon, die seun van Dawid, was verlief op haar.

<span id="an_13:2">13:2</span> En Amnon het dit hom so aangetrek, dat hy
siek was oor sy suster Tamar; want sy was 'n jongmeisie, en dit was in
Amnon se oë onmoontlik om haar iets aan te doen.

<span id="an_13:3">13:3</span> Maar Amnon het 'n vriend gehad, met die
naam van Jónadab, 'n seun van Dawid se broer Símea; en Jónadab was 'n
baie skrander man.

<span id="an_13:4">13:4</span> En dié vra hom: Waarom lyk jy môre vir
môre so bedruk, seun van die koning? Sal jy my dit nie te kenne gee nie?
Toe sê Amnon vir hom: Ek is verlief op Tamar, die suster van my broer
Absalom.

<span id="an_13:5">13:5</span> Toe sê Jónadab vir hom: Gaan lê op jou
bed en hou jou siek. As jou vader dan kom om jou te sien, moet jy vir
hom sê: Laat my suster Tamar tog kom en my iets gee om te eet en die ete
voor my oë klaarmaak, dat ek dit kan sien en uit haar hand eet.

<span id="an_13:6">13:6</span> En Amnon het gaan lê en hom siek gehou.
Toe die koning kom om hom te sien, sê Amnon aan die koning: Laat my
suster Tamar tog kom en voor my oë twee koekies maak, dat ek uit haar
hand kan eet.

<span id="an_13:7">13:7</span> Daarop het Dawid na Tamar in die huis
gestuur en gesê: Gaan tog in die huis van jou broer Amnon en maak vir
hom ete klaar.

<span id="an_13:8">13:8</span> Toe gaan Tamar in die huis van haar broer
Amnon terwyl hy daar lê, en sy het deeg geneem en geknie en koekies voor
sy oë gemaak en die koekies gebak.

<span id="an_13:9">13:9</span> En sy het die pan geneem en dit voor hom
omgekeer, maar hy het geweier om te eet. En Amnon het gesê: Laat almal
van my weggaan! En almal het van hom weggegaan.

<span id="an_13:10">13:10</span> Toe sê Amnon aan Tamar: Bring die ete
in die slaapkamer, dat ek uit jou hand kan eet. En Tamar het die koekies
wat sy gemaak het, geneem en vir haar broer Amnon in die slaapkamer
gebring.

<span id="an_13:11">13:11</span> Terwyl sy dit nader bring na hom om te
eet, het hy haar gegryp en vir haar gesê: Kom lê by my, my suster!

<span id="an_13:12">13:12</span> Maar sy sê vir hom: Asseblief nie, my
broer, onteer my nie, want so iets mag in Israel nie gedoen word nie;
moenie so 'n skande begaan nie.

<span id="an_13:13">13:13</span> Waar sou ék tog met my skande heen, en
jy sou soos een van die dwase in Israel wees; spreek dan tog nou met die
koning, want hy sal my nie van jou terughou nie.

<span id="an_13:14">13:14</span> Maar hy wou nie na haar luister nie en
het haar oorweldig en haar onteer en met haar gemeenskap gehad.

<span id="an_13:15">13:15</span> Toe het Amnon 'n baie groot afkeer van
haar gekry, ja, die afkeer wat hy van haar gekry het, was groter as die
liefde waarmee hy haar liefgehad het; en Amnon sê vir haar: Staan op,
gaan weg!

<span id="an_13:16">13:16</span> Maar sy sê vir hom: Aangaande die kwaad
om my weg te stuur, dit is groter as die ander wat jy my aangedoen het.
Maar hy wou nie na haar luister nie.

<span id="an_13:17">13:17</span> Daarop roep hy sy kneg wat hom bedien,
en sê: Stuur hierdie vrou tog van my af weg buitentoe, en sluit die deur
agter haar toe.

<span id="an_13:18">13:18</span> En sy het 'n lang rok met moue
aangehad, want sulke mantels het die koninklike dogters wat maagde was,
gedra. Toe sy bediende haar buitentoe uitgebring en die deur agter haar
toegesluit het,

<span id="an_13:19">13:19</span> het Tamar as op haar hoof gestrooi en
daardie lang rok met moue geskeur; daarby het sy haar hand op haar hoof
gelê en aldeur geloop en weeklaag.

<span id="an_13:20">13:20</span> En haar broer Absalom sê vir haar: Was
jou broer Amnon by jou? Swyg dan nou, my suster! Hy is jou broer, sit
jou hart nie op hierdie saak nie. So het Tamar dan as 'n verlatene in
die huis van haar broer Absalom gebly.

<span id="an_13:21">13:21</span> Toe koning Dawid al hierdie dinge hoor,
het hy baie kwaad geword.

<span id="an_13:22">13:22</span> Maar Absalom het met Amnon geen kwaad
of goed gepraat nie, maar Absalom het Amnon gehaat, omdat hy sy suster
Tamar onteer het.

<span id="an_13:23">13:23</span> En ná twee volle jare het Absalom
skeerders gehad in Baäl-Hasor wat by Efraim is, en Absalom het al die
seuns van die koning genooi.

<span id="an_13:24">13:24</span> Daarop kom Absalom by die koning en sê:
Kyk tog, u dienaar het skeerders. Laat die koning en sy dienaars tog met
u dienaar saamgaan.

<span id="an_13:25">13:25</span> Maar die koning sê vir Absalom: Ag nee,
my seun, laat ons tog nie almal saamgaan nie, sodat ons jou nie lastig
val nie. En hy het by hom aangehou, maar hy wou nie gaan nie en het hom
die afskeidseën gegee.

<span id="an_13:26">13:26</span> Daarop sê Absalom: So nie, laat my
broer Amnon tog saam met ons gaan. Maar die koning sê vir hom: Waarom
moet hy met jou saamgaan?

<span id="an_13:27">13:27</span> Toe Absalom dan by hom aanhou, het hy
Amnon en al die seuns van die koning met hom saam laat gaan.

<span id="an_13:28">13:28</span> En Absalom het sy dienaars bevel gegee
en gesê: Let tog op, net soos Amnon se hart vrolik is van die wyn en ek
vir julle sê: Slaan Amnon dood! dan moet julle hom doodmaak. Wees nie
bevrees nie; het ék julle dit nie beveel nie? Wees sterk en wees wakker
manne.

<span id="an_13:29">13:29</span> En die dienaars van Absalom het met
Amnon gedoen soos Absalom hulle beveel het. Toe het al die seuns van die
koning opgestaan, en hulle het elkeen op sy muil geklim en gevlug.

<span id="an_13:30">13:30</span> Terwyl hulle op pad was, kom die gerug
by Dawid: Absalom het al die seuns van die koning doodgeslaan en nie een
van hulle het oorgebly nie.

<span id="an_13:31">13:31</span> Toe staan die koning op en skeur sy
klere en gaan lê op die grond, terwyl al sy dienaars met geskeurde klere
daarby staan.

<span id="an_13:32">13:32</span> Maar Jónadab, die seun van Dawid se
broer Símea, het geantwoord en gesê: My heer moet nie dink dat hulle al
die jongmanne, die seuns van die koning, gedood het nie, maar Amnon
alleen is dood, want dit was aan die gesig van Absalom te sien van die
dag af dat hy sy suster Tamar onteer het.

<span id="an_13:33">13:33</span> My heer die koning moet dit dan nou nie
ter harte neem en dink al die seuns van die koning is dood nie. Maar
Amnon alleen is dood.

<span id="an_13:34">13:34</span> En Absalom het gevlug. Toe die jongman
wat op wag staan, sy oë opslaan, sien hy dat daar 'n groot skare kom van
'n pad agter hom, aan die kant van die berg.

<span id="an_13:35">13:35</span> En Jónadab sê aan die koning: Kyk, daar
kom die seuns van die koning; volgens die woord van u dienaar, so het
dit gebeur.

<span id="an_13:36">13:36</span> En net toe hy klaar gespreek het--daar
kom die seuns van die koning aan en verhef hulle stem en ween. En ook
die koning en al sy dienaars het geween met 'n baie groot geween.

<span id="an_13:37">13:37</span> Maar Absalom het gevlug en na Tálmai,
die seun van Ammíhur, die koning van Gesur, gegaan. En Dawid het al die
dae gerou oor sy seun.

<span id="an_13:38">13:38</span> En Absalom het gevlug en na Gesur
gegaan, en hy was daar drie jaar lank.

<span id="an_13:39">13:39</span> En die gees van koning Dawid het baie
verlang om na Absalom uit te gaan, want hy het homself getroos oor
Amnon, dat hy dood was.

<span id="an_14:1">14:1</span> Toe Joab, die seun van Serúja, merk dat
die hart van die koning aan Absalom verkleef was,

<span id="an_14:2">14:2</span> het Joab na Tekóa gestuur en daarvandaan
'n skrander vrou laat haal en aan haar gesê: Stel jou tog aan soos een
wat treur, en trek rouklere aan; en salf jou nie met olie nie, maar hou
jou soos 'n vrou wat al baie dae rou oor 'n dode.

<span id="an_14:3">14:3</span> Gaan dan na die koning en spreek met hom
volgens hierdie woord. En Joab het die woorde in haar mond gelê.

<span id="an_14:4">14:4</span> En die vrou uit Tekóa het by die koning
ingekom en op haar aangesig op die grond geval en gebuig en gesê: Help,
o koning!

<span id="an_14:5">14:5</span> Toe vra die koning haar: Wat wil jy hê?
En sy sê: Voorwaar, ek is 'n weduwee en my man is dood.

<span id="an_14:6">14:6</span> En u dienares het twee seuns gehad, en
hulle twee het met mekaar geveg in die veld; en daar was niemand om
hulle uitmekaar te maak nie, sodat die een die ander neergeslaan en hom
gedood het.

<span id="an_14:7">14:7</span> En kyk, toe staan die hele geslag op teen
u dienares, en hulle sê: Gee hom wat sy broer doodgeslaan het, dat ons
hom kan doodmaak vir die lewe van sy broer wat hy vermoor het, ja, ook
die erfgenaam kan verdelg. So wil hulle dan my vuurkool wat oorgebly
het, uitdoof om vir my man geen naam of oorblyfsel op die aardbodem te
laat bly nie.

<span id="an_14:8">14:8</span> En die koning antwoord die vrou: Gaan na
jou huis, en ek sal oor jou bevel gee.

<span id="an_14:9">14:9</span> Daarop sê die vrou uit Tekóa aan die
koning: Op my, my heer die koning, en op my familie sal die skuld rus,
maar die koning en sy troon is onskuldig.

<span id="an_14:10">14:10</span> En die koning antwoord: Elkeen wat met
jou spreek, moet jy na my bring, dan sal hy jou verder nie meer aanraak
nie.

<span id="an_14:11">14:11</span> En sy sê: Laat die koning tog dink aan
die HERE u God, sodat die bloedwreker nie te veel vernieling aanrig en
hulle my seun nie verdelg nie. Toe sê hy: So waar as die HERE leef, nie
een haar van jou seun sal op die grond val nie!

<span id="an_14:12">14:12</span> En die vrou vra: Laat u dienares tog 'n
woord met my heer die koning spreek. En hy antwoord: Spreek.

<span id="an_14:13">14:13</span> Toe sê die vrou: Waarom het u dan so
iets bedink teen die volk van God? Want daardeur dat die koning hierdie
woord spreek, is hy soos 'n skuldige deurdat die koning sy eie
verstotene nie laat terugkom nie.

<span id="an_14:14">14:14</span> Want ons moet eenmaal sterwe en soos
water wees wat uitgegooi word op die grond, wat 'n mens nie weer kan
versamel nie; en God neem die lewe nie weg nie, maar Hy koester gedagtes
om 'n verstotene nie van Hom af te stoot nie.

<span id="an_14:15">14:15</span> Dat ék dan nou kom om hierdie woord met
my heer die koning te spreek, was omdat die volk my bevrees gemaak het.
Maar u dienares het gedink: Laat ek tog met die koning gaan spreek;
miskien sal die koning die wens van u dienares uitvoer.

<span id="an_14:16">14:16</span> Want die koning sal seker luister om sy
dienares te red uit die hand van die man wat probeer om my en my seun
saam uit die erfdeel van God uit te roei.

<span id="an_14:17">14:17</span> Verder het u dienares gedink: Mag tog
die woord van my heer die koning tot gerusstelling wees. Want soos 'n
engel van God, so is my heer die koning om goed en kwaad te verstaan. En
mag die HERE u God met u wees!

<span id="an_14:18">14:18</span> Toe antwoord die koning die vrou en sê:
Steek tog vir my niks weg wat ek jou sal vra nie. En die vrou sê: Laat
my heer die koning maar spreek.

<span id="an_14:19">14:19</span> Daarop vra die koning: Het Joab die
hand in dit alles met jou saam? En die vrou antwoord en sê: So waar as u
siel leef, my heer die koning, dit is onmoontlik om regs of links af te
wyk van alles wat my heer die koning gespreek het; ja, u dienaar Joab,
hy het my bevel gegee, en hy het al hierdie woorde in u dienares se mond
gelê.

<span id="an_14:20">14:20</span> Om die saak 'n ander voorkoms te gee,
het u dienaar Joab hierdie ding gedoen. Maar my heer is wys soos die
wysheid van 'n engel van God om alles te weet wat op die aarde gebeur.

<span id="an_14:21">14:21</span> En die koning sê vir Joab: Nou kyk, ek
voer hierdie wens uit. Gaan dan heen, bring die jongman Absalom terug.

<span id="an_14:22">14:22</span> Daarop val Joab op sy aangesig op die
grond en hy buig hom neer en seën die koning. En Joab sê: Vandag weet u
dienaar dat ek guns in u oë gevind het, my heer die koning, omdat die
koning die wens van sy dienaar uitvoer.

<span id="an_14:23">14:23</span> En Joab het hom klaargemaak en na Gesur
gegaan en Absalom na Jerusalem gebring.

<span id="an_14:24">14:24</span> En die koning het gesê: Hy kan in sy
huis intrek, maar my aangesig mag hy nie sien nie. En Absalom het in sy
huis ingetrek, maar die aangesig van die koning nie gesien nie.

<span id="an_14:25">14:25</span> En in die hele Israel was daar geen man
so mooi soos Absalom, so geprys nie: van sy voetsool af tot sy
hoofskedel toe was daar geen gebrek aan hom nie.

<span id="an_14:26">14:26</span> En as hy sy hoof laat skeer--hy het dit
naamlik aan die end van elke jaar laat skeer, omdat dit vir hom te swaar
was, daarom het hy dit laat skeer--dan het die hare van sy hoof twee
honderd sikkels geweeg volgens die koninklike gewig.

<span id="an_14:27">14:27</span> En vir Absalom is drie seuns gebore en
een dogter met die naam van Tamar, 'n vrou wat mooi van aansien was.

<span id="an_14:28">14:28</span> En Absalom het twee volle jare in
Jerusalem gewoon sonder dat hy die aangesig van die koning gesien het.

<span id="an_14:29">14:29</span> Daarom het Absalom Joab laat roep, om
hom na die koning te stuur, maar hy wou nie na hom kom nie; en hy het
nog vir die tweede keer gestuur, maar hy wou nie kom nie.

<span id="an_14:30">14:30</span> Daarop sê hy aan sy dienaars: Kyk, Joab
se stuk land is langsaan myne, en hy het gars daarop; gaan steek dit aan
die brand. En Absalom se dienaars het die stuk land aan die brand
gesteek.

<span id="an_14:31">14:31</span> Toe staan Joab op en kom by Absalom in
die huis en vra hom: Waarom het jou dienaars die stuk land wat aan my
behoort, aan die brand gesteek?

<span id="an_14:32">14:32</span> En Absalom sê vir Joab: Kyk, ek het na
jou gestuur om te sê: Kom hierheen, dat ek jou na die koning kan stuur
om te vra: Waarvoor het ek van Gesur af gekom? Dit was vir my beter as
ek nog daar was. Ek wil dan nou die aangesig van die koning sien, en as
daar by my skuld is, laat hy my dan doodmaak.

<span id="an_14:33">14:33</span> Toe het Joab na die koning gegaan en
hom dit meegedeel. En hy het Absalom geroep, en dié het na die koning
gegaan en voor hom gebuig met sy aangesig na die aarde toe, voor die
koning; en die koning het Absalom gesoen.

<span id="an_15:1">15:1</span> En daarna het Absalom vir hom 'n wa en
perde aangeskaf en vyftig man om voor hom uit te loop.

<span id="an_15:2">15:2</span> Verder het Absalom gereeld vroeg
opgestaan en langs die pad na die poort gaan staan; en Absalom het
elkeen wat 'n saak gehad het om na die koning te kom vir regspraak,
aangeroep en gesê: Uit watter stad is jy? As hy dan antwoord: U dienaar
is uit een van die stamme van Israel--

<span id="an_15:3">15:3</span> dan sê Absalom vir hom: Kyk, jou saak is
goed en reg, maar van die koning se kant sal niemand jou gehoor gee nie.

<span id="an_15:4">15:4</span> Verder het Absalom gesê: Mag hulle my as
regter in die land aanstel, dat elkeen wat 'n geskil of regsaak het, na
my kan kom; dan sal ék aan hom reg laat geskied.

<span id="an_15:5">15:5</span> En elke keer as iemand nader kom om voor
hom te buig, steek hy sy hand uit en gryp hom en soen hom.

<span id="an_15:6">15:6</span> Op dié manier het Absalom met al die
Israeliete gehandel wat vir regspraak na die koning kom, sodat Absalom
die hart van die manne van Israel gesteel het.

<span id="an_15:7">15:7</span> En ná verloop van vier jaar het Absalom
aan die koning gesê: Laat my tog gaan en my gelofte wat ek aan die HERE
gedoen het, in Hebron betaal;

<span id="an_15:8">15:8</span> want u dienaar het 'n gelofte gedoen toe
ek in Gesur in Aram gewoon het, en gesê: As die HERE my werklik in
Jerusalem terugbring, sal ek die HERE dien.

<span id="an_15:9">15:9</span> Toe sê die koning vir hom: Gaan in vrede!
En hy het hom klaargemaak en na Hebron gegaan.

<span id="an_15:10">15:10</span> Verder het Absalom spioene uitgestuur
onder al die stamme van Israel om te sê: As julle die geluid van die
ramshoring hoor, moet julle sê: Absalom is koning in Hebron!

<span id="an_15:11">15:11</span> En uit Jerusalem het twee honderd man
met Absalom saamgetrek wat genooi was en in hulle onskuld gegaan het
sonder dat hulle van die hele saak iets geweet het.

<span id="an_15:12">15:12</span> Absalom het ook, terwyl hy die
slagoffers bring, Agitófel, die Giloniet, 'n raadgewer van Dawid, uit sy
stad, uit Gilo, laat roep. So het dan die sameswering sterk geword en
die mense aldeur meer by Absalom aangesluit.

<span id="an_15:13">15:13</span> Toe daar dan 'n boodskapper by Dawid
kom en sê: Die hart van die manne van Israel is agter Absalom aan--

<span id="an_15:14">15:14</span> het Dawid aan al sy dienaars wat by hom
in Jerusalem was, gesê: Maak klaar en laat ons vlug, want daar sal vir
ons geen ontkoming wees voor Absalom uit nie! Maak gou om weg te kom,
sodat hy ons nie miskien gou inhaal en onheil oor ons bring en die stad
met die skerpte van die swaard verslaan nie.

<span id="an_15:15">15:15</span> En die dienaars van die koning sê vir
die koning: Net soos my heer die koning verkies--hier is u dienaars!

<span id="an_15:16">15:16</span> En die koning het uitgegaan met sy hele
huis agter hom aan, maar die koning het tien byvroue agter laat bly om
die huis op te pas.

<span id="an_15:17">15:17</span> En toe die koning met al die mense
agter hom aan uitgetrek het, het hulle bly staan by die verste huis,

<span id="an_15:18">15:18</span> onderwyl al sy dienaars langs hom
verbytrek, ook al die Kreti en al die Pleti. Ook al die Gittiete, ses
honderd man wat uit Gat agter hom aan gekom het, het voor die koning
verbygetrek.

<span id="an_15:19">15:19</span> En die koning sê vir Ittai, die
Gittiet: Waarvoor sou jy ook met ons saamgaan? Draai om en bly by die
koning, want jy is 'n uitlander en ook 'n balling uit jou woonplek.

<span id="an_15:20">15:20</span> Jy het gister gekom, en vandag sou ek
jou laat rondswerwe om met ons saam te trek terwyl ek wie weet waarheen
gaan! Draai om, en bring jou broers terug. Mag guns en trou met jou
wees!

<span id="an_15:21">15:21</span> Maar Ittai het die koning geantwoord en
gesê: So waar as die HERE leef en my heer die koning leef, voorwaar, op
die plek waar my heer die koning sal wees vir dood of vir lewe, daar sal
u dienaar sekerlik ook wees!

<span id="an_15:22">15:22</span> Toe sê Dawid vir Ittai: Gaan, trek dan
verby! En Ittai, die Gittiet, het verbygetrek met al sy manne en al die
kinders wat by hom was.

<span id="an_15:23">15:23</span> En die hele land het hardop gehuil
terwyl al die mense verbytrek; en die koning het deur die spruit Kidron
getrek; en al die mense het deurgetrek op pad na die woestyn.

<span id="an_15:24">15:24</span> En kyk, Sadok was ook daar, en al die
Leviete by hom wat die verbondsark van God dra, en hulle het die ark van
God neergesit--Abjatar het ook opgetrek--totdat al die mense uit die
stad tot die laaste toe deurgetrek het.

<span id="an_15:25">15:25</span> Toe sê die koning vir Sadok: Bring die
ark van God terug in die stad. As ek genade vind in die oë van die HERE,
sal Hy my terugbring, en Hy sal my dit en sy woning laat sien.

<span id="an_15:26">15:26</span> Maar as Hy so sê: Ek het in jou geen
behae nie--hier is ek! Laat Hy met my doen soos goed is in sy oë.

<span id="an_15:27">15:27</span> Verder het die koning aan die priester
Sadok gesê: U is tog siener? Gaan in vrede na die stad terug, en julle
twee seuns, Ahímaäs, jou seun, en Jónatan, die seun van Abjatar, met
julle saam.

<span id="an_15:28">15:28</span> Kyk, ek vertoef by die woestyndriwwe
totdat daar 'n woord van julle kom om my in te lig.

<span id="an_15:29">15:29</span> En Sadok en Abjatar het die ark van God
teruggebring na Jerusalem en daar gebly.

<span id="an_15:30">15:30</span> En Dawid het die hoogte van die olywe
opgeklim, terwyl hy aldeur loop en ween; en sy hoof was bedek, en hy het
kaalvoet geloop; en al die mense wat by hom was, hulle het elkeen sy
hoof bedek en opgegaan en aldeur geween.

<span id="an_15:31">15:31</span> Nadat aan Dawid meegedeel is: Agitófel
is onder die samesweerders met Absalom saam, het Dawid gesê: o HERE,
verydel tog die raad van Agitófel!

<span id="an_15:32">15:32</span> En toe Dawid tot bo-op die top kom,
waar hulle God aanbid het, ontmoet Húsai, die Arkiet, hom daar, met
geskeurde rok en grond op sy hoof.

<span id="an_15:33">15:33</span> En Dawid sê vir hom: As jy saam met my
verder gaan, sal jy my tot 'n las wees.

<span id="an_15:34">15:34</span> Maar as jy teruggaan na die stad en vir
Absalom sê: U dienaar, o koning, wil ek wees; tevore was ek wel u vader
se dienaar, maar nou is ek u dienaar--dan kan jy vir my die raad van
Agitófel verydel.

<span id="an_15:35">15:35</span> En is die priesters Sadok en Abjatar
nie daar saam met jou nie? Alles wat jy dan hoor uit die huis van die
koning, moet jy aan Sadok en Abjatar, die priesters, te kenne gee.

<span id="an_15:36">15:36</span> Kyk, hulle twee seuns is daar by hulle,
Ahímaäs van Sadok en Jónatan van Abjatar, en deur hulle moet julle alles
wat julle verneem, aan my laat weet.

<span id="an_15:37">15:37</span> Daarop het Húsai, die vriend van Dawid,
in die stad gekom, terwyl Absalom aankom na Jerusalem.

<span id="an_16:1">16:1</span> Nadat Dawid van die top af 'n entjie
verder getrek het, kom Siba, die dienaar van Mefibóset, meteens hom
tegemoet met 'n paar opgesaalde esels en op hulle twee honderd brode en
honderd rosynekoeke en honderd somervrugte en 'n sak wyn.

<span id="an_16:2">16:2</span> En die koning het Siba gevra: Wat wil jy
hiermee maak? En Siba sê: Die esels is vir die huis van die koning om op
te ry, en die brood en die somervrugte vir die dienaars om te eet, en
die wyn vir die vermoeides in die woestyn om te drink.

<span id="an_16:3">16:3</span> En die koning vra: Maar waar is die seun
van jou heer? En Siba sê vir die koning: Kyk, hy het daar in Jerusalem
gebly, want hy dink: Vandag sal die huis van Israel my vader se
koningskap aan my teruggee.

<span id="an_16:4">16:4</span> Daarop sê die koning vir Siba: Kyk, alles
wat aan Mefibóset behoort, is joue. En Siba sê: Ek buig my neer! Mag ek
genade vind in u oë, my heer die koning!

<span id="an_16:5">16:5</span> En toe koning Dawid tot by Bahúrim gekom
het, kom daarvandaan juis 'n man te voorskyn uit die geslag van die huis
van Saul met die naam van Símeï, die seun van Gera; hy het uitgekom en
gedurigdeur gevloek

<span id="an_16:6">16:6</span> en Dawid en al die dienaars van koning
Dawid met klippe gegooi, alhoewel al die mense en al die helde aan sy
regter-- en aan sy linkerkant was.

<span id="an_16:7">16:7</span> En dit het Símeï gesê terwyl hy vloek:
Weg, weg, jou bloedvergieter en jou deugniet!

<span id="an_16:8">16:8</span> Die HERE het al die bloed van die huis
van Saul, in wie se plek jy koning geword het, op jou laat neerkom; en
die HERE het die koningskap in die hand van jou seun Absalom gegee, en
hier is jy nou in jou ongeluk, omdat jy 'n bloedvergieter is.

<span id="an_16:9">16:9</span> Toe vra Abísai, die seun van Serúja, vir
die koning: Waarom moet hierdie dooie hond my heer die koning vloek?
Laat ek tog oorstap en sy kop afslaan!

<span id="an_16:10">16:10</span> Maar die koning sê: Wat het ek met
julle te doen, seuns van Serúja? As hy vloek, en as die HERE aan hom
gesê het: Vloek Dawid! wie mag dan vra: Waarom maak jy so?

<span id="an_16:11">16:11</span> Verder het Dawid aan Abísai en al sy
dienaars gesê: Kyk, my seun wat uit my liggaam voortgekom het, soek my
lewe: hoeveel te meer dan nou die Benjaminiet? Laat hom staan, dat hy
vloek, want die HERE het hom dit beveel.

<span id="an_16:12">16:12</span> Miskien sal die HERE my ellende aansien
en sal die HERE my goed vergelde vir die vloek wat my vandag tref.

<span id="an_16:13">16:13</span> Dawid en sy manne het toe met die pad
getrek, terwyl Símeï al langs hom aan die kant van die berg gedurig loop
en vloek, en al langs hom met klippe gooi en stof maak.

<span id="an_16:14">16:14</span> En moeg het die koning en al die mense
wat by hom was, by die Jordaan aangekom en daar asem geskep.

<span id="an_16:15">16:15</span> Intussen het Absalom en al die
manskappe, die manne van Israel, in Jerusalem aangekom, en Agitófel was
by hom.

<span id="an_16:16">16:16</span> En net toe Húsai, die Arkiet, die
vriend van Dawid, by Absalom kom, sê Húsai vir Absalom: Mag die koning
leef, mag die koning leef!

<span id="an_16:17">16:17</span> Maar Absalom vra vir Húsai: Is dit jou
liefde teenoor jou vriend? Waarom het jy nie saam met jou vriend getrek
nie?

<span id="an_16:18">16:18</span> Toe sê Húsai vir Absalom: Nee, maar aan
hom wat die HERE verkies, en hierdie volk en al die manne van Israel,
aan hom behoort ek, en by hom sal ek bly.

<span id="an_16:19">16:19</span> En ten tweede: Wie sal ék dien? Is dit
nie voor die aangesig van sy seun nie? Soos ek voor u vader gedien het,
so sal ek voor u wees.

<span id="an_16:20">16:20</span> Daarop sê Absalom vir Agitófel: Julle
moet raad gee onder mekaar wat ons moet doen.

<span id="an_16:21">16:21</span> En Agitófel sê vir Absalom: Gaan in by
die byvroue van u vader wat hy laat agter bly het om die huis op te pas.
Dan sal die hele Israel hoor dat u u gehaat gemaak het by u vader, en
die hande van almal wat by u is, sal versterk word.

<span id="an_16:22">16:22</span> Hulle het toe vir Absalom 'n tent op
die dak opgeslaan, en Absalom het voor die oë van die hele Israel by die
byvroue van sy vader ingegaan.

<span id="an_16:23">16:23</span> En die raad wat Agitófel in dié dae
gegee het, was asof 'n mens die woord van God geraadpleeg het. So was
elke raad van Agitófel vir Dawid sowel as vir Absalom.

<span id="an_17:1">17:1</span> Verder het Agitófel vir Absalom gesê:
Laat ek tog twaalf duisend man uitsoek en my klaarmaak en Dawid vannag
agternajaag,

<span id="an_17:2">17:2</span> dat ek hom kan oorval, terwyl hy moeg en
slap van hande is, en hom verskrik; dan sal al die mense vlug wat by hom
is, en ek sal net die koning neerslaan.

<span id="an_17:3">17:3</span> En ek sal die hele volk na u terugbring:
die terugkeer van almal hang af van die man wat u soek; die hele volk
sal tevrede wees.

<span id="an_17:4">17:4</span> En die woord was reg in die oë van
Absalom en in die oë van al die oudstes van Israel.

<span id="an_17:5">17:5</span> Maar Absalom het gesê: Roep tog ook
Húsai, die Arkiet, en laat ons ook hoor wat hy sê.

<span id="an_17:6">17:6</span> Toe Húsai by Absalom inkom, het Absalom
met hom gespreek en gesê: So het Agitófel gespreek. Sal ons sy raad
opvolg? So nie, spreek jy dan.

<span id="an_17:7">17:7</span> En Húsai sê vir Absalom: Die raad wat
Agitófel hierdie keer gegee het, is nie goed nie.

<span id="an_17:8">17:8</span> Verder het Húsai gesê: U weet dat u vader
en sy manne helde is en bitter van siel soos 'n beer wat van haar
kleintjies beroof is in die veld; ook is u vader 'n krygsman, en hy sal
nie by die volk vernag nie.

<span id="an_17:9">17:9</span> Kyk, nou het hy hom weggesteek in een van
die kuile of in een van die ander plekke, en as daar al by die begin
enkele onder hulle val en die mense dit hoor, sal hulle sê: Die
manskappe wat Absalom volg, het 'n neerlaag gely!

<span id="an_17:10">17:10</span> Dan sal selfs hy wat 'n dapper man is,
wat 'n hart het soos 'n leeu se hart, heeltemal versmelt; want die hele
Israel weet dat u vader 'n held is, en dat dapper manne by hom is.

<span id="an_17:11">17:11</span> Maar ek raai aan: Laat die hele Israel
van Dan tot Berséba, soos sand wat aan die seestrand is in menigte,
voltallig by u versamel word; en u moet persoonlik in die stryd trek.

<span id="an_17:12">17:12</span> En as ons by hom kom in een van die
plekke waar hy hom bevind, dan val ons op hom neer soos dou op die aarde
val, sodat daar van hom en van al die manne wat by hom is, selfs nie een
oorbly nie.

<span id="an_17:13">17:13</span> En as hy hom in 'n stad terugtrek, moet
die hele Israel toue aanbring na daardie stad, en ons sal dit wegsleep
na die spruit totdat daar selfs geen klippie meer te vinde is nie.

<span id="an_17:14">17:14</span> Toe sê Absalom en al die manne van
Israel: Die raad van Húsai, die Arkiet, is beter as die raad van
Agitófel. Maar die HERE het dit beskik om die goeie raad van Agitófel te
verydel, sodat die HERE die onheil oor Absalom kon bring.

<span id="an_17:15">17:15</span> En Húsai het aan Sadok en Abjatar, die
priesters, gesê: So en so het Agitófel Absalom en die oudstes van Israel
aangeraai, maar so en so het ek aangeraai.

<span id="an_17:16">17:16</span> Stuur dan nou gou, en laat Dawid weet:
Vernag nie by die woestyndriwwe nie, maar trek sekerlik deur; anders
word die koning en al die mense wat by hom is, vernietig.

<span id="an_17:17">17:17</span> Intussen het Jónatan en Ahímaäs by die
fontein Rogel gestaan, terwyl 'n diensmeisie gaan om vir hulle berig te
bring; hulle moes dan weer gaan en dit aan koning Dawid oorbring. Want
hulle moes hulle nie laat sien deur in die stad in te gaan nie.

<span id="an_17:18">17:18</span> Maar 'n seun het hulle gesien en dit
aan Absalom meegedeel. Toe gaan hulle twee haastig weg en kom by die
huis van 'n man in Bahúrim wat 'n put op sy erf gehad het, en hulle het
daarin afgesak.

<span id="an_17:19">17:19</span> En die vrou het 'n doek geneem en dit
bo-oor die put oopgetrek en graankorrels daarop uitgestrooi, sodat 'n
mens niks kon merk nie.

<span id="an_17:20">17:20</span> Toe Absalom se dienaars by die vrou in
die huis kom, vra hulle: Waar is Ahímaäs en Jónatan? En die vrou sê vir
hulle: Hulle het die watertjie deurgegaan. En hulle het gesoek maar niks
gekry nie, en na Jerusalem teruggegaan.

<span id="an_17:21">17:21</span> Nadat hulle weg was, het hulle uit die
put opgeklim en verder gegaan en aan koning Dawid berig gebring en aan
Dawid gesê: Maak julle klaar en trek gou die water deur, want so het
Agitófel teen julle raad gegee.

<span id="an_17:22">17:22</span> Daarop het Dawid hom klaargemaak, en al
die mense wat by hom was, en die Jordaan deurgetrek. Teen dat dit die
môre lig geword het, het selfs nie een ontbreek wat nie die Jordaan
deurgetrek het nie.

<span id="an_17:23">17:23</span> En toe Agitófel sien dat sy raad nie
opgevolg is nie, saal hy die esel op en maak hom klaar, en hy het na sy
huis in sy stad gegaan en aan sy huis bevel gegee en homself gewurg. So
het hy dan gesterwe; en hy is begrawe in die graf van sy vader.

<span id="an_17:24">17:24</span> En Dawid het al in Mahanáim aangekom
terwyl Absalom deur die Jordaan trek, hy en al die manne van Israel saam
met hom.

<span id="an_17:25">17:25</span> En Absalom het Amása in Joab se plek
oor die leër aangestel; en Amása was die seun van 'n man met die naam
van Jitra, die Ismaeliet wat ingegaan het by Abígail, die dogter van
Nahas, die suster van Serúja, Joab se moeder.

<span id="an_17:26">17:26</span> En Israel en Absalom het laer opgeslaan
in die land Gílead.

<span id="an_17:27">17:27</span> Net toe Dawid in Mahanáim aankom, bring
Sobi, die seun van Nahas, uit Rabba van die kinders van Ammon, en Magir,
die seun van Ammiël, uit Lódebar, en Barsíllai, die Gileadiet, uit
Rógelim,

<span id="an_17:28">17:28</span> beddegoed en skottels en erdegoed en
koring en gars en meel en gebraaide koring en bone en lensies, ook
gebraai,

<span id="an_17:29">17:29</span> en heuning en dikmelk en kleinvee en
kaas van beesmelk na Dawid om te eet, en na die mense wat by hom was,
want hulle het gesê: Die mense het honger en is moeg en het dors geword
in die woestyn.

<span id="an_18:1">18:1</span> En Dawid het die manskappe gemonster wat
by hom was, en owerstes oor duisend en owerstes oor honderd oor hulle
aangestel.

<span id="an_18:2">18:2</span> En Dawid het die manskappe uitgestuur: 'n
derde deel onder bevel van Joab, en 'n derde onder Abísai, die seun van
Serúja, die broer van Joab, en 'n derde onder Ittai, die Gittiet; en die
koning het aan die manskappe gesê: Ek sal ook seker saam met julle
uittrek.

<span id="an_18:3">18:3</span> Maar die manskappe het gesê: U mag nie
uittrek nie, want as ons miskien vlug, sal hulle nie op ons ag gee nie;
ja, al sterwe die helfte van ons, hulle sal nie op ons ag gee nie, want
u is soos tien duisend van ons. Dit is dan nou beter dat u ons van die
stad uit te hulp kom.

<span id="an_18:4">18:4</span> Toe sê die koning vir hulle: Wat goed is
in julle oë, sal ek doen. En die koning het langs die poort gaan staan,
terwyl al die manskappe by honderde en by duisende uittrek.

<span id="an_18:5">18:5</span> En die koning het Joab en Abísai en Ittai
bevel gegee en gesê: Saggies met die jongman, met Absalom. En al die
manskappe het gehoor toe die koning aan al die owerstes bevel gee
omtrent Absalom.

<span id="an_18:6">18:6</span> Daarop trek die manskappe uit, die veld
in om Israel te ontmoet; en die geveg het plaasgevind in die bos van
Efraim.

<span id="an_18:7">18:7</span> En die manskappe van Israel is daar voor
die dienaars van Dawid verslaan, en die neerlaag was dié dag daar groot,
twintig duisend.

<span id="an_18:8">18:8</span> Maar die geveg is daar uitgebrei oor die
oppervlakte van die hele land, en die bos het daardie dag onder die
mense meer verteer as wat die swaard verteer het.

<span id="an_18:9">18:9</span> En die dienaars van Dawid het Absalom
onverwags aangetref terwyl Absalom op 'n muil ry; en toe die muil onder
die digte takke van 'n groot terpentynboom ingaan, het sy hoof in die
terpentynboom vasgehaak, sodat hy tussen hemel en aarde bly hang het,
terwyl die muil onder hom wegloop.

<span id="an_18:10">18:10</span> Toe die man dit sien, het hy aan Joab
berig gebring en gesê: Kyk, ek het Absalom aan 'n terpentynboom sien
hang.

<span id="an_18:11">18:11</span> En Joab sê vir die man wat hom die
berig gebring het: En as jy dit gesien het, waarom het jy hom dan nie
daar teen die grond neergeslaan nie? Dan moes ek jou tien silwerstukke
en een gord gegee het.

<span id="an_18:12">18:12</span> Maar die man sê vir Joab: Al kon ek ook
duisend silwerstukke op my hande weeg, ek sou my hand tog nie uitsteek
teen die seun van die koning nie; want die koning het u en Abísai en
Ittai voor ons ore bevel gegee en gesê: Julle, wie dan ook, moet vir die
jongman Absalom sorg.

<span id="an_18:13">18:13</span> Of as ek vals teen sy lewe gehandel
het--niks tog bly vir die koning verborge nie--dan sou u opsy gestaan
het.

<span id="an_18:14">18:14</span> Toe sê Joab: Ek wil nie so by jou
vertoef nie! En hy het drie spiese in sy hand geneem en dié in die hart
van Absalom gesteek, terwyl hy nog lewendig was binne-in die
terpentynboom.

<span id="an_18:15">18:15</span> En tien jongmanne, wapendraers van
Joab, het nader gekom en Absalom doodgeslaan.

<span id="an_18:16">18:16</span> Daarop blaas Joab op die ramshoring, en
al die manskappe het omgedraai en Israel nie meer agtervolg nie, want
Joab het die manskappe teruggehou.

<span id="an_18:17">18:17</span> Toe het hulle Absalom geneem en hom in
die bos in 'n groot kuil gegooi en 'n baie groot hoop klippe bo-op hom
gestapel, onderwyl die hele Israel elkeen na sy tent vlug.

<span id="an_18:18">18:18</span> En Absalom het gedurende sy lewe die
gedenksteen wat in die koningsdal staan, geneem en vir homself opgerig
met die woorde: Ek het geen seun om my naam in gedagtenis te hou nie; en
hy het die gedenksteen na sy naam genoem, en dit word tot vandag toe
genoem die gedenkteken van Absalom.

<span id="an_18:19">18:19</span> Daarop sê Ahímaäs, die seun van Sadok:
Laat my tog hardloop en aan die koning die goeie boodskap bring dat die
HERE aan hom reg verskaf het teenoor sy vyande.

<span id="an_18:20">18:20</span> Maar Joab sê vir hom: Jy is nie vandag
'n man vir 'n boodskap nie, maar anderdag kan jy 'n boodskap
bring--vandag mag jy nie die boodskap bring nie juis omdat die seun van
die koning dood is.

<span id="an_18:21">18:21</span> Toe sê Joab vir die Kusiet: Gaan vertel
die koning wat jy gesien het! En die Kusiet het voor Joab gebuig en
gehardloop.

<span id="an_18:22">18:22</span> Maar Ahímaäs, die seun van Sadok, het
nog 'n keer aan Joab gesê: Laat kom wat wil--laat my tog ook agter die
Kusiet aan hardloop. En Joab vra: Waarom wil jy dan nou hardloop, my
seun? Vir jou is daar tog geen boodskappersloon te kry nie.

<span id="an_18:23">18:23</span> Laat kom wat wil, sê hy, ek hardloop.
En hy antwoord hom: Hardloop! En Ahímaäs het met die pad na die
Jordaanstreek gehardloop en die Kusiet verbygegaan.

<span id="an_18:24">18:24</span> En terwyl Dawid tussen die twee
poortingange sit, het die wag op die dak van die poort op die muur
geklim; en toe hy sy oë opslaan, sien hy meteens 'n man alleen hardloop.

<span id="an_18:25">18:25</span> Toe het die wag uitgeroep en dit aan
die koning meegedeel. En die koning sê: As hy alleen is, dan is daar 'n
goeie boodskap in sy mond. Terwyl hy al nader en nader kom,

<span id="an_18:26">18:26</span> sien die wag 'n ander man hardloop; en
die wag het die poortwagter toegeroep en gesê: Kyk, daar hardloop nog 'n
man alleen. Daarop sê die koning: Hy bring ook 'n goeie boodskap.

<span id="an_18:27">18:27</span> Verder het die wag gesê: Ek sien die
gang van die eerste is soos die gang van Ahímaäs, die seun van Sadok.
Toe sê die koning: Hy is 'n goeie man, en hy kom met 'n goeie boodskap.

<span id="an_18:28">18:28</span> En Ahímaäs het uitgeroep en aan die
koning gesê: Vrede! En hy het hom voor die koning gebuig met sy aangesig
na die aarde en gesê: Geloofd sy die HERE u God wat die manne oorgelewer
het wat hulle hand teen my heer die koning opgetel het.

<span id="an_18:29">18:29</span> Toe vra die koning: Gaan dit goed met
die jongman, met Absalom? En Ahímaäs antwoord: Ek het 'n groot gewoel
gesien toe Joab die dienaar van die koning, naamlik u dienaar, gestuur
het, maar ek het nie geweet wat dit was nie.

<span id="an_18:30">18:30</span> Daarop sê die koning: Gaan opsy en kom
hier staan. Toe hy dan opsy gaan en daar bly staan,

<span id="an_18:31">18:31</span> kom die Kusiet juis aan; en die Kusiet
sê: My heer die koning moet die blye boodskap ontvang dat die HERE aan u
vandag reg verskaf het teenoor almal wat teen u opgestaan het.

<span id="an_18:32">18:32</span> En die koning het die Kusiet gevra:
Gaan dit goed met die jongman, met Absalom? En die Kusiet sê: Mag dit
met die vyande van my heer die koning en met almal wat teen u opstaan om
kwaad te doen, gaan soos met dié jongman!

<span id="an_18:33">18:33</span> Toe het die koning baie ontroerd geword
en opgeklim na die bovertrek van die poort en geween; en hy het
rondgeloop en só gesê: My seun Absalom, my seun, my seun Absalom! Ag, as
ek self maar in jou plek gesterf het! Absalom, my seun, my seun!

<span id="an_19:1">19:1</span> En aan Joab is meegedeel: Kyk, die koning
ween en bedryf rou oor Absalom.

<span id="an_19:2">19:2</span> En daardie dag het die oorwinning vir die
hele volk 'n roubedryf geword, omdat die volk dié dag hoor sê het: Die
koning is bedroef oor sy seun.

<span id="an_19:3">19:3</span> Daarom het die volk dié dag stilletjies
die stad ingekom, net soos mense wat skaam is, wegsluip as hulle in die
geveg gevlug het.

<span id="an_19:4">19:4</span> En die koning het sy gesig toegemaak, en
die koning het hardop uitgeroep: My seun Absalom! Absalom, my seun, my
seun!

<span id="an_19:5">19:5</span> Toe kom Joab by die koning in die huis en
sê: U het vandag die aangesig van al u dienaars beskaamd gemaak, wat
vandag u lewe en die lewe van u seuns en dogters en die lewe van u vroue
en die lewe van u byvroue gered het,

<span id="an_19:6">19:6</span> deur lief te hê diegene wat u haat, en te
haat diegene wat u liefhet; want u gee vandag te kenne dat owerstes en
onderdane vir u niks is nie, want ek merk vandag dat, as Absalom
lewendig en ons almal vandag dood was, dit dan in u oë reg sou gewees
het.

<span id="an_19:7">19:7</span> Staan dan nou op, gaan uit en spreek na
die hart van u dienaars, want ek sweer by die HERE--as u nie uitgaan
nie, sal sekerlik vannag geen man by u bly nie; en dit sal vir u 'n
groter onheil wees as al die onheile wat u oorgekom het van u jeug af
tot nou toe.

<span id="an_19:8">19:8</span> En die koning het opgestaan en in die
poort gaan sit; en hulle het die hele volk laat weet en gesê: Kyk, die
koning sit in die poort. Daarna het die hele volk voor die koning gekom.
Maar Israel het gevlug elkeen na sy tente toe.

<span id="an_19:9">19:9</span> En die hele volk onder al die stamme van
Israel het onder mekaar getwis en gesê: Die koning het ons verlos uit
die hand van ons vyande, en hy het ons gered uit die hand van die
Filistyne, en nou moes hy die land uit vlug vir Absalom;

<span id="an_19:10">19:10</span> en Absalom wat ons oor ons gesalf het,
het in die geveg gesneuwel: waarom is julle dan nou nalatig om die
koning terug te bring?

<span id="an_19:11">19:11</span> Toe het koning Dawid gestuur na Sadok
en Abjatar, die priesters, om te sê: Spreek met die oudstes van Juda en
vra: Waarom sou julle die laastes wees om die koning terug te bring na
sy huis? (Die gesegde van die hele Israel het naamlik die koning in sy
huis bereik.)

<span id="an_19:12">19:12</span> Julle is my broers; my been en my vlees
is julle: waarom sou julle dan die laastes wees om die koning terug te
bring?

<span id="an_19:13">19:13</span> En vir Amása moet julle sê: Is jy nie
my been en my vlees nie? Mag God so aan my doen en so daaraan toedoen as
jy nie al die dae leërowerste voor my in die plek van Joab sal wees nie!

<span id="an_19:14">19:14</span> So het hy dan die hart van al die manne
van Juda sonder uitsondering geneig, sodat hulle die koning laat weet
het: Kom terug, u met al u dienaars.

<span id="an_19:15">19:15</span> Daarop het die koning teruggegaan en by
die Jordaan aangekom; en Juda het na Gilgal gekom om die koning tegemoet
te gaan, om die koning oor die Jordaan te bring.

<span id="an_19:16">19:16</span> En Símeï, die seun van Géra, die
Benjaminiet, wat uit Bahúrim was, het hom gehaas en saam met die manne
van Juda afgekom om koning Dawid te ontmoet,

<span id="an_19:17">19:17</span> en duisend man uit Benjamin was saam
met hom; verder Siba, die dienaar van Saul se huis, met sy vyftien seuns
en sy twintig slawe saam met hom; en hulle het voor die koning al die
Jordaan bereik.

<span id="an_19:18">19:18</span> En die pont het heen en weer gevaar om
die huis van die koning oor te bring en te doen wat goed was in sy oë.
En Símeï, die seun van Géra, het voor die koning neergeval toe hy die
Jordaan sou oortrek

<span id="an_19:19">19:19</span> en aan die koning gesê: My heer moet my
die skuld nie toereken en daar nie aan dink hoe u dienaar verkeerd
gehandel het op die dag dat my heer die koning uit Jerusalem uitgetrek
het, deurdat die koning dit ter harte sou neem nie.

<span id="an_19:20">19:20</span> Want u dienaar weet dat ék gesondig
het; maar soos u sien, vandag het ek die eerste van die hele huis van
Josef afgekom om my heer die koning tegemoet te gaan.

<span id="an_19:21">19:21</span> Toe het Abísai, die seun van Serúja,
geantwoord en gesê: Moet Símeï nie hieroor gedood word, dat hy die
gesalfde van die HERE gevloek het nie?

<span id="an_19:22">19:22</span> Maar Dawid sê: Wat het ek met julle te
doen, seuns van Serúja, dat julle vandag my teëstanders word? Sou iemand
vandag in Israel gedood word? Want weet ek dan nie dat ek vandag koning
oor Israel is nie?

<span id="an_19:23">19:23</span> Daarop sê die koning aan Símeï: Jy sal
nie sterf nie. En die koning het vir hom gesweer.

<span id="an_19:24">19:24</span> Mefibóset, die kleinseun van Saul, het
ook afgekom die koning tegemoet, en hy het sy voete nie skoongemaak en
sy baard nie geskeer en sy klere nie gewas van die dag af dat die koning
weggegaan het tot op die dag dat hy behoue teruggekom het nie;

<span id="an_19:25">19:25</span> en toe hy in Jerusalem die koning
tegemoetkom, sê die koning vir hom: Waarom het jy nie met my saamgetrek
nie, Mefibóset?

<span id="an_19:26">19:26</span> En hy antwoord: My heer die koning, my
dienaar het my bedrieg; want u dienaar het gedink: Ek wil vir my die
esel laat opsaal, dat ek daarop kan ry en met die koning kan saamtrek,
want u dienaar is lam.

<span id="an_19:27">19:27</span> Hy het ewenwel u dienaar by my heer die
koning belaster, maar my heer die koning is soos 'n engel van God: doen
dan wat goed is in u oë.

<span id="an_19:28">19:28</span> Want my hele familie was by my heer die
koning niks anders as manne wat die dood verdien nie; tog het u u
dienaar opgeneem onder die wat aan u tafel eet: watter regsaanspraak het
ek dan nog meer om my verder op die koning te beroep?

<span id="an_19:29">19:29</span> Toe sê die koning vir hom: Waarom nog
meer woorde? Ek sê: Jy en Siba moet die grond verdeel.

<span id="an_19:30">19:30</span> En Mefibóset het die koning geantwoord:
Hy kan ook alles neem nadat my heer die koning behoue in sy huis gekom
het.

<span id="an_19:31">19:31</span> Barsíllai, die Gileadiet, het ook
afgekom van Rógelim en met die koning oor die Jordaan getrek om hom oor
die Jordaan weg te bring.

<span id="an_19:32">19:32</span> En Barsíllai was baie oud, 'n man van
tagtig jaar, en hy het die koning onderhou gedurende sy verblyf in
Mahanáim, want hy was 'n baie vermoënde man.

<span id="an_19:33">19:33</span> Toe sê die koning vir Barsíllai: Trek
jy saam met my oor, dan sal ek jou by my in Jerusalem onderhou.

<span id="an_19:34">19:34</span> Maar Barsíllai het die koning
geantwoord: Hoeveel sal die dae van my lewensjare dan wees, dat ek saam
met die koning moet opgaan na Jerusalem?

<span id="an_19:35">19:35</span> Ek is vandag tagtig jaar oud. Kan ek
tussen goed en kwaad onderskei? of sal u dienaar kan proe wat ek eet en
wat ek drink? of sal ek nog kan aanhoor die stem van die sangers en die
sangeresse? Waarom sal u dienaar my heer die koning dan nog tot 'n las
wees?

<span id="an_19:36">19:36</span> U dienaar kan net 'n entjie saam met
die koning trek oor die Jordaan. Waarom tog sou die koning hierdie
vergelding aan my doen?

<span id="an_19:37">19:37</span> Laat u dienaar tog maar omdraai, dat ek
kan sterf in my stad by die graf van my vader en my moeder; maar hier is
u dienaar Kimham. Laat hy saam met my heer die koning oortrek, en doen
aan hom wat goed is in u oë.

<span id="an_19:38">19:38</span> En die koning sê: Kimham kan saam met
my oortrek, dan sal ek aan hom doen wat goed is in jou oë, en alles wat
jy verkies om aan my op te dra, sal ek vir jou doen.

<span id="an_19:39">19:39</span> Toe trek die hele volk die Jordaan oor.
En nadat die koning ook oorgetrek het, soen die koning Barsíllai en
groet hom; en hy het na sy woonplek teruggegaan.

<span id="an_19:40">19:40</span> Daarop het die koning verder getrek na
Gilgal, en Kimham het saam met hom getrek, en die hele volk van Juda en
ook die helfte van die volk van Israel het die koning verder gebring.

<span id="an_19:41">19:41</span> Meteens kom toe al die manne van Israel
by die koning aan en sê aan die koning: Waarom het ons broers, die manne
van Juda, u gesteel en die koning en sy huis en al die manne van Dawid
saam met hom oor die Jordaan gebring?

<span id="an_19:42">19:42</span> Daarop antwoord al die manne van Juda
die manne van Israel: Omdat die koning aan my verwant is; maar waarom is
jy tog kwaad oor hierdie saak? Het ons ooit iets van die koning geëet,
of is iets as 'n porsie vir ons weggedra?

<span id="an_19:43">19:43</span> En die manne van Israel het die manne
van Juda geantwoord en gesê: Ek het tien aandele aan die koning en ook
meer reg op Dawid as jy. Waarom het jy my dan veragtelik behandel? Was
my woord dan nie die eerste om my koning terug te bring nie? Maar die
woord van die manne van Juda was heftiger as die woord van die manne van
Israel.

<span id="an_20:1">20:1</span> En daar was by geval 'n deugniet met die
naam van Seba, die seun van Bigri, 'n Benjaminiet--hy het op die
ramshoring geblaas en gesê: Ons het geen deel aan Dawid, en ons het geen
erfdeel aan die seun van Isai nie: elkeen na sy tente toe, o Israel!

<span id="an_20:2">20:2</span> Daarop trek al die manne van Israel van
Dawid af weg, agter Seba, die seun van Bigri, aan; maar die manne van
Juda het hulle koning aangehang van die Jordaan af tot by Jerusalem.

<span id="an_20:3">20:3</span> Toe Dawid in sy huis in Jerusalem kom,
het die koning die tien vroue, die byvroue wat hy laat agterbly het om
die huis op te pas, geneem en in 'n bewaakte huis gesit en hulle
onderhou, maar nie by hulle ingegaan nie; en hulle was opgesluit tot die
dag van hulle dood as lewenslange weduwees.

<span id="an_20:4">20:4</span> Daarna sê die koning aan Amása: Roep vir
my die manne van Juda binne drie dae byeen; kom staan jy dan hier.

<span id="an_20:5">20:5</span> En Amása het gegaan om Juda byeen te
roep, maar het langer weggebly as die bepaalde tyd wat hy vir hom
vasgestel het.

<span id="an_20:6">20:6</span> Toe sê Dawid aan Abísai: Nou sal Seba,
die seun van Bigri, ons meer kwaad doen as Absalom; neem jy die dienaars
van jou heer en jaag hom agterna, sodat hy nie miskien vir hom
versterkte stede vind en ons oog uitruk nie.

<span id="an_20:7">20:7</span> En daar het uitgetrek, agter hom aan, die
manne van Joab en die Kreti en die Pleti en al die helde--hulle het uit
Jerusalem uitgetrek om Seba, die seun van Bigri, agterna te jaag.

<span id="an_20:8">20:8</span> Terwyl hulle by die groot klip was wat by
Gíbeon lê, kom Amása voor hulle uit. En Joab was omgord met sy wapenrok
as sy kleed en daaroor was 'n gord met 'n swaard wat in die skede aan sy
heupe vasgemaak was, en terwyl hy voortgaan, het dit geval.

<span id="an_20:9">20:9</span> En Joab sê vir Amása: Gaan dit goed met
jou, my broer? En Joab het met die regterhand die baard van Amása gegryp
om hom te soen.

<span id="an_20:10">20:10</span> En Amása was nie op sy hoede vir die
swaard wat in die hand van Joab was nie. Toe steek hy hom daarmee in die
onderlyf en stort sy ingewande op die grond uit sonder om hom 'n tweede
steek te gee, sodat hy gesterf het. Daarop het Joab en sy broer Abísai
Seba, die seun van Bigri, agternagejaag.

<span id="an_20:11">20:11</span> Maar 'n man uit die dienaars van Joab
het daar by hom bly staan en gesê: Wie in Joab behae het en wie vir
Dawid is, laat hom Joab volg!

<span id="an_20:12">20:12</span> Terwyl Amása in die middel van die pad
hom in die bloed lê en wentel en die man sien dat al die manskappe bly
staan, het hy Amása uit die pad uit weggeneem na die veld en 'n kleed
oor hom gegooi, omdat hy sien dat elkeen wat by hom kom, daar bly staan.

<span id="an_20:13">20:13</span> Toe hy hom uit die pad verwyder het,
trek al die manskappe verby agter Joab aan om Seba, die seun van Bigri,
agterna te jaag.

<span id="an_20:14">20:14</span> En dié het deur al die stamme van
Israel getrek na Abel en Bet-Máäga en die hele Berim; en hulle het
byeengekom en ook agter hom aan gegaan.

<span id="an_20:15">20:15</span> En hulle het gekom en hom in
Abel-Bet-Máäga beleër en 'n wal teen die stad opgegooi, wat teen die
voorskans opgerys het. Terwyl al die manskappe van Joab besig was met
verwoes om die muur te laat val,

<span id="an_20:16">20:16</span> roep 'n wyse vrou uit die stad:
Luister, luister! Sê tog vir Joab: Kom hierheen, dat ek met u kan
spreek.

<span id="an_20:17">20:17</span> En toe hy nader kom na haar, sê die
vrou: Is u Joab? En hy antwoord: Ja. En sy sê vir hom: Hoor die woorde
van u dienares. En hy antwoord: Ek hoor.

<span id="an_20:18">20:18</span> Daarop spreek sy en sê: Vroeër was
hulle gewoond om só te sê: Laat hulle Abel maar net raadpleeg! en so het
hulle 'n saak afgehandel.

<span id="an_20:19">20:19</span> Ek is een van die vredeliewendes, van
die getroues in Israel. U is daarop uit om 'n stad te vernietig, nogal
'n moeder in Israel. Waarom wil u die erfdeel van die HERE te gronde
rig?

<span id="an_20:20">20:20</span> En Joab antwoord en sê: Dit is ver, ver
van my, dat ek te gronde sou rig en dat ek sou verwoes!

<span id="an_20:21">20:21</span> Die saak is nie so nie; maar 'n man van
die gebergte van Efraim met die naam van Seba, die seun van Bigri, het
sy hand opgehef teen die koning, teen Dawid: lewer hom alleen uit, dan
wil ek van die stad af wegtrek. En die vrou sê vir Joab: Kyk, sy hoof
sal oor die muur na u toe gegooi word.

<span id="an_20:22">20:22</span> En die vrou het haar in haar wysheid
tot die hele volk gewend, en hulle het die hoof van Seba, die seun van
Bigri, afgekap en na Joab oorgegooi. Toe het hy op die ramshoring
geblaas, en hulle is verstrooi, weg van die stad af, elkeen na sy tente;
en Joab het na Jerusalem, na die koning teruggegaan.

<span id="an_20:23">20:23</span> En Joab was oor die hele leër van
Israel, en Benája, die seun van Jójada, oor die Kreti en oor die Pleti;

<span id="an_20:24">20:24</span> en Adóram was oor die dwangarbeid, en
Jósafat, die seun van Ahílud, was kanselier.

<span id="an_20:25">20:25</span> En Seja was skrywer; en Sadok en
Abjatar priesters.

<span id="an_20:26">20:26</span> En ook Ira, die Jaïriet, was priester
by Dawid.

<span id="an_21:1">21:1</span> En toe daar in die dae van Dawid 'n
hongersnood was, drie jaar lank, jaar ná jaar, het Dawid die aangesig
van die HERE gesoek; en die HERE het gesê: Vanweë Saul en vanweë sy huis
waarop bloedskuld rus, omdat hy die Gibeoniete omgebring het.

<span id="an_21:2">21:2</span> Toe roep die koning die Gibeoniete en sê
vir hulle--die Gibeoniete het naamlik nie behoort tot die kinders van
Israel nie, maar by 'n oorblyfsel van die Amoriete; en hoewel die
kinders van Israel vir hulle gesweer het, het Saul probeer om hulle om
te bring in sy ywer vir die kinders van Israel en Juda--

<span id="an_21:3">21:3</span> Dawid dan het aan die Gibeoniete gesê:
Wat moet ek vir julle doen, en waarmee moet ek versoening doen, dat
julle die erfdeel van die HERE kan seën?

<span id="an_21:4">21:4</span> Daarop sê die Gibeoniete vir hom: Dit is
ons teenoor Saul en sy huis nie te doen om silwer en goud nie, en dit
gaan vir ons nie daarom om iemand in Israel dood te maak nie. En hy vra:
Wat dink julle dan moet ek vir julle doen?

<span id="an_21:5">21:5</span> En hulle sê vir die koning: Die man wat
ons vernietig het en planne teen ons beraam het om ons te verdelg sonder
dat ons in enige grondgebied van Israel kan voortbestaan--

<span id="an_21:6">21:6</span> laat sewe manne van sy seuns aan ons
gegee word, dat ons hulle voor die HERE kan ophang in Gíbea van Saul,
die uitverkorene van die HERE! En die koning het gesê: Ek sal hulle gee.

<span id="an_21:7">21:7</span> Maar die koning het Mefibóset, die seun
van Jónatan, die seun van Saul, verskoon vanweë die eed by die HERE wat
tussen hulle was, tussen Dawid en Jónatan, die seun van Saul.

<span id="an_21:8">21:8</span> Toe neem die koning die twee seuns van
Rispa, die dogter van Aja, wat sy vir Saul gebaar het, Armóni en
Mefibóset, en die vyf seuns van Merab, die dogter van Saul, wat sy vir
Adriël, die seun van Barsíllai, die Meholatiet, gebaar het;

<span id="an_21:9">21:9</span> en hy het hulle oorgegee in die hand van
die Gibeoniete, wat hulle opgehang het op die berg voor die aangesig van
die HERE, sodat al sewe tesame omgekom het; en hulle is gedood in die
eerste dae van die oes, in die begin van die gars-oes.

<span id="an_21:10">21:10</span> En Rispa, die dogter van Aja, het 'n
sak geneem en dit vir haar oopgespan op die rots, van die begin van die
oes af totdat daar water uit die hemel op hulle gegiet het, en sy het
die voëls van die hemel oordag nie toegelaat om op hulle te gaan sit
nie, en ook nie die diere van die veld in die nag nie.

<span id="an_21:11">21:11</span> Toe aan Dawid meegedeel is wat Rispa,
die dogter van Aja, die byvrou van Saul, gedoen het,

<span id="an_21:12">21:12</span> het Dawid gegaan en die bene van Saul
en die bene van sy seun Jónatan van die burgers van Jabes in Gílead gaan
haal, wat dit van die plein van Bet-San gesteel het, waar die Filistyne
hulle opgehang het op die dag toe die Filistyne Saul op Gilbóa verslaan
het.

<span id="an_21:13">21:13</span> En hy het die bene van Saul en die bene
van sy seun Jónatan daarvandaan weggebring. Hulle het ook die bene van
die wat opgehang is, versamel,

<span id="an_21:14">21:14</span> en die bene van Saul en van sy seun
Jónatan in die land Benjamin, in Sela, in die graf van sy vader Kis
begrawe; en hulle het alles gedoen volgens die bevel van die koning. En
daarna het God Hom oor die land ontferm.

<span id="an_21:15">21:15</span> En toe die Filistyne weer oorlog gehad
het met Israel, het Dawid afgetrek, en sy dienaars saam met hom, en
hulle het teen die Filistyne geveg, en Dawid het al moeg geword.

<span id="an_21:16">21:16</span> En Jisbi-Benob wat uit die kinders van
die Refaïete was--die gewig van sy spies was drie honderd sikkels koper
in gewig, en hy was omgord met 'n nuwe swaard--het gedink om Dawid te
verslaan.

<span id="an_21:17">21:17</span> Maar Abísai, die seun van Serúja, het
hom gehelp en die Filistyn verslaan en hom gedood. Toe het die manne van
Dawid hom besweer en gesê: U mag nie meer saam met ons uittrek na die
geveg nie, dat u die lamp van Israel nie uitblus nie.

<span id="an_21:18">21:18</span> En daarna was daar weer oorlog met die
Filistyne in Gob. Toe het Síbbegai, die Husatiet, Saf, uit die kinders
van die Refaïete, verslaan.

<span id="an_21:19">21:19</span> En daar was weer oorlog met die
Filistyne in Gob; en Élhanan, die seun van Jáäre-Orgim uit Betlehem, het
Góliat, die Gittiet, wie se spiessteel soos 'n wewersbalk was, verslaan.

<span id="an_21:20">21:20</span> En daar was weer oorlog in Gat; en daar
was 'n baie lang man, met ses vingers aan elke hand en ses tone aan elke
voet, vier en twintig in getal, en hy was ook 'n afstammeling van die
Refaïete.

<span id="an_21:21">21:21</span> En hy het Israel gehoon, maar Jónatan,
die seun van Símea, die broer van Dawid, het hom verslaan.

<span id="an_21:22">21:22</span> Hierdie vier was afstammelinge van die
Refaïete in Gat, en hulle het geval deur die hand van Dawid en deur die
hand van sy dienaars.

<span id="an_22:1">22:1</span> En Dawid het die woorde van hierdie lied
tot die HERE gespreek op die dag toe die HERE hom gered het uit die hand
van al sy vyande en uit die hand van Saul.

<span id="an_22:2">22:2</span> En hy het gesê: Die HERE is my rots en my
bergvesting en my redder;

<span id="an_22:3">22:3</span> God is my rots by wie ek skuil; my skild
en die horing van my heil, my rotsvesting en my toevlug, my verlosser;
van geweld het U my verlos.

<span id="an_22:4">22:4</span> Ek roep die HERE aan wat lofwaardig is,
en van my vyande word ek verlos.

<span id="an_22:5">22:5</span> Want die golwe van die dood het my
omring, strome van onheil het my oorval.

<span id="an_22:6">22:6</span> Bande van die doderyk het my omring,
strikke van die dood het my teëgekom.

<span id="an_22:7">22:7</span> Toe ek benoud was, het ek die HERE
aangeroep, en ek het geroep tot my God; en uit sy paleis het Hy my stem
gehoor, en my hulpgeroep was in sy ore.

<span id="an_22:8">22:8</span> Toe het die aarde geskud en gebewe, die
fondamente van die hemel het gesidder en geskud, omdat Hy toornig was.

<span id="an_22:9">22:9</span> Rook in sy neus het opgegaan, en 'n vuur
uit sy mond het verteer; kole uit Hom het gebrand.

<span id="an_22:10">22:10</span> En Hy het die hemel gebuig en
neergedaal, en wolkedonkerheid was onder sy voete.

<span id="an_22:11">22:11</span> En Hy het op 'n gérub gery en gevlieg;
ja, Hy het verskyn op die vlerke van die wind.

<span id="an_22:12">22:12</span> En Hy het duisternis rondom Hom as
hutte gestel, versameling van waters, diktes van wolke.

<span id="an_22:13">22:13</span> Uit die glans voor Hom het gloeiende
kole gebrand.

<span id="an_22:14">22:14</span> Uit die hemel het die HERE gedonder, en
die Allerhoogste het sy stem laat hoor.

<span id="an_22:15">22:15</span> En Hy het pyle uitgestuur en hulle
verstrooi, bliksems en hulle verwar.

<span id="an_22:16">22:16</span> En die beddings van die see het sigbaar
geword, die fondamente van die wêreld is blootgelê, deur die dreiging
van die HERE, vanweë die geblaas van die wind van sy neus.

<span id="an_22:17">22:17</span> Uit die hoogte het Hy sy hand
uitgestrek, Hy het my gegryp, my uit groot waters getrek.

<span id="an_22:18">22:18</span> Hy het my verlos van my magtige vyand,
van my haters, omdat hulle te sterk was vir my.

<span id="an_22:19">22:19</span> Hulle het my oorval op die dag van my
nood, maar die HERE was my steun.

<span id="an_22:20">22:20</span> En Hy het my uitgelei in die ruimte, Hy
het my gered, omdat Hy behae in my gehad het.

<span id="an_22:21">22:21</span> Die HERE het met my gehandel na my
geregtigheid; na die reinheid van my hande het Hy my vergelde.

<span id="an_22:22">22:22</span> Want ek het die weë van die HERE gehou
en nie goddeloos van my God afgewyk nie.

<span id="an_22:23">22:23</span> Want al sy verordeninge was voor my, en
sy insettinge--daar het ek nie van afgewyk nie.

<span id="an_22:24">22:24</span> Maar ek was opreg voor Hom, en ek was
op my hoede vir my ongeregtigheid.

<span id="an_22:25">22:25</span> So het die HERE my dan vergelde na my
geregtigheid, na my reinheid voor sy oë.

<span id="an_22:26">22:26</span> By die liefderyke betoon U Uself
liefderyk, by die opregte man opreg,

<span id="an_22:27">22:27</span> by die reine, rein; maar by die valse
betoon U Uself verkeerd.

<span id="an_22:28">22:28</span> En U verlos die verdrukte volk, maar u
oë is teen die hoogmoediges; U verneder hulle.

<span id="an_22:29">22:29</span> Want U is my lamp, o HERE! En die HERE
laat my duisternis opklaar.

<span id="an_22:30">22:30</span> Want met U loop ek 'n bende storm, met
my God spring ek oor 'n muur.

<span id="an_22:31">22:31</span> Die weg van God is volmaak; die woord
van die HERE is gelouter; Hy is 'n skild vir almal wat by Hom skuil.

<span id="an_22:32">22:32</span> Want wie is God buiten die HERE, en wie
'n rots buiten onse God?

<span id="an_22:33">22:33</span> Die God wat my sterk toevlug is, en Hy
het vir my 'n weg volkomelik uitgesoek.

<span id="an_22:34">22:34</span> Hy maak my voete soos dié van herte en
laat my staan op my hoogtes.

<span id="an_22:35">22:35</span> Hy leer my hande om oorlog te voer,
sodat my arms 'n koperboog span.

<span id="an_22:36">22:36</span> En U het my die skild van u uitredding
gegee, en u neerbuigende goedheid het my groot gemaak.

<span id="an_22:37">22:37</span> U het my voetstap onder my ruim gemaak,
en my enkels het nie gewankel nie.

<span id="an_22:38">22:38</span> Ek het my vyande agtervolg en hulle
verdelg en nie teruggekom voordat ek hulle vernietig het nie.

<span id="an_22:39">22:39</span> Ja, ek het hulle vernietig en hulle
verbrysel, sodat hulle nie weer opgestaan het nie, maar onder my voete
geval het.

<span id="an_22:40">22:40</span> En U het my met krag omgord vir die
stryd, U het my teëstanders onder my laat buk.

<span id="an_22:41">22:41</span> En U het my vyande vir my laat vlug; my
haters, dié het ek vernietig.

<span id="an_22:42">22:42</span> Hulle het rondgekyk, maar daar was geen
verlosser nie; na die HERE, maar Hy het hulle nie geantwoord nie.

<span id="an_22:43">22:43</span> Toe het ek hulle vermaal soos die stof
van die aarde, soos modder van die strate het ek hulle fyngemaal, hulle
vertrap.

<span id="an_22:44">22:44</span> En U het my gered uit die getwis van my
volk; U het my bewaar as 'n hoof van nasies; 'n volk wat ek nie geken
het nie, het my gedien.

<span id="an_22:45">22:45</span> Uitlanders het al kruipende na my
gekom; sodra hulle van my gehoor het, was hulle gehoorsaam aan my.

<span id="an_22:46">22:46</span> Uitlanders word kragteloos en kom met
siddering uit hulle vestings.

<span id="an_22:47">22:47</span> Die HERE leef! En geloofd sy my rots,
en laat verhoog wees die God wat die rots is van my heil!

<span id="an_22:48">22:48</span> Die God wat my die wraak gee en volke
onder my neerwerp;

<span id="an_22:49">22:49</span> en wat my uitlei onder my vyande uit;
ja, U verhef my bo my teëstanders, U bevry my van die man van geweld.

<span id="an_22:50">22:50</span> Daarom wil ek U loof, o HERE, onder die
nasies, en tot eer van u Naam wil ek psalmsing;

<span id="an_22:51">22:51</span> Hy is dit wat die verlossing van sy
koning groot maak en goedertierenheid bewys aan sy gesalfde, aan Dawid
en aan sy nageslag tot in ewigheid.

<span id="an_23:1">23:1</span> En dit is die laaste woorde van Dawid:
Dawid spreek, die seun van Isai, en die man wat hoog geplaas was,
spreek, die gesalfde van die God van Jakob en die lieflike in die sange
van Israel:

<span id="an_23:2">23:2</span> Die Gees van die HERE spreek in my, en sy
woord is op my tong.

<span id="an_23:3">23:3</span> Die God van Israel het gesê, die Rots van
Israel het tot my gespreek: 'n Heerser oor mense, 'n regverdige, 'n
heerser in die vrees van God,

<span id="an_23:4">23:4</span> is soos die môrelig by sonsopgang, 'n
môre sonder wolke as deur die glans ná die reën grasspruitjies uit die
aarde uitkom.

<span id="an_23:5">23:5</span> Want is my huis nie so by God nie? Want
Hy het 'n ewige verbond vir my daargestel wat in alles gereël en
verseker is; want al my heil en alle welgevalle, ja, sal Hy dit nie laat
uitspruit nie?

<span id="an_23:6">23:6</span> Maar deugniete, hulle almal is soos
weggegooide dorings, want 'n mens vat dit nie met die hand nie;

<span id="an_23:7">23:7</span> en elkeen wat hulle wil aanraak, wapen
homself met 'n yster of die steel van 'n spies, en met vuur word hulle
op daardie plek heeltemal verbrand.

<span id="an_23:8">23:8</span> Dit is die name van die helde wat Dawid
gehad het: Joseb-Bassebet, 'n Tagkemoniet, die hoof van die adjudante;
hy was Adino, die Esniet, teen agt honderd wat op een keer gesneuwel
het.

<span id="an_23:9">23:9</span> En ná hom was Eleásar, die seun van Dodo,
die Ahohiet, onder die drie helde by Dawid; toe hulle die Filistyne
uitgedaag het wat daar bymekaar was om te veg, en die manne van Israel
weggetrek het,

<span id="an_23:10">23:10</span> het hy opgestaan en onder die Filistyne
geslaan totdat sy hand moeg geword en sy hand aan die swaard gekleef
het, sodat die HERE daardie dag 'n groot oorwinning bewerk het. En die
manskappe het teruggekom agter hom aan net om te buit.

<span id="an_23:11">23:11</span> En ná hom was Samma, die seun van Age,
die Harariet. Toe die Filistyne by Legi bymekaarkom, waar 'n stuk land
was vol lensies en die volk vir die Filistyne gevlug het,

<span id="an_23:12">23:12</span> het hy hom opgestel in die middel van
die stuk land en dit afgeneem en die Filistyne verslaan, sodat die HERE
'n groot oorwinning bewerk het.

<span id="an_23:13">23:13</span> En drie van die dertig hoofde het
afgetrek en teen die oestyd by Dawid by die spelonk van Adúllam
aangekom, terwyl 'n hoop Filistyne in die laer staan in die dal Refáim.

<span id="an_23:14">23:14</span> En Dawid was toe in die bergvesting; en
'n besetting van die Filistyne was toe in Betlehem.

<span id="an_23:15">23:15</span> En Dawid het 'n begeerte voel opkom en
gesê: Wie sal vir my water gee om te drink uit die put van Betlehem wat
by die poort is?

<span id="an_23:16">23:16</span> Toe het die drie helde deur die laer
van die Filistyne gebreek en water geskep uit die put van Betlehem wat
by die poort was, en dit gedra en na Dawid gebring; maar hy wou dit nie
drink nie, en het dit tot eer van die HERE uitgegiet

<span id="an_23:17">23:17</span> en gesê: Dit is ver van my, HERE, dat
ek dit sou doen! Sou ek die bloed drink van die manne wat met
lewensgevaar gegaan het? En hy wou dit nie drink nie. Dit het die drie
helde gedoen.

<span id="an_23:18">23:18</span> En Abísai, die broer van Joab, die seun
van Serúja, hy was hoof van die drie, en hy het sy spies geswaai oor
drie honderd wat gesneuwel het, en het 'n naam gehad onder die drie.

<span id="an_23:19">23:19</span> Was hy onder die drie nie geëer nie?
sodat hy hulle owerste geword het, maar tot by die eerste drie het hy
nie gekom nie.

<span id="an_23:20">23:20</span> Verder Benája, die seun van Jójada, 'n
sterk man, groot van daad, uit Kábseël; hy het die twee groot helde van
Moab verslaan; en hy het afgegaan en 'n leeu binne-in 'n kuil
doodgeslaan op 'n sneeudag.

<span id="an_23:21">23:21</span> Hy het ook 'n Egiptenaar verslaan, 'n
mooi man; en in die hand van die Egiptenaar was 'n spies; maar hy het na
hom afgegaan met 'n stok en die spies uit die hand van die Egiptenaar
geruk en hom met sy eie spies doodgesteek.

<span id="an_23:22">23:22</span> Dit het Benája, die seun van Jójada,
gedoen; en hy het 'n naam gehad onder die drie helde.

<span id="an_23:23">23:23</span> Hy was geëerd onder die dertig, maar
tot by die drie het hy nie gekom nie; en Dawid het hom aangestel oor sy
lyfwag.

<span id="an_23:24">23:24</span> Asahel, die broer van Joab, was onder
die dertig; Élhanan, die seun van Dodo, uit Betlehem;

<span id="an_23:25">23:25</span> Samma, die Harodiet; Elíka, die
Harodiet;

<span id="an_23:26">23:26</span> Heles, die Paltiet; Ira, die seun van
Ikkes, die Tekoïet;

<span id="an_23:27">23:27</span> Abiëser, die Anatotiet; Mebunnái, die
Husatiet;

<span id="an_23:28">23:28</span> Salmon, die Ahohiet; Máharai, die
Netofatiet;

<span id="an_23:29">23:29</span> Heleb, die seun van Baäna, die
Netofatiet; Ittai, die seun van Ribai, uit Gíbea van die kinders van
Benjamin;

<span id="an_23:30">23:30</span> Benája, die Pirhatoniet; Híddai, uit
Nahale-Gaäs;

<span id="an_23:31">23:31</span> Abi-Albon, die Arbatiet; Asmáwet, die
Barhumiet;

<span id="an_23:32">23:32</span> Éljagba, die Sáälboniet; die seuns van
Jasen; Jónatan;

<span id="an_23:33">23:33</span> Samma, die Harariet; Ahíam, die seun
van Sarar, die Harariet;

<span id="an_23:34">23:34</span> Elifélet, die seun van Ahasbái, die
seun van 'n Maägatiet; Elíam, die seun van Agitófel, die Giloniet;

<span id="an_23:35">23:35</span> Hésro, die Karmeliet; Páärai, die
Arbiet;

<span id="an_23:36">23:36</span> Jigeal, die seun van Natan, uit Soba;
Bani, die Gadiet;

<span id="an_23:37">23:37</span> Selek, die Ammoniet; Náharai, die
Beërotiet, die wapendraer van Joab, die seun van Serúja;

<span id="an_23:38">23:38</span> Ira, die Jitriet; Gareb, die Jitriet

<span id="an_23:39">23:39</span> Uría, die Hetiet--almal saam sewe en
dertig.

<span id="an_24:1">24:1</span> En die toorn van die HERE het weer teen
Israel ontvlam, en Hy het Dawid teen hulle aangehits en gesê: Gaan tel
Israel en Juda.

<span id="an_24:2">24:2</span> Toe sê die koning vir Joab, die
leërowerste, wat by hom was: Trek tog rond onder al die stamme van
Israel, van Dan tot Berséba, en tel julle die volk, sodat ek die getal
van die volk kan weet.

<span id="an_24:3">24:3</span> En Joab het aan die koning gesê: Ja, mag
die HERE u God by die volk honderd maal meer byvoeg as wat hulle ook al
is, en die oë van my heer die koning dit sien; maar waarom het my heer
die koning behae in hierdie saak?

<span id="an_24:4">24:4</span> Maar die woord van die koning het die
oorhand gehad oor Joab en die leërowerstes, en Joab het met die
leërowerstes van die koning af uitgegaan om die volk Israel te tel.

<span id="an_24:5">24:5</span> En hulle het deur die Jordaan gegaan en
laer opgeslaan by Aroër, regs van die stad wat binne-in die dal van Gad
lê, en tot by Jaéser.

<span id="an_24:6">24:6</span> Verder het hulle in Gílead gekom en in
die land Tagtim-Hodsi en na Dan-Jaän gekom en rondom na Sidon.

<span id="an_24:7">24:7</span> En hulle het gekom by die vesting Tirus
en al die stede van die Hewiete en Kanaäniete, en hulle het uitgekom in
die suide van Juda in Berséba.

<span id="an_24:8">24:8</span> So het hulle dan deur die hele land
rondgetrek en in Jerusalem aangekom aan die einde van nege maande en
twintig dae.

<span id="an_24:9">24:9</span> En Joab het die getal van die getelde
volk aan die koning gegee; en Israel was agt honderd duisend weerbare
manne wat die swaard uittrek, en die manne van Juda vyf honderd duisend
man.

<span id="an_24:10">24:10</span> Maar Dawid se gewete het hom gekwel
nadat hy die volk getel het, en Dawid het aan die HERE gesê: Ek het
swaar gesondig deur wat ek gedoen het; HERE, vergeef dan nou tog die
skuld van u kneg, want ek het baie dwaas gehandel.

<span id="an_24:11">24:11</span> Toe Dawid die môre opstaan--die woord
van die HERE het naamlik tot die profeet Gad, die siener van Dawid,
gekom en gesê:

<span id="an_24:12">24:12</span> Gaan heen en spreek met Dawid: So sê
die HERE: Drie dinge lê Ek jou voor; kies vir jou een daaruit, dat Ek
jou dit kan aandoen--

<span id="an_24:13">24:13</span> toe het Gad by Dawid gekom en dit aan
hom bekend gemaak en aan hom gesê: Wil jy dat daar sewe jaar lank
hongersnood in jou land kom, of wil jy drie maande lank vlug voor jou
teëstanders uit dat hulle jou agtervolg, of moet daar drie dae lank pes
wees in jou land? Ondersoek nou en sien watter antwoord ek my Sender
moet bring.

<span id="an_24:14">24:14</span> Daarop sê Dawid vir Gad: Ek is baie
benoud; laat ons tog val in die hand van die HERE, want sy
barmhartighede is groot, maar laat my in die hand van mense nie val nie.

<span id="an_24:15">24:15</span> En die HERE het 'n pes onder Israel
beskik van die môre af tot op die bepaalde tyd, en van Dan tot Berséba
het daar van die volk sewentig duisend man gesterwe.

<span id="an_24:16">24:16</span> Maar toe die engel sy hand uitsteek na
Jerusalem om dit te verwoes, het dit die HERE berou oor die onheil, en
Hy het aan die engel wat die verwoesting onder die volk moes aanrig,
gesê: Genoeg, trek nou jou hand terug! Die engel van die HERE was toe by
die dorsvloer van Arauna, die Jebusiet.

<span id="an_24:17">24:17</span> Toe Dawid sien hoe die engel onder die
volk doodslaan, het hy tot die HERE gespreek en gesê: Kyk, ék het
gesondig, en ék het verkeerd gehandel, maar wat het hierdie skape
gedoen? Laat u hand tog teen my wees en teen my familie.

<span id="an_24:18">24:18</span> Daarop kom Gad dieselfde dag by Dawid
en sê vir hom: Gaan op, bou vir die HERE 'n altaar op die dorsvloer van
Arauna, die Jebusiet.

<span id="an_24:19">24:19</span> En Dawid het opgegaan volgens die woord
van Gad, soos die HERE beveel het.

<span id="an_24:20">24:20</span> Toe Arauna opkyk en die koning met sy
dienaars na hom sien oorkom, het Arauna uitgegaan en hom voor die koning
met sy aangesig na die aarde gebuig.

<span id="an_24:21">24:21</span> En Arauna het gesê: Waarom kom my heer
die koning na sy dienaar? Daarop sê Dawid: Om die dorsvloer van jou te
koop, om vir die HERE 'n altaar te bou, sodat die plaag onder die volk
kan ophou.

<span id="an_24:22">24:22</span> Maar Arauna sê vir Dawid: My heer die
koning kan neem en offer wat goed is in sy oë, kyk, daar is die beeste
as die brandoffer en die sleë en die trekgoed van die beeste as hout.

<span id="an_24:23">24:23</span> Dit gee Arauna alles, o koning, aan die
koning. Verder het Arauna aan die koning gesê: Mag die HERE u God 'n
behae in u hê.

<span id="an_24:24">24:24</span> Maar die koning het Arauna geantwoord:
Nee, maar ek wil dit verseker van jou koop vir sy prys; en ek wil nie
verniet aan die HERE my God brandoffers bring nie. En Dawid het die
dorsvloer en die beeste gekoop vir vyftig sikkels silwer.

<span id="an_24:25">24:25</span> Toe het Dawid daar vir die HERE 'n
altaar gebou en brandoffers en dankoffers gebring; en die HERE het Hom
oor die land ontferm, en die plaag is van Israel afgewend.

------------------------------------------------------------------------

[Next: 1 Kings](kg1)
