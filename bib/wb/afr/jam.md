[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Afrikaans Bible: James

<span id="an_1:1">1:1</span> Jakobus, 'n dienskneg van God en die Here
Jesus Christus, aan die twaalf stamme wat in die verstrooiing is:
Groete!

<span id="an_1:2">1:2</span> Ag dit louter vreugde, my broeders, wanneer
julle in allerhande versoekinge val,

<span id="an_1:3">1:3</span> omdat julle weet dat die beproewing van
julle geloof lydsaamheid bewerk.

<span id="an_1:4">1:4</span> Maar die lydsaamheid moet tot volle
verwerkliking kom, sodat julle volmaak en sonder gebrek kan wees en in
niks kortkom nie.

<span id="an_1:5">1:5</span> En as iemand van julle wysheid kortkom,
laat hom dit van God bid, wat aan almal eenvoudig gee sonder om te
verwyt, en dit sal aan hom gegee word.

<span id="an_1:6">1:6</span> Maar hy moet in die geloof bid, sonder om
te twyfel; want hy wat twyfel, is soos 'n golf van die see wat deur die
wind gedrywe en voortgesweep word.

<span id="an_1:7">1:7</span> Want dié mens moenie dink dat hy iets van
die Here sal ontvang nie--

<span id="an_1:8">1:8</span> so 'n dubbelhartige man, onbestendig in al
sy weë.

<span id="an_1:9">1:9</span> Maar laat die broeder wat gering is, roem
in sy hoogheid,

<span id="an_1:10">1:10</span> en die ryke in sy geringheid, want soos
'n blom van die gras sal hy verbygaan.

<span id="an_1:11">1:11</span> Want die son gaan op met sy hitte en laat
die gras verdor, en sy blom val af, en die sierlikheid van sy gedaante
vergaan; so sal die ryke ook in sy weë verwelk.

<span id="an_1:12">1:12</span> Salig is die man wat versoeking verdra,
want as hy die toets deurstaan het, sal hy die kroon van die lewe
ontvang wat die Here beloof het aan die wat Hom liefhet.

<span id="an_1:13">1:13</span> Laat niemand, as hy in versoeking kom,
sê: Ek word deur God versoek nie. Want God kan deur die kwaad nie
versoek word nie, en self versoek Hy niemand nie.

<span id="an_1:14">1:14</span> Maar elkeen word versoek as hy deur sy
eie begeerlikheid weggesleep en verlok word.

<span id="an_1:15">1:15</span> Daarna, as die begeerlikheid ontvang het,
baar dit sonde; en as die sonde tot volle ontwikkeling gekom het, bring
dit die dood voort.

<span id="an_1:16">1:16</span> Moenie dwaal nie, my geliefde broeders.

<span id="an_1:17">1:17</span> Elke goeie gif en elke volmaakte gawe
daal van bo af neer, van die Vader van die ligte, by wie daar geen
verandering of skaduwee van omkering is nie.

<span id="an_1:18">1:18</span> Volgens sy wil het Hy ons voortgebring
deur die woord van die waarheid, sodat ons as eerstelinge van sy
skepsele kan wees.

<span id="an_1:19">1:19</span> So dan, my geliefde broeders, elke mens
moet gou wees om te hoor, stadig om te praat, stadig om toornig te word.

<span id="an_1:20">1:20</span> Want die toorn van 'n man bewerk nie die
geregtigheid voor God nie.

<span id="an_1:21">1:21</span> Daarom, doen afstand van alle vuiligheid
en oorvloed van boosheid, en ontvang met sagmoedigheid die ingeplante
woord, wat in staat is om julle siele te red.

<span id="an_1:22">1:22</span> En word daders van die woord en nie net
hoorders wat julleself bedrieg nie.

<span id="an_1:23">1:23</span> Want as iemand 'n hoorder van die woord
is en nie 'n dader nie, dié is soos 'n man wat sy natuurlike gesig in 'n
spieël sien;

<span id="an_1:24">1:24</span> want hy sien homself en gaan weg en
vergeet dadelik hoe hy gelyk het.

<span id="an_1:25">1:25</span> Maar hy wat diep insien in die volmaakte
wet van die vryheid en daarby bly, hy sal, omdat hy nie 'n vergeetagtige
hoorder is nie, maar 'n dader van die werk, gelukkig wees in wat hy
doen.

<span id="an_1:26">1:26</span> As iemand onder julle meen dat hy
godsdienstig is en sy tong nie in toom hou nie, maar sy hart mislei, die
godsdiens van hierdie man is tevergeefs.

<span id="an_1:27">1:27</span> Reine en onbesmette godsdiens voor God en
die Vader is dít: om wese en weduwees in hulle verdrukking te besoek en
jouself vlekkeloos te bewaar van die wêreld.

<span id="an_2:1">2:1</span> My broeders, laat julle geloof in onse Here
Jesus Christus, die Here van die heerlikheid, nie wees met aanneming van
die persoon nie.

<span id="an_2:2">2:2</span> Want as daar in julle vergadering 'n man
inkom met goue ringe aan die vingers, met 'n pragtige kleed aan, en daar
kom ook 'n arm man in met vuil klere aan;

<span id="an_2:3">2:3</span> en as julle opsien na hom wat die pragtige
kleed dra, en vir hom sê: Gaan u op hierdie goeie plek sit, en vir die
arme sê julle: Gaan jy daar staan of hier onder my voetbank sit--

<span id="an_2:4">2:4</span> het julle dan nie by julleself onderskeid
gemaak en regters met verkeerde oorlegginge geword nie?

<span id="an_2:5">2:5</span> Luister, my geliefde broeders--het God nie
die armes van hierdie wêreld uitverkies as rykes in die geloof en
erfgename van die koninkryk wat Hy beloof het aan die wat Hom liefhet
nie?

<span id="an_2:6">2:6</span> Maar julle het die arm man oneer aangedoen.
Is dit nie juis die rykes wat julle oorweldig en julle voor die regbanke
sleep nie?

<span id="an_2:7">2:7</span> Is dit nie hulle wat die edele Naam
belaster wat oor julle aangeroep is nie?

<span id="an_2:8">2:8</span> As julle ewenwel die koninklike wet
volbring volgens die Skrif: Jy moet jou naaste liefhê soos jouself--dan
doen julle goed.

<span id="an_2:9">2:9</span> Maar as julle partydig is, doen julle sonde
en word deur die wet as oortreders bestraf.

<span id="an_2:10">2:10</span> Want wie die hele wet onderhou, maar in
een opsig struikel, het aan almal skuldig geword.

<span id="an_2:11">2:11</span> Want Hy wat gesê het: Jy mag nie egbreek
nie, het ook gesê: Jy mag nie doodslaan nie. As jy nou nie egbreek nie,
maar doodslaan, het jy 'n oortreder van die wet geword.

<span id="an_2:12">2:12</span> Julle moet so spreek en so doen soos
diegene wat deur die wet van vryheid geoordeel sal word.

<span id="an_2:13">2:13</span> Want die oordeel sal onbarmhartig wees
oor die wat geen barmhartigheid bewys het nie; en die barmhartigheid
roem teen die oordeel.

<span id="an_2:14">2:14</span> Wat baat dit, my broeders, as iemand sê
dat hy die geloof het, maar hy het nie die werke nie? Dié geloof kan hom
tog nie red nie?

<span id="an_2:15">2:15</span> As daar nou 'n broeder of suster naak is
en aan die daaglikse voedsel gebrek het,

<span id="an_2:16">2:16</span> en een uit julle sou vir hulle sê: Gaan
heen in vrede, word warm, word versadig, maar julle gee hulle nie wat
vir die liggaam nodig is nie--wat baat dit?

<span id="an_2:17">2:17</span> Net so is ook die geloof, as dit geen
werke het nie, in sigself dood.

<span id="an_2:18">2:18</span> Maar iemand sal sê: Jy het die geloof en
ek die werke. Toon my jou geloof uit jou werke, en ek sal jou uit my
werke my geloof toon.

<span id="an_2:19">2:19</span> Jy glo dat God één is. Jy doen goed; die
duiwels glo dit ook, en hulle sidder.

<span id="an_2:20">2:20</span> Maar wil jy weet, o nietige mens, dat die
geloof sonder die werke dood is?

<span id="an_2:21">2:21</span> Is Abraham, ons vader, nie uit die werke
geregverdig toe hy Isak, sy seun, op die altaar geoffer het nie?

<span id="an_2:22">2:22</span> Sien jy dat die geloof saamgewerk het met
sy werke en dat die geloof volkome geword het uit die werke?

<span id="an_2:23">2:23</span> En die Skrif is vervul wat sê: En Abraham
het God geglo, en dit is hom tot geregtigheid gereken, en hy is 'n
vriend van God genoem.

<span id="an_2:24">2:24</span> Sien julle dan nou dat die mens
geregverdig word uit die werke en nie alleen uit die geloof nie?

<span id="an_2:25">2:25</span> En is Ragab, die hoer, nie ook net so
geregverdig uit die werke toe sy die boodskappers ontvang en met 'n
ander pad weggestuur het nie?

<span id="an_2:26">2:26</span> Want soos die liggaam sonder gees dood
is, so is ook die geloof sonder die werke dood.

<span id="an_3:1">3:1</span> Moenie baie leermeesters wees nie, my
broeders, omdat julle weet dat ons 'n groter oordeel sal ondergaan.

<span id="an_3:2">3:2</span> Want ons almal struikel dikwels. As iemand
in woorde nie struikel nie, is hy 'n volmaakte man, in staat om ook die
hele liggaam in toom te hou.

<span id="an_3:3">3:3</span> Kyk, ons sit stange in die perde se bekke,
sodat hulle ons gehoorsaam kan wees, en ons stuur hulle hele liggaam
daarmee.

<span id="an_3:4">3:4</span> Kyk, ook die skepe, alhoewel hulle so groot
is en deur hewige winde voortgedryf word, word gestuur deur 'n baie
klein roer net waarheen die stuurman wil.

<span id="an_3:5">3:5</span> Net so is die tong ook 'n klein lid en
beroem hom op groot dinge--kyk hoe 'n groot hoop hout steek 'n klein
vuurtjie aan die brand.

<span id="an_3:6">3:6</span> Die tong is ook 'n vuur, die wêreld van
ongeregtigheid. Net so 'n plek neem die tong onder ons lede in; dit
besmet die hele liggaam en steek die hele lewensloop aan die brand en
word uit die hel aangesteek.

<span id="an_3:7">3:7</span> Want elke soort natuur van wilde diere en
voëls en kruipende sowel as seediere word getem en is getem deur die
menslike natuur.

<span id="an_3:8">3:8</span> Maar die tong kan geen mens tem nie; dit is
'n onbedwingbare kwaad, vol dodelike gif.

<span id="an_3:9">3:9</span> Daarmee loof ons God en die Vader, en
daarmee vervloek ons die mense wat na die gelykenis van God gemaak is.

<span id="an_3:10">3:10</span> Uit dieselfde mond kom seën en
vervloeking. Dit, my broeders, behoort nie so te wees nie.

<span id="an_3:11">3:11</span> 'n Fontein laat tog nie uit dieselfde oog
vars en bitter water opborrel nie?

<span id="an_3:12">3:12</span> 'n Vyeboom, my broeders, kan tog nie
olywe voortbring, of 'n wingerdstok vye nie? So kan geen fontein brak en
vars water voortbring nie.

<span id="an_3:13">3:13</span> Wie is wys en verstandig onder julle?
Laat hom uit sy goeie lewenswandel sy werke in sagmoedige wysheid toon.

<span id="an_3:14">3:14</span> Maar as julle bittere afguns en selfsug
in julle hart het, moenie roem en lieg teen die waarheid nie.

<span id="an_3:15">3:15</span> Dít is nie die wysheid wat van bo kom
nie, maar is aards, natuurlik, duiwels;

<span id="an_3:16">3:16</span> want waar afguns en selfsug is, daar is
wanorde en allerhande gemene dade.

<span id="an_3:17">3:17</span> Maar die wysheid van bo is ten eerste
rein, dan vredeliewend, vriendelik, geseglik, vol barmhartigheid en
goeie vrugte, onpartydig en ongeveins.

<span id="an_3:18">3:18</span> En die vrug van die geregtigheid word
gesaai in vrede vir die wat vrede maak.

<span id="an_4:1">4:1</span> Waarvandaan kom oorloë en vegterye onder
julle? Kom hulle nie hiervandaan, van julle welluste wat in julle lede
stryd voer nie?

<span id="an_4:2">4:2</span> Julle begeer en julle het nie, julle pleeg
moord en is naywerig en julle kan niks verkry nie. Julle veg en maak
oorlog, en julle het nie, omdat julle nie bid nie.

<span id="an_4:3">4:3</span> Julle bid en julle ontvang nie, omdat julle
verkeerd bid, om dit in julle welluste deur te bring.

<span id="an_4:4">4:4</span> Egbrekers en egbreeksters, weet julle nie
dat die vriendskap van die wêreld vyandskap teen God is nie? Wie dan 'n
vriend van die wêreld wil wees, word 'n vyand van God.

<span id="an_4:5">4:5</span> Of meen julle dat die Skrif tevergeefs sê:
Met jaloersheid begeer die Gees wat in ons woon?

<span id="an_4:6">4:6</span> Maar Hy gee groter genade; daarom sê Hy:
God weerstaan die hoogmoediges, maar aan die nederiges gee Hy genade.

<span id="an_4:7">4:7</span> Onderwerp julle dan aan God; weerstaan die
duiwel, en hy sal van julle wegvlug.

<span id="an_4:8">4:8</span> Nader tot God, en Hy sal tot julle nader.
Reinig die hande, julle sondaars, en suiwer die harte, julle
dubbelhartiges!

<span id="an_4:9">4:9</span> Weeklaag, treur en ween. Laat julle gelag
in treurigheid verander word en julle blydskap in bedruktheid.

<span id="an_4:10">4:10</span> Verneder julle voor die Here, en Hy sal
julle verhoog.

<span id="an_4:11">4:11</span> Broeders, moenie van mekaar kwaad spreek
nie. Dié wat kwaad spreek van sy broeder en sy broeder oordeel, spreek
kwaad van die wet en oordeel die wet; en as jy die wet oordeel, is jy
nie 'n dader van die wet nie, maar 'n regter.

<span id="an_4:12">4:12</span> Een is die Wetgewer, Hy wat mag het om te
red en te verderf. Maar jy, wie is jy wat 'n ander oordeel?

<span id="an_4:13">4:13</span> Kom nou, julle wat sê: Vandag of môre sal
ons na dié en dié stad gaan en daar een jaar deurbring en handel drywe
en wins maak--

<span id="an_4:14">4:14</span> julle wat nie eens weet wat môre sal
gebeur nie. Want hoedanig is julle lewe? Dit is tog maar 'n damp wat vir
'n kort tydjie verskyn en daarna verdwyn.

<span id="an_4:15">4:15</span> In plaas dat julle sê: As die Here wil en
ons lewe, dan sal ons dit of dat doen.

<span id="an_4:16">4:16</span> Maar nou roem julle in jul grootpratery.
Al sulke roem is verkeerd.

<span id="an_4:17">4:17</span> Wie dan weet om goed te doen en dit nie
doen nie, vir hom is dit sonde.

<span id="an_5:1">5:1</span> Kom nou, julle rykes, ween en huil oor die
ellendes wat oor julle kom.

<span id="an_5:2">5:2</span> Julle rykdom is bedorwe, en julle klere is
deur die motte verniel.

<span id="an_5:3">5:3</span> Julle goud en silwer is verroes, en hulle
roes sal tot 'n getuienis teen julle wees en sal soos 'n vuur julle
vlees verteer. Julle het skatte vergader in die laaste dae.

<span id="an_5:4">5:4</span> Kyk, die loon van die arbeiders wat julle
lande afgeoes het, wat deur julle agtergehou is, roep uit; en die geroep
van die maaiers het gekom tot in die ore van die Here van die leërskare.

<span id="an_5:5">5:5</span> Julle het op die aarde 'n weelderige en
losbandige lewe gelei; julle het jul harte vet gevoer soos op 'n
slagdag.

<span id="an_5:6">5:6</span> Veroordeel, vermoor het julle die
regverdige; hy versit hom nie teen julle nie.

<span id="an_5:7">5:7</span> Wees dan geduldig, broeders, tot op die
wederkoms van die Here. Kyk, die landbouer wag op die kostelike vrug van
die aarde en het geduld daarmee totdat dit die vroeë en die laat reën
ontvang het.

<span id="an_5:8">5:8</span> Julle moet ook geduldig wees; versterk
julle harte, want die wederkoms van die Here is naby.

<span id="an_5:9">5:9</span> Moenie teen mekaar sug nie, broeders, sodat
julle nie veroordeel word nie. Kyk, die Regter staan voor die deur.

<span id="an_5:10">5:10</span> Neem as voorbeeld van lyding, my
broeders, en van geduld die profete wat in die Naam van die Here
gespreek het.

<span id="an_5:11">5:11</span> Kyk, ons reken hulle geluksalig wat
verdra. Julle het gehoor van die lydsaamheid van Job, en julle het die
einddoel van die Here met hom gesien, dat die Here vol medelye en
ontferming is.

<span id="an_5:12">5:12</span> Maar bo alles, my broeders, moenie sweer
nie: nie by die hemel nie, ook nie by die aarde nie en ook geen ander
eed nie; maar laat julle ja ja wees en julle nee nee, sodat julle nie
onder 'n oordeel val nie.

<span id="an_5:13">5:13</span> Is daar iemand onder julle wat ly? Laat
hom bid. Is iemand opgeruimd? Laat hom psalmsing.

<span id="an_5:14">5:14</span> Is daar iemand siek onder julle? Laat hom
die ouderlinge van die gemeente inroep, en laat hulle oor hom bid nadat
hulle hom in die Naam van die Here met olie gesalf het.

<span id="an_5:15">5:15</span> En die gebed van die geloof sal die
kranke red, en die Here sal hom oprig. Selfs as hy sonde gedoen het, sal
dit hom vergewe word.

<span id="an_5:16">5:16</span> Bely mekaar julle misdade en bid vir
mekaar, sodat julle gesond kan word. Die vurige gebed van 'n regverdige
het groot krag.

<span id="an_5:17">5:17</span> Elía was 'n mens net soos ons, en hy het
ernstig gebid dat dit nie moes reën nie, en dit het op die aarde drie
jaar en ses maande lank nie gereën nie;

<span id="an_5:18">5:18</span> en hy het weer gebid, en die hemel het
reën gegee en die aarde het sy vrug laat uitspruit.

<span id="an_5:19">5:19</span> Broeders, as een onder julle van die
waarheid afgedwaal het en iemand hom bekeer,

<span id="an_5:20">5:20</span> laat hy weet dat die een wat 'n sondaar
van sy dwaalweg bekeer, 'n siel uit die dood sal red en 'n menigte
sondes sal bedek.

------------------------------------------------------------------------

[Next: 1 Peter](pe1)
