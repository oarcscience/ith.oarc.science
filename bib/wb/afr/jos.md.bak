[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](deu)  [Next](jdg.md) 

------------------------------------------------------------------------

### Afrikaans Bible: Joshua

<span id="an_1:1">1:1</span> En ná die dood van Moses, die kneg van die
HERE, het die HERE met Josua, die seun van Nun, die dienaar van Moses,
gespreek en gesê:

<span id="an_1:2">1:2</span> My kneg Moses is dood; maak jou dan nou
klaar, trek deur hierdie Jordaan, jy en hierdie hele volk, na die land
wat Ek aan hulle, die kinders van Israel, sal gee.

<span id="an_1:3">1:3</span> Elke plek waar julle voetsool op sal trap,
dit gee Ek aan julle, soos Ek met Moses gespreek het.

<span id="an_1:4">1:4</span> Van die woestyn en hierdie Líbanon af tot
by die groot rivier, die Eufraatrivier, die hele land van die Hetiete,
en tot by die Groot See in die weste sal julle grondgebied wees.

<span id="an_1:5">1:5</span> Niemand sal voor jou standhou al die dae
van jou lewe nie; soos Ek met Moses gewees het, sal Ek met jou wees; Ek
sal jou nie begewe en jou nie verlaat nie.

<span id="an_1:6">1:6</span> Wees sterk en vol moed; want jy sal hierdie
volk die land laat erwe wat Ek hulle vaders met 'n eed beloof het om aan
hulle te gee.

<span id="an_1:7">1:7</span> Wees net baie sterk en vol moed, om
nougeset te handel volgens die hele wet wat Moses, my kneg, jou beveel
het; wyk daarvan nie regs of links af nie, sodat jy met goeie gevolg kan
handel, oral waar jy mag gaan.

<span id="an_1:8">1:8</span> Hierdie wetboek mag nie uit jou mond wyk
nie; maar bepeins dit dag en nag, sodat jy nougeset kan handel volgens
alles wat daarin geskrywe staan; want dan sal jy in jou weë voorspoedig
wees, en dan sal jy met goeie gevolg handel.

<span id="an_1:9">1:9</span> Het Ek jou nie beveel nie: Wees sterk en
vol moed, wees nie bevrees of verskrik nie; want die HERE jou God is met
jou, oral waar jy heengaan.

<span id="an_1:10">1:10</span> Toe het Josua aan die opsigters van die
volk bevel gegee en gesê:

<span id="an_1:11">1:11</span> Gaan die laer deur en gee die volk bevel
en sê: Maak vir julle padkos klaar; want oor drie dae sal julle deur
hierdie Jordaan trek om die land in besit te gaan neem wat die HERE
julle God aan julle gee, om dit in besit te neem.

<span id="an_1:12">1:12</span> En aan die Rubeniete en Gadiete en die
halwe stam van Manasse het Josua dit gesê:

<span id="an_1:13">1:13</span> Dink aan die saak wat Moses, die kneg van
die HERE, julle beveel het toe hy gesê het: Die HERE julle God verskaf
'n rusplek aan julle en sal hierdie land aan julle gee.

<span id="an_1:14">1:14</span> Julle vroue, julle kinders en julle vee
kan bly in die land wat Moses julle oos van die Jordaan gegee het; maar
julle self, al die dapper helde, moet gewapend voor julle broers
deurtrek en hulle help,

<span id="an_1:15">1:15</span> totdat die HERE aan julle broers, soos
aan julle, rus gee, en hulle ook die land in besit neem wat die HERE
julle God aan hulle sal gee; dan kan julle teruggaan na die land van
julle besitting wat Moses, die kneg van die HERE, julle gegee het oos
van die Jordaan, teen sonop, en dit in besit neem.

<span id="an_1:16">1:16</span> Toe het hulle Josua geantwoord en gesê:
Alles wat u ons beveel het, sal ons doen, en oral waarheen u ons stuur,
sal ons gaan.

<span id="an_1:17">1:17</span> Net soos ons na Moses geluister het, so
sal ons na u luister; mag die HERE u God net met u wees soos Hy met
Moses gewees het.

<span id="an_1:18">1:18</span> Elke man wat teen u bevel wederstrewig is
en na u woorde nie luister met betrekking tot alles wat u ons sal beveel
nie, moet gedood word; wees net sterk en vol moed.

<span id="an_2:1">2:1</span> Daarop het Josua, die seun van Nun, uit
Sittim in die geheim twee manne as verkenners uitgestuur en gesê: Gaan
bekyk die land en Jérigo. Hulle het toe gegaan en in die huis van 'n
hoer, met die naam van Ragab, ingekom; en hulle het daar gaan slaap.

<span id="an_2:2">2:2</span> En toe daar aan die koning van Jérigo gesê
is: Kyk, manne uit die kinders van Israel het vannag hierheen gekom om
die land te verken,

<span id="an_2:3">2:3</span> stuur die koning van Jérigo na Ragab om te
sê: Lewer die manne uit wat na jou gekom het, wat in jou huis ingegaan
het; want hulle het gekom om die hele land te verken.

<span id="an_2:4">2:4</span> Maar die vrou het die twee manne geneem en
hulle weggesteek; en sy het gesê: Seker, die manne het na my gekom; maar
ek het nie geweet waar hulle vandaan was nie.

<span id="an_2:5">2:5</span> En toe die poort met donker gesluit moes
word, het die manne uitgegaan; ek weet nie waar die manne heengegaan het
nie; jaag hulle gou agterna, want julle sal hulle inhaal.

<span id="an_2:6">2:6</span> Maar sy het hulle op die dak laat klim en
hulle weggesteek onder die vlasstoppels wat op haar dak oopgegooi was.

<span id="an_2:7">2:7</span> Die manne het hulle toe agternagejaag in
die rigting van die Jordaan, na die driwwe; en die poort het hulle
gesluit nadat hulle vervolgers uitgegaan het.

<span id="an_2:8">2:8</span> En voordat hulle gaan slaap het, het sy op
die dak geklim na hulle toe

<span id="an_2:9">2:9</span> en aan die manne gesê: Ek weet dat die HERE
die land aan julle gegee het en dat die skrik vir julle op ons geval het
en dat al die inwoners van die land vir julle bewe;

<span id="an_2:10">2:10</span> want ons het gehoor dat die HERE die
water van die Skelfsee voor julle by jul uittog uit Egipte laat opdroog
het en wat julle die twee konings van die Amoriete, Sihon en Og, oorkant
die Jordaan aangedoen het, dat julle hulle met die banvloek getref het.

<span id="an_2:11">2:11</span> Toe ons dit hoor, het ons hart gesmelt,
sodat daar by niemand enige moed meer oorgebly het teenoor julle nie;
want die HERE julle God, Hy is God in die hemel daarbo en op die aarde
hieronder.

<span id="an_2:12">2:12</span> Sweer dan nou tog vir my by die HERE dat,
terwyl ek aan julle 'n guns bewys het, julle ook aan my familie 'n guns
sal bewys; en gee my 'n betroubare teken

<span id="an_2:13">2:13</span> dat julle die lewe van my vader en my
moeder en my broers en my susters en almal wat aan hulle behoort, sal
spaar en ons siele sal red van die dood.

<span id="an_2:14">2:14</span> Toe sê die manne vir haar: Mag ons siel
in julle plek sterwe! As julle nie hierdie saak van ons bekend maak nie,
dan sal ons, as die HERE ons die land gee, aan jou guns en trou bewys.

<span id="an_2:15">2:15</span> Daarop het sy hulle met 'n lyn deur die
venster laat afsak; want haar huis was in die stadsmuur ingebou, sodat
sy aan die muur gewoon het;

<span id="an_2:16">2:16</span> en sy het vir hulle gesê: Loop die
gebergte in, dat die vervolgers julle nie aantref nie, en steek julle
daar drie dae lank weg totdat die vervolgers teruggekom het; daarna kan
julle dan verder gaan.

<span id="an_2:17">2:17</span> Toe sê die manne vir haar: Ons sal
ontslae wees van hierdie eed aan jou wat jy ons laat sweer het--

<span id="an_2:18">2:18</span> kyk, as ons die land inkom, moet jy
hierdie gedraaide rooi lyn waarmee jy ons laat afsak het, aan die
venster vasbind, en jy moet jou vader en jou moeder en jou broers en jou
hele familie by jou in die huis versamel.

<span id="an_2:19">2:19</span> Elkeen wat dan uit die deure van jou huis
buitentoe gaan, dié se bloed sal op sy hoof wees, en ons onskuldig; maar
elkeen wat by jou in die huis sal wees, dié se bloed sal op ons hoof
wees, ingeval 'n hand teen hom is.

<span id="an_2:20">2:20</span> Maar as jy hierdie saak van ons bekend
maak, sal ons ontslae wees van die eed aan jou wat jy ons laat sweer
het.

<span id="an_2:21">2:21</span> Daarop sê sy: Soos julle sê, is dit goed;
en sy het hulle laat gaan, en hulle het weggegaan; en sy het die rooi
lyn aan die venster vasgebind.

<span id="an_2:22">2:22</span> Hulle het toe weggegaan en in die
gebergte gekom en daar drie dae lank gebly totdat die vervolgers
teruggekeer het; want die vervolgers het op die hele pad gesoek maar
niks gekry nie.

<span id="an_2:23">2:23</span> Die twee manne het toe weer van die
gebergte afgeklim en deurgegaan en by Josua, die seun van Nun, gekom en
hom alles vertel wat hulle ondervind het.

<span id="an_2:24">2:24</span> Verder het hulle vir Josua gesê: Sekerlik
gee die HERE die hele land in ons hand, ja, al die inwoners van die land
bewe selfs vir ons.

<span id="an_3:1">3:1</span> Daarop het Josua die môre vroeg
klaargemaak, en hy met al die kinders van Israel het van Sittim af
weggetrek en by die Jordaan aangekom en daar die nag oorgebly voordat
hulle deurgetrek het.

<span id="an_3:2">3:2</span> En aan die einde van drie dae het die
opsigters die laer deurgegaan

<span id="an_3:3">3:3</span> en aan die volk bevel gegee en gesê: Net
soos julle die verbondsark van die HERE julle God sien en die Levitiese
priesters wat hom dra, moet julle van jul staanplek af opbreek en agter
hom aan trek.

<span id="an_3:4">3:4</span> Maar laat daar 'n afstand van omtrent twee
duisend el tussen julle en hom wees; kom nie naby hom nie; sodat julle
die pad kan weet waar julle langs moet trek; want gister en eergister
het julle nie met dié pad getrek nie.

<span id="an_3:5">3:5</span> Verder het Josua aan die volk gesê: Heilig
julle; want môre sal die HERE wonders onder julle doen.

<span id="an_3:6">3:6</span> En Josua het met die priesters gespreek en
gesê: Neem die verbondsark op en trek weg voor die volk uit; toe het
hulle die verbondsark opgeneem en voor die volk uit getrek.

<span id="an_3:7">3:7</span> Daarop sê die HERE vir Josua: Vandag sal Ek
begin om jou groot te maak voor die oë van die hele Israel, sodat hulle
kan weet dat Ek met jou sal wees soos Ek met Moses gewees het.

<span id="an_3:8">3:8</span> Gee jy dan bevel aan die priesters wat die
verbondsark dra, en sê: Net soos julle aan die kant van die water van
die Jordaan kom, moet julle in die Jordaan bly staan.

<span id="an_3:9">3:9</span> Toe sê Josua aan die kinders van Israel:
Kom nader hierheen en luister na die woorde van die HERE julle God.

<span id="an_3:10">3:10</span> Verder het Josua gesê: Hieraan sal julle
erken dat daar 'n lewende God tussen julle is, en dat Hy sekerlik die
Kanaäniete en Hetiete en Hewiete en Feresiete en Girgasiete en Amoriete
en Jebusiete voor julle uit sal verdrywe:

<span id="an_3:11">3:11</span> Kyk, die verbondsark van die HERE van die
hele aarde trek voor julle uit die Jordaan in.

<span id="an_3:12">3:12</span> Neem dan nou vir julle twaalf manne uit
die stamme van Israel, een man uit elke stam;

<span id="an_3:13">3:13</span> en net soos die voetsole van die
priesters wat die ark van die HERE, die Here van die hele aarde, dra, in
die water van die Jordaan rus, sal die water van die Jordaan afgekeer
word--die water wat van die bokant afkom, en dit sal soos een wal bly
staan.

<span id="an_3:14">3:14</span> En toe die volk wegtrek uit hulle tente
om deur die Jordaan te gaan, met die priesters wat die verbondsark dra,
op die voorpunt van die volk,

<span id="an_3:15">3:15</span> en net toe die draers van die ark by die
Jordaan kom en die priesters wat die ark dra, hulle voete aan die kant
van die water insteek, terwyl die Jordaan vol was op al sy walle al die
dae van die oes,

<span id="an_3:16">3:16</span> bly die water staan wat van die bokant
afkom: dit het opgerys soos een wal, baie ver weg by die stad Adam wat
langs Sartan lê; en die wat afstroom na die See van die Vlakte, die
Soutsee, het heeltemal verdwyn; toe het die volk deurgetrek, teenoor
Jérigo.

<span id="an_3:17">3:17</span> Maar die priesters wat die verbondsark
van die HERE gedra het, het onbeweeglik bly staan op droë grond binne-in
die Jordaan, terwyl die hele Israel op droë grond deurtrek, totdat die
hele volk die deurtog deur die Jordaan voleindig het.

<span id="an_4:1">4:1</span> En toe die hele volk die deurtog deur die
Jordaan voleindig het, het die HERE met Josua gespreek en gesê:

<span id="an_4:2">4:2</span> Neem vir julle uit die volk twaalf manne,
uit elke stam een man,

<span id="an_4:3">4:3</span> en gee hulle bevel en sê: Neem vir julle
vandaar, uit die middel van die Jordaan, van die plek waar die voete van
die priesters vas bly staan het, twaalf klippe en bring dit saam met
julle deur en sit dit neer op die slaapplek waar julle vannag gaan
oorbly.

<span id="an_4:4">4:4</span> Toe het Josua die twaalf man geroep wat hy
uit die kinders van Israel, uit elke stam een man, aangestel het,

<span id="an_4:5">4:5</span> en Josua het vir hulle gesê: Trek uit voor
die ark van die HERE julle God tot binne-in die Jordaan, en tel vir
julle 'n klip op, elke man een op sy skouer, volgens die getal van die
stamme van die kinders van Israel,

<span id="an_4:6">4:6</span> sodat dit 'n teken onder julle kan wees. As
julle kinders later vra en sê: Wat beteken hierdie klippe vir julle?

<span id="an_4:7">4:7</span> moet julle vir hulle sê: Omdat die water
van die Jordaan afgekeer is voor die verbondsark van die HERE by sy
deurtog deur die Jordaan--die water van die Jordaan is afgekeer; daarom
is hierdie klippe as 'n aandenking vir die kinders van Israel vir altyd.

<span id="an_4:8">4:8</span> Die kinders van Israel het toe so gedoen
soos Josua beveel het: hulle het twaalf klippe uit die middel van die
Jordaan op-- getel soos die HERE met Josua gespreek het, volgens die
getal van die stamme van die kinders van Israel; en hulle het dit saam
met hulle deurgebring na die slaapplek toe en dit daar neergesit.

<span id="an_4:9">4:9</span> Josua het ook twaalf klippe opgerig in die
middel van die Jordaan, op die plek waar die voete van die priesters,
die draers van die verbondsark, gestaan het; en dit is daar tot vandag
toe.

<span id="an_4:10">4:10</span> En die priesters wat die ark gedra het,
het bly staan in die middel van die Jordaan totdat alles volbring was
wat die HERE Josua beveel het om aan die volk te sê, volgens alles wat
Moses Josua beveel het; en die volk het gou deurgetrek.

<span id="an_4:11">4:11</span> En toe die hele volk die deurtog
voleindig het, het die ark van die HERE met die priesters voor die oë
van die volk deurgegaan.

<span id="an_4:12">4:12</span> En die kinders van Ruben en die kinders
van Gad en die halwe stam van Manasse het gewapend voor die kinders van
Israel deurgetrek soos Moses aan hulle gesê het.

<span id="an_4:13">4:13</span> Omtrent veertig duisend wat vir oorlog
gewapen was, het voor die aangesig van die HERE deurgetrek om te veg, na
die vlaktes van Jérigo toe.

<span id="an_4:14">4:14</span> Dié dag het die HERE Josua groot gemaak
voor die oë van die hele Israel, sodat hulle hom gevrees het soos hulle
Moses gevrees het al die dae van sy lewe.

<span id="an_4:15">4:15</span> En die HERE het met Josua gespreek en
gesê:

<span id="an_4:16">4:16</span> Gee bevel aan die priesters wat die ark
van die Getuienis dra, dat hulle uit die Jordaan uit opklim.

<span id="an_4:17">4:17</span> Josua het daarop die priesters bevel
gegee en gesê: Klim op uit die Jordaan.

<span id="an_4:18">4:18</span> En toe die priesters wat die verbondsark
van die HERE gedra het, opklim uit die middel van die Jordaan, het die
priesters skaars hulle voetsole gelig en die droë grond bereik, of die
water van die Jordaan het na sy plek teruggekeer en soos gister en
eergister op al sy walle geloop.

<span id="an_4:19">4:19</span> En die volk het op die tiende van die
eerste maand uit die Jordaan uit opgetrek en laer opgeslaan by Gilgal,
aan die oostelike grens van Jérigo.

<span id="an_4:20">4:20</span> En daardie twaalf klippe wat hulle uit
die Jordaan geneem het, het Josua by Gilgal opgerig.

<span id="an_4:21">4:21</span> En hy het met die kinders van Israel
gespreek en gesê: Wanneer julle kinders later hulle vaders vra en sê:
Wat beteken hierdie klippe?

<span id="an_4:22">4:22</span> dan moet julle dit aan julle kinders
bekend maak en sê: Op droë grond het Israel deur hierdie Jordaan getrek,

<span id="an_4:23">4:23</span> deurdat die HERE julle God die water van
die Jordaan voor julle uit laat opdroog het, totdat julle deurgetrek
het, soos die HERE julle God gedoen het met die Skelfsee wat Hy voor ons
uit laat opdroog het, totdat ons deurgetrek het;

<span id="an_4:24">4:24</span> dat al die volke van die aarde kan weet
dat die hand van die HERE sterk is, sodat julle die HERE julle God altyd
mag vrees.

<span id="an_5:1">5:1</span> En toe al die konings van die Amoriete wat
anderkant die Jordaan na die weste was, en al die konings van die
Kanaäniete wat by die see woon, hoor dat die HERE die water van die
Jordaan voor die kinders van Israel uit laat opdroog het, totdat hulle
deurgetrek het, het hulle hart versmelt en was daar in hulle geen moed
meer vanweë die kinders van Israel nie.

<span id="an_5:2">5:2</span> In dié tyd het die HERE vir Josua gesê:
Maak vir jou klipmesse en besny weer die kinders van Israel vir die
tweede keer.

<span id="an_5:3">5:3</span> Toe het Josua vir hom klipmesse gemaak en
die kinders van Israel besny by die heuwel van die voorhuide.

<span id="an_5:4">5:4</span> En dit is die rede dat Josua hulle besny
het: Die hele volk wat uit Egipte uitgetrek het, die manspersone, al die
krygsmanne, het op pad in die woestyn gesterwe, op hulle trek uit
Egipte.

<span id="an_5:5">5:5</span> Want die hele volk wat uitgetrek het, was
besnede; maar die hele volk wat op pad in die woestyn gebore is, op
hulle trek uit Egipte, het hulle nie besny nie.

<span id="an_5:6">5:6</span> Want veertig jaar lank het die kinders van
Israel in die woestyn getrek, totdat die hele volk omgekom het, die
krygsmanne wat uit Egipte weggetrek het, wat nie aan die stem van die
HERE gehoorsaam was nie; vir wie die HERE gesweer het dat Hy hulle die
land nie sou laat sien wat die HERE hulle vaders met 'n eed beloof het
om aan ons te gee nie--'n land wat oorloop van melk en heuning.

<span id="an_5:7">5:7</span> Maar in hulle plek het Hy hul seuns gestel;
dié het Josua besny; want hulle was onbesnede, omdat hulle op pad nie
besny is nie.

<span id="an_5:8">5:8</span> En toe die hele volk klaar besny is, het
hulle op hul plek in die laer gebly totdat hulle gesond was.

<span id="an_5:9">5:9</span> Toe het die HERE vir Josua gesê: Vandag het
Ek die smaad van Egipte van julle afgewentel. Daarom het hulle dié plek
Gilgal genoem tot vandag toe.

<span id="an_5:10">5:10</span> Terwyl die kinders van Israel by Gilgal
gelaer was, het hulle die pasga gehou op die veertiende dag van die
maand in die aand, in die vlaktes van Jérigo.

<span id="an_5:11">5:11</span> En hulle het die dag ná die pasga van die
opbrings van die land geëet: ongesuurde brode en gebraaide koring,
daardie selfde dag.

<span id="an_5:12">5:12</span> En die dag nadat hulle van die opbrings
van die land geëet het, het die manna opgehou, sodat die kinders van
Israel verder geen manna gehad het nie; maar hulle het geëet van die
opbrings van die land Kanaän in daardie jaar.

<span id="an_5:13">5:13</span> En terwyl Josua by Jérigo was, slaan hy
sy oë op en kyk, en daar staan 'n man teenoor hom met 'n ontblote swaard
in sy hand; en Josua het na hom gegaan en hom gevra: Behoort U by ons of
by ons vyande?

<span id="an_5:14">5:14</span> En Hy sê: Nee, maar Ek is die leërowerste
van die HERE; Ek het nou gekom. Toe val Josua met sy aangesig op die
grond en buig hom neer en vra Hom: Wat wil my Here aan sy dienskneg sê?

<span id="an_5:15">5:15</span> Toe sê die leërowerste van die HERE vir
Josua: Trek jou skoene van jou voete af, want die plek waar jy op staan,
is heilig. En Josua het so gedoen.

<span id="an_6:1">6:1</span> Maar Jérigo het die poort gesluit en
gesluit gebly vanweë die kinders van Israel; niemand het uit-- of
ingegaan nie.

<span id="an_6:2">6:2</span> Toe het die HERE vir Josua gesê: Kyk, Ek
gee Jérigo met sy koning en dapper helde in jou hand.

<span id="an_6:3">6:3</span> Julle moet dan om die stad trek, al die
krygsmanne; trek die stad een maal om; so moet jy doen ses dae lank.

<span id="an_6:4">6:4</span> En sewe priesters moet sewe ramshorings
voor die ark dra; maar op die sewende dag moet julle die stad sewe maal
omtrek; en die priesters moet op die horings blaas;

<span id="an_6:5">6:5</span> en as hulle lang geluide op die ramshoring
blaas, as julle die geluid van die horing hoor, moet die hele volk 'n
groot krygsgeskreeu aanhef: dan sal die stadsmuur op sy plek inval; en
die volk moet inklim, elkeen reg voor hom uit.

<span id="an_6:6">6:6</span> Toe het Josua, die seun van Nun, die
priesters geroep en aan hulle gesê: Neem die verbondsark op, en laat
sewe priesters sewe ramshorings voor die ark van die HERE dra.

<span id="an_6:7">6:7</span> En aan die volk het hy gesê: Trek op en
gaan om die stad; maar die gewapendes moet voor die ark van die HERE
optrek.

<span id="an_6:8">6:8</span> En net toe Josua dit aan die volk gesê het,
het die sewe priesters, die draers van die sewe ramshorings, opgetrek
voor die aangesig van die HERE en geblaas op die horings, terwyl die
verbondsark van die HERE agter hulle aan gaan.

<span id="an_6:9">6:9</span> Die gewapendes het ook voor die priesters
getrek wat op die horings geblaas het, terwyl die agterhoede agter die
ark aan gaan en daar gedurig op die horings geblaas word.

<span id="an_6:10">6:10</span> En Josua het aan die volk bevel gegee en
gesê: Julle mag nie skreeu of julle stem laat hoor nie, en geen woord
mag uit julle mond uitgaan nie tot op die dag dat ek vir julle sê:
Skreeu! dan moet julle skreeu.

<span id="an_6:11">6:11</span> Toe het die ark van die HERE om die stad
getrek, een keer rondom; daarna het hulle in die laer gekom en in die
laer die nag oorgebly.

<span id="an_6:12">6:12</span> En Josua het die môre vroeg klaargemaak,
en die priesters het die ark van die HERE gedra;

<span id="an_6:13">6:13</span> en die sewe priesters wat die sewe
ramshorings gedra het, het voor die ark van die HERE gedurig geloop en
blaas op die horings, terwyl die gewapendes voor hulle loop; en die
agterhoede het agter die ark van die HERE aan gegaan, terwyl gedurig op
die horings geblaas word.

<span id="an_6:14">6:14</span> So het hulle dan op die tweede dag die
stad een keer omgetrek; daarna het hulle in die laer teruggekom. So het
hulle ses dae lank gedoen.

<span id="an_6:15">6:15</span> Maar op die sewende dag het hulle vroeg
klaargemaak toe die rooidag uitkom, en die stad op dieselfde manier sewe
maal omgetrek; net maar dié dag het hulle die stad sewe maal omgetrek.

<span id="an_6:16">6:16</span> En toe die priesters die sewende keer op
die horings blaas, sê Josua vir die volk: Skreeu! want die HERE gee die
stad aan julle oor.

<span id="an_6:17">6:17</span> Maar die stad met al wat daarin is, moet
'n banoffer aan die HERE wees; net Ragab, die hoer, mag lewe, sy en
almal wat by haar in die huis is, omdat sy die boodskappers wat deur ons
gestuur was, weggesteek het.

<span id="an_6:18">6:18</span> Maar neem julle net in ag vir die ban,
dat julle nie, terwyl julle met die banvloek tref, tog van die bangoed
neem en die laer van Israel onder die ban bring en dit in die ongeluk
stort nie.

<span id="an_6:19">6:19</span> Maar al die silwer en goud en die koper--
en ystervoorwerpe is heilig aan die HERE: dit moet by die skat van die
HERE kom.

<span id="an_6:20">6:20</span> Toe skreeu die volk, en hulle het op die
horings geblaas; en toe die volk die geluid van die horing hoor, het die
volk 'n groot krygsgeskreeu aangehef; en die muur het op sy plek
ingeval, en die volk het in die stad geklim, elkeen reg voor hom uit, en
hulle het die stad ingeneem.

<span id="an_6:21">6:21</span> En alles wat in die stad was, het hulle
deur die skerpte van die swaard met die banvloek getref, man sowel as
vrou, jonk sowel as oud, tot bees, skaap en esel toe.

<span id="an_6:22">6:22</span> En aan die twee manne wat die land verken
het, het Josua gesê: Gaan in die huis van die hoer, en bring die vrou en
almal wat aan haar behoort, daaruit, soos julle vir haar gesweer het.

<span id="an_6:23">6:23</span> Die jongmanne, die spioene, het toe
ingegaan en Ragab met haar vader en haar moeder en haar broers en almal
wat aan haar behoort het uitgebring--al haar familiebetrekkinge het
hulle uitgebring en hulle buitekant die laer van Israel laat bly.

<span id="an_6:24">6:24</span> En die stad met alles wat daarin was, het
hulle met vuur verbrand; net die silwer en die goud en die koper-- en
ystervoorwerpe het hulle by die skat van die huis van die HERE gevoeg.

<span id="an_6:25">6:25</span> Maar Josua het Ragab, die hoer, laat lewe
en haar familie en almal wat aan haar behoort het; sodat sy onder Israel
gewoon het tot vandag toe, omdat sy die boodskappers weggesteek het wat
Josua gestuur het om Jérigo te verken.

<span id="an_6:26">6:26</span> In dié tyd het Josua hulle laat sweer met
die woorde: Vervloek is die man voor die aangesig van die HERE wat sal
opstaan om hierdie stad Jérigo op te bou: ten koste van sy eersgeborene
sal hy sy fondamente lê, en ten koste van sy jongste sal hy sy poorte
insit.

<span id="an_6:27">6:27</span> En die HERE was met Josua, en die gerug
van hom het deur die hele land gegaan.

<span id="an_7:1">7:1</span> Maar die kinders van Israel het hulle
vergryp aan die bangoed; want Agan, die seun van Karmi, die seun van
Sabdi, die seun van Serag, van die stam van Juda, het van die bangoed
geneem, sodat die toorn van die HERE ontvlam het teen die kinders van
Israel.

<span id="an_7:2">7:2</span> Daarop het Josua manne van Jérigo af
gestuur na Ai wat by Bet-Awen lê, oostelik van Bet-el, en hy het met
hulle gespreek en gesê: Trek op en verken die land; en die manne het
opgetrek en Ai verken.

<span id="an_7:3">7:3</span> Toe hulle by Josua terugkom, het hulle vir
hom gesê: Al die manskappe hoef nie op te trek nie; omtrent twee duisend
man of omtrent drie duisend kan optrek, en hulle sal Ai verslaan; moenie
al die manskappe met 'n tog daarheen vermoei nie, want hulle is daar
maar min.

<span id="an_7:4">7:4</span> So het daar dan van die manskappe omtrent
drie duisend man daarnatoe opgetrek; maar hulle moes vlug voor die manne
van Ai;

<span id="an_7:5">7:5</span> en die manne van Ai het uit hulle omtrent
ses en dertig man doodgeslaan en hulle agtervolg van die poort af tot by
Sebárim en hulle verslaan op die afdraand; en die volk se hart het
versmelt en soos water geword.

<span id="an_7:6">7:6</span> Toe het Josua sy klere geskeur en met sy
aangesig op die grond geval voor die ark van die HERE, tot die aand toe,
hy en die oudstes van Israel, en hulle het stof op hul hoofde gegooi.

<span id="an_7:7">7:7</span> En Josua het gesê: Ag, Here HERE, waarom
het U hierdie volk ooit deur die Jordaan laat trek om ons oor te gee in
die hand van die Amoriete, sodat hulle ons kan vernietig? Het ons tog
maar besluit om oorkant die Jordaan te bly!

<span id="an_7:8">7:8</span> Ag Here, wat sal ek sê nadat Israel vir sy
vyande die rug gegee het?

<span id="an_7:9">7:9</span> En as die Kanaäniete en al die inwoners van
die land dit hoor, sal hulle ons omsingel en ons naam van die aarde af
uitroei; wat sal U dan vir u grote Naam doen?

<span id="an_7:10">7:10</span> Toe sê die HERE aan Josua: Staan op;
waarom tog lê jy op jou aangesig?

<span id="an_7:11">7:11</span> Israel het gesondig en het ook my verbond
oortree wat Ek hulle opgelê het, en ook geneem van die bangoed en ook
gesteel en dit selfs heimlik by hulle goed gevoeg.

<span id="an_7:12">7:12</span> En die kinders van Israel sal nie kan
standhou voor hulle vyande nie; hulle sal hul vyande die rug gee, omdat
hulle self 'n ban geword het. Ek sal nie meer met julle wees tensy julle
die ban onder julle uit verdelg nie.

<span id="an_7:13">7:13</span> Staan op! Heilig die volk en sê: Heilig
julleself teen môre; want so sê die HERE, die God van Israel: Daar is 'n
ban in jou midde, Israel! Jy sal nie kan standhou voor jou vyande totdat
julle die ban onder julle uit verwyder het nie.

<span id="an_7:14">7:14</span> Kom dan môre vroeg aan volgens julle
stamme; en die stam wat die HERE deur die lot aanwys, moet aankom
volgens die geslagte; en die geslag wat die HERE aanwys, moet aankom
volgens die huisgesinne, en die huisgesin wat die HERE aanwys, moet
aankom man vir man.

<span id="an_7:15">7:15</span> En hy wat in besit van die bangoed
aangewys is, moet met vuur verbrand word, hy met alles wat aan hom
behoort, omdat hy die verbond van die HERE oortree en 'n skanddaad in
Israel begaan het.

<span id="an_7:16">7:16</span> En Josua het vroeg in die môre
klaargemaak en Israel laat aankom volgens sy stamme; en die stam van
Juda is aangewys.

<span id="an_7:17">7:17</span> Toe hy die geslagte van Juda laat aankom,
het die lot die geslag van die Sargiete aangewys; toe hy die geslag van
die Sargiete laat aankom man vir man, is Sabdi aangewys;

<span id="an_7:18">7:18</span> toe hy sy huisgesin man vir man laat
aankom, is Agan, die seun van Karmi, die seun van Sabdi, die seun van
Serag, van die stam van Juda, aangewys.

<span id="an_7:19">7:19</span> Toe sê Josua vir Agan: My seun, maak tog
die HERE, die God van Israel, heerlik en gee Hom die eer; en gee my tog
te kenne wat jy gedoen het; steek dit nie vir my weg nie.

<span id="an_7:20">7:20</span> Toe het Agan Josua geantwoord en gesê:
Waarlik, ek het gesondig teen die HERE, die God van Israel, en so en so
het ek gedoen.

<span id="an_7:21">7:21</span> Ek het naamlik een mooi mantel uit Sínear
by die buitgoed gesien en twee honderd sikkels silwer en een goudstaaf
van vyftig sikkels in gewig, en ek het dit begeer en dit geneem; en kyk,
daar lê dit begrawe in die grond binne-in my tent, en die silwer
daaronder.

<span id="an_7:22">7:22</span> Toe Josua dan boodskappers stuur en hulle
na die tent loop, lê dit daar begrawe in sy tent, en die silwer
daaronder.

<span id="an_7:23">7:23</span> En hulle het dit uit die tent uitgehaal
en dit na Josua en al die kinders van Israel gebring en dit voor die
aangesig van die HERE uitgeskud.

<span id="an_7:24">7:24</span> Daarop het Josua en die hele Israel met
hom saam Agan, die seun van Serag, geneem met die silwer en die mantel
en die goudstaaf en sy seuns en sy dogters en sy beeste en sy esels en
sy kleinvee en sy tent en alles wat aan hom behoort het, en hulle het
hul na die dal Agor gebring.

<span id="an_7:25">7:25</span> En Josua het gesê: Hoe het jy ons in die
ongeluk gestort! Die HERE sal jou vandag in die ongeluk stort! Daarop
het die hele Israel hom gestenig, en hulle het hulle met vuur verbrand
en klippe op hulle gegooi.

<span id="an_7:26">7:26</span> En hulle het 'n groot hoop klippe op hom
gestapel wat tot vandag toe daar is. Toe het die HERE Hom afgewend van
die gloed van sy toorn. Daarom noem hulle daardie plek Dal Agor tot
vandag toe.

<span id="an_8:1">8:1</span> Daarop sê die HERE vir Josua: Wees nie
bevrees of verskrik nie; neem al die weerbare manskappe met jou saam en
maak jou klaar, trek op na Ai; kyk, Ek gee die koning van Ai en sy volk
en sy stad en sy land in jou hand.

<span id="an_8:2">8:2</span> En jy moet met Ai en sy koning doen soos jy
met Jérigo en sy koning gedoen het; net sy buit en sy vee mag julle vir
julself buitmaak. Stel vir jou 'n hinderlaag op teen die stad, aan die
agterkant.

<span id="an_8:3">8:3</span> Toe het Josua hom gereedgemaak met al die
weerbare manskappe om op te trek na Ai, en Josua het dertig duisend man,
dapper helde, uitgesoek en hulle in die nag uitgestuur

<span id="an_8:4">8:4</span> en aan hulle bevel gegee en gesê: Kyk,
julle moet teen die stad 'n hinderlaag opstel, aan die agterkant van die
stad; moenie te ver van die stad af weggaan nie, en hou julle almal
gereed;

<span id="an_8:5">8:5</span> en ek met al die manskappe wat by my is,
ons sal na die stad toe aankom; as hulle dan 'n uitval maak om ons te
ontmoet, soos die vorige keer, sal ons voor hulle uit vlug;

<span id="an_8:6">8:6</span> en hulle sal uittrek agter ons aan totdat
ons hulle van die stad afgesny het--want hulle sal dink: Hulle vlug voor
ons uit soos die vorige keer--en ons sal voor hulle uit vlug.

<span id="an_8:7">8:7</span> Dan moet julle uit die hinderlaag opstaan
en die stad inneem; want die HERE julle God sal dit in julle hand gee.

<span id="an_8:8">8:8</span> En as julle die stad verower het, moet
julle die stad aan die brand steek, na die woord van die HERE moet julle
handel; kyk, ek gee julle bevel.

<span id="an_8:9">8:9</span> So het Josua hulle dan uitgestuur, en hulle
het getrek na die hinderlaag en gebly tussen Bet-el en Ai, aan die
westekant van Ai; maar Josua het dié nag onder die manskappe
deurgebring.

<span id="an_8:10">8:10</span> Die môre vroeg het Josua hom klaargemaak
en die manskappe gemonster en opgetrek met die oudstes van Israel, op
die voorpunt van die manskappe, na Ai toe.

<span id="an_8:11">8:11</span> En al die weerbare manskappe wat by hom
was, het opgetrek en nader gegaan en teenoor die stad gekom, en hulle
het laer opgeslaan aan die noordekant van Ai, sodat die dal tussen hulle
en Ai was.

<span id="an_8:12">8:12</span> So het hy dan omtrent vyf duisend man
geneem en hulle in 'n hinderlaag opgestel tussen Bet-el en Ai, aan die
westekant van die stad.

<span id="an_8:13">8:13</span> En hulle het die manskappe opgestel, die
hele leër wat noordelik van die stad was, met sy agterhoede aan die
westekant van die stad, maar Josua het dieselfde nag die laagte
ingetrek.

<span id="an_8:14">8:14</span> En toe die koning van Ai dit merk, het
die manne van die stad hulle in die vroegte gou klaargemaak en uitgetrek
om Israel in die geveg te ontmoet, hy en al sy manskappe, op 'n
afgesproke plek voor die vlakte; maar hy het nie geweet dat daar vir hom
agter die stad 'n hinderlaag lê nie.

<span id="an_8:15">8:15</span> en Josua en die hele Israel het hul laat
verslaan voor hulle en gevlug in die rigting van die woestyn.

<span id="an_8:16">8:16</span> Al die manskappe in die stad is toe
opgeroep om hulle agterna te jaag; en terwyl hulle Josua agtervolg, is
hulle van die stad afgesny,

<span id="an_8:17">8:17</span> sodat niemand in Ai en Bet-el oorgebly
het wat nie agter Israel aan uitgetrek het nie; en hulle het die stad
oop laat staan en Israel agternagejaag.

<span id="an_8:18">8:18</span> En die HERE het vir Josua gesê: Steek die
spies wat in jou hand is, na Ai toe uit, want Ek wil dit in jou hand
gee. Daarop steek Josua die spies wat in sy hand was, na die stad uit.

<span id="an_8:19">8:19</span> En die hinderlaag het gou van sy plek af
opgestaan en gestorm net toe hy sy hand uitgesteek het, en hulle het in
die stad ingekom en dit ingeneem en die stad gou aan die brand gesteek.

<span id="an_8:20">8:20</span> Toe die manne van Ai agter hulle omkyk,
sien hulle hoe die rook van die stad na die hemel optrek; maar hulle het
geen kans gehad om hierheen of daarheen te vlug nie, want die manskappe
wat op die vlug was na die woestyn, het omgedraai teen die vervolgers.

<span id="an_8:21">8:21</span> Toe Josua en die hele Israel sien dat die
hinderlaag die stad inneem en dat die rook van die stad opstyg, het
hulle omgedraai en die manne van Ai aangeval.

<span id="an_8:22">8:22</span> Daarop trek dié uit die stad hulle
tegemoet, sodat hulle tussen Israel in geraak het, 'n deel duskant en 'n
deel anderkant; en hulle het hul verslaan totdat daar niemand van hulle
oor was wat vrygeraak of ontvlug het nie.

<span id="an_8:23">8:23</span> Maar hulle het die koning van Ai lewendig
gevang en hom na Josua gebring.

<span id="an_8:24">8:24</span> En nadat Israel al die inwoners van Ai in
die veld, in die woestyn waar hulle hul agtervolg het, geheel en al van
kant gemaak het, en hulle almal tot die laaste een toe deur die skerpte
van die swaard geval het, het die hele Israel teruggekom na Ai en dit
met die skerpte van die swaard verslaan.

<span id="an_8:25">8:25</span> Al die gesneuweldes op dié dag, manne
sowel as vroue, was twaalf duisend--al die mense van Ai.

<span id="an_8:26">8:26</span> En Josua het sy hand met die uitgestrekte
spies nie teruggetrek voordat hy al die inwoners van Ai met die banvloek
getref het nie.

<span id="an_8:27">8:27</span> Net die vee en die buit van daardie stad
het die Israeliete vir hulle buitgemaak, volgens die woord van die HERE
wat Hy Josua beveel het.

<span id="an_8:28">8:28</span> Toe het Josua Ai verbrand en daarvan 'n
puinhoop gemaak vir ewig, 'n wildernis tot vandag toe.

<span id="an_8:29">8:29</span> En die koning van Ai het hy aan 'n paal
opgehang tot die aand toe; maar teen sonsondergang het Josua bevel
gegee, en hulle het sy lyk van die paal afgehaal en dit by die ingang
van die stadspoort gegooi en 'n groot hoop klippe op hom gestapel wat
vandag nog daar is.

<span id="an_8:30">8:30</span> Toe het Josua 'n altaar gebou vir die
HERE, die God van Israel, op die berg Ebal,

<span id="an_8:31">8:31</span> soos Moses, die kneg van die HERE, die
kinders van Israel beveel het, soos geskrywe staan in die wetboek van
Moses: 'n Altaar van ongekapte klippe waaroor geen yster geswaai is nie;
en dáárop het hulle aan die HERE brandoffers gebring en dankoffers
geslag.

<span id="an_8:32">8:32</span> En daar het hy 'n afskrif van die wet van
Moses op die klippe geskrywe, wat hy geskrywe het voor die oë van die
kinders van Israel,

<span id="an_8:33">8:33</span> terwyl die hele Israel met sy oudstes en
die opsigters en sy regters aan weerskante van die ark staan--teenoor
die Levitiese priesters, die draers van die verbondsark van die
HERE--die vreemdeling sowel as die kind van die land: die een helfte
daarvan teen die berg Gerísim en die ander helfte daarvan teen die berg
Ebal, soos Moses, die kneg van die HERE, tevore bevel gegee het om die
volk van Israel te seën.

<span id="an_8:34">8:34</span> En daarna het hy al die woorde van die
wet voorgelees, die seën en die vloek, net soos dit geskrywe staan in
die wetboek.

<span id="an_8:35">8:35</span> Daar was geen woord van alles wat Moses
beveel het, wat Josua nie voorgelees het voor die hele vergadering van
Israel, met die vroue en die kinders en die vreemdeling wat onder hulle
saamgetrek het nie.

<span id="an_9:1">9:1</span> En toe al die konings wat wes van die
Jordaan woon op die Gebergte en in die Laeveld en aan die hele kus van
die Groot See na die kant van die Líbanon toe: die Hetiete en Amoriete,
Kanaäniete, Feresiete, Hewiete en Jebusiete, dit hoor,

<span id="an_9:2">9:2</span> het hulle bymekaargekom om soos een man
teen Josua en Israel te veg.

<span id="an_9:3">9:3</span> Maar toe die inwoners van Gíbeon hoor wat
Josua met Jérigo en met Ai gedoen het,

<span id="an_9:4">9:4</span> het hulle ook met lis gehandel: hulle het
gegaan en hulle as boodskappers aangestel en verslyte sakke op hulle
esels geneem en verslyte wynsakke wat geskeur en weer toegebind was;

<span id="an_9:5">9:5</span> ook verslyte en gelapte skoene aan hulle
voete en verslyte klere aan hulle lyf; en al die brood van hulle padkos
was droog en verkrummeld.

<span id="an_9:6">9:6</span> So het hulle dan na Josua gegaan in die
laer van Gilgal en aan hom en die manne van Israel gesê: Ons kom van 'n
ver land af; sluit dan nou 'n verbond met ons.

<span id="an_9:7">9:7</span> Maar die manne van Israel het aan die
Hewiete gesê: Miskien woon julle onder ons; hoe kan ons dan 'n verbond
met julle sluit?

<span id="an_9:8">9:8</span> Toe sê hulle vir Josua: Ons is u dienaars!
Daarop het Josua hulle gevra: Wie is julle, en waar kom julle vandaan?

<span id="an_9:9">9:9</span> En hulle sê vir hom: U dienaars kom van 'n
baie ver land af, vanweë die Naam van die HERE u God; want ons het die
gerug van Hom gehoor, en alles wat Hy in Egipte gedoen het;

<span id="an_9:10">9:10</span> en alles wat Hy aan die twee konings van
die Amoriete oorkant die Jordaan gedoen het, aan Sihon, die koning van
Hesbon, en Og, die koning van Basan, wat in Astarot was.

<span id="an_9:11">9:11</span> Daarom het ons oudstes en al die inwoners
van ons land met ons gespreek en gesê: Neem padkos met julle saam vir
die reis en trek hulle tegemoet en sê aan hulle: Ons is julle dienaars,
sluit dan nou 'n verbond met ons.

<span id="an_9:12">9:12</span> Ons brood hier--warm het ons dit as
padkos uit ons huise geneem, die dag toe ons uitgetrek het om na julle
te gaan--kyk maar, nou het dit droog en verkrummeld geword.

<span id="an_9:13">9:13</span> En die wynsakke hier wat ons as nuwes
volgemaak het--kyk maar, hulle is geskeur; en ons klere hier en ons
skoene--hulle is verslyt deur die baie lang reis.

<span id="an_9:14">9:14</span> Toe neem die manne van hulle padkos; maar
die mond van die HERE het hulle nie geraadpleeg nie.

<span id="an_9:15">9:15</span> En Josua het met hulle vrede gemaak en
met hulle 'n verbond gesluit, dat hy hulle sou laat lewe; en die
owerstes van die vergadering het hulle dit met 'n eed beloof.

<span id="an_9:16">9:16</span> Maar aan die einde van drie dae, nadat
die verbond met hulle gesluit was, hoor die volk dat hulle in hul
nabyheid en tussen hulle in woon.

<span id="an_9:17">9:17</span> Die kinders van Israel het naamlik
weggetrek en op die derde dag by hulle stede gekom; en hulle stede was:
Gíbeon en Kefíra en Béërot en Kirjat-Jeárim.

<span id="an_9:18">9:18</span> Maar die kinders van Israel het hulle nie
verslaan nie, omdat die owerstes van die vergadering vir hulle gesweer
het by die HERE, die God van Israel; die hele vergadering het toe teen
die owerstes gemurmureer.

<span id="an_9:19">9:19</span> Daarop sê al die owerstes aan die hele
vergadering: Ons het self vir hulle gesweer by die HERE, die God van
Israel; en nou mag ons hulle nie aanraak nie.

<span id="an_9:20">9:20</span> Dit sal ons aan hulle doen en hulle laat
lewe, sodat daar nie toorn oor ons kom ter wille van die eed wat ons vir
hulle gesweer het nie.

<span id="an_9:21">9:21</span> Verder sê die owerstes vir hulle: Laat
hulle lewe! En hulle het houtkappers en waterputters geword van die hele
vergadering, soos die owerstes aan hulle gesê het.

<span id="an_9:22">9:22</span> Toe laat Josua hulle roep en spreek met
hulle en sê: Waarom het julle ons bedrieg deur te sê: Ons woon baie ver
van julle af--terwyl julle tussen ons in woon?

<span id="an_9:23">9:23</span> Nou dan, vervloek is julle! En nooit sal
julle ophou om knegte, houtkappers sowel as waterputters, vir die huis
van my God te wees nie.

<span id="an_9:24">9:24</span> Toe het hulle Josua geantwoord en gesê:
Omdat aan u dienaars verseker meegedeel was dat die HERE u God aan
Moses, sy kneg, bevel gegee het om die hele land aan julle te gee en al
die inwoners van die land voor julle uit te verdelg, daarom was ons vir
julle baie bevrees ter wille van ons lewe en het ons hierdie ding
gedoen.

<span id="an_9:25">9:25</span> Maar hier is ons nou in u hand: doen soos
dit goed en reg is in u oë om met ons te handel.

<span id="an_9:26">9:26</span> Hy het toe so met hulle gedoen en hulle
gered uit die hand van die kinders van Israel, dat dié hulle nie gedood
het nie.

<span id="an_9:27">9:27</span> So het Josua dan op dié dag houtkappers
en waterputters van hulle gemaak vir die vergadering en vir die altaar
van die HERE, tot vandag toe, op die plek wat Hy sou uitkies.

<span id="an_10:1">10:1</span> En toe Adóni-Sedek, die koning van
Jerusalem, hoor dat Josua Ai ingeneem en dit met die banvloek getref
het--soos hy met Jérigo en sy koning gedoen het, so het hy met Ai en sy
koning gedoen--en dat die inwoners van Gíbeon vrede gesluit het met
Israel en in hulle midde was,

<span id="an_10:2">10:2</span> het hulle baie bevrees geword, omdat
Gíbeon 'n groot stad was, soos een van die koningstede, en omdat hy
groter as Ai en al sy manne helde was.

<span id="an_10:3">10:3</span> Adóni-Sedek, die koning van Jerusalem,
stuur toe na Hoham, die koning van Hebron, en na Píream, die koning van
Jarmut, en na Jáfia, die koning van Lagis, en na Debir, die koning van
Eglon, om te sê:

<span id="an_10:4">10:4</span> Trek na my toe op en help my, dat ons
Gíbeon kan verslaan, omdat hy met Josua en met die kinders van Israel
vrede gesluit het.

<span id="an_10:5">10:5</span> So het dan die vyf Amoritiese konings
vergader en opgetrek: die koning van Jerusalem, die koning van Hebron,
die koning van Jarmut, die koning van Lagis, die koning van Eglon, hulle
en al hul leërmagte; en hulle het Gíbeon beleër en daarteen geveg.

<span id="an_10:6">10:6</span> Maar die manne van Gíbeon het na Josua
gestuur, in die laer van Gilgal, om te sê: Trek u hande nie af van u
dienaars nie, kom gou op na ons toe en verlos ons en help ons; want al
die konings van die Amoriete wat die Gebergte bewoon, het hulle teen ons
verenig.

<span id="an_10:7">10:7</span> Daarop het Josua opgetrek uit Gilgal, hy
en al die weerbare manskappe en al die dapper helde met hom saam.

<span id="an_10:8">10:8</span> En die HERE het aan Josua gesê: Wees nie
bevrees vir hulle nie, want Ek gee hulle in jou hand; niemand van hulle
sal voor jou standhou nie.

<span id="an_10:9">10:9</span> Toe Josua hulle skielik oorval--hy het
die hele nag deur van Gilgal af opgetrek--

<span id="an_10:10">10:10</span> het die HERE hulle in verwarring
gebring voor Israel, en hy het 'n groot slag onder hulle geslaan by
Gíbeon en hulle agtervolg op pad na die hoogte van Bet-Horon en hulle
verslaan tot by Aséka en tot by Makkéda.

<span id="an_10:11">10:11</span> En toe hulle voor Israel uit vlug
terwyl hulle op die afdraand van Bet-Horon was, het die HERE groot
haelstene uit die hemel op hulle gewerp tot by Aséka, sodat hulle
gesterf het; daar het meer gesterf deur die haelstene as wat die kinders
van Israel met die swaard doodgeslaan het.

<span id="an_10:12">10:12</span> Toe het Josua met die HERE gespreek, op
die dag dat die HERE die Amoriete aan die kinders van Israel oorgegee
het, en voor die oë van Israel gesê: Son, staan stil in Gíbeon, en maan,
in die dal van Ajalon!

<span id="an_10:13">10:13</span> Toe staan die son stil en bly die maan
staan totdat die volk hulle gewreek het op hul vyande. Staan dit nie
geskrywe in die Boek van die Opregte nie? En die son het bly staan in
die middel van die hemel en het hom nie gehaas om onder te gaan nie,
omtrent 'n volle dag.

<span id="an_10:14">10:14</span> En daar was geen dag soos hierdie een,
voor hom en ná hom, dat die HERE na die stem van 'n man geluister het
nie; want die HERE het vir Israel gestry.

<span id="an_10:15">10:15</span> Daarop het Josua, en die hele Israel
met hom saam, na die laer van Gilgal teruggekeer.

<span id="an_10:16">10:16</span> Maar daardie vyf konings het gevlug en
weggekruip in die spelonk by Makkéda.

<span id="an_10:17">10:17</span> Toe aan Josua geboodskap en gesê is:
Die vyf konings is gevind: hulle kruip weg in die spelonk by Makkéda--

<span id="an_10:18">10:18</span> het Josua gesê: Rol groot klippe teen
die ingang van die spelonk en stel manne daarby aan om hulle te bewaak.

<span id="an_10:19">10:19</span> Maar julle, moenie bly staan nie; jaag
julle vyande agterna en sny hulle agterhoede af; laat hulle nie toe om
in hul stede in te kom nie, want die HERE julle God gee hulle in julle
hand.

<span id="an_10:20">10:20</span> En toe Josua en die kinders van Israel
hulle heeltemal verslaan het met 'n baie groot slag totdat hulle
vernietig was, en enkele uit hulle vrygeraak en in die versterkte stede
ingegaan het,

<span id="an_10:21">10:21</span> het al die manskappe by die laer, by
Josua behoue teruggekom in Makkéda; niemand het teen die kinders van
Israel sy tong verroer nie.

<span id="an_10:22">10:22</span> Daarop sê Josua: Maak oop die ingang
van die spelonk en bring hierdie vyf konings uit die spelonk uit na my
toe.

<span id="an_10:23">10:23</span> Hulle het so gedoen en dié vyf konings
uit die spelonk na hom gebring: die koning van Jerusalem, die koning van
Hebron, die koning van Jarmut, die koning van Lagis, die koning van
Eglon.

<span id="an_10:24">10:24</span> En toe hulle dié konings uitgebring het
na Josua, roep Josua al die manne van Israel en sê aan die aanvoerders
van die krygsmanne wat met hom saam getrek het: Kom nader, sit julle
voete op die nekke van hierdie konings; en hulle het nader gekom en hul
voete op hulle nekke gesit.

<span id="an_10:25">10:25</span> En Josua sê vir hulle: Wees nie bevrees
of verskrik nie; wees sterk en vol moed, want so sal die HERE met al
julle vyande doen teen wie julle sal veg.

<span id="an_10:26">10:26</span> En daarna het Josua hulle neergeslaan
en hulle gedood en hulle aan vyf pale opgehang; en hulle het aan die
pale bly hang tot die aand toe.

<span id="an_10:27">10:27</span> En teen sonsondergang het Josua bevel
gegee om hulle van die pale af te haal en in die spelonk te gooi waarin
hulle weggekruip het; en hulle het groot klippe voor die ingang van die
spelonk gepak, wat vandag nog daar is.

<span id="an_10:28">10:28</span> Daardie dag het Josua ook Makkéda
ingeneem en dit met die skerpte van die swaard verslaan; en sy koning,
die stad self en al die siele wat daarin was, het hy met die banvloek
getref sonder iemand te laat oorbly wat vrygeraak het; en met die koning
van Makkéda het hy gedoen net soos met die koning van Jérigo.

<span id="an_10:29">10:29</span> Toe trek Josua oor en die hele Israel
met hom saam van Makkéda na Libna om met Libna oorlog te voer.

<span id="an_10:30">10:30</span> En die HERE het dit ook met sy koning
in die hand van Israel gegee, en hy het dit verslaan met die skerpte van
die swaard en al die siele wat daarin was; hy het niemand daarin laat
vryraak nie; en hy het met sy koning gedoen net soos met die koning van
Jérigo.

<span id="an_10:31">10:31</span> Toe trek Josua oor en die hele Israel
met hom saam van Libna na Lagis om dit te beleër en daarteen te veg.

<span id="an_10:32">10:32</span> En die HERE het Lagis in die hand van
Israel gegee, sodat hy dit ingeneem het op die tweede dag en dit met al
die siele wat daarin was, met die skerpte van die swaard verslaan het
net soos hy met Libna gedoen het.

<span id="an_10:33">10:33</span> Toe trek Horam, die koning van Geser,
op om Lagis te help; maar Josua het hom en sy volk verslaan totdat daar
niemand van hom was wat vrygeraak het nie.

<span id="an_10:34">10:34</span> Daarop trek Josua oor en die hele
Israel met hom saam van Lagis na Eglon om dit te beleër en daarteen te
veg.

<span id="an_10:35">10:35</span> En hulle het dit ingeneem op dieselfde
dag en dit verslaan met die skerpte van die swaard; en al die siele wat
daarin was, het hy op dieselfde dag met die banvloek getref net soos hy
met Lagis gedoen het.

<span id="an_10:36">10:36</span> Toe trek Josua op en die hele Israel
met hom saam van Eglon na Hebron om daarteen te veg.

<span id="an_10:37">10:37</span> En hulle het dit ingeneem en dit met sy
koning en al sy stede en al die siele wat daarin was, met die skerpte
van die swaard verslaan sonder om iemand te laat oorbly wat vrygeraak
het, net soos hy met Eglon gedoen het: hy het dit met al die siele wat
daarin was, met die banvloek getref.

<span id="an_10:38">10:38</span> Daarop draai Josua weg en die hele
Israel met hom saam na Debir om daarteen te veg.

<span id="an_10:39">10:39</span> En hy het dit geneem met sy koning en
al sy stede; en hulle het hulle met die skerpte van die swaard verslaan
en al die siele wat daarin was, met die banvloek getref sonder om iemand
te laat oorbly wat vrygeraak het; soos hy met Hebron gedoen het, so het
hy met Debir en sy koning gedoen, en soos hy met Libna en sy koning
gedoen het.

<span id="an_10:40">10:40</span> So het Josua dan die hele land
verslaan, die Gebergte en die Suidland en die Laeveld en die Hange met
al hulle konings sonder om iemand te laat oorbly wat vrygeraak het; en
alles wat asemhaal, het hy met die banvloek getref, soos die HERE, die
God van Israel, beveel het.

<span id="an_10:41">10:41</span> En Josua het hulle verslaan van
Kades-Barnéa af tot by Gasa, en die hele land Gosen tot by Gíbeon.

<span id="an_10:42">10:42</span> En al hierdie konings met hulle land
het Josua in een slag geneem, omdat die HERE, die God van Israel, vir
Israel gestry het.

<span id="an_10:43">10:43</span> Daarna het Josua en die hele Israel met
hom saam na die laer van Gilgal teruggegaan.

<span id="an_11:1">11:1</span> En toe Jabin, die koning van Hasor, dit
hoor, het hy gestuur na Jobab, die koning van Madon, en na die koning
van Simron en na die koning van Agsaf;

<span id="an_11:2">11:2</span> verder na die konings in die Noorde, in
die gebergte en op die Vlakte suid van Kínnerot en in die Laeveld en op
die hoëveld van Dor in die weste;

<span id="an_11:3">11:3</span> na die Kanaäniete in die ooste en in die
weste en die Amoriete en Hetiete en Feresiete en Jebusiete op die
gebergte en die Hewiete onderaan Hermon, in die land van Mispa.

<span id="an_11:4">11:4</span> Hulle het dan uitgetrek en al hulle leërs
saam met hulle, 'n volk talryk soos die sand wat aan die seestrand is in
menigte, met 'n groot getal perde en strydwaens;

<span id="an_11:5">11:5</span> en al hierdie konings het volgens
afspraak byeengekom en saam laer opgeslaan by die waters van Merom, om
met Israel oorlog te voer.

<span id="an_11:6">11:6</span> Toe sê die HERE vir Josua: Wees vir hulle
nie bevrees nie; want môre omtrent sulke tyd sal Ek hulle, almal
verslaan, aan Israel oorgee; hulle perde se hakskeensenings moet jy
afsny en hulle waens met vuur verbrand.

<span id="an_11:7">11:7</span> En Josua met al die weerbare manskappe by
hom het skielik op hulle afgekom by die waters van Merom en hulle
oorval.

<span id="an_11:8">11:8</span> En die HERE het hulle in die hand van
Israel gegee, sodat dié hulle verslaan en hulle agtervolg het tot by
Groot-Sidon en tot by Mísrefot-Maim en tot by die laagte van Mispe teen
die ooste; en hulle het hul verslaan totdat daar niemand van hulle was
wat vrygeraak het nie.

<span id="an_11:9">11:9</span> En Josua het met hulle gedoen soos die
HERE aan hom gesê het: hulle perde se hakskeensenings het hy afgesny en
hulle strydwaens met vuur verbrand.

<span id="an_11:10">11:10</span> En in dié tyd het Josua omgedraai en
Hasor ingeneem en sy koning met die swaard verslaan; want Hasor was
tevore die hoof van al daardie koninkryke.

<span id="an_11:11">11:11</span> En hulle het al die siele wat daarin
was, met die skerpte van die swaard verslaan en hulle met die banvloek
getref; niks wat asemhaal, het oorgebly nie, en Hasor het hy met vuur
verbrand.

<span id="an_11:12">11:12</span> En al daardie koningstede met al hulle
konings het Josua geneem en hulle met die skerpte van die swaard
verslaan; hy het hulle met die banvloek getref, soos Moses, die kneg van
die HERE, beveel het.

<span id="an_11:13">11:13</span> Net al die stede wat op hulle heuwels
gelê het, dié het Israel nie verbrand nie, behalwe Hasor alleen--wat
Josua verbrand het.

<span id="an_11:14">11:14</span> En al die buit van daardie stede en die
vee het die kinders van Israel vir hulleself buitgemaak; net al die
mense het hulle verslaan met die skerpte van die swaard, totdat hulle
dié verdelg het; hulle het niks wat asemhaal, laat oorbly nie.

<span id="an_11:15">11:15</span> Soos die HERE Moses, sy kneg, beveel
het, so het Moses aan Josua bevel gegee, en so het Josua gehandel; hy
het niks nagelaat van alles wat die HERE Moses beveel het nie.

<span id="an_11:16">11:16</span> So het Josua dan hierdie hele land
ingeneem: die Gebergte en die hele Suidland en die hele land Gosen en
die Laeveld en die Vlakte en die gebergte van Israel met sy laagte;

<span id="an_11:17">11:17</span> van die Kaal Berg af, wat oploop na
Seïr toe, tot by Baäl-Gad in die laagte van die Líbanon onderaan die
berg Hermon; en al hulle konings het hy gevang en hulle verslaan en
hulle gedood.

<span id="an_11:18">11:18</span> Baie lank het Josua met al hierdie
konings oorlog gevoer.

<span id="an_11:19">11:19</span> Daar was geen stad wat met die kinders
van Israel vrede gesluit het nie, behalwe die Hewiete, die inwoners van
Gíbeon; alles het hulle met wapengeweld geneem.

<span id="an_11:20">11:20</span> Want die HERE het dit so bestier dat
hulle hul hardnekkig voorgeneem het om Israel te bestry, sodat dié hulle
met die banvloek sou tref, dat daar vir hulle geen genade sou wees nie;
maar dat dié hulle sou verdelg, soos die HERE Moses beveel het.

<span id="an_11:21">11:21</span> En in dié tyd het Josua gekom en die
Enakiete uitgeroei, uit die gebergte, uit Hebron, Debir, Anab en uit die
hele gebergte van Juda en die hele gebergte van Israel; met hul stede
saam het Josua hulle met die banvloek getref.

<span id="an_11:22">11:22</span> Niemand van die Enakiete het oorgebly
in die land van die kinders van Israel nie; net in Gasa, in Gat en in
Asdod het hulle oorgebly.

<span id="an_11:23">11:23</span> So het Josua dan die hele land ingeneem
net soos die HERE met Moses gespreek het; en Josua het dit as 'n erfdeel
aan Israel gegee volgens hulle afdelings, volgens hulle stamme; en die
land het gerus van oorlog.

<span id="an_12:1">12:1</span> En dit is die konings van die land wat
die kinders van Israel verslaan en wie se land hulle in besit geneem het
oos van die Jordaan, teen sonop; van die Arnonrivier af tot by die berg
Hermon, en die hele Vlakte teen die ooste:

<span id="an_12:2">12:2</span> Sihon, die koning van die Amoriete wat in
Hesbon gewoon het, wat geheers het van Aroër af wat aan die kant van die
Arnonrivier lê: van die middel van die rivier af en oor die helfte van
Gílead tot by die Jabbokrivier, die grens van die kinders van Ammon;

<span id="an_12:3">12:3</span> en oor die Vlakte tot by die Kínnerotsee,
na die ooste toe, en tot by die See van die Vlakte, die Soutsee,
oostelik in die rigting van Bet-Hajésimot en teen die suide onderaan die
hange van Pisga;

<span id="an_12:4">12:4</span> en die grondgebied van Og, die koning van
Basan, uit 'n oorblyfsel van die Refaïete, wat in Astarot en Edréï
gewoon het,

<span id="an_12:5">12:5</span> en wat geheers het oor die gebergte
Hermon en oor Salka en oor die hele Basan tot by die grens van die
Gesuriete en die Maägatiete, en tot die helfte van Gílead, die
grondgebied van Sihon, die koning van Hesbon.

<span id="an_12:6">12:6</span> Moses, die kneg van die HERE, en die
kinders van Israel het hulle verslaan; en Moses, die kneg van die HERE,
het dit as 'n besitting gegee aan die Rubeniete en die Gadiete en die
halwe stam van Manasse.

<span id="an_12:7">12:7</span> En dit is die konings van die land wat
Josua en die kinders van Israel verslaan het, duskant die Jordaan na die
weste toe: van Baäl-Gad in die laagte van die Líbanon af tot by die Kaal
Berg wat oploop na Seïr toe; en Josua het dit as 'n besitting aan die
stamme van Israel gegee volgens hulle afdelings--

<span id="an_12:8">12:8</span> op die Gebergte en in die Laeveld en in
die Vlakte en aan die hange en in die woestyn en in die Suidland: die
Hetiete, Amoriete en Kanaäniete, die Feresiete, Hewiete en Jebusiete:

<span id="an_12:9">12:9</span> die koning van Jérigo, een; die koning
van Ai wat langsaan Bet-el lê, een;

<span id="an_12:10">12:10</span> die koning van Jerusalem, een; die
koning van Hebron, een;

<span id="an_12:11">12:11</span> die koning van Jarmut, een; die koning
van Lagis, een;

<span id="an_12:12">12:12</span> die koning van Eglon, een; die koning
van Geser, een;

<span id="an_12:13">12:13</span> die koning van Debir, een; die koning
van Geder, een;

<span id="an_12:14">12:14</span> die koning van Horma, een; die koning
van Arad, een;

<span id="an_12:15">12:15</span> die koning van Libna, een; die koning
van Adúllam, een;

<span id="an_12:16">12:16</span> die koning van Makkéda, een; die koning
van Bet-el, een;

<span id="an_12:17">12:17</span> die koning van Tappúag, een; die koning
van Hefer, een;

<span id="an_12:18">12:18</span> die koning van Afek, een; die koning
van Lassáron, een;

<span id="an_12:19">12:19</span> die koning van Madon, een; die koning
van Hasor, een;

<span id="an_12:20">12:20</span> die koning van Simron-Meron, een; die
koning van Agsaf, een;

<span id="an_12:21">12:21</span> die koning van Táänag, een; die koning
van Megíddo, een;

<span id="an_12:22">12:22</span> die koning van Kedes, een; die koning
van Jókneam, by die Karmel, een;

<span id="an_12:23">12:23</span> die koning van Dor, op die hoëveld van
Dor, een; die koning van die heidene by Gilgal, een;

<span id="an_12:24">12:24</span> die koning van Tirsa, een--al die
konings saam, een en dertig.

<span id="an_13:1">13:1</span> En toe Josua oud en ver op sy dae was,
het die HERE vir hom gesê: Jy is oud en ver op jou dae, en daar het nog
'n baie groot stuk land oorgebly om in besit te neem.

<span id="an_13:2">13:2</span> Dit is die land wat oorgebly het: Al die
landstreke van die Filistyne en al die Gesuriete,

<span id="an_13:3">13:3</span> van die Sihor aan die kant van Egipte af
tot by die grens van Ekron na die noorde, wat as Kanaänities gereken
word; die vyf vorste van die Filistyne: dié van Gasa en dié van Asdod,
dié van Askelon, dié van Gat en dié van Ekron, en die Awiete

<span id="an_13:4">13:4</span> in die suide; die hele land van die
Kanaäniete en Méara wat aan die Sidoniërs behoort, tot by Afek, tot by
die grens van die Amoriete;

<span id="an_13:5">13:5</span> en die land van die Gibliete en die hele
Líbanon aan die oostekant, van Baäl-Gad af, onderaan die berg Hermon,
tot by die ingang na Hamat.

<span id="an_13:6">13:6</span> Al die bewoners van die gebergte, van die
Líbanon af tot by Mísrefot-Maim, al die Sidoniërs--Ek self sal hulle
voor die kinders van Israel uit verdrywe; laat dit net as erfdeel aan
Israel val soos Ek jou beveel het.

<span id="an_13:7">13:7</span> Verdeel dan nou hierdie land as erfdeel
onder die nege stamme en die halwe stam van Manasse.

<span id="an_13:8">13:8</span> Saam met hom het die Rubeniete en die
Gadiete hulle erfdeel ontvang wat Moses oorkant die Jordaan na die ooste
toe aan hulle gegee het, soos Moses, die kneg van die HERE, dit aan
hulle gegee het:

<span id="an_13:9">13:9</span> van Aroër af wat aan die kant van die
Arnonrivier lê, die stad in die middel van die dal, en die hele
gelykveld van Médeba af tot by Dibon;

<span id="an_13:10">13:10</span> en al die stede van Sihon, die koning
van die Amoriete wat in Hesbon geregeer het, tot by die grens van die
kinders van Ammon;

<span id="an_13:11">13:11</span> en Gílead en die grondgebied van die
Gesuriete en Maägatiete en die hele berg Hermon en die hele Basan tot by
Salka;

<span id="an_13:12">13:12</span> die hele koninkryk van Og in Basan, wat
koning was in Astarot en in Edréï (hy het oorgebly uit die laastes van
die Refaïete; en Moses het hulle verslaan en verdrywe).

<span id="an_13:13">13:13</span> Maar die kinders van Israel het die
Gesuriete en Maägatiete nie verdrywe nie, sodat Gesur en Maägat onder
Israel gewoon het tot vandag toe.

<span id="an_13:14">13:14</span> Net aan die stam van Levi het hy geen
erfdeel gegee nie: die vuuroffers van die HERE, die God van Israel, dit
is sy erfdeel, soos Hy hom beloof het.

<span id="an_13:15">13:15</span> En Moses het aan die stam van die
kinders van Ruben gegee volgens hulle geslagte;

<span id="an_13:16">13:16</span> sodat hulle die grondgebied ontvang
het: van Aroër af wat aan die kant van die Arnonrivier lê, die stad in
die middel van die dal, en die hele gelykveld tot by Médeba;

<span id="an_13:17">13:17</span> Hesbon en al sy stede wat in die
gelykveld lê, Dibon en Bamot-Baäl en Bet-Baäl-Meon

<span id="an_13:18">13:18</span> en Jahas en Kedémot en Mefáät;

<span id="an_13:19">13:19</span> en Kirjatáim en Sibma en
Seret-Hassáhar, op die gebergte van die dal,

<span id="an_13:20">13:20</span> en Bet-Peor en die hange van die Pisga
en Bet-Hajésimot;

<span id="an_13:21">13:21</span> en al die stede van die gelykveld en
die hele koninkryk van Sihon, die koning van die Amoriete wat in Hesbon
geregeer het, wat Moses verslaan het saam met die vorste van Mídian: Ewi
en Rekem en Sur en Hur en Reba, die vorste van Sihon, inwoners van die
land.

<span id="an_13:22">13:22</span> By hulle dooies het die kinders van
Israel ook Bíleam, die seun van Beor, die waarsêer, met die swaard
gedood.

<span id="an_13:23">13:23</span> So was dan die grens van die kinders
van Ruben: die Jordaan saam met sy gebied; dit was die erfdeel van die
kinders van Ruben volgens hulle geslagte, die stede met hulle dorpe.

<span id="an_13:24">13:24</span> En Moses het aan die stam van Gad, die
kinders van Gad, gegee volgens hulle geslagte;

<span id="an_13:25">13:25</span> sodat hulle die grondgebied ontvang het
van Jaéser en al die stede van Gílead en die helfte van die land van die
kinders van Ammon, tot by Aroër wat teenoor Rabba lê,

<span id="an_13:26">13:26</span> van Hesbon af tot by Ramat-Mispe en
Bétonim; en van Mahanáim af tot by die grens van Lídbir;

<span id="an_13:27">13:27</span> en in die dal: Bet-- Haram en Bet-Nimra
en Sukkot en Safon, die oorblyfsel van die koninkryk van Sihon, die
koning van Hesbon, die Jordaan saam met sy gebied, tot by die uiteinde
van die Kinnéretsee, oorkant die Jordaan na die ooste toe.

<span id="an_13:28">13:28</span> Dit is die erfdeel van die kinders van
Gad volgens hulle geslagte, die stede met hulle dorpe.

<span id="an_13:29">13:29</span> Verder het Moses aan die halwe stam van
Manasse gegee; sodat die halwe stam van die kinders van Manasse ontvang
het volgens hulle geslagte--

<span id="an_13:30">13:30</span> hulle grondgebied was: van Mahanáim af,
die hele Basan, die hele koninkryk van Og, die koning van Basan, en al
die Jaïrsdorpe in Basan, sestig stede;

<span id="an_13:31">13:31</span> en die halwe Gílead en Astarot en
Edréï, stede van die koninkryk van Og in Basan, aan die kinders van
Magir, die seun van Manasse--aan die helfte van die kinders van Magir
volgens hulle geslagte.

<span id="an_13:32">13:32</span> Dit is wat Moses as erfenis uitgedeel
het in die vlaktes van Moab, oos van die Jordaan van Jérigo teen die
ooste;

<span id="an_13:33">13:33</span> maar aan die stam van Levi het Moses
geen erfdeel gegee nie; die HERE, die God van Israel, is self hulle
erfdeel, soos Hy hulle beloof het.

<span id="an_14:1">14:1</span> En dit is wat die kinders van Israel as
erfdeel in die land Kanaän ontvang het, wat Eleásar, die priester, en
Josua, die seun van Nun, en die familiehoofde van die stamme van die
kinders van Israel aan hulle as erfenis uitgedeel het

<span id="an_14:2">14:2</span> deur verloting van hulle erfdeel, soos
die HERE deur die diens van Moses beveel het, met betrekking tot die
nege en 'n halwe stam.

<span id="an_14:3">14:3</span> Want Moses het die erfdeel van die twee
en 'n halwe stam oos van die Jordaan gegee, maar aan die Leviete het hy
geen erfdeel onder hulle gegee nie.

<span id="an_14:4">14:4</span> Want die kinders van Josef was twee
stamme: Manasse en Efraim; maar aan die Leviete het hulle geen aandeel
in die land gegee nie, behalwe stede om in te woon, met hulle weiveld
vir hulle vee en hulle goed.

<span id="an_14:5">14:5</span> Soos die HERE Moses beveel het, so het
die kinders van Israel gedoen en die land verdeel.

<span id="an_14:6">14:6</span> Toe het die kinders van Juda nader gekom
na Josua in Gilgal, en Kaleb, die seun van Jefúnne, die Kenissiet, het
vir hom gesê: U weet die woord wat die HERE met Moses, die man van God
in Kades-Barnéa gespreek het met betrekking tot my en met betrekking tot
u.

<span id="an_14:7">14:7</span> Veertig jaar was ek oud toe Moses, die
kneg van die HERE, my uitgestuur het van Kades-Barnéa af om die land te
verken, en ek het hom berig gebring soos dit in my hart was;

<span id="an_14:8">14:8</span> maar my broers wat saam met my opgetrek
het, het die hart van die volk laat versmelt, terwyl ek volgehou het om
die HERE my God te volg.

<span id="an_14:9">14:9</span> En dié dag het Moses gesweer en gesê:
Waarlik, die land wat jou voet betree het, sal aan jou en aan jou
kinders in ewigheid as 'n erfdeel behoort, omdat jy volgehou het om die
HERE my God te volg.

<span id="an_14:10">14:10</span> En nou, kyk, die HERE het my laat lewe,
soos Hy gespreek het, nou al vyf en veertig jaar sedert die HERE hierdie
woord met Moses gespreek het toe Israel in die woestyn getrek het; en
kyk nou, ek is vandag vyf en tagtig jaar oud;

<span id="an_14:11">14:11</span> ek is vandag nog so sterk soos die dag
toe Moses my uitgestuur het; soos my krag toe was, so is my krag nou
nog, om te veg en om uit te gaan en in te gaan.

<span id="an_14:12">14:12</span> Gee my dan nou hierdie bergland waarvan
die HERE daardie dag gespreek het; want u self het dié dag gehoor dat
dáár Enakiete is en groot versterkte stede; miskien sal die HERE met my
wees, sodat ek hulle kan verdrywe, soos die HERE gespreek het.

<span id="an_14:13">14:13</span> Toe het Josua hom geseën en aan Kaleb,
die seun van Jefúnne, Hebron as erfdeel gegee.

<span id="an_14:14">14:14</span> Daarom het Hebron die erfdeel geword
van Kaleb, die seun van Jefúnne, die Kenissiet, tot vandag toe, omdat hy
volgehou het om die HERE, die God van Israel, te volg.

<span id="an_14:15">14:15</span> En die naam van Hebron was tevore stad
van Arba; hy was die grootste man onder die Enakiete. En die land het
gerus van oorlog.

<span id="an_15:1">15:1</span> En vir die stam van die kinders van Juda,
volgens hulle geslagte, het die lot geval: teen die grens van Edom,
suidelik na die woestyn Sin toe, tot ver in die suide;

<span id="an_15:2">15:2</span> en hulle suidelike lyn was van die end
van die Soutsee, van die tong af wat na die suide toe uitsteek;

<span id="an_15:3">15:3</span> en dit loop aan suid van Skerpioennek en
loop oor na Sin en loop op suid van Kades-Barnéa en loop oor na Hesron
en loop op na Addar en swaai na Karka toe;

<span id="an_15:4">15:4</span> dan loop dit oor na Asmon en loop aan na
die spruit van Egipte, sodat die lyn doodloop by die see; dit sal julle
suidelike lyn wees.

<span id="an_15:5">15:5</span> En die oostelike lyn: Die Soutsee tot by
die mond van die Jordaan. En die lyn aan die noordekant: Van die tong
van die see, van die mond van die Jordaan af

<span id="an_15:6">15:6</span> loop die lyn op na Bet-Hogla en loop oor
noord van Bet-Araba; dan loop die lyn op na die klip van Bohan, die seun
van Ruben.

<span id="an_15:7">15:7</span> Verder loop die lyn op na Debir, van die
dal Agor af, en swaai dan noord na Gilgal wat teenoor die hoogte van
Adúmmim, suidelik van die spruit lê; dan loop die lyn oor na die waters
van die fontein Semes, sodat dit doodloop by die fontein Rogel.

<span id="an_15:8">15:8</span> Verder loop die lyn op na die dal
Ben-Hinnom, na die suidelike hang van die Jebusiete, dit is Jerusalem;
dan loop die lyn op na die top van die gebergte wat westelik voor die
dal Hinnom lê, wat aan die noordelike einde van die dal Refaim is.

<span id="an_15:9">15:9</span> Van die top van die berg af buig die lyn
dan om na die fontein van die waters van Neftóag en loop aan na die
stede van die gebergte Efron; verder buig die lyn om na Báäla, dit is
Kirjat-Jeárim.

<span id="an_15:10">15:10</span> Dan swaai die lyn van Báäla af weg in
westelike rigting na die gebergte Seïr en loop oor na die noordelike
hang van die berg Jeárim, dit is Késalon, en loop af na Bet-Semes en
loop oor na Timna.

<span id="an_15:11">15:11</span> Verder loop die lyn aan noord na die
hang van Ekron; dan buig die lyn om na Sikron en loop oor die berg Báäla
en loop aan na Jábneël, sodat die lyn doodloop by die see.

<span id="an_15:12">15:12</span> Die westelike grens was die Groot See
saam met sy gebied; dit is die lyn rondom van die kinders van Juda
volgens hulle geslagte.

<span id="an_15:13">15:13</span> Maar aan Kaleb, die seun van Jefúnne,
het hy 'n aandeel onder die kinders van Juda gegee, volgens die bevel
van die HERE aan Josua: die stad van Arba, die vader van Enak, dit is
Hebron.

<span id="an_15:14">15:14</span> En Kaleb het die drie seuns van Enak:
Sesai, Ahíman en Talmai, afstammelinge van Enak, daaruit verdrywe.

<span id="an_15:15">15:15</span> En daarvandaan het hy opgetrek teen die
inwoners van Debir; maar die naam van Debir was tevore Kirjat-Sefer;

<span id="an_15:16">15:16</span> en Kaleb het gesê: Hy wat Kirjat-Sefer
verslaan en dit inneem, aan hom sal ek my dogter Agsa as vrou gee.

<span id="an_15:17">15:17</span> Daarop het Otniël, die seun van Kenas,
die broer van Kaleb, dit ingeneem; en hy het sy dogter Agsa aan hom as
vrou gegee.

<span id="an_15:18">15:18</span> En toe sy aankom, het sy hom aangespoor
om van haar vader 'n stuk grond te vra; en toe sy van die esel afklim,
sê Kaleb vir haar: Wat wil jy hê?

<span id="an_15:19">15:19</span> En sy sê: Gee my tog 'n geskenk; omdat
u my na 'n dor land versit het, moet u my waterfonteine gee. Toe gee hy
haar fonteine op die hoogte en fonteine in die laagte.

<span id="an_15:20">15:20</span> Dit is die erfdeel van die stam van die
kinders van Juda, volgens hulle geslagte.

<span id="an_15:21">15:21</span> En die stede van die uiteinde van die
stam van Juda se kinders af tot by die grens van Edom was in die suide:
Kábseël en Eder en Jagur,

<span id="an_15:22">15:22</span> en Kina en Dimóna en Adáda,

<span id="an_15:23">15:23</span> en Kedes en Hasor en Jitnan,

<span id="an_15:24">15:24</span> Sif en Telem en Béalot,

<span id="an_15:25">15:25</span> en Hasor-Hadátta en Kériot-Hesron, dit
is Hasor;

<span id="an_15:26">15:26</span> Amam en Sema en Mólada,

<span id="an_15:27">15:27</span> en Hasar-Gadda en Hesmon en Bet-Palet,

<span id="an_15:28">15:28</span> en Hasar-Sual en Beër-Seba en Bisjótja,

<span id="an_15:29">15:29</span> Báäla en Ijjim en Esem,

<span id="an_15:30">15:30</span> en Éltolad en Kesil en Horma,

<span id="an_15:31">15:31</span> en Siklag en Madmánna en Sansánna,

<span id="an_15:32">15:32</span> en Lebáot en Silhim en Ajin en Rimmon;
al die stede saam nege en twintig, met hulle dorpe;

<span id="an_15:33">15:33</span> in die Laeveld: Estáol en Sórea en
Asna,

<span id="an_15:34">15:34</span> en Sanóag en En-Gannim, Tappúag en
Enam,

<span id="an_15:35">15:35</span> Jarmut en Adúllam, Sogo en Aséka,

<span id="an_15:36">15:36</span> en Saäráim en Adítaim en Gedéra en
Gedérotaim: veertien stede met hulle dorpe;

<span id="an_15:37">15:37</span> Senan en Hadása en Migdal-Gad,

<span id="an_15:38">15:38</span> en Dilean en Mispe en Jókteël,

<span id="an_15:39">15:39</span> Lagis en Boskat en Eglon,

<span id="an_15:40">15:40</span> en Kabbon en Lagmas en Kitlis,

<span id="an_15:41">15:41</span> en Gedérot, Bet-Dagon en Náäma en
Makkéda: sestien stede met hulle dorpe;

<span id="an_15:42">15:42</span> Libna en Eter en Asan,

<span id="an_15:43">15:43</span> en Jiftag en Asna en Nesib,

<span id="an_15:44">15:44</span> en Kehíla en Agsib en Marésa: nege
stede met hulle dorpe;

<span id="an_15:45">15:45</span> Ekron met sy onderhorige plekke en sy
dorpe;

<span id="an_15:46">15:46</span> van Ekron af en na die weste toe, alles
wat aan die kant van Asdod lê, met hulle dorpe;

<span id="an_15:47">15:47</span> Asdod, sy onderhorige plekke en sy
dorpe; Gasa, sy onderhorige plekke en sy dorpe, tot by die spruit van
Egipte en die Groot See saam met sy gebied;

<span id="an_15:48">15:48</span> en op die Gebergte: Samir en Jattir en
Sogo,

<span id="an_15:49">15:49</span> en Danna en Kirjat-Sanna, dit is Debir,

<span id="an_15:50">15:50</span> en Anab en Estémo en Anim,

<span id="an_15:51">15:51</span> en Gosen en Holon en Gilo: elf stede
met hulle dorpe;

<span id="an_15:52">15:52</span> Arab en Duma en Esean,

<span id="an_15:53">15:53</span> en Janum en Bet-Tappúag en Aféka,

<span id="an_15:54">15:54</span> en Humta en Kirjat-Arba, dit is Hebron,
en Sior: nege stede met hulle dorpe;

<span id="an_15:55">15:55</span> Maon, Karmel en Sif en Jutta,

<span id="an_15:56">15:56</span> en Jísreël en Jókdeam en Sanóag,

<span id="an_15:57">15:57</span> Kain, Gíbea en Timna: tien stede met
hulle dorpe;

<span id="an_15:58">15:58</span> Halhul, Bet-Sur en Gedor,

<span id="an_15:59">15:59</span> en Máärat en Bet-Anot en Éltekon: ses
stede met hulle dorpe;

<span id="an_15:60">15:60</span> Kirjat-Baäl, dit is Kirjat-Jeárim, en
Rabba: twee stede met hulle dorpe;

<span id="an_15:61">15:61</span> in die woestyn: Bet-Araba, Middin en
Segága,

<span id="an_15:62">15:62</span> en Nibsan en die Soutstad en Éngedi:
ses stede met hulle dorpe.

<span id="an_15:63">15:63</span> Maar die kinders van Juda kon die
Jebusiete, die inwoners van Jerusalem, nie verdryf nie; daarom het die
Jebusiete saam met die kinders van Juda in Jerusalem bly woon tot vandag
toe.

<span id="an_16:1">16:1</span> En die lot het uitgekom vir die kinders
van Josef: van die Jordaan van Jérigo af, oostelik van die waters van
Jérigo, na die woestyn wat van Jérigo af oploop in die gebergte, na
Bet-el;

<span id="an_16:2">16:2</span> verder loop dit van Bet-el af aan na Lus
en loop oor na die grondgebied van die Arkiete, na Atarot;

<span id="an_16:3">16:3</span> dan loop dit af in die weste na die
grondgebied van die Jafletiete, tot by die gebied van Bet-Horon-Onder en
tot by Geser, sodat dit doodloop by die see.

<span id="an_16:4">16:4</span> So het dan die seuns van Josef, Manasse
en Efraim, 'n erfdeel ontvang.

<span id="an_16:5">16:5</span> En dit was die grondgebied van die
kinders van Efraim volgens hulle geslagte--die lyn van hulle erfdeel
was, in die ooste: Atrot-Addar tot by Bet-Horon-Bo;

<span id="an_16:6">16:6</span> dan loop die lyn aan na die see; in die
noorde: Mígmetat; dan swaai die lyn in oostelike rigting na Táänat-Silo
en loop oos daarvan oor na Janóag;

<span id="an_16:7">16:7</span> en van Janóag loop dit af na Atarot en
Náharat en raak dan aan Jérigo en loop op die Jordaan uit.

<span id="an_16:8">16:8</span> Van Tappúag af loop die lyn in westelike
rigting na die spruit Kana; verder loop dit dood by die see. Dit is die
erfdeel van die stam van die kinders van Efraim volgens hulle geslagte;

<span id="an_16:9">16:9</span> en die stede wat vir die kinders van
Efraim afgesonder was in die erfdeel van die kinders van Manasse, al die
stede met hulle dorpe.

<span id="an_16:10">16:10</span> Maar hulle het die Kanaäniete, die
inwoners van Geser, nie verdrywe nie; so het dan die Kanaäniete onder
Efraim bly woon tot vandag toe; maar hulle moes dwangarbeid verrig.

<span id="an_17:1">17:1</span> Verder was dít die lot vir die stam van
Manasse, omdat hy die eersgeborene van Josef was: Magir, die
eersgeborene van Manasse, die vader van Gílead, het, omdat hy 'n
krygsman was, Gílead en Basan ontvang;

<span id="an_17:2">17:2</span> ook die ander kinders van Manasse,
volgens hulle geslagte, het 'n aandeel ontvang: die kinders van Abiëser
en die kinders van Helek en die kinders van Asriël en die kinders van
Segem en die kinders van Hefer en die kinders van Semída; dit is die
manlike kinders van Manasse, die seun van Josef, volgens hulle geslagte.

<span id="an_17:3">17:3</span> Maar Selófhad, die seun van Hefer, die
seun van Gílead, die seun van Magir, die seun van Manasse, het nie seuns
gehad nie, maar net dogters; en dit is die name van sy dogters: Magla en
Noa, Hogla, Milka en Tirsa;

<span id="an_17:4">17:4</span> en hulle het nader gekom voor Eleásar,
die priester, en voor Josua, die seun van Nun, en voor die owerstes, en
gesê: Die HERE het Moses beveel om ons 'n erfdeel te gee onder ons
broers. Daarop het hy hulle 'n erfdeel gegee, volgens die bevel van die
HERE, onder die broers van hulle vader.

<span id="an_17:5">17:5</span> So het dan aan Manasse tien aandele
geval, behalwe die land Gílead en Basan wat oorkant die Jordaan lê.

<span id="an_17:6">17:6</span> Want die dogters van Manasse het 'n
erfdeel ontvang onder sy seuns, terwyl die land Gílead aan die ander
kinders van Manasse behoort het.

<span id="an_17:7">17:7</span> En die lyn van Manasse was: van Aser af
na Mígmetat, teenoor Sigem; dan loop die lyn regs na die inwoners van
En-Tappúag--

<span id="an_17:8">17:8</span> die landstreek van Tappúag het behoort
aan Manasse, maar Tappúag, aan die grens van Manasse, aan die kinders
van Efraim--;

<span id="an_17:9">17:9</span> verder loop die lyn af na die spruit
Kana, suid van die spruit: daardie stede, onder die stede van Manasse,
behoort aan Efraim; en die lyn van Manasse is noord van die spruit en
loop dood by die see.

<span id="an_17:10">17:10</span> Suid behoort dit aan Efraim, maar noord
aan Manasse; en die see is sy lyn; dan raak hulle in die noorde aan Aser
en in die ooste aan Issaskar.

<span id="an_17:11">17:11</span> En aan Manasse behoort in Issaskar en
Aser: Bet-Sean met sy onderhorige plekke en Jíbleam met sy onderhorige
plekke en die inwoners van Dor met sy onderhorige plekke en die inwoners
van En-Dor met sy onderhorige plekke en die inwoners van Táänag met sy
onderhorige plekke en die inwoners van Megíddo met sy onderhorige
plekke, die drie hoogtes.

<span id="an_17:12">17:12</span> Maar die kinders van Manasse kon
hierdie stede nie in besit neem nie, en die Kanaäniete het verkies om in
dié land te bly woon.

<span id="an_17:13">17:13</span> En toe die kinders van Israel sterker
geword het, het hulle die Kanaäniete dienspligtig gemaak, maar hulle nie
geheel en al verdrywe nie.

<span id="an_17:14">17:14</span> Toe het die kinders van Josef met Josua
gespreek en gesê: Waarom het u my as erfdeel net een lot en een aandeel
gegee terwyl ek tog 'n groot volk is, omdat die HERE my tot hiertoe
geseën het?

<span id="an_17:15">17:15</span> En Josua het vir hulle gesê: As jy 'n
groot volk is, trek dan op na die boswêreld en kap vir jou daar 'n plek
skoon in die land van die Feresiete en Refaïete, ingeval die gebergte
van Efraim vir jou te nou is.

<span id="an_17:16">17:16</span> Maar die kinders van Josef het gesê:
Die gebergte sal nie vir ons genoeg wees nie, en al die Kanaäniete wat
in die lae streke woon, het ysterwaens, dié van Bet-Sean met sy
onderhorige plekke sowel as dié van die laagte van Jísreël.

<span id="an_17:17">17:17</span> Toe het Josua met die huis van Josef,
met Efraim en Manasse gespreek en gesê: Jy is 'n groot volk en jy het
groot krag: jy sal nie net een lot hê nie;

<span id="an_17:18">17:18</span> want die gebergte sal joue wees--'n
boswêreld is dit naamlik, en jy moet dit skoonkap; dan sal die uitlopers
daarvan joue wees; want jy moet die Kanaäniet verdrywe, al het hy
ysterwaens, al is hy sterk.

<span id="an_18:1">18:1</span> Daarop het die hele vergadering van die
kinders van Israel in Silo byeengekom en daar die tent van samekoms
opgeslaan, aangesien die land voor hulle onderwerp was.

<span id="an_18:2">18:2</span> Maar daar was onder die kinders van
Israel nog sewe stamme oor wie se erfenis hulle nie verdeel het nie.

<span id="an_18:3">18:3</span> Toe sê Josua aan die kinders van Israel:
Hoe lank sal julle jul so traag hou om die land in besit te gaan neem
wat die HERE, die God van julle vaders, aan julle gegee het?

<span id="an_18:4">18:4</span> Bring tot drie man uit elke stam, dat ek
hulle kan uitstuur, en dat hulle kan klaarmaak en die land deurgaan en
dit beskrywe met die oog op hulle erfdeel; dan moet hulle na my toe kom

<span id="an_18:5">18:5</span> en dit onder mekaar in sewe dele verdeel:
Juda moet sy gebied in die suide behou, en die huis van Josef moet sy
gebied in die noorde behou.

<span id="an_18:6">18:6</span> Maar julle moet die land in sewe dele
beskrywe en die beskrywing hier na my toe bring; dan sal ek vir julle
die lot werp, hier voor die aangesig van die HERE onse God.

<span id="an_18:7">18:7</span> Want die Leviete het geen aandeel onder
julle nie, omdat die priesterskap van die HERE hulle erfdeel is; en Gad
en Ruben en die halwe stam van Manasse het hulle erfdeel ontvang oorkant
die Jordaan in die ooste, wat Moses, die kneg van die HERE, hulle gegee
het.

<span id="an_18:8">18:8</span> Die manne het toe klaargemaak en gegaan;
en by hulle vertrek het Josua hulle bevel gegee om die land te beskrywe,
met die woorde: Gaan heen, trek rond in die land en beskrywe dit, en kom
na my terug; dan sal ek hier vir julle die lot werp voor die aangesig
van die HERE in Silo.

<span id="an_18:9">18:9</span> En die manne het gegaan en die land
deurgetrek en dit in 'n boek beskrywe, volgens die stede, in sewe dele,
en na Josua gekom in die laer van Silo.

<span id="an_18:10">18:10</span> Toe het Josua vir hulle die lot gewerp
in Silo, voor die aangesig van die HERE; en Josua het die land daar
onder die kinders van Israel verdeel volgens hulle afdelings.

<span id="an_18:11">18:11</span> En die lot het opgekom van die stam van
die kinders van Benjamin volgens hulle geslagte; en die gebied wat vir
hulle deur die lot aangewys is, het uitgekom tussen die kinders van Juda
en die kinders van Josef;

<span id="an_18:12">18:12</span> en hulle lyn aan die noordekant was:
van die Jordaan af; dan loop die lyn op na die noordelike hang van
Jérigo, en dit loop op in die gebergte in westelike rigting en loop dood
by die woestyn van Bet-Awen;

<span id="an_18:13">18:13</span> en daarvandaan loop die lyn oor na Lus,
na die suidelike hang van Lus, dit is Bet-el; verder loop die lyn af na
Atrot-Addar, op die gebergte wat suid lê van Bet-Horon-Onder;

<span id="an_18:14">18:14</span> dan buig die lyn om en swaai na die
westekant, teen suid, van die gebergte wat suid teenoor Bet-Horon lê;
verder loop dit dood by Kirjat-Baäl, dit is Kirjat-Jeárim, die stad van
die kinders van Juda; dit is die westekant;

<span id="an_18:15">18:15</span> en die suidekant begin by die uiteinde
van Kirjat-Jeárim; en die lyn loop aan in die weste en dan na die
waterfontein van Neftóag;

<span id="an_18:16">18:16</span> dan loop die lyn af na die uiteinde van
die berg wat teenoor die dal Ben-Hinnom, noordelik in die dal van die
Refaïete lê; dan loop dit af na die dal Hinnom, na die suidelike hang
van die Jebusiete, en loop af na die fontein Rogel;

<span id="an_18:17">18:17</span> verder buig dit noord om en loop aan na
die fontein Semes; dan loop dit aan na die klipkrale wat teenoor die
hoogte van Adúmmim lê, en loop af na die klip van Bohan, die seun van
Ruben;

<span id="an_18:18">18:18</span> dan gaan dit oor na die hang teenoor
die Araba in noordelike rigting en loop af na die Araba;

<span id="an_18:19">18:19</span> verder loop die lyn oor na die hang van
Bet-Hogla in noordelike rigting; dan loop die lyn dood by die noordelike
tong van die Soutsee, aan die mond van die Jordaan in die suide; dit is
die suidelike lyn;

<span id="an_18:20">18:20</span> en die Jordaan begrens dit aan die
oostekant. Dit is die erfdeel van die kinders van Benjamin na hulle
geslagte, volgens sy lyne rondom.

<span id="an_18:21">18:21</span> En die stede van die stam van die
kinders van Benjamin, volgens hulle geslagte, was: Jérigo en Bet-Hogla
en Emek-Kesis,

<span id="an_18:22">18:22</span> en Bet-Araba en Semaráim en Bet-el,

<span id="an_18:23">18:23</span> en Haäwim en Para en Ofra,

<span id="an_18:24">18:24</span> en Kefar-Haämmóni en Ofni en Gaba:
twaalf stede met hulle dorpe;

<span id="an_18:25">18:25</span> Gíbeon en Rama en Beërot,

<span id="an_18:26">18:26</span> en Mispe en Kefíra en Mosa,

<span id="an_18:27">18:27</span> en Rekem en Jírpeël en Táreala,

<span id="an_18:28">18:28</span> en Sela, Elef en Jebúsi, dit is
Jerusalem, Gíbeat, Kirjat: veertien stede met hulle dorpe. Dit is die
erfdeel van die kinders van Benjamin volgens hulle geslagte.

<span id="an_19:1">19:1</span> En die tweede lot het uitgekom vir
Símeon, vir die stam van die kinders van Símeon volgens hulle geslagte;
en hulle erfdeel was in die middel van die erfdeel van die kinders van
Juda.

<span id="an_19:2">19:2</span> En hulle het in hulle erfdeel gehad:
Beër-Seba en Seba en Mólada,

<span id="an_19:3">19:3</span> en Hasar-Sual en Bala en Esem,

<span id="an_19:4">19:4</span> en Eltólad en Betul en Horma,

<span id="an_19:5">19:5</span> en Siklag en Bet-Hammarkábot en
Hasar-Susa,

<span id="an_19:6">19:6</span> en Bet-Lebáot en Sarúhen: dertien stede
met hulle dorpe;

<span id="an_19:7">19:7</span> Ajin, Rimmon en Eter en Asan: vier stede
met hulle dorpe;

<span id="an_19:8">19:8</span> en al die dorpe wat rondom hierdie stede
was, tot by Báälat-Beër, die Rama van die Suidland. Dit is die erfdeel
van die stam van die kinders van Símeon volgens hulle geslagte.

<span id="an_19:9">19:9</span> Uit die aandeel van die kinders van Juda
is die erfdeel van die kinders van Símeon, omdat die deel van die
kinders van Juda vir hulle te groot was; daarom het die kinders van
Símeon geërwe in die middel van húlle erfdeel.

<span id="an_19:10">19:10</span> En die derde lot het opgekom vir die
kinders van Sébulon volgens hulle geslagte, en die lyn van hulle erfdeel
was tot by Sarid.

<span id="an_19:11">19:11</span> En hulle lyn loop op in westelike
rigting na Marála en raak aan Dabbéset en aan die spruit wat teenoor
Jókneam loop;

<span id="an_19:12">19:12</span> en van Sarid af swaai dit na die
oostekant, teen sonop, na die gebied van Kislot-Tabor, en loop aan na
Daberat en loop op na Jáfia;

<span id="an_19:13">19:13</span> en daarvandaan loop dit oor na die
ooste teen sonop, na Gat-Hefer, na Et-Kasin, en loop aan na Rimmon wat
hom na Nea toe uitstrek;

<span id="an_19:14">19:14</span> dan swaai die lyn noord daaromheen na
Hannáton en loop dood by die dal Jiftag-El;

<span id="an_19:15">19:15</span> en Kattat en Náhalal en Simron en
Jídeala en Betlehem: twaalf stede met hulle dorpe.

<span id="an_19:16">19:16</span> Dit was die erfdeel van die kinders van
Sébulon volgens hulle geslagte; hierdie stede met hulle dorpe.

<span id="an_19:17">19:17</span> Vir Issaskar het die vierde lot
uitgekom, vir die kinders van Issaskar volgens hulle geslagte;

<span id="an_19:18">19:18</span> en hulle grondgebied was na Jísreël toe
en Kesúllot en Sunem,

<span id="an_19:19">19:19</span> en Hafaráim en Sion en Anagárat,

<span id="an_19:20">19:20</span> en Rabbit en Kísjon en Ebes,

<span id="an_19:21">19:21</span> en Remet en En-Gannim en En-Hadda en
Bet-Pases;

<span id="an_19:22">19:22</span> en die lyn raak aan Tabor en Sahasíma
en Bet-Semes, en hulle gebied loop dood by die Jordaan: sestien stede
met hulle dorpe.

<span id="an_19:23">19:23</span> Dit is die erfdeel van die stam van die
kinders van Issaskar volgens hulle geslagte, die stede met hulle dorpe.

<span id="an_19:24">19:24</span> En die vyfde lot het uitgekom vir die
stam van die kinders van Aser volgens hulle geslagte;

<span id="an_19:25">19:25</span> en hulle gebied was: Helkat en Hali en
Beten en Agsaf,

<span id="an_19:26">19:26</span> en Allamméleg en Amead en Miseal; en
raak in die weste aan die Karmel en aan Sihor-Libnat;

<span id="an_19:27">19:27</span> dan draai dit teen sonop na Bet-Dagon
en raak aan Sébulon en die dal Jiftag-El in die noorde, Bet-Emek en
Nehíël, en loop aan links by Kabul;

<span id="an_19:28">19:28</span> en Ebron en Rehob en Hammon en Kana tot
by Groot-Sidon;

<span id="an_19:29">19:29</span> dan draai die lyn na Rama en tot by die
vesting Tirus; dan draai die lyn na Hosa en loop dood by die see, van
die landstreek af wat na Agsib toe lê;

<span id="an_19:30">19:30</span> en Umma en Afek en Rehob: twee en
twintig stede met hulle dorpe.

<span id="an_19:31">19:31</span> Dit is die erfdeel van die stam van die
kinders van Aser volgens hulle geslagte; hierdie stede met hulle dorpe.

<span id="an_19:32">19:32</span> Vir die kinders van Náftali het die
sesde lot uitgekom, vir die kinders van Náftali volgens hulle geslagte;

<span id="an_19:33">19:33</span> en hulle lyn was van Helef, van die
eikeboom by Saänánnim af, en Adámi-Nekeb en Jabneël tot by Lakkum, en
dit loop dood by die Jordaan;

<span id="an_19:34">19:34</span> dan draai die lyn in westelike rigting
na Asnot-Tabor en loop daarvandaan aan na Hukkok en raak in die suide
aan Sébulon; en aan Aser raak dit in die weste, en aan Juda aan die
Jordaan in die ooste;

<span id="an_19:35">19:35</span> en die versterkte stede: Siddim, Ser en
Hammat, Rakkat en Kinnéret,

<span id="an_19:36">19:36</span> en Adama en Rama en Hasor,

<span id="an_19:37">19:37</span> en Kedes en Edréi en En-Hasor,

<span id="an_19:38">19:38</span> en Jireon en Migdal-El, Horem en
Bet-Anat en Bet-Semes: negentien stede met hulle dorpe.

<span id="an_19:39">19:39</span> Dit is die erfdeel van die stam van die
kinders van Náftali volgens hulle geslagte, die stede met hulle dorpe.

<span id="an_19:40">19:40</span> Vir die stam van die kinders van Dan,
volgens hulle geslagte, het die sewende lot uitgekom.

<span id="an_19:41">19:41</span> En die lyn van hulle erfdeel omvat:
Sórea en Estáol en Ir-Semes,

<span id="an_19:42">19:42</span> en Saälábbin en Ajalon en Jitla,

<span id="an_19:43">19:43</span> en Elon en Timnáta en Ekron,

<span id="an_19:44">19:44</span> en Élteke en Gíbbeton en Báälat,

<span id="an_19:45">19:45</span> en Jehud en Bené-Berak en Gat-Rimmon.

<span id="an_19:46">19:46</span> en Mé-Jarkon en Rakkon, met die gebied
teenoor Jafo.

<span id="an_19:47">19:47</span> Maar die kinders van Dan het hulle
grondgebied kwytgeraak; daarom het die kinders van Dan opgetrek en teen
Lesem geveg en dit ingeneem en verslaan met die skerpte van die swaard
en dit in besit geneem en daarin gewoon; en hulle het Lesem Dan genoem
na die naam van hulle vader Dan.

<span id="an_19:48">19:48</span> Dit is die erfdeel van die stam van die
kinders van Dan volgens hulle geslagte; hierdie stede met hulle dorpe.

<span id="an_19:49">19:49</span> Toe hulle die land volgens sy grenslyne
as erfenis geheel verdeel het, het die kinders van Israel aan Josua, die
seun van Nun, 'n erfdeel onder hulle gegee;

<span id="an_19:50">19:50</span> op bevel van die HERE het hulle hom die
stad gegee wat hy gevra het, Timnat-Serag op die gebergte van Efraim; en
hy het die stad opgebou en daarin gaan woon.

<span id="an_19:51">19:51</span> Dit is die erfdele wat Eleásar, die
priester, en Josua, die seun van Nun, en die familiehoofde aan die
stamme van die kinders van Israel as erfenis uitgedeel het deur die lot,
in Silo, voor die aangesig van die HERE, by die ingang van die tent van
samekoms; en hulle het die verdeling van die land beëindig.

<span id="an_20:1">20:1</span> En die HERE het met Josua gespreek en
gesê:

<span id="an_20:2">20:2</span> Spreek met die kinders van Israel en sê:
Wys die vrystede vir julle aan waarvan Ek deur die diens van Moses met
julle gespreek het,

<span id="an_20:3">20:3</span> dat hy wat 'n doodslag begaan het--wat
per ongeluk, sonder opset, 'n mens doodgeslaan het, daarheen kan vlug,
sodat dié vir julle kan dien as toevlugsoord vanweë die bloedwreker.

<span id="an_20:4">20:4</span> As hy dan na een van hierdie stede toe
vlug en gaan staan by die ingang van die stadspoort en sy saak voor die
ore van die oudstes van daardie stad meedeel, moet hulle hom by hulle in
die stad opneem en aan hom plek gee, dat hy by hulle kan woon;

<span id="an_20:5">20:5</span> en as die bloedwreker hom agternajaag,
mag hulle hom wat die doodslag begaan het, nie aan hom uitlewer nie,
omdat hy sy naaste sonder opset doodgeslaan het, sonder dat hy hom
gister en eergister vyandig was;

<span id="an_20:6">20:6</span> en hy moet in daardie stad bly totdat hy
voor die vergadering tereggestaan het, tot op die dood van die
hoëpriester wat in dié dae daar sal wees; dan mag hy wat die doodslag
begaan het, weer na sy stad en sy huis terugkeer, na die stad waar hy
vandaan gevlug het.

<span id="an_20:7">20:7</span> Daarop het hulle geheilig: Kedes in
Galiléa, op die gebergte van Náftali, en Sigem op die gebergte van
Efraim, en Kirjat-Arba, dit is Hebron, op die gebergte van Juda;

<span id="an_20:8">20:8</span> en oorkant die Jordaan, oos van Jérigo,
het hulle afgestaan: Beser in die woestyn op die gelykveld, uit die stam
van Ruben, en Ramot in Gílead, uit die stam van Gad, en Golan in Basan
uit die stam van Manasse.

<span id="an_20:9">20:9</span> Dit is die stede wat bepaal was vir al
die kinders van Israel en vir die vreemdeling wat onder hulle vertoef;
sodat elkeen wat per ongeluk 'n mens doodgeslaan het, daarheen sou kan
vlug en nie hoef te sterf deur die hand van die bloedwreker voordat hy
voor die vergadering gestaan het nie.

<span id="an_21:1">21:1</span> Toe het die familiehoofde van die Leviete
nader gekom na Eleásar, die priester, en na Josua, die seun van Nun, en
na die familiehoofde van die stamme van die kinders van Israel,

<span id="an_21:2">21:2</span> en met hulle gespreek in Silo, in die
land Kanaän, en gesê: Die HERE het deur die diens van Moses bevel gegee
dat aan ons stede afgestaan moet word om in te woon, met hulle weiveld
vir ons vee.

<span id="an_21:3">21:3</span> Toe het die kinders van Israel aan die
Leviete, volgens die bevel van die HERE, uit hulle erfdeel die volgende
stede met hulle weiveld afgestaan:

<span id="an_21:4">21:4</span> Die lot het uitgekom vir die geslagte van
die Kehatiete; en die kinders van Aäron, die priester, uit die Leviete,
het ontvang uit die stam van Juda en uit die stam van Símeon en uit die
stam van Benjamin, deur die lot, dertien stede;

<span id="an_21:5">21:5</span> en die ander kinders van Kehat, uit die
geslagte van die stam van Efraim en uit die stam van Dan en uit die
halwe stam van Manasse, deur die lot, tien stede;

<span id="an_21:6">21:6</span> en die kinders van Gerson, uit die
geslagte van die stam van Issaskar en uit die stam van Aser en uit die
stam van Náftali en uit die halwe stam van Manasse in Basan, deur die
lot, dertien stede;

<span id="an_21:7">21:7</span> en die kinders van Merári, volgens hulle
geslagte, uit die stam van Ruben en uit die stam van Gad en uit die stam
van Sébulon, twaalf stede.

<span id="an_21:8">21:8</span> So het dan die kinders van Israel aan die
Leviete hierdie stede met hulle weiveld deur die lot gegee, soos die
HERE deur die diens van Moses beveel het.

<span id="an_21:9">21:9</span> Verder het hulle, uit die stam van die
kinders van Juda en uit die stam van die kinders van Símeon, hierdie
stede gegee wat hulle met hul name genoem het:

<span id="an_21:10">21:10</span> die kinders van Aäron dan, uit die
geslagte van die Kehatiete, uit die kinders van Levi, het ontvang--want
die eerste lot was vir hulle--

<span id="an_21:11">21:11</span> en aan hulle is gegee: die stad van
Arba, die vader van Anok, dit is Hebron, op die gebergte van Juda, met
sy weiveld daaromheen;

<span id="an_21:12">21:12</span> maar die saaigrond van die stad, met sy
dorpe, het hulle aan Kaleb, die seun van Jefúnne, as sy besitting gegee.

<span id="an_21:13">21:13</span> En aan die kinders van Aäron, die
priester, het hulle gegee Hebron, die vrystad vir hom wat 'n doodslag
begaan het, met sy weiveld, en Libna met sy weiveld,

<span id="an_21:14">21:14</span> en Jattir met sy weiveld, en Estemóa
met sy weiveld,

<span id="an_21:15">21:15</span> en Holon met sy weiveld, en Debir met
sy weiveld,

<span id="an_21:16">21:16</span> en Ajin met sy weiveld, en Jutta met sy
weiveld, en Bet-Semes met sy weiveld: nege stede uit hierdie twee
stamme.

<span id="an_21:17">21:17</span> En uit die stam van Benjamin: Gíbeon
met sy weiveld, en Geba met sy weiveld,

<span id="an_21:18">21:18</span> en Anatot met sy weiveld, en Almon met
sy weiveld: vier stede.

<span id="an_21:19">21:19</span> Al die stede van die kinders van Aäron,
die priesters, was dertien stede met hulle weiveld.

<span id="an_21:20">21:20</span> En die geslagte van die kinders van
Kehat, die Leviete, wat nog oor was van die kinders van Kehat, het hulle
stede wat deur die lot aangewys was, ontvang uit die stam van Efraim;

<span id="an_21:21">21:21</span> en hulle het aan hulle gegee: die
vrystad vir hom wat 'n doodslag begaan het: Sigem met sy weiveld op die
gebergte van Efraim, en Geser met sy weiveld,

<span id="an_21:22">21:22</span> en Kibsáim met sy weiveld, en Bet-Horon
met sy weiveld: vier stede.

<span id="an_21:23">21:23</span> En uit die stam van Dan: Élteke met sy
weiveld, Gíbbeton met sy weiveld,

<span id="an_21:24">21:24</span> Ajalon met sy weiveld, Gat-Rimmon met
sy weiveld: vier stede.

<span id="an_21:25">21:25</span> En uit die helfte van die stam van
Manasse: Táänag met sy weiveld, en Gat-Rimmon met sy weiveld: twee
stede;

<span id="an_21:26">21:26</span> alles saam tien stede met hulle weiveld
vir die geslagte van die kinders van Kehat wat nog oorgebly het.

<span id="an_21:27">21:27</span> En aan die kinders van Gerson uit die
geslagte van die Leviete: uit die halwe stam van Manasse, die vrystad
vir hom wat 'n doodslag begaan het: Golan in Basan met sy weiveld, en
Beëstéra met sy weiveld: twee stede.

<span id="an_21:28">21:28</span> En uit die stam van Issaskar: Kisjon
met sy weiveld, en Daberat met sy weiveld,

<span id="an_21:29">21:29</span> Jarmut met sy weiveld, En-Gannim met sy
weiveld: vier stede.

<span id="an_21:30">21:30</span> En uit die stam van Aser: Miseal met sy
weiveld, Abdon met sy weiveld,

<span id="an_21:31">21:31</span> Helkat met sy weiveld, en Rehob met sy
weiveld: vier stede.

<span id="an_21:32">21:32</span> En uit die stam van Náftali, die
vrystad vir hom wat 'n doodslag begaan het: Kedes in Galiléa met sy
weiveld, en Hammot-Dor met sy weiveld, en Kartan met sy weiveld: drie
stede;

<span id="an_21:33">21:33</span> al die stede van die Gersoniete,
volgens hulle geslagte, was dertien stede met hulle weiveld.

<span id="an_21:34">21:34</span> En aan die geslagte van die kinders van
Merári, die Leviete wat nog oor was--uit die stam van Sébulon: Jókneam
met sy weiveld, Karta met sy weiveld,

<span id="an_21:35">21:35</span> Dimna met sy weiveld, Náhalal met sy
weiveld: vier stede.

<span id="an_21:36">21:36</span> En uit die stam van Ruben: Beser met sy
weiveld, en Jahas met sy weiveld,

<span id="an_21:37">21:37</span> Kedémot met sy weiveld, en Mefáät met
sy weiveld: vier stede.

<span id="an_21:38">21:38</span> En uit die stam van Gad, die vrystad
vir hom wat 'n doodslag begaan het: Ramot in Gílead met sy weiveld, en
Mahanáim met sy weiveld,

<span id="an_21:39">21:39</span> Hesbon met sy weiveld, Jaéser met sy
weiveld: alles saam vier stede.

<span id="an_21:40">21:40</span> Al die stede was vir die kinders van
Merári, volgens hulle geslagte wat nog oor was uit die geslagte van die
Leviete; en hulle lot was twaalf stede.

<span id="an_21:41">21:41</span> Al die stede van die Leviete, tussen
die besitting van die kinders van Israel in, was agt en veertig stede
met hulle weiveld.

<span id="an_21:42">21:42</span> Hierdie stede het stad vir stad rondom
hulle weiveld gehad; so was dit met al hierdie stede.

<span id="an_21:43">21:43</span> So het die HERE dan die hele land aan
Israel gegee wat Hy hulle vaders met 'n eed beloof het om hulle te gee;
en hulle het dit in besit geneem en daarin gaan woon.

<span id="an_21:44">21:44</span> En die HERE het hulle aan alle kante
rus gegee net soos Hy hulle vaders met 'n eed beloof het; en niemand van
al hul vyande het voor hulle standgehou nie; al hulle vyande het die
HERE in hulle hand gegee.

<span id="an_21:45">21:45</span> Geen woord van al die goeie woorde wat
die HERE met die huis van Israel gespreek het, het onvervuld gebly nie;
alles het uitgekom.

<span id="an_22:1">22:1</span> Toe het Josua die Rubeniete en die
Gadiete en die halwe stam van Manasse laat roep

<span id="an_22:2">22:2</span> en aan hulle gesê: Julle het alles
onderhou wat Moses, die kneg van die HERE, julle beveel het, en julle
het na my geluister in alles wat ek julle beveel het.

<span id="an_22:3">22:3</span> Julle het jul broers nie in die steek
gelaat nie--dit is nou baie dae al tot vandag toe--en het die ordening
van die gebod van die HERE julle God onderhou.

<span id="an_22:4">22:4</span> Maar nou het die HERE julle God jul
broers rus gegee, soos Hy hulle beloof het; draai dan nou om en gaan na
julle tente, na die land van julle besitting wat Moses, die kneg van die
HERE, julle oorkant die Jordaan gegee het.

<span id="an_22:5">22:5</span> Neem net noukeurig in ag die onderhouding
van die gebod en die wet wat Moses, die kneg van die HERE, julle beveel
het, om die HERE julle God lief te hê en in al sy weë te wandel en sy
gebooie te onderhou en Hom aan te hang en Hom te dien met julle hele
hart en met julle hele siel.

<span id="an_22:6">22:6</span> So het Josua hulle dan geseën en hulle
laat gaan; en hulle het getrek na hul tente toe.

<span id="an_22:7">22:7</span> Maar aan die een helfte van die stam van
Manasse het Moses in Basan 'n erfdeel gegee, en aan die ander helfte
daarvan het Josua 'n deel gegee saam met hulle broers, duskant die
Jordaan in die weste. En toe Josua hulle laat gaan het na hul tente, het
hy hulle ook geseën

<span id="an_22:8">22:8</span> en met hulle gespreek en gesê: Gaan terug
na julle tente met groot rykdomme en 'n menigte van vee, met silwer en
goud en koper en yster en baie klere; deel die buit van julle vyande
saam met julle broers.

<span id="an_22:9">22:9</span> So het die kinders van Ruben en die
kinders van Gad en die halwe stam van Manasse dan teruggegaan, en hulle
het weggetrek van die kinders van Israel af, uit Silo wat in die land
Kanaän lê, om te gaan na die land Gílead, na die land van hulle
besitting waarin hulle, op bevel van die HERE deur die diens van Moses,
vaste besittings verkry het.

<span id="an_22:10">22:10</span> Toe hulle kom by die klipkrale van die
Jordaan, wat in die land Kanaän lê, het die kinders van Ruben en die
kinders van Gad en die halwe stam van Manasse daar 'n altaar gebou by
die Jordaan, 'n altaar groot van aansien.

<span id="an_22:11">22:11</span> Maar toe die kinders van Israel hoor
sê: Kyk, die kinders van Ruben en die kinders van Gad en die halwe stam
van Manasse het die altaar gebou teenoor die land Kanaän, by die
klipkrale van die Jordaan, aan die kant van die kinders van Israel--

<span id="an_22:12">22:12</span> toe die kinders van Israel dit hoor,
het die hele vergadering van die kinders van Israel bymekaargekom in
Silo om op kommando teen hulle op te trek.

<span id="an_22:13">22:13</span> En die kinders van Israel het Pinehas,
die seun van Eleásar, die priester, na die kinders van Ruben en die
kinders van Gad en die halwe stam van Manasse, na die land Gílead
gestuur,

<span id="an_22:14">22:14</span> en tien owerstes saam met hom, vir elke
familie van al die stamme van Israel een owerste; en hulle was elkeen 'n
familiehoof van die stamme van Israel.

<span id="an_22:15">22:15</span> Toe hulle by die kinders van Ruben en
die kinders van Gad en die halwe stam van Manasse in die land Gílead
kom, het hulle met hulle gespreek en gesê:

<span id="an_22:16">22:16</span> So sê die hele vergadering van die
HERE: Wat is dit vir 'n troubreuk wat julle begaan teen die God van
Israel, dat julle vandag van die HERE afvallig word deur vir julle 'n
altaar te bou, deur vandag teen die HERE in opstand te kom?

<span id="an_22:17">22:17</span> Is die ongeregtigheid in verband met
Peor vir ons nog nie genoeg nie, waarvan ons tot vandag toe ons nie
gereinig het nie--toe die plaag oor die vergadering van die HERE gekom
het?

<span id="an_22:18">22:18</span> En julle wil vandag van die HERE
afvallig word! As julle dan vandag in opstand kom teen die HERE, sal Hy
môre toornig word op die hele vergadering van Israel.

<span id="an_22:19">22:19</span> As die land van julle besitting egter
onrein is, trek dan oor na die eie land van die HERE waar die tabernakel
van die HERE gevestig is, en verkry onder ons vaste besittings; maar kom
nie teen die HERE in opstand nie, en moenie teen ons opstandig wees deur
vir julle 'n altaar te bou naas die altaar van die HERE onse God nie.

<span id="an_22:20">22:20</span> Toe Agan, die seun van Serag, hom
vergryp het aan die bangoed, het daar nie 'n toorn oor die hele
vergadering van Israel gekom nie? En hy self het nie alleen weens sy
ongeregtigheid omgekom nie.

<span id="an_22:21">22:21</span> Daarop het die kinders van Ruben en die
kinders van Gad en die halwe stam van Manasse geantwoord en aan die
stamhoofde van Israel gesê:

<span id="an_22:22">22:22</span> Die God van die gode, die HERE, die God
van die gode, die HERE, Hy weet dit; en ook Israel mag dit weet: As dit
deur opstandigheid of deur troubreuk teen die HERE is--verlos ons nie
vandag nie, HERE! --

<span id="an_22:23">22:23</span> dat ons 'n altaar vir ons gebou het om
van die HERE afvallig te word; en as dit is om daarop 'n brandoffer en
spysoffer te bring of om daarop dankoffers te berei, dan mag die HERE
self dit wreek.

<span id="an_22:24">22:24</span> Maar waarlik, ons het dit uit 'n sekere
besorgdheid gedoen en gesê: Later sou julle kinders met ons kinders kan
spreek en sê: Wat het julle te doen met die HERE, die God van Israel?

<span id="an_22:25">22:25</span> Die HERE het tog tussen ons en julle,
kinders van Ruben en kinders van Gad, die Jordaan as grens gestel; julle
het geen deel aan die HERE nie; so sal julle kinders dan maak dat ons
kinders die HERE nie meer vrees nie.

<span id="an_22:26">22:26</span> Daarom het ons gesê: Laat ons tog dit
doen en vir ons die altaar bou, nie vir brandoffer en nie vir slagoffer
nie,

<span id="an_22:27">22:27</span> maar dat dit 'n getuie kan wees tussen
ons en julle en ons geslagte ná ons dat ons die diens van die HERE sal
waarneem voor sy aangesig met ons brandoffers en ons slagoffers en ons
dankoffers, sodat julle kinders later nie aan ons kinders kan sê: Julle
het geen deel aan die HERE nie.

<span id="an_22:28">22:28</span> En ons het gedink: As hulle dit later
aan ons en ons geslagte sou sê, sal ons sê: Kyk na die boustyl van die
altaar van die HERE wat ons vaders gemaak het, nie vir brandoffer en nie
vir slagoffer nie, maar'n getuie is hy tussen ons en julle.

<span id="an_22:29">22:29</span> Dit is ver van ons dat ons opstandig
sou word teen die HERE en vandag afvallig sou word van die HERE deur 'n
altaar te bou vir brandoffer, spysoffer en slagoffer naas die altaar van
die HERE onse God wat voor sy tabernakel staan.

<span id="an_22:30">22:30</span> Toe Pínehas, die priester, en die
owerstes van die vergadering, die stamhoofde van Israel wat saam met hom
was, die woorde hoor wat die kinders van Ruben en die kinders van Gad en
die kinders van Manasse gespreek het, was dit goed in hulle oë.

<span id="an_22:31">22:31</span> Toe sê Pínehas, die seun van Eleásar,
die priester, aan die kinders van Ruben en die kinders van Gad en die
kinders van Manasse: Vandag weet ons dat die HERE in ons midde is, omdat
julle hierdie troubreuk teen die HERE nie begaan het nie; nou het julle
die kinders van Israel gered uit die hand van die HERE.

<span id="an_22:32">22:32</span> Daarop het Pínehas, die seun van
Eleásar, die priester, en die ouerstes teruggekeer van die kinders van
Ruben en die kinders van Gad, uit die land Gílead na die land Kanaän, na
die kinders van Israel, en hulle 'n antwoord gebring.

<span id="an_22:33">22:33</span> En die antwoord was goed in die oë van
die kinders van Israel, en die kinders van Israel het God geprys; en
hulle het daar nie meer van gespreek om teen hulle op kommando te trek,
om die land waarin die kinders van Ruben en die kinders van Gad gewoon
het, te verwoes nie.

<span id="an_22:34">22:34</span> En die kinders van Ruben en die kinders
van Gad het die altaar genoem: Hy is getuie tussen ons dat die HERE God
is.

<span id="an_23:1">23:1</span> 'n Geruime tyd daarna, nadat die HERE aan
Israel rus gegee het van al sy vyande rondom, en Josua oud en ver op sy
dae was,

<span id="an_23:2">23:2</span> het Josua die hele Israel laat roep, sy
oudstes en sy hoofde en sy regters en sy opsigters, en vir hulle gesê:
Ek is oud, ek is ver op my dae;

<span id="an_23:3">23:3</span> en julle het self gesien alles wat die
HERE julle God aan al hierdie nasies voor julle uit gedoen het; want die
HERE julle God, Hy het vir julle gestry.

<span id="an_23:4">23:4</span> Kyk, ek het hierdie nasies wat nog
oorgebly het, as erfdeel aan julle laat val, aan julle stamme, van die
Jordaan af--met al die nasies wat ek uitgeroei het--tot by die Groot See
in die weste.

<span id="an_23:5">23:5</span> En die HERE julle God self sal hulle voor
julle verjaag en hulle voor julle uit verdrywe, sodat julle hulle land
in besit kan neem soos die HERE julle God julle beloof het.

<span id="an_23:6">23:6</span> Maar julle moet daar baie vas by staan om
sorgvuldig te doen alles wat geskrywe staan in die wetboek van Moses,
dat julle daar nie regs of links van afwyk nie;

<span id="an_23:7">23:7</span> dat julle met hierdie nasies wat met
julle saam oorgebly het, nie meng nie; julle mag ook die naam van hulle
gode nie vermeld en daarby nie laat sweer nie, en julle mag hulle nie
dien en julle voor hulle nie neerbuig nie;

<span id="an_23:8">23:8</span> maar die HERE julle God moet julle
aanhang soos julle tot vandag toe gedoen het.

<span id="an_23:9">23:9</span> Die HERE tog het groot en magtige nasies
voor julle uit verdrywe; en wat julle betref--niemand het tot vandag toe
voor julle standgehou nie.

<span id="an_23:10">23:10</span> Een man uit julle het duisend
agtervolg; want die HERE julle God, Hy het vir julle gestry soos Hy
julle beloof het.

<span id="an_23:11">23:11</span> Neem julle dan terdeë in ag ter wille
van julle siele, om die HERE julle God lief te hê;

<span id="an_23:12">23:12</span> want as julle ooit mag afwyk en hierdie
nasies aanhang wat nog met julle saam oorgebly het, en julle met hulle
verswaer en julle met hulle en hulle met julle meng,

<span id="an_23:13">23:13</span> weet dan verseker dat die HERE julle
God nie langer hierdie nasies voor julle uit sal verdrywe nie; maar
hulle sal vir julle 'n vangnet en 'n strik wees en 'n angel in julle sye
en dorings in julle oë, totdat julle omkom uit hierdie goeie land wat
die HERE julle God aan julle gegee het.

<span id="an_23:14">23:14</span> En kyk, ek gaan vandag die weg van die
ganse aarde, maar julle moet erken met jul hele hart en met jul hele
siel dat nie een woord van al die goeie woorde wat die HERE julle God
oor julle gespreek het, onvervuld gebly het nie; alles het vir julle
uitgekom, nie een woord daarvan het onvervuld gebly nie.

<span id="an_23:15">23:15</span> Maar soos al die goeie woorde oor julle
gekom het wat die HERE julle God oor julle gespreek het, so sal die HERE
oor julle al die onheilswoorde laat kom, totdat Hy julle verdelg het uit
hierdie goeie land wat die HERE julle God aan julle gegee het.

<span id="an_23:16">23:16</span> As julle die verbond van die HERE julle
God wat Hy julle beveel het, oortree en ander gode gaan dien en julle
voor hulle neerbuig, dan sal die toorn van die HERE teen julle ontvlam,
en julle sal gou omkom uit die goeie land wat Hy aan julle gegee het.

<span id="an_24:1">24:1</span> Daarna het Josua al die stamme van Israel
byeen laat kom in Sigem, en hy het die oudstes van Israel en sy hoofde
en sy regters en sy opsigters laat roep, en hulle het hul voor die
aangesig van God gestel.

<span id="an_24:2">24:2</span> Toe sê Josua aan die hele volk: So sê die
HERE, die God van Israel: Oorkant die Eufraat het julle vaders van
oudsher gewoon--Tera, die vader van Abraham en die vader van Nahor, en
hulle het ander gode gedien.

<span id="an_24:3">24:3</span> Maar Ek het julle vader Abraham van
oorkant die Eufraat af geneem en hom deur die hele land Kanaän laat trek
en sy nageslag vermeerder en Isak aan hom gegee;

<span id="an_24:4">24:4</span> en aan Isak het Ek Jakob en Esau gegee,
en aan Esau het Ek die gebergte Seïr gegee, om dit in besit te neem;
maar Jakob en sy kinders het na Egipte afgetrek.

<span id="an_24:5">24:5</span> Toe het Ek Moses en Aäron gestuur en
Egipte getref soos Ek dit daar gedoen het, en daarna het Ek julle
uitgelei.

<span id="an_24:6">24:6</span> Toe Ek julle vaders uit Egipte uitgelei
het, het julle by die see gekom; maar die Egiptenaars het julle vaders
agternagejaag met strydwaens en perderuiters na die Skelfsee toe;

<span id="an_24:7">24:7</span> maar hulle het die HERE aangeroep, en Hy
het 'n duisternis gestel tussen julle en die Egiptenaars en die see oor
hulle laat kom, sodat dit hulle oordek het, en julle eie oë het gesien
wat Ek aan Egipte gedoen het. Daarna het julle baie dae in die woestyn
gebly.

<span id="an_24:8">24:8</span> Daarop het Ek julle gebring in die land
van die Amoriete wat oos van die Jordaan gewoon het, en hulle het teen
julle geveg; maar Ek het hulle in julle hand gegee, sodat julle hul land
in besit geneem het, en Ek het hulle voor julle uit verdelg.

<span id="an_24:9">24:9</span> Toe het Balak, die seun van Sippor, die
koning van Moab, hom klaargemaak en teen Israel geveg; en hy het gestuur
om Bíleam, die seun van Beor, te roep om julle te vervloek;

<span id="an_24:10">24:10</span> maar Ek wou nie na Bíleam luister nie,
sodat hy julle net geseën het; en Ek het julle uit sy hand gered.

<span id="an_24:11">24:11</span> Toe julle die Jordaan deurgetrek en by
Jérigo gekom het, het die burgers van Jérigo, die Amoriete en Feresiete
en Kanaäniete en Hetiete en Girgasiete, die Hewiete en Jebusiete teen
julle geveg; maar Ek het hulle in julle hand gegee

<span id="an_24:12">24:12</span> en perdebye voor julle uit gestuur, wat
hulle voor julle uit verdryf het, --die twee konings van die
Amoriete--nie deur jou swaard en nie deur jou boog nie.

<span id="an_24:13">24:13</span> So het Ek julle dan 'n land gegee waar
julle nie aan gearbei en stede wat julle nie gebou het nie, dat julle
daarin kan woon; wingerde en olyfbome wat julle nie geplant het nie,
daar eet julle van.

<span id="an_24:14">24:14</span> Vrees dan nou die HERE en dien Hom in
opregtheid en waarheid, en verwyder die gode wat julle vaders gedien het
oorkant die Eufraat en in Egipte, en dien die HERE.

<span id="an_24:15">24:15</span> Maar as dit verkeerd is in julle oë om
die HERE te dien, kies dan vir julle vandag wie julle wil dien: òf die
gode wat julle vaders daar oorkant die Eufraat gedien het, òf die gode
van die Amoriete in wie se land julle woon; maar ek en my huis, ons sal
die HERE dien.

<span id="an_24:16">24:16</span> Toe antwoord die volk en sê: Dit is ver
van ons, dat ons die HERE sou verlaat om ander gode te dien;

<span id="an_24:17">24:17</span> want die HERE onse God, dit is Hy wat
ons en ons vaders uit Egipteland uit die slawehuis laat optrek het, en
wat voor ons oë hierdie groot tekens gedoen het en ons bewaar het op die
hele pad wat ons gegaan en onder al die volke waar ons dwarsdeur getrek
het;

<span id="an_24:18">24:18</span> en die HERE het al die volke en die
Amoriet, die inwoner van die land, voor ons uit verdrywe. Ook ons sal
die HERE dien, want Hy is onse God.

<span id="an_24:19">24:19</span> Maar Josua het vir die volk gesê: Julle
kan die HERE nie dien nie, want Hy is 'n heilige God, Hy is 'n jaloerse
God; Hy sal julle oortreding en julle sondes nie vergewe nie.

<span id="an_24:20">24:20</span> As julle die HERE verlaat en vreemde
gode dien, sal Hy julle weer kwaad aandoen en julle vernietig, nadat Hy
aan julle goed gedoen het.

<span id="an_24:21">24:21</span> Toe sê die volk vir Josua: Nee, maar
ons sal die HERE dien.

<span id="an_24:22">24:22</span> Daarop sê Josua aan die volk: Julle is
getuies teen julleself dat julle vir julleself die HERE gekies het om
Hom te dien. En hulle sê: Ons is getuies.

<span id="an_24:23">24:23</span> Verwyder dan nou die vreemde gode wat
onder julle is, en neig julle hart tot die HERE, die God van Israel.

<span id="an_24:24">24:24</span> Daarop sê die volk aan Josua: Ons sal
die HERE onse God dien en na sy stem luister.

<span id="an_24:25">24:25</span> En op dié dag het Josua met die volk 'n
verbond gesluit en vir hulle 'n insetting en 'n reg vasgestel in Sigem.

<span id="an_24:26">24:26</span> En Josua het hierdie woorde in die
wetboek van God geskrywe en'n groot klip geneem en dié daar opgerig
onder die eikeboom wat by die heilige plek van die HERE is.

<span id="an_24:27">24:27</span> Toe sê Josua aan die hele volk: Kyk,
hierdie klip sal 'n getuie teen ons wees, want hy het al die woorde van
die HERE gehoor wat Hy met ons gespreek het; en hy sal 'n getuie teen
julle wees, sodat julle jul God nie verloën nie.

<span id="an_24:28">24:28</span> Toe het Josua die volk laat gaan,
elkeen na sy erfdeel toe.

<span id="an_24:29">24:29</span> En ná hierdie dinge het Josua, die seun
van Nun, die kneg van die HERE, gesterwe, honderd en-tien jaar oud.

<span id="an_24:30">24:30</span> En hulle het hom begrawe op die
grondgebied van sy erfdeel in Timnat-Serag wat op die gebergte van
Efraim lê, noord van die berg Gaäs.

<span id="an_24:31">24:31</span> En Israel het die HERE gedien al die
dae van Josua en al die dae van die oudstes wat lank ná Josua nog in die
lewe was en met al die werke van die HERE bekend was wat Hy vir Israel
gedoen het.

<span id="an_24:32">24:32</span> Ook die gebeente van Josef wat die
kinders van Israel uit Egipte saamgebring het, het hulle begrawe in
Sigem, op die stuk grond wat Jakob van die kinders van Hemor, die vader
van Sigem, vir honderd geldstukke gekoop het, en wat die kinders van
Josef as erfdeel ontvang het.

<span id="an_24:33">24:33</span> En toe Eleásar, die seun van Aäron,
gesterf het, het hulle hom begrawe op die heuwel van sy seun Pínehas wat
aan hom gegee was op die gebergte Efraim.

------------------------------------------------------------------------

[Next: Judges](jdg.md)
