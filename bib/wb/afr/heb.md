[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](plm)  [Next](jam.md) 

------------------------------------------------------------------------

### Afrikaans Bible: Hebrews

<span id="an_1:1">1:1</span> Nadat God baiekeer en op baie maniere in
die ou tyd gespreek het tot die vaders deur die profete, het Hy in
hierdie laaste dae tot ons gespreek deur die Seun

<span id="an_1:2">1:2</span> wat Hy as erfgenaam van alles aangestel
het, deur wie Hy ook die wêreld gemaak het.

<span id="an_1:3">1:3</span> Hy, wat die afskynsel is van sy heerlikheid
en die afdruksel van sy wese en alle dinge dra deur die woord van sy
krag, nadat Hy deur Homself die reiniging van ons sondes bewerk het, het
gaan sit aan die regterhand van die Majesteit in die hoogte,

<span id="an_1:4">1:4</span> terwyl Hy soveel uitnemender geword het as
die engele namate Hy 'n voortrefliker naam geërf het as hulle.

<span id="an_1:5">1:5</span> Want aan wie van die engele het Hy ooit
gesê: U is my Seun, vandag het Ek U gegenereer? en weer: Ek sal vir Hom
'n Vader wees, en Hy sal vir My 'n Seun wees?

<span id="an_1:6">1:6</span> En wanneer Hy weer die Eersgeborene in die
wêreld inbring, sê Hy: En al die engele van God moet Hom aanbid.

<span id="an_1:7">1:7</span> En van die engele sê Hy wel: Hy wat van sy
boodskappers winde maak en van sy dienaars vuurvlamme;

<span id="an_1:8">1:8</span> maar van die Seun: U troon, o God, is tot
in alle ewigheid, die septer van u koninkryk is 'n regverdige septer;

<span id="an_1:9">1:9</span> U het geregtigheid liefgehad en
ongeregtigheid gehaat; daarom het, o God, u God U gesalf met
vreugde-olie bo u metgeselle;

<span id="an_1:10">1:10</span> en: U, o Here, het in die begin die aarde
gegrondves en die hemele is werke van u hande.

<span id="an_1:11">1:11</span> Hulle sal vergaan, maar U bly; en hulle
sal almal soos 'n kleed verslyt,

<span id="an_1:12">1:12</span> en soos 'n mantel sal U hulle toerol, en
hulle sal verander word, maar U is dieselfde, en u jare het geen einde
nie.

<span id="an_1:13">1:13</span> En aan watter een van die engele het Hy
ooit gesê: Sit aan my regterhand totdat Ek u vyande gemaak het 'n
voetbank van u voete?

<span id="an_1:14">1:14</span> Is hulle nie almal dienende geeste wat
vir diens uitgestuur word ter wille van die wat die saligheid sal beërwe
nie?

<span id="an_2:1">2:1</span> Daarom moet ons des te meer ag gee op wat
ons gehoor het, dat ons nie miskien wegdrywe nie.

<span id="an_2:2">2:2</span> Want as die woord deur engele gespreek,
onwankelbaar was, en elke oortreding en ongehoorsaamheid regverdige
vergelding ontvang het,

<span id="an_2:3">2:3</span> hoe sal ons ontvlug as ons so 'n groot
saligheid veronagsaam wat, nadat dit eers deur die Here verkondig is,
aan ons bevestig is deur die wat dit gehoor het,

<span id="an_2:4">2:4</span> terwyl God ook nog saam getuig het deur
tekens en wonders en allerhande kragtige dade en bedélinge van die
Heilige Gees volgens sy wil?

<span id="an_2:5">2:5</span> Want aan die engele het Hy die toekomstige
wêreld waarvan ons spreek, nie onderwerp nie;

<span id="an_2:6">2:6</span> maar iemand het êrens getuig en gesê: Wat
is die mens, dat U aan hom dink, of die mensekind, dat U hom besoek?

<span id="an_2:7">2:7</span> U het hom 'n weinig minder as die engele
gemaak; met heerlikheid en eer het U hom gekroon en hom oor die werke
van u hande aangestel.

<span id="an_2:8">2:8</span> Alle dinge het U onder sy voete gestel.
Want in die onderwerping van alle dinge aan hom het Hy niks uitgesonder
wat aan hom nie onderworpe is nie. Maar nou sien ons nog nie dat alle
dinge aan hom onderwerp is nie;

<span id="an_2:9">2:9</span> maar ons sien Hom, naamlik Jesus, wat vir
'n kort tydjie minder as die engele gemaak is, vanweë die lyde van die
dood met heerlikheid en eer gekroon, sodat Hy deur die genade van God
vir elkeen die dood sou smaak.

<span id="an_2:10">2:10</span> Want dit het Hom betaam, ter wille van
wie alle dinge en deur wie alle dinge is, as Hy baie kinders na die
heerlikheid wou bring, om die bewerker van hulle saligheid deur lyde te
volmaak.

<span id="an_2:11">2:11</span> Want Hy wat heilig maak, sowel as hulle
wat geheilig word, is almal uit Een; om hierdie rede skaam Hy Hom nie om
hulle broeders te noem nie,

<span id="an_2:12">2:12</span> wanneer Hy sê: Ek sal u Naam aan my
broeders verkondig, in die midde van die gemeente sal Ek U prys;

<span id="an_2:13">2:13</span> en verder: Ek sal my vertroue op Hom
stel; en verder: Hier is Ek en die kinders wat God My gegee het.

<span id="an_2:14">2:14</span> Aangesien die kinders dan vlees en bloed
deelagtig is, het Hy dit ook op dieselfde manier deelagtig geword, sodat
Hy deur die dood hom tot niet kon maak wat mag oor die dood het--dit is
die duiwel--

<span id="an_2:15">2:15</span> en almal kon bevry wat hulle hele lewe
lank uit vrees vir die dood aan slawerny onderworpe was.

<span id="an_2:16">2:16</span> Want waarlik, Hy bekommer Hom nie oor die
engele nie, maar oor die geslag van Abraham bekommer Hy Hom.

<span id="an_2:17">2:17</span> Daarom moes Hy in alle opsigte aan sy
broeders gelyk word, sodat Hy 'n barmhartige en getroue hoëpriester kon
wees in die dinge wat in betrekking tot God staan, om die sondes van die
volk te versoen.

<span id="an_2:18">2:18</span> Want deurdat Hy self onder versoeking
gely het, kan Hy dié help wat versoek word.

<span id="an_3:1">3:1</span> Daarom, heilige broeders, deelgenote van
die hemelse roeping, let op die Apostel en Hoëpriester van ons
belydenis, Christus Jesus,

<span id="an_3:2">3:2</span> wat getrou was aan Hom wat Hom aangestel
het, net soos Moses ook in sy hele huis.

<span id="an_3:3">3:3</span> Want Hy is meer heerlikheid waardig geag as
Moses, namate hy wat die huis gebou het, meer eer het as die huis;

<span id="an_3:4">3:4</span> want elke huis word deur iemand gebou, maar
Hy wat alle dinge gebou het, is God.

<span id="an_3:5">3:5</span> En Moses was wel getrou in sy hele huis as
'n dienaar, om te getuig van wat nog gespreek sou word,

<span id="an_3:6">3:6</span> maar Christus as Seun oor sy huis. En ons
is sy huis as ons net die vrymoedigheid en die roem van die hoop tot die
einde toe onwrikbaar vashou.

<span id="an_3:7">3:7</span> Daarom, soos die Heilige Gees spreek:
Vandag as julle sy stem hoor,

<span id="an_3:8">3:8</span> verhard julle harte nie soos in die
verbittering, in die dag van die versoeking in die woestyn nie,

<span id="an_3:9">3:9</span> waar julle vaders My versoek, My beproef
het en my werke veertig jaar lank gesien het.

<span id="an_3:10">3:10</span> Daarom het Ek vertoornd geword op daardie
geslag en gesê: Altyd dwaal hulle met die hart. Maar húlle het my weë
nie leer ken nie,

<span id="an_3:11">3:11</span> sodat Ek in my toorn gesweer het: Hulle
sal in my rus nie ingaan nie.

<span id="an_3:12">3:12</span> Sorg daarvoor, broeders, dat daar nie
miskien in een van julle 'n bose en ongelowige hart is deurdat hy van
die lewende God afvallig word nie.

<span id="an_3:13">3:13</span> Maar vermaan mekaar elke dag so lank as
dit vandag genoem word, sodat niemand van julle deur die verleiding van
die sonde verhard word nie.

<span id="an_3:14">3:14</span> Want ons het deelgenote van Christus
geword, as ons net die begin van ons vertroue tot die einde toe
onwrikbaar vashou;

<span id="an_3:15">3:15</span> omdat daar gesê word: Vandag as julle sy
stem hoor, verhard julle harte nie soos in die verbittering nie.

<span id="an_3:16">3:16</span> Wie was dit dan wat gehoor het en Hom
verbitter het? Was dit nie almal wat onder leiding van Moses uit Egipte
gegaan het nie?

<span id="an_3:17">3:17</span> En op wie was Hy veertig jaar lank
vertoornd? Was dit nie op die wat gesondig het, wie se lyke in die
woestyn geval het nie?

<span id="an_3:18">3:18</span> En aan wie het Hy gesweer dat hulle in sy
rus nie sal ingaan nie, behalwe aan die ongehoorsames?

<span id="an_3:19">3:19</span> En ons sien dat hulle deur ongeloof nie
kon ingaan nie.

<span id="an_4:1">4:1</span> Laat ons dan vrees dat, terwyl die belofte
om in sy rus in te gaan nog standhou, dit nie miskien sal blyk dat
iemand van julle agtergebly het nie.

<span id="an_4:2">4:2</span> Want aan ons is die evangelie ook verkondig
net soos aan hulle; maar die woord van die prediking het hulle nie
gebaat nie, omdat dit by die hoorders nie met die geloof verenig was
nie.

<span id="an_4:3">4:3</span> Want ons wat geglo het, gaan die rus in,
soos Hy gesê het: Daarom het Ek in my toorn gesweer, hulle sal in my rus
nie ingaan nie--alhoewel sy werke van die grondlegging van die wêreld af
volbring is.

<span id="an_4:4">4:4</span> Want Hy het êrens van die sewende dag so
gespreek: En God het op die sewende dag van al sy werke gerus;

<span id="an_4:5">4:5</span> en nou hier weer: Hulle sal in my rus nie
ingaan nie.

<span id="an_4:6">4:6</span> Terwyl dit dan so is dat sommige daar
ingaan, en diegene aan wie die evangelie eers verkondig is, deur
ongehoorsaamheid nie ingegaan het nie,

<span id="an_4:7">4:7</span> bepaal Hy weer 'n sekere dag, naamlik
vandag, as Hy soveel later deur Dawid spreek, soos gesê is: Vandag as
julle sy stem hoor, verhard julle harte nie.

<span id="an_4:8">4:8</span> Want as Josua aan hulle rus gegee het, sou
Hy nie van 'n ander dag daarná spreek nie.

<span id="an_4:9">4:9</span> Daar bly dus 'n sabbatsrus oor vir die volk
van God;

<span id="an_4:10">4:10</span> want wie in sy rus ingegaan het, rus ook
self van sy werke soos God van syne.

<span id="an_4:11">4:11</span> Laat ons ons dan beywer om in te gaan in
dié rus, sodat niemand in dieselfde voorbeeld van ongehoorsaamheid mag
val nie.

<span id="an_4:12">4:12</span> Want die woord van God is lewend en
kragtig en skerper as enige tweesnydende swaard, en dring deur tot die
skeiding van siel en gees en van gewrigte en murg, en is 'n beoordelaar
van die oorlegginge en gedagtes van die hart.

<span id="an_4:13">4:13</span> En daar is geen skepsel onsigbaar voor
Hom nie, maar alles is oop en bloot voor die oë van Hom met wie ons te
doen het.

<span id="an_4:14">4:14</span> Terwyl ons dan 'n groot Hoëpriester het
wat deur die hemele deurgegaan het, naamlik Jesus, die Seun van God,
laat ons die belydenis vashou.

<span id="an_4:15">4:15</span> Want ons het nie 'n hoëpriester wat nie
met ons swakhede medelye kan hê nie, maar een wat in alle opsigte
versoek is net soos ons, maar sonder sonde.

<span id="an_4:16">4:16</span> Laat ons dan met vrymoedigheid na die
troon van die genade gaan, sodat ons barmhartigheid kan verkry en genade
vind om op die regte tyd gehelp te word.

<span id="an_5:1">5:1</span> Want elke hoëpriester wat uit die mense
geneem word, tree ten behoewe van mense op in die dinge wat in
betrekking tot God staan, om gawes en offers vir die sondes te bring

<span id="an_5:2">5:2</span> as een wat kan saamvoel met die onwetendes
en dwalendes, omdat hy self ook met swakheid bevange is.

<span id="an_5:3">5:3</span> En daarom juis moet hy, net soos vir die
volk, so ook vir homself vanweë die sondes offer.

<span id="an_5:4">5:4</span> En niemand neem die waardigheid vir homself
nie, maar hy wat deur God geroep word, net soos Aäron.

<span id="an_5:5">5:5</span> So het Christus ook Homself nie verheerlik
om Hoëpriester te word nie, maar Hy het Hom verheerlik wat vir Hom gesê
het: U is my Seun, vandag het Ek U gegenereer.

<span id="an_5:6">5:6</span> Soos Hy ook op 'n ander plek sê: U is
priester vir ewig volgens die orde van Melgisédek.

<span id="an_5:7">5:7</span> Hy wat in die dae van sy vlees gebede en
smekinge met sterk geroep en trane aan Hóm geoffer het wat Hom uit die
dood kon red, en ook verhoor is uit die angs--

<span id="an_5:8">5:8</span> Hy, al was Hy die Seun, het gehoorsaamheid
geleer uit wat Hy gely het;

<span id="an_5:9">5:9</span> en nadat Hy volmaak is, het Hy vir almal
wat Hom gehoorsaam is, 'n bewerker van ewige saligheid geword

<span id="an_5:10">5:10</span> en is deur God genoem 'n hoëpriester
volgens die orde van Melgisédek;

<span id="an_5:11">5:11</span> waaroor ons veel te sê het wat swaar is
om te verklaar, omdat julle traag geword het om te hoor.

<span id="an_5:12">5:12</span> Want hoewel julle vanweë die tyd leraars
behoort te wees, het julle weer nodig dat 'n mens julle die eerste
beginsels van die woorde van God moet leer, en julle het weer behoefte
aan melk en nie aan vaste spys nie.

<span id="an_5:13">5:13</span> Want elkeen wat melk gebruik, is onervare
in die woord van geregtigheid, omdat hy 'n kind is.

<span id="an_5:14">5:14</span> Maar vaste spys is vir volwassenes, vir
die wat geestesvermoëns besit deur die gewoonte geoefen, om goed van
kwaad te onderskei.

<span id="an_6:1">6:1</span> Daarom moet ons nie bly by die begin van
die prediking aangaande Christus nie, maar na die volmaaktheid voortgaan
sonder om weer die fondament te lê van die bekering uit dooie werke en
van die geloof in God,

<span id="an_6:2">6:2</span> van die leer van die doop en van die
handoplegging en van die opstanding van die dode en van die ewige
oordeel.

<span id="an_6:3">6:3</span> En dit sal ons doen as God dit toelaat.

<span id="an_6:4">6:4</span> Want dit is onmoontlik om die wat eenmaal
verlig geword het en die hemelse gawe gesmaak en die Heilige Gees
deelagtig geword het,

<span id="an_6:5">6:5</span> en die goeie woord van God gesmaak het en
die kragte van die toekomstige wêreld,

<span id="an_6:6">6:6</span> en afvallig geword het--om dié weer tot
bekering te vernuwe, omdat hulle ten opsigte van hulleself die Seun van
God weer kruisig en openlik tot skande maak.

<span id="an_6:7">6:7</span> Want die grond wat die reën indrink wat
dikwels daarop val, en nuttige plante voortbring ter wille van hulle vir
wie dit ook bewerk word, het deel aan die seën van God.

<span id="an_6:8">6:8</span> Maar as dit dorings en distels oplewer,
deug dit nie en is naby die vervloeking--die einde daarvan is
verbranding.

<span id="an_6:9">6:9</span> Maar, geliefdes, ons is aangaande julle van
beter dinge oortuig, dinge wat saamhang met die saligheid, al spreek ons
ook so.

<span id="an_6:10">6:10</span> Want God is nie onregverdig om julle werk
te vergeet nie en die liefde-arbeid wat julle betoon het vir sy Naam,
omdat julle die heiliges gedien het en nog dien.

<span id="an_6:11">6:11</span> Maar ons verlang dat elkeen van julle
dieselfde ywer mag toon om te kom tot die volkome sekerheid van die hoop
tot die einde toe;

<span id="an_6:12">6:12</span> sodat julle nie traag word nie, maar
navolgers van hulle wat deur geloof en lankmoedigheid erfgename van die
belofte is.

<span id="an_6:13">6:13</span> Want toe God aan Abraham die belofte
gegee het, het Hy, omdat Hy by geen meerdere kon sweer nie, by Homself
gesweer

<span id="an_6:14">6:14</span> en gesê: Voorwaar, Ek sal jou ryklik seën
en jou grootliks vermeerder.

<span id="an_6:15">6:15</span> En so het hy die belofte verkry nadat hy
geduldig gewag het.

<span id="an_6:16">6:16</span> Want mense sweer by een wat meer is, en
die eed van bevestiging is vir hulle die einde van alle teëspraak.

<span id="an_6:17">6:17</span> Daarom het God, omdat Hy nog kragtiger
aan die erfgename van die belofte die onveranderlikheid van sy raad wou
toon, dit met 'n eed gewaarborg;

<span id="an_6:18">6:18</span> sodat ons deur twee onveranderlike dinge,
waarin dit onmoontlik is dat God sou lieg, kragtige bemoediging kan hê,
ons wat ontvlug het, om vas te hou aan die hoop wat voorlê;

<span id="an_6:19">6:19</span> en ons het dit as 'n anker van die siel
wat veilig en vas is en ingaan tot binnekant die voorhangsel

<span id="an_6:20">6:20</span> waar Jesus as voorloper vir ons ingegaan
het, Hy wat volgens die orde van Melgisédek 'n hoëpriester geword het
vir ewig.

<span id="an_7:1">7:1</span> Want hierdie Melgisédek was koning van
Salem, priester van God, die Allerhoogste, wat vir Abraham
tegemoetgegaan het by sy terugkeer toe hy die konings verslaan het, en
hom geseën het;

<span id="an_7:2">7:2</span> aan wie Abraham ook 'n tiende deel van
alles gegee het--hy was in die eerste plek, volgens uitleg, koning van
die geregtigheid en dan ook koning van Salem, dit is koning van vrede;

<span id="an_7:3">7:3</span> sonder vader, sonder moeder, sonder
geslagsregister, sonder begin van dae of lewenseinde, maar gelykgestel
aan die Seun van God, bly hy priester altyddeur.

<span id="an_7:4">7:4</span> Let nou op hoe groot hierdie man was, aan
wie selfs Abraham, die aartsvader, 'n tiende van die buit gegee het.

<span id="an_7:5">7:5</span> Nou het hulle wat uit die seuns van Levi
die priesterskap ontvang, wel 'n gebod om, volgens die wet, van die volk
tiendes te neem, dit is van hulle broers, ofskoon hulle uit die lendene
van Abraham voortgekom het;

<span id="an_7:6">7:6</span> maar hy wat nie uit húlle sy
geslagsregister aflei nie, het van Abraham tiendes geneem en die
besitter van die beloftes geseën.

<span id="an_7:7">7:7</span> Nou word sonder enige teëspraak die mindere
deur die meerdere geseën.

<span id="an_7:8">7:8</span> En hier neem wel sterflike mense tiendes,
maar dáár een van wie getuig word dat hy lewe.

<span id="an_7:9">7:9</span> En, om so te sê, het ook Levi wat tiendes
ontvang, deur Abraham tiendes gegee;

<span id="an_7:10">7:10</span> want hy was nog in die lendene van sy
vader toe Melgisédek hom tegemoetgegaan het.

<span id="an_7:11">7:11</span> As daar dan volkomenheid deur die
Levitiese priesterskap was--want met die oog daarop het die volk die wet
ontvang--waarom was dit nog nodig dat 'n ander priester moes opstaan
volgens die orde van Melgisédek en dat hy dit nie volgens die orde van
Aäron genoem word nie?

<span id="an_7:12">7:12</span> Want met verandering van die priesterskap
kom daar noodsaaklik ook verandering van wet;

<span id="an_7:13">7:13</span> omdat Hy met die oog op wie hierdie dinge
gesê word, aan 'n ander stam behoort het waaruit niemand die altaar
bedien het nie.

<span id="an_7:14">7:14</span> Want dit is volkome duidelik dat onse
Here uit Juda voortgespruit het, en met betrekking tot hierdie stam het
Moses niks gesê van die priesterskap nie.

<span id="an_7:15">7:15</span> En nog baie duideliker is dit as daar 'n
ander priester opstaan na die ewebeeld van Melgisédek,

<span id="an_7:16">7:16</span> een wat dit geword het nie kragtens die
wet van 'n vleeslike gebod nie, maar uit die krag van die
onvernietigbare lewe.

<span id="an_7:17">7:17</span> Want Hy getuig: U is priester vir ewig
volgens die orde van Melgisédek.

<span id="an_7:18">7:18</span> Want aan die een kant is daar die
opheffing van die voorafgaande gebod weens die swakheid en nutteloosheid
daarvan,

<span id="an_7:19">7:19</span> omdat die wet niks volkome gemaak het
nie; maar aan die ander kant is daar die invoering van 'n beter hoop
waardeur ons tot God nader.

<span id="an_7:20">7:20</span> En vir sover dit nie sonder eedswering
was nie--want húlle het sonder eedswering priesters geword,

<span id="an_7:21">7:21</span> maar Hy met eedswering deur die Een wat
aan Hom gesê het: Die Here het gesweer en dit sal Hom nie berou nie: U
is priester vir ewig volgens die orde van Melgisédek--

<span id="an_7:22">7:22</span> in sover het Jesus van 'n beter verbond
borg geword.

<span id="an_7:23">7:23</span> En hulle het wel priesters geword in 'n
groot aantal, omdat hulle deur die dood verhinder is om aan te bly;

<span id="an_7:24">7:24</span> maar Hy, omdat Hy vir ewig bly, besit 'n
priesterskap wat nie op ander oorgaan nie.

<span id="an_7:25">7:25</span> Daarom kan Hy ook volkome red die wat
deur Hom tot God gaan, omdat Hy altyd leef om vir hulle in te tree.

<span id="an_7:26">7:26</span> Want so 'n hoëpriester was vir ons gepas,
een wat heilig, onskuldig, onbesmet, afgeskeie van die sondaars is, en
wat hoër as die hemele geword het;

<span id="an_7:27">7:27</span> wat nie elke dag nodig het, soos die
hoëpriesters, om eers vir sy eie sondes offers te bring en dan vir dié
van die volk nie. Want dit het Hy net een maal gedoen toe Hy Homself
geoffer het.

<span id="an_7:28">7:28</span> Want die wet stel as hoëpriesters aan
mense met swakhede, maar die woord van die eedswering wat ná die wet
gekom het, stel die Seun aan, wat vir ewig volmaak is.

<span id="an_8:1">8:1</span> Die hoofsaak nou van wat ons gesê het, is
dít: Ons het so 'n Hoëpriester wat gaan sit het aan die regterhand van
die troon van die Majesteit in die hemele,

<span id="an_8:2">8:2</span> 'n Bedienaar van die heilige dinge en van
die ware tabernakel wat die Here opgerig het en nie 'n mens nie.

<span id="an_8:3">8:3</span> Want elke hoëpriester word aangestel om
gawes en offers te bring. Daarom moes Hy ook iets hê om te offer.

<span id="an_8:4">8:4</span> Want as Hy op aarde was, sou Hy selfs geen
priester wees nie, omdat daar priesters is wat volgens die wet die gawes
offer,

<span id="an_8:5">8:5</span> hulle wat 'n afbeeldsel en skaduwee van die
hemelse dinge bedien, soos Moses 'n goddelike bevel ontvang het toe hy
die tabernakel sou voltooi; want Hy het gesê: Kyk dat jy alles maak
volgens die voorbeeld wat jou op die berg getoon is.

<span id="an_8:6">8:6</span> Maar nou het Hy 'n voortrefliker bediening
verkry vir sover Hy ook Middelaar is van 'n beter verbond wat op beter
beloftes wettelik gegrond is.

<span id="an_8:7">8:7</span> Want as daardie eerste een onberispelik
was, sou daar nie plek vir 'n tweede gesoek word nie.

<span id="an_8:8">8:8</span> Want Hy berispe hulle en sê: Kyk, daar kom
dae, spreek die Here, dat Ek met die huis van Israel en die huis van
Juda 'n nuwe verbond tot stand sal bring,

<span id="an_8:9">8:9</span> nie volgens die verbond wat Ek met hulle
vaders gemaak het op die dag toe Ek hulle aan die hand geneem het om
hulle uit Egipteland uit te lei nie; want hulle het nie gebly by my
verbond nie, en Ek het hulle veronagsaam, spreek die Here.

<span id="an_8:10">8:10</span> Want dit is die verbond wat Ek ná dié dae
sal sluit met die huis van Israel, spreek die Here: Ek sal my wette in
hulle verstand gee en dit op hulle hart skrywe; en Ek sal vir hulle 'n
God wees, en hulle sal vir My 'n volk wees.

<span id="an_8:11">8:11</span> En hulle sal nie meer elkeen sy naaste en
elkeen sy broer leer en sê: Ken die Here nie; want almal sal My ken,
klein en groot onder hulle.

<span id="an_8:12">8:12</span> Want Ek sal barmhartig wees oor hulle
ongeregtighede en aan hulle sondes en hulle oortredinge nooit meer dink
nie.

<span id="an_8:13">8:13</span> As Hy sê 'n nuwe verbond, het Hy die
eerste oud gemaak; en wat oud word en verouder, is naby die verdwyning.

<span id="an_9:1">9:1</span> So het dan die eerste verbond sowel
verordeninge vir die erediens asook sy aardse heiligdom gehad.

<span id="an_9:2">9:2</span> Want die tabernakel is so ingerig: die
eerste, waarin die kandelaar was en die tafel en die toonbrode, wat die
Heilige genoem word;

<span id="an_9:3">9:3</span> en agter die tweede voorhangsel die
tabernakel wat genoem word die Allerheiligste,

<span id="an_9:4">9:4</span> waarin 'n goue wierookbak was en die ark
van die verbond, rondom heeltemal met goud oortrek, waarin die goue
kruik met die manna was en die staf van Aäron wat gebloei het, en die
tafels van die verbond;

<span id="an_9:5">9:5</span> en daar bo-op die gérubs van die
heerlikheid wat die versoendeksel oorskadu het, waaroor nie nou
afsonderlik gespreek kan word nie.

<span id="an_9:6">9:6</span> En nadat hierdie dinge so ingerig was, het
die priesters wel gedurig in die eerste tabernakel ingegaan om die
dienste te vervul,

<span id="an_9:7">9:7</span> maar in die tweede die hoëpriester alleen,
een maal in die jaar, nie sonder bloed nie, wat hy offer vir homself en
vir die sondes van die volk uit onwetendheid begaan--

<span id="an_9:8">9:8</span> waarmee die Heilige Gees dít duidelik maak,
dat die weg na die heiligdom nog nie geopen is so lank as die eerste
tabernakel nog standhou nie.

<span id="an_9:9">9:9</span> Dit was 'n beeld met die oog op die
teenwoordige tyd waarin daar gawes en offers gebring word, wat hom wat
die diens verrig, na die gewete nie volkome kan maak nie,

<span id="an_9:10">9:10</span> omdat dit net bestaan het in spys en
drank en verskillende wassinge en vleeslike verordeninge wat opgelê is
tot op die tyd van herstelling.

<span id="an_9:11">9:11</span> Maar Christus, wat opgetree het as
Hoëpriester van die toekomstige weldade, het deur die groter en
volmaakter tabernakel wat nie met hande gemaak is nie, dit wil sê, wat
nie aan hierdie skepping behoort nie,

<span id="an_9:12">9:12</span> ook nie met die bloed van bokke en
kalwers nie, maar met sy eie bloed, een maal ingegaan in die heiligdom
en 'n ewige verlossing teweeggebring.

<span id="an_9:13">9:13</span> Want as die bloed van stiere en bokke en
die as van 'n vers wat die verontreinigdes besprinkel, heilig maak tot
reiniging van die vlees,

<span id="an_9:14">9:14</span> hoeveel te meer sal die bloed van
Christus, wat Homself deur die ewige Gees aan God sonder smet geoffer
het, julle gewete reinig van dooie werke om die lewende God te dien.

<span id="an_9:15">9:15</span> En daarom is Hy Middelaar van 'n nuwe
testament, sodat, terwyl daar 'n dood plaasgevind het vir die verlossing
van die oortredinge onder die eerste testament, die wat geroepe is, die
belofte van die ewige erfenis kan ontvang.

<span id="an_9:16">9:16</span> Want waar 'n testament is, moet
noodsaaklik die dood van die testamentmaker aangekondig word;

<span id="an_9:17">9:17</span> want 'n testament is geldig by
sterfgevalle, aangesien dit nooit van krag is so lank as die
testamentmaker nog leef nie.

<span id="an_9:18">9:18</span> Daarom is ook die eerste testament nie
sonder bloed ingewy nie;

<span id="an_9:19">9:19</span> want toe elke gebod volgens die wet deur
Moses aan die hele volk aangekondig is, het hy die bloed van die kalwers
en bokke saam met water en skarlakenrooi wol en hisop geneem en die boek
self en die hele volk besprinkel

<span id="an_9:20">9:20</span> en gesê: Dit is die bloed van die
testament wat God met die oog op julle verorden het.

<span id="an_9:21">9:21</span> En hy het ook die tabernakel en al die
gereedskap van die diens net so met die bloed besprinkel.

<span id="an_9:22">9:22</span> En byna alles word met bloed gereinig
volgens die wet, en sonder bloedvergieting vind daar geen vergifnis
plaas nie.

<span id="an_9:23">9:23</span> Dit was dus nodig dat die afbeeldinge van
die dinge in die hemele deur hierdie offers gereinig moes word, maar die
hemelse dinge self deur beter offers as hierdie.

<span id="an_9:24">9:24</span> Want Christus het nie ingegaan in 'n
heiligdom met hande gemaak, 'n teëbeeld van die ware nie, maar in die
hemel self om nou voor die aangesig van God vir ons te verskyn;

<span id="an_9:25">9:25</span> ook nie om Homself dikwels te offer, soos
die hoëpriester elke jaar in die heiligdom ingaan met bloed wat nie sy
eie is nie,

<span id="an_9:26">9:26</span> want dan moes Hy dikwels gely het van die
grondlegging van die wêreld af. Maar nou het Hy een maal in die
voleinding van die eeue verskyn om die sonde deur sy offer weg te doen.

<span id="an_9:27">9:27</span> En net soos die mense bestem is om een
maal te sterwe en daarna die oordeel,

<span id="an_9:28">9:28</span> so sal Christus ook, nadat Hy een maal
geoffer is om die sondes van baie weg te neem, vir die tweede maal
sonder sonde verskyn aan die wat Hom verwag tot saligheid.

<span id="an_10:1">10:1</span> Want die wet, wat 'n skaduwee het van die
toekomstige weldade, nie die beeld self van die dinge nie, kan nooit
deur dieselfde offers wat jaar na jaar gedurig gebring word, die wat
toetree, tot volmaaktheid lei nie.

<span id="an_10:2">10:2</span> Anders sou hulle opgehou het om geoffer
te word, omdat die wat die diens verrig, nadat hulle een maal gereinig
is, geen bewussyn meer van sondes sou gehad het nie.

<span id="an_10:3">10:3</span> Maar in dié offers is daar jaar na jaar
'n herinnering aan die sondes;

<span id="an_10:4">10:4</span> want die bloed van stiere en bokke kan
onmoontlik die sonde wegneem.

<span id="an_10:5">10:5</span> Daarom sê Hy, as Hy in die wêreld inkom:
Slagoffer en spysoffer wou U nie hê nie, maar U het vir My 'n liggaam
berei.

<span id="an_10:6">10:6</span> Brandoffers en sondoffers het U nie
behaag nie.

<span id="an_10:7">10:7</span> Toe het Ek gesê: Kyk, Ek kom--in die
boekrol is dit van My geskrywe--om u wil te doen, o God.

<span id="an_10:8">10:8</span> Nadat Hy hierbo gespreek het: Slagoffer
en spysoffer en brandoffers en sondoffers wou U nie hê en het U nie
behaag nie--wat volgens die wet geoffer word--

<span id="an_10:9">10:9</span> het Hy daarna gesê: Kyk, Ek kom om u wil
te doen, o God. Hy neem die eerste weg om die tweede te stel.

<span id="an_10:10">10:10</span> Deur hierdie wil is ons geheilig deur
die offer van die liggaam van Jesus Christus, net een maal.

<span id="an_10:11">10:11</span> En elke priester staan wel dag vir dag
om die diens waar te neem en dikwels dieselfde slagoffers te bring wat
tog nooit die sondes kan wegneem nie;

<span id="an_10:12">10:12</span> maar Hy het, nadat Hy een slagoffer vir
die sondes gebring het, vir altyd gaan sit aan die regterhand van God

<span id="an_10:13">10:13</span> en wag nou verder totdat sy vyande
gemaak is 'n voetbank van sy voete.

<span id="an_10:14">10:14</span> Want deur een offer het Hy vir altyd
volmaak die wat geheilig word.

<span id="an_10:15">10:15</span> En ook die Heilige Gees gee aan ons
getuienis;

<span id="an_10:16">10:16</span> want nadat Hy tevore gesê het: Dit is
die verbond wat Ek met hulle sal sluit ná dié dae, spreek die Here
verder: Ek sal my wette gee in hulle hart, en in hulle verstand sal Ek
dit inskrywe,

<span id="an_10:17">10:17</span> en aan hulle sondes en hulle
ongeregtighede sal Ek nooit meer dink nie.

<span id="an_10:18">10:18</span> Waar daar nou vergifnis van hierdie
dinge is, is daar geen offer meer vir die sonde nie.

<span id="an_10:19">10:19</span> Terwyl ons dan, broeders, vrymoedigheid
het om in die heiligdom in te gaan deur die bloed van Jesus

<span id="an_10:20">10:20</span> op die nuwe en lewende weg wat Hy vir
ons ingewy het deur die voorhangsel heen, dit is sy vlees,

<span id="an_10:21">10:21</span> en ons 'n groot Priester oor die huis
van God het,

<span id="an_10:22">10:22</span> laat ons toetree met 'n waaragtige hart
in volle geloofsversekerdheid, die harte deur besprenkeling gereinig van
'n slegte gewete en die liggaam gewas met rein water.

<span id="an_10:23">10:23</span> Laat ons die belydenis van die hoop
onwankelbaar vashou, want Hy wat dit beloof het, is getrou;

<span id="an_10:24">10:24</span> en laat ons op mekaar ag gee om tot
liefde en goeie werke aan te spoor;

<span id="an_10:25">10:25</span> en laat ons ons onderlinge byeenkoms
nie versuim soos sommige die gewoonte het nie, maar laat ons mekaar
vermaan, en dit des te meer namate julle die dag sien nader kom.

<span id="an_10:26">10:26</span> Want as ons opsetlik sondig, nadat ons
die kennis van die waarheid ontvang het, bly daar geen offer vir die
sondes meer oor nie,

<span id="an_10:27">10:27</span> maar 'n verskriklike verwagting van
oordeel en 'n vuurgloed wat die teëstanders sal verteer.

<span id="an_10:28">10:28</span> As iemand die wet van Moses verwerp
het, sterf hy sonder ontferming op die getuienis van twee of drie;

<span id="an_10:29">10:29</span> hoeveel swaarder straf, dink julle, sal
hy verdien wat die Seun van God vertrap het en die bloed van die
testament waardeur hy geheilig is, onrein geag en die Gees van genade
gesmaad het?

<span id="an_10:30">10:30</span> Want ons ken Hom wat gesê het: My kom
die wraak toe, Ek sal vergelde, spreek die Here; en weer: Die Here sal
sy volk oordeel.

<span id="an_10:31">10:31</span> Vreeslik is dit om te val in die hande
van die lewende God.

<span id="an_10:32">10:32</span> Maar onthou die vorige dae waarin
julle, toe julle verlig geword het, 'n groot lydensworsteling deurstaan
het,

<span id="an_10:33">10:33</span> gedeeltelik omdat julle deur smaad en
verdrukkinge 'n skouspel geword het, gedeeltelik omdat julle deelgenote
geword het van die wat in so 'n toestand verkeer het.

<span id="an_10:34">10:34</span> Want julle het ook saam met my gevoel
in my boeie, en julle het die berowing van julle goed met blydskap
aanvaar, omdat julle geweet het dat julle in julself 'n beter en
blywende besitting in die hemele het.

<span id="an_10:35">10:35</span> Werp dan julle vrymoedigheid, wat 'n
groot beloning het, nie weg nie.

<span id="an_10:36">10:36</span> Want julle het lydsaamheid nodig, om,
nadat julle die wil van God gedoen het, die belofte te verkry.

<span id="an_10:37">10:37</span> Want nog 'n klein tydjie, en Hy wat
kom, sal kom en nie versuim nie.

<span id="an_10:38">10:38</span> Maar die regverdige sal uit die geloof
lewe; en as hy hom onttrek, het my siel geen welbehae in hom nie.

<span id="an_10:39">10:39</span> Maar by ons is daar geen onttrekking
tot verderf nie, maar geloof tot behoud van die lewe.

<span id="an_11:1">11:1</span> Die geloof dan is 'n vaste vertroue op
die dinge wat ons hoop, 'n bewys van die dinge wat ons nie sien nie.

<span id="an_11:2">11:2</span> Want daardeur het die mense van die ou
tyd getuienis ontvang.

<span id="an_11:3">11:3</span> Deur die geloof verstaan ons dat die
wêreld deur die woord van God toeberei is, sodat die dinge wat gesien
word, nie ontstaan het uit sienlike dinge nie.

<span id="an_11:4">11:4</span> Deur die geloof het Abel 'n beter offer
aan God gebring as Kain, waardeur hy getuienis ontvang het dat hy
regverdig was, omdat God oor sy gawes getuienis gegee het; en deur
dieselfde geloof spreek hy nog nadat hy dood is.

<span id="an_11:5">11:5</span> Deur die geloof is Henog weggeneem om die
dood nie te sien nie; en hy is nie gevind nie, omdat God hom weggeneem
het; want voor sy wegneming het hy getuienis ontvang dat hy God behaag
het.

<span id="an_11:6">11:6</span> En sonder geloof is dit onmoontlik om God
te behaag; want hy wat tot God gaan, moet glo dat Hy is en 'n beloner is
van die wat Hom soek.

<span id="an_11:7">11:7</span> Deur die geloof het Noag, toe hy 'n
goddelike waarskuwing ontvang het aangaande wat nog nie gesien was nie,
met eerbiedige vrees die ark gereed gemaak tot redding van sy huisgesin,
waardeur hy die wêreld veroordeel het en 'n erfgenaam geword het van die
geregtigheid wat volgens die geloof is.

<span id="an_11:8">11:8</span> Deur die geloof het Abraham, toe hy
geroep is, gehoorsaam weggetrek na die plek wat hy as 'n erfenis sou
ontvang; en hy het weggetrek sonder om te weet waar hy sou kom.

<span id="an_11:9">11:9</span> Deur die geloof het hy as vreemdeling
gaan woon in die land van belofte soos in 'n vreemde land en in tente
gewoon met Isak en Jakob, die mede-erfgename van dieselfde belofte.

<span id="an_11:10">11:10</span> Want hy het die stad verwag wat
fondamente het, waarvan God die boumeester en oprigter is.

<span id="an_11:11">11:11</span> Deur die geloof het Sara self ook krag
ontvang om bevrug te word; en toe sy oor die leeftyd was, het sy gebaar,
omdat sy Hom getrou geag het wat dit beloof het.

<span id="an_11:12">11:12</span> Daarom is daar ook gebore uit een
vader, en dit 'n verstorwene, kinders soos sterre van die hemel in
menigte en soos die sand aan die strand van die see, wat ontelbaar is.

<span id="an_11:13">11:13</span> In die geloof het hulle almal gesterwe
sonder om die beloftes te verkry, maar hulle het dit uit die verte
gesien en geglo en begroet, en het bely dat hulle vreemdelinge en
bywoners op aarde was.

<span id="an_11:14">11:14</span> Want die wat sulke dinge sê, verklaar
dat hulle 'n vaderland soek.

<span id="an_11:15">11:15</span> En as hulle bly dink het aan dié
vaderland waaruit hulle weggetrek het, sou hulle geleentheid gehad het
om terug te keer.

<span id="an_11:16">11:16</span> Maar nou verlang hulle na 'n beter een,
dit is 'n hemelse. Daarom skaam God Hom nie vir hulle om hulle God
genoem te word nie, want Hy het vir hulle 'n stad berei.

<span id="an_11:17">11:17</span> Deur die geloof het Abraham, toe hy op
die proef gestel is, Isak geoffer; ja, hy wat die beloftes ontvang het,
het sy eniggeborene geoffer,

<span id="an_11:18">11:18</span> aan wie gesê is: In Isak sal jou
nageslag genoem word--want hy het gereken dat God mag het om selfs uit
die dode op te wek;

<span id="an_11:19">11:19</span> daaruit het hy hom ook, om so te
spreek, terug ontvang.

<span id="an_11:20">11:20</span> Deur die geloof het Isak vir Jakob en
Esau geseën met die oog op die toekoms.

<span id="an_11:21">11:21</span> Deur die geloof het Jakob op sy
sterfbed altwee die seuns van Josef geseën; en hy het aanbid terwyl hy
leun op die knop van sy staf.

<span id="an_11:22">11:22</span> Deur die geloof het Josef aan die einde
van sy lewe melding gemaak van die uittog van die kinders van Israel en
bevel gegee aangaande sy gebeente.

<span id="an_11:23">11:23</span> Deur die geloof is Moses ná sy geboorte
deur sy ouers drie maande lank weggesteek, omdat hulle gesien het dat
die seuntjie mooi was; en hulle het nie die gebod van die koning gevrees
nie.

<span id="an_11:24">11:24</span> Deur die geloof het Moses, toe hy
grootgeword het, geweier om die seun van Farao se dogter genoem te word,

<span id="an_11:25">11:25</span> omdat hy verkies het om liewer sleg
behandel te word saam met die volk van God as om 'n tyd lank die genot
van die sonde te hê,

<span id="an_11:26">11:26</span> en die smaad van Christus groter rykdom
geag het as die skatte van Egipte, want hy het uitgesien na die
beloning.

<span id="an_11:27">11:27</span> Deur die geloof het hy Egipte verlaat
sonder om die toorn van die koning te vrees, want hy het volgehou soos
een wat die Onsienlike sien.

<span id="an_11:28">11:28</span> Deur die geloof het hy die pasga gehou
en die besprenkeling van die bloed, sodat die verderwer hulle
eersgeborenes nie sou aanraak nie.

<span id="an_11:29">11:29</span> Deur die geloof het hulle die Rooi See
deurgegaan soos oor droë grond, terwyl die Egiptenaars, toe hulle dit
probeer, verdrink het.

<span id="an_11:30">11:30</span> Deur die geloof het die mure van Jérigo
geval nadat daar sewe dae lank omheen getrek was.

<span id="an_11:31">11:31</span> Deur die geloof het Ragab, die hoer,
nie saam met die ongehoorsames omgekom nie, omdat sy die spioene in
vrede ontvang het.

<span id="an_11:32">11:32</span> En wat sal ek nog meer sê? Want die tyd
sal my ontbreek as ek van Gídeon, Barak en Simson en Jefta, Dawid en
Samuel en die profete sou verhaal,

<span id="an_11:33">11:33</span> wat deur die geloof koninkryke
oorweldig het, geregtigheid uitgeoefen, beloftes verkry, bekke van leeus
toegestop,

<span id="an_11:34">11:34</span> die krag van vuur uitgeblus, die
skerpte van die swaard ontvlug, krag uit swakheid ontvang het, dapper
gewees het in die oorlog, leërs van vreemdes op die vlug gedryf het.

<span id="an_11:35">11:35</span> Vroue het hulle dode deur opstanding
teruggekry, en ander is gefolter en wou geen bevryding aanneem nie, om
'n beter opstanding te kan verkry.

<span id="an_11:36">11:36</span> Ander weer het die proef van
bespottinge en geselinge deurstaan, ook van boeie en gevangenis.

<span id="an_11:37">11:37</span> Hulle is gestenig, in stukke gesaag,
versoek, deur die swaard vermoor. Hulle het rondgeloop in skaapvelle en
in bokvelle; hulle het gebrek gely, hulle is verdruk, mishandel--

<span id="an_11:38">11:38</span> die wêreld was hulle nie werd
nie--hulle het in woestyne rondgedwaal en op berge en in spelonke en
skeure in die grond.

<span id="an_11:39">11:39</span> En alhoewel hulle almal deur die geloof
getuienis ontvang het, het hulle die belofte nie verkry nie,

<span id="an_11:40">11:40</span> omdat God iets beters oor ons beskik
het, sodat hulle nie sonder ons volmaak sou word nie.

<span id="an_12:1">12:1</span> Daarom dan, terwyl ons so 'n groot wolk
van getuies rondom ons het, laat ons ook elke las aflê en die sonde wat
ons so maklik omring, en met volharding die wedloop loop wat voor ons
lê,

<span id="an_12:2">12:2</span> die oog gevestig op Jesus, die Leidsman
en Voleinder van die geloof, wat vir die vreugde wat Hom voorgehou is,
die kruis verdra het, die skande verag het en aan die regterkant van die
troon van God gaan sit het.

<span id="an_12:3">12:3</span> Want julle moet ag gee op Hom wat so 'n
teëspraak van die sondaars teen Hom verdra het, sodat julle in jul siele
nie vermoeid word en verslap nie.

<span id="an_12:4">12:4</span> Julle het nog nie ten bloede toe
weerstand gebied in julle stryd teen die sonde nie.

<span id="an_12:5">12:5</span> En julle het die vermaning heeltemal
vergeet wat tot julle as seuns spreek: My seun, ag die tugtiging van die
Here nie gering nie en beswyk nie as jy deur Hom bestraf word nie;

<span id="an_12:6">12:6</span> want die Here tugtig hom wat Hy liefhet,
en Hy kasty elke seun wat Hy aanneem.

<span id="an_12:7">12:7</span> As julle die tugtiging verdra, behandel
God julle as seuns; want watter seun is daar wat die vader nie tugtig
nie?

<span id="an_12:8">12:8</span> Maar as julle sonder tugtiging is, wat
almal deelagtig geword het, dan is julle onegte kinders en nie seuns
nie.

<span id="an_12:9">12:9</span> Verder, ons het ons vaders na die vlees
as kastyders gehad, en ons het vir hulle ontsag gehad; moet ons nie veel
meer aan die Vader van die geeste onderworpe wees en lewe nie?

<span id="an_12:10">12:10</span> Want húlle het ons wel 'n kort tydjie
na hulle beste wete getugtig; maar Hy tot ons beswil, sodat ons sy
heiligheid kan deelagtig word.

<span id="an_12:11">12:11</span> Nou lyk elke tugtiging of dit op die
oomblik nie 'n saak van blydskap is nie, maar van droefheid; later lewer
dit egter 'n vredevolle vrug van geregtigheid vir die wat daardeur
geoefen is.

<span id="an_12:12">12:12</span> Daarom, rig die slap hande en die
verlamde knieë weer op;

<span id="an_12:13">12:13</span> en maak reguit paaie vir julle voete,
sodat wat kreupel is, nie uit lit raak nie, maar liewer gesond gemaak
word.

<span id="an_12:14">12:14</span> Jaag die vrede na met almal, en die
heiligmaking waarsonder niemand die Here sal sien nie;

<span id="an_12:15">12:15</span> en pas op dat niemand in die genade van
God veragter nie; dat geen wortel van bitterheid opskiet en onrus verwek
en baie hierdeur besoedel word nie.

<span id="an_12:16">12:16</span> Laat niemand 'n hoereerder wees nie, of
'n onheilige soos Esau, wat vir één spysgereg sy eersgeboortereg verkoop
het.

<span id="an_12:17">12:17</span> Want julle weet dat hy, toe hy ook
later die seën wou beërwe, verwerp is, want hy het geen geleentheid vir
berou gevind nie, al het hy dit met trane vurig begeer.

<span id="an_12:18">12:18</span> Want julle het nie gekom by 'n tasbare
berg nie en 'n brandende vuur en donkerheid en duisternis en storm

<span id="an_12:19">12:19</span> en basuingeklank en die geluid van
woorde waarby die hoorders gesmeek het dat hulle geen woord meer sou
toegevoeg word nie--

<span id="an_12:20">12:20</span> want hulle kon die gebod nie verdra
nie: selfs as 'n dier die berg aanraak, moet dit gestenig word of met 'n
pyl neergeskiet word.

<span id="an_12:21">12:21</span> En Moses, so vreeslik was die gesig,
het gesê: Ek is verskrik en ek sidder.

<span id="an_12:22">12:22</span> Maar julle het gekom by die berg Sion
en die stad van die lewende God, die hemelse Jerusalem en tien duisende
engele,

<span id="an_12:23">12:23</span> by die feestelike vergadering en die
gemeente van eersgeborenes wat in die hemele opgeskrywe is, en by God,
die Regter van almal, en by die geeste van die volmaakte regverdiges,

<span id="an_12:24">12:24</span> en by Jesus, die Middelaar van die nuwe
testament, en die bloed van die besprenkeling wat van beter dinge spreek
as Abel.

<span id="an_12:25">12:25</span> Pas op dat julle Hom wat spreek, nie
afwys nie; want as húlle nie ontvlug het nie wat Hom afgewys het toe Hy
op aarde 'n goddelike waarskuwing gegee het, veel minder óns wat ons van
Hom afkeer nou dat Hy uit die hemele spreek.

<span id="an_12:25">12:25</span> Pas op dat julle Hom wat spreek, nie
afwys nie; want as húlle nie ontvlug het nie wat Hom afgewys het toe Hy
op aarde 'n goddelike waarskuwing gegee het, veel minder óns wat ons van
Hom afkeer nou dat Hy uit die hemele spreek.

<span id="an_12:26">12:26</span> Toe het sy stem die aarde geskud; maar
nou het Hy belowe en gesê: Nog een maal laat Ek nie alleen die aarde
nie, maar ook die hemel bewe.

<span id="an_12:27">12:27</span> En hierdie woord: nog. een maal, wys
duidelik op die verandering van die wankelbare dinge as geskape dinge,
sodat die onwankelbare kan bly.

<span id="an_12:28">12:28</span> Daarom, omdat ons 'n onwankelbare
koninkryk ontvang, laat ons dankbaar wees, en so God welbehaaglik dien
met eerbied en vrees.

<span id="an_12:29">12:29</span> Want onse God is 'n verterende vuur.

<span id="an_13:1">13:1</span> Die broederliefde moet bly.

<span id="an_13:2">13:2</span> Vergeet die gasvryheid nie, want daardeur
het sommige, sonder om dit te weet, engele as gaste geherberg.

<span id="an_13:3">13:3</span> Dink aan die gevangenes asof julle
medegevangenes is, en aan die wat mishandel word, as mense wat self ook
'n liggaam het.

<span id="an_13:4">13:4</span> Laat die huwelik in alle opsigte eerbaar
wees en die bed onbesmet; want God sal hoereerders en egbrekers oordeel.

<span id="an_13:5">13:5</span> Julle gedrag moet vry van geldgierigheid
wees. Wees tevrede met wat julle het, want Hy het gesê: Ek sal jou nooit
begewe en jou nooit verlaat nie.

<span id="an_13:6">13:6</span> Daarom kan ons met alle vrymoedigheid sê:
Die Here is vir my 'n Helper, en ek sal nie vrees nie; wat sal 'n mens
aan my doen?

<span id="an_13:7">13:7</span> Gedenk julle voorgangers wat die woord
van God aan julle verkondig het; aanskou die uiteinde van hulle
lewenswandel en volg hulle geloof na.

<span id="an_13:8">13:8</span> Jesus Christus is gister en vandag
dieselfde en tot in ewigheid.

<span id="an_13:9">13:9</span> Moenie rondgeslinger word deur allerhande
en vreemde leringe nie; want dit is goed dat die hart versterk word deur
genade, nie deur voedsel nie, waarvan die wat daarin gewandel het, geen
voordeel gehad het nie.

<span id="an_13:10">13:10</span> Ons het 'n altaar waarvan die wat die
tabernakel bedien, geen reg het om te eet nie;

<span id="an_13:11">13:11</span> want die diere waarvan die bloed vir
die sonde deur die hoëpriester in die heiligdom ingedra word--hulle
liggame word buitekant die laer verbrand.

<span id="an_13:12">13:12</span> Daarom het Jesus ook, om die volk deur
sy eie bloed te heilig, buitekant die poort gely.

<span id="an_13:13">13:13</span> Laat ons dan uitgaan na Hom toe
buitekant die laer en sy smaad dra.

<span id="an_13:14">13:14</span> Want ons het hier geen blywende stad
nie, maar ons soek die toekomstige.

<span id="an_13:15">13:15</span> Laat ons dan gedurig deur Hom aan God
'n lofoffer bring, dit is die vrug van die lippe wat sy Naam bely.

<span id="an_13:16">13:16</span> Vergeet die weldadigheid en
mededeelsaamheid nie, want God het 'n welbehae aan sulke offers.

<span id="an_13:17">13:17</span> Wees gehoorsaam aan julle voorgangers
en onderdanig, want hulle waak vir julle siele as diegene wat rekenskap
moet gee, sodat hulle dit met blydskap kan doen en nie al sugtende nie;
want dit is vir julle nie nuttig nie.

<span id="an_13:18">13:18</span> Bid vir ons, want ons is oortuig dat
ons 'n goeie gewete het, omdat ons in alles goed wil wandel.

<span id="an_13:19">13:19</span> Des te meer vermaan ek julle om dit te
doen, sodat ek gouer aan julle teruggegee kan word.

<span id="an_13:20">13:20</span> Mag die God van die vrede, wat die
groot Herder van die skape, naamlik onse Here Jesus Christus, deur die
bloed van die ewige testament uit die dode teruggebring het,

<span id="an_13:21">13:21</span> julle volmaak in elke goeie werk, om sy
wil te doen, deur in julle te werk wat welbehaaglik is voor Hom deur
Jesus Christus aan wie die heerlikheid toekom tot in alle ewigheid!
Amen.

<span id="an_13:22">13:22</span> En ek vermaan julle, broeders, verdra
die woord van vermaning, want ek het ook maar kort aan julle geskrywe.

<span id="an_13:23">13:23</span> Julle moet weet dat die broeder
Timótheüs vrygelaat is, saam met wie ek julle sal sien as hy spoedig
kom.

<span id="an_13:24">13:24</span> Groet al julle voorgangers en al die
heiliges. Die wat van Italië is, groet julle.

<span id="an_13:25">13:25</span> Die genade sy met julle almal! Amen.

------------------------------------------------------------------------

[Next: James](jam.md)
