[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rom)  [Next](co2.md) 

------------------------------------------------------------------------

### Afrikaans Bible: 1 Corinthians

<span id="an_1:1">1:1</span> Paulus, 'n geroepe apostel van Jesus
Christus deur die wil van God, en die broeder Sósthenes,

<span id="an_1:2">1:2</span> aan die gemeente van God wat in Korinthe
is, aan die geheiligdes in Christus Jesus, die geroepe heiliges, saam
met almal wat die Naam van onse Here Jesus Christus in elke plek
aanroep, hulle sowel as onse Here:

<span id="an_1:3">1:3</span> Genade vir julle en vrede van God onse
Vader en die Here Jesus Christus!

<span id="an_1:4">1:4</span> Ek dank my God altyd oor julle vir die
genade van God wat aan julle in Christus Jesus gegee is,

<span id="an_1:5">1:5</span> dat julle in alle opsigte in Hom ryk gemaak
is, in elke woord en alle kennis;

<span id="an_1:6">1:6</span> soos die getuienis aangaande Christus
bevestig is onder julle,

<span id="an_1:7">1:7</span> sodat julle in geen enkele genadegawe
agterstaan nie, terwyl julle wag op die openbaring van onse Here Jesus
Christus,

<span id="an_1:8">1:8</span> wat julle ook sal bevestig tot die einde
toe, om in die dag van onse Here Jesus Christus onberispelik te wees.

<span id="an_1:9">1:9</span> God is getrou, deur wie julle geroep is tot
die gemeenskap met sy Seun Jesus Christus, onse Here.

<span id="an_1:10">1:10</span> Maar ek vermaan julle, broeders, in die
Naam van onse Here Jesus Christus, om almal eenstemmig te wees, en dat
daar geen skeuringe onder julle moet wees nie, maar dat julle verenig
moet wees in dieselfde gesindheid en in dieselfde mening.

<span id="an_1:11">1:11</span> Want dit is aan my deur die huisgenote
van Chloë bekend gemaak aangaande julle, my broeders, dat daar twiste
onder julle is.

<span id="an_1:12">1:12</span> Ek bedoel dit, dat elkeen van julle sê:
Ek is van Paulus, en ek van Apollos, en ek van Céfas, en ek van
Christus.

<span id="an_1:13">1:13</span> Is Christus verdeel? Is Paulus miskien
vir julle gekruisig? Of is julle in die naam van Paulus gedoop?

<span id="an_1:14">1:14</span> Ek dank God dat ek niemand van julle
gedoop het nie, behalwe Crispus en Gajus,

<span id="an_1:15">1:15</span> sodat niemand kan sê dat ek in my naam
gedoop het nie.

<span id="an_1:16">1:16</span> Ek het ook nog die huisgesin van Stéfanas
gedoop. Verder weet ek nie of ek iemand anders gedoop het nie.

<span id="an_1:17">1:17</span> Want Christus het my nie gestuur om te
doop nie, maar om die evangelie te verkondig, nie met wysheid van woorde
nie, sodat die kruis van Christus nie verydel mag word nie.

<span id="an_1:18">1:18</span> Want die woord van die kruis is wel
dwaasheid vir die wat verlore gaan, maar vir ons wat gered word, is dit
die krag van God;

<span id="an_1:19">1:19</span> want daar is geskrywe: Ek sal die wysheid
van die wyse mense vernietig en die verstand van die verstandige mense
tot niet maak.

<span id="an_1:20">1:20</span> Waar bly die wyse? Waar bly die
skrifgeleerde? Waar die redetwister van hierdie eeu? Het God nie die
wysheid van hierdie wêreld dwaas gemaak nie?

<span id="an_1:21">1:21</span> Want aangesien in die wysheid van God die
wêreld deur die wysheid God nie geken het nie, het dit God behaag om
deur die dwaasheid van die prediking die wat glo, te red;

<span id="an_1:22">1:22</span> want die Jode vra 'n teken en die Grieke
soek wysheid,

<span id="an_1:23">1:23</span> maar ons verkondig Christus wat gekruisig
is, 'n struikelblok vir die Jode en dwaasheid vir die Grieke;

<span id="an_1:24">1:24</span> maar vir die wat geroep is, Jode sowel as
Grieke: Christus, die krag van God en die wysheid van God.

<span id="an_1:25">1:25</span> Want wat dwaas is by God, is wyser as die
mense; en wat swak is by God, is sterker as die mense.

<span id="an_1:26">1:26</span> Want let op julle roeping, broeders:
julle is nie baie wyse na die vlees nie, nie baie magtiges, nie baie
edeles nie;

<span id="an_1:27">1:27</span> maar wat dwaas is by die wêreld, het God
uitverkies om die wyse te beskaam; en wat swak is by die wêreld, het God
uitverkies om wat sterk is, te beskaam;

<span id="an_1:28">1:28</span> en wat onedel is by die wêreld en wat
verag is, het God uitverkies, en wat niks is nie, om wat iets is, tot
niet te maak,

<span id="an_1:29">1:29</span> sodat geen vlees voor Hom sou roem nie.

<span id="an_1:30">1:30</span> Maar deur Hom is julle in Christus Jesus,
wat vir ons geword het wysheid uit God en geregtigheid en heiligmaking
en verlossing.

<span id="an_1:31">1:31</span> Daarom, soos geskrywe is: Die wat roem,
moet in die Here roem.

<span id="an_2:1">2:1</span> En toe ek by julle gekom het, broeders, het
ek nie aan julle die getuienis van God kom verkondig met voortreflikheid
van woorde of van wysheid nie,

<span id="an_2:2">2:2</span> want ek het my voorgeneem om niks anders
onder julle te weet nie as Jesus Christus, en Hom as gekruisigde.

<span id="an_2:3">2:3</span> Ek was ook by julle in swakheid en in vrees
en in veel bewing;

<span id="an_2:4">2:4</span> en my rede en my prediking was nie in
oorredende woorde van menslike wysheid nie, maar in die betoning van
gees en krag,

<span id="an_2:5">2:5</span> sodat julle geloof nie in wysheid van mense
sou bestaan nie, maar in die krag van God.

<span id="an_2:6">2:6</span> Tog spreek ons wysheid onder die
volwassenes, maar 'n wysheid nie van hierdie wêreld, of van hierdie
wêreld se heersers, wat vergaan nie.

<span id="an_2:7">2:7</span> Maar ons spreek die wysheid van God, wat
bestaan in verborgenheid wat bedek was en wat God van ewigheid af
voorbeskik het tot ons heerlikheid,

<span id="an_2:8">2:8</span> wat niemand van die heersers van hierdie
wêreld geken het nie--want as hulle dit geken het, sou hulle die Here
van die heerlikheid nie gekruisig het nie--

<span id="an_2:9">2:9</span> maar soos geskrywe is: Wat die oog nie
gesien en die oor nie gehoor en in die hart van 'n mens nie opgekom het
nie, wat God berei het vir die wat Hom liefhet.

<span id="an_2:10">2:10</span> Maar God het dit aan ons deur sy Gees
geopenbaar, want die Gees ondersoek alle dinge, ook die dieptes van God.

<span id="an_2:11">2:11</span> Want wie van die mense weet wat in 'n
mens is, behalwe die gees van die mens wat in hom is? So weet ook
niemand wat in God is nie, behalwe die Gees van God.

<span id="an_2:12">2:12</span> Ons het ewenwel nie die gees van die
wêreld ontvang nie, maar die Gees wat uit God is, sodat ons kan weet wat
God ons uit genade geskenk het.

<span id="an_2:13">2:13</span> Daarvan spreek ons ook, nie met woorde
wat die menslike wysheid leer nie, maar met dié wat die Heilige Gees
leer, sodat ons geestelike dinge met geestelike vergelyk.

<span id="an_2:14">2:14</span> Maar die natuurlike mens neem die dinge
van die Gees van God nie aan nie; want dit is vir hom dwaasheid, en hy
kan dit nie verstaan nie, omdat dit geestelik beoordeel word.

<span id="an_2:15">2:15</span> Maar die geestelike mens beoordeel wel
alle dinge; self egter word hy deur niemand beoordeel nie.

<span id="an_2:16">2:16</span> Want wie het die sin van die Here geken,
dat hy Hom sou kan onderrig? Maar ons het die sin van Christus.

<span id="an_3:1">3:1</span> En ek, broeders, kon met julle nie spreek
soos met geestelike mense nie, maar soos met vleeslike, soos met klein
kinders in Christus.

<span id="an_3:2">3:2</span> Ek het julle met melk gevoed, nie met vaste
spys nie, want julle was nog nie daartoe in staat nie, en julle is nou
nog nie daartoe in staat nie,

<span id="an_3:3">3:3</span> omdat julle nog vleeslik is; want aangesien
daar onder julle jaloersheid en twis en tweedrag is, is julle nie
vleeslik nie en wandel julle nie na die mens nie?

<span id="an_3:4">3:4</span> Want as die een sê: Ek is van Paulus; en
die ander: Ek van Apollos--is julle nie vleeslik nie?

<span id="an_3:5">3:5</span> Wie is Paulus dan, en wie Apollos anders as
dienaars deur wie julle gelowig geword het? En dit soos die Here aan
elkeen gegee het.

<span id="an_3:6">3:6</span> Ek het geplant, Apollos het natgemaak, maar
God het laat groei.

<span id="an_3:7">3:7</span> So is dan hy wat plant of hy wat natmaak,
niks nie, maar God wat laat groei.

<span id="an_3:8">3:8</span> Maar hy wat plant en hy wat natmaak, is
een, maar elkeen sal sy eie loon volgens sy eie arbeid ontvang.

<span id="an_3:9">3:9</span> Want ons is medewerkers van God; die akker
van God, die gebou van God is julle.

<span id="an_3:10">3:10</span> Volgens die genade van God wat aan my
gegee is, het ek soos 'n bekwame boumeester die fondament gelê, en 'n
ander bou daarop; maar elkeen moet oppas hoe hy daarop bou.

<span id="an_3:11">3:11</span> Want niemand kan 'n ander fondament lê as
wat daar gelê is nie, dit is Jesus Christus.

<span id="an_3:12">3:12</span> En as iemand op dié fondament bou goud,
silwer, kosbare stene, hout, hooi, stoppels--

<span id="an_3:13">3:13</span> elkeen se werk sal aan die lig kom, want
die dag sal dit aanwys, omdat dit deur vuur openbaar gemaak word; en die
vuur sal elkeen se werk op die proef stel, hoedanig dit is.

<span id="an_3:14">3:14</span> As iemand se werk bly staan wat hy daarop
gebou het, sal hy loon ontvang;

<span id="an_3:15">3:15</span> as iemand se werk verbrand word, sal hy
skade ly; alhoewel hy self gered sal word, maar soos deur vuur heen.

<span id="an_3:16">3:16</span> Weet julle nie dat julle 'n tempel van
God is en die Gees van God in julle woon nie?

<span id="an_3:17">3:17</span> As iemand die tempel van God skend, sal
God hom skend; want die tempel van God is heilig, en dit is julle.

<span id="an_3:18">3:18</span> Laat niemand homself mislei nie: as
iemand meen dat hy wys is onder julle in hierdie wêreld, laat hom dwaas
word, sodat hy wys kan word;

<span id="an_3:19">3:19</span> want die wysheid van hierdie wêreld is
dwaasheid by God; want daar is geskrywe: Hy wat die wyse mense in hulle
listigheid vang;

<span id="an_3:20">3:20</span> en verder: Die Here ken die gedagtes van
die wyse mense, dat dit nietig is.

<span id="an_3:21">3:21</span> Laat niemand dan op mense roem nie, want
alles behoort aan julle;

<span id="an_3:22">3:22</span> of dit Paulus is of Apollos of Céfas of
die wêreld of lewe of dood of teenswoordige of toekomstige dinge--alles
behoort aan julle;

<span id="an_3:23">3:23</span> maar julle behoort aan Christus, en
Christus aan God.

<span id="an_4:1">4:1</span> So moet ons dan beskou word as dienaars van
Christus en bedienaars van die verborgenhede van God.

<span id="an_4:2">4:2</span> En verder word van die bedienaars vereis
dat hulle getrou bevind moet word.

<span id="an_4:3">4:3</span> Maar vir my beteken dit baie min of ek deur
julle of deur 'n menslike regbank beoordeel word; ja, ek beoordeel
myself nie eens nie,

<span id="an_4:4">4:4</span> want ek is my van geen ding bewus nie.
Daardeur is ek egter nie geregverdig nie; maar Hy wat my beoordeel, is
die Here.

<span id="an_4:5">4:5</span> Daarom moet julle nie voor die tyd oordeel,
voordat die Here kom nie, wat die verborge dinge van die duisternis in
die lig sal bring en die bedoelinge van die harte openbaar sal maak; en
dan sal elkeen lof van God ontvang.

<span id="an_4:6">4:6</span> Hierdie dinge, broeders, het ek op myself
en Apollos toegepas om julle ontwil, dat julle aan ons kan leer om nie
te dink bo wat geskrywe is nie, sodat julle nie die een ter wille van
die ander opgeblase sou wees teen 'n derde nie.

<span id="an_4:7">4:7</span> Want wie trek jou voor? En wat het jy wat
jy nie ontvang het nie? En as jy dit dan ontvang het, waarom roem jy
asof jy dit nie ontvang het nie?

<span id="an_4:8">4:8</span> Alreeds is julle versadig, alreeds het
julle ryk geword, sonder ons het julle geheers. Het julle tog maar
geheers, sodat ons saam met julle kon heers!

<span id="an_4:9">4:9</span> Want dit lyk vir my dat God ons apostels
die laaste plek aangewys het as tot die dood veroordeel; want ons het 'n
skouspel geword vir die wêreld, vir die engele sowel as vir die mense.

<span id="an_4:10">4:10</span> Ons is dwaas ter wille van Christus, maar
julle is verstandig in Christus. Ons is swak, maar julle sterk. Julle is
in aansien, maar ons in oneer.

<span id="an_4:11">4:11</span> Tot op hierdie uur ly ons honger en dors,
is ons naak en word geslaan, en swerwe ons rond,

<span id="an_4:12">4:12</span> en swoeg ons deur met ons eie hande te
werk. Word ons uitgeskel, ons seën; word ons vervolg, ons verdra dit;

<span id="an_4:13">4:13</span> word ons belaster, ons troos; soos
uitvaagsels van die wêreld het ons geword, die afskraapsel van almal tot
nou toe.

<span id="an_4:14">4:14</span> Ek skrywe hierdie dinge nie om julle te
beskaam nie, maar ek vermaan julle as my geliefde kinders.

<span id="an_4:15">4:15</span> Want al sou julle tien duisend
tugmeesters in Christus hê, dan het julle tog nie baie vaders nie; want
in Christus Jesus het ek julle vader geword deur die evangelie.

<span id="an_4:16">4:16</span> Ek vermaan julle dan, word my navolgers.

<span id="an_4:17">4:17</span> Daarom het ek Timótheüs, wat my geliefde
en getroue seun in die Here is, na julle gestuur. Hy sal julle herinner
aan my handelwyse in Christus, soos ek oral in elke gemeente leer.

<span id="an_4:18">4:18</span> Maar sommige het opgeblase geword, asof
ek nie na julle sou kom nie;

<span id="an_4:19">4:19</span> tog sal ek gou na julle kom, as die Here
wil, en dan sal ek te wete kom, nie die woorde van die wat opgeblase is
nie, maar hulle krag;

<span id="an_4:20">4:20</span> want die koninkryk van God bestaan nie in
woorde nie, maar in krag.

<span id="an_4:21">4:21</span> Wat wil julle hê? Moet ek met die roede
na julle kom of met liefde en in die gees van sagmoedigheid?

<span id="an_5:1">5:1</span> 'n Mens hoor waarlik van hoerery onder
julle, en hoerery van so 'n aard as wat selfs onder die heidene nie
bekend is nie: dat iemand die vrou van sy vader het.

<span id="an_5:2">5:2</span> En tog is julle opgeblase in plaas dat
julle liewer getreur het, sodat hy wat hierdie daad gedoen het, kan
verwyder word onder julle uit.

<span id="an_5:3">5:3</span> Want wat my betref, het ek, liggaamlik
afwesig maar in die gees teenwoordig, alreeds besluit asof ek
teenwoordig was, om hom wat so iets gedoen het,

<span id="an_5:4">5:4</span> in die Naam van onse Here Jesus Christus,
as julle vergader het en my gees saam met die krag van onse Here Jesus
Christus--

<span id="an_5:5">5:5</span> om so iemand aan die Satan oor te lewer tot
verderf van die vlees, sodat die gees gered kan word in die dag van die
Here Jesus.

<span id="an_5:6">5:6</span> Julle roem is nie mooi nie. Weet julle nie
dat 'n bietjie suurdeeg die hele deeg suur maak nie?

<span id="an_5:7">5:7</span> Suiwer dan die ou suurdeeg uit, sodat julle
'n nuwe deeg kan wees--soos julle inderdaad ongesuurd is--want ook ons
paaslam is vir ons geslag, naamlik Christus.

<span id="an_5:8">5:8</span> Laat ons dan feesvier, nie met die ou
suurdeeg of met die suurdeeg van ondeug en boosheid nie, maar met die
ongesuurde brode van reinheid en waarheid.

<span id="an_5:9">5:9</span> Ek het julle in my brief geskrywe om nie
met hoereerders om te gaan nie--

<span id="an_5:10">5:10</span> dit wil sê, nie die hoereerders van
hierdie wêreld of die gierigaards of rowers of afgodedienaars in die
algemeen nie, want dan sou julle uit die wêreld moet uitgaan--

<span id="an_5:11">5:11</span> maar nou skryf ek aan julle om nie om te
gaan met iemand wat, al staan hy as 'n broeder bekend, 'n hoereerder is
of 'n gierigaard of 'n afgodedienaar of 'n kwaadspreker of 'n dronkaard
of 'n rower nie; met so iemand moet julle selfs nie saam eet nie.

<span id="an_5:12">5:12</span> Want waarom sou ek ook die wat buite is,
oordeel? Oordeel julle nie die wat binne is nie?

<span id="an_5:13">5:13</span> Maar die wat buite is, oordeel God.
Verwyder tog dié slegte mens onder julle uit.

<span id="an_6:1">6:1</span> Durf iemand van julle wat 'n saak teen 'n
ander het, gaan reg soek voor die onregverdiges en nie voor die heiliges
nie?

<span id="an_6:2">6:2</span> Weet julle nie dat die heiliges die wêreld
sal oordeel nie? En as die wêreld deur julle geoordeel word, is julle
dan onbevoeg vir die geringste regsake?

<span id="an_6:3">6:3</span> Weet julle nie dat ons engele sal oordeel
nie, hoeveel te meer die alledaagse dinge?

<span id="an_6:4">6:4</span> As julle dan alledaagse regsake het, moet
julle dié persone daaroor laat sit wat in die gemeente die minste geag
word.

<span id="an_6:5">6:5</span> Ek sê dit tot julle beskaming. Is daar dan
nie eens een wyse onder julle, wat uitspraak sal kan doen tussen sy
broeders nie?

<span id="an_6:6">6:6</span> Maar gaan die een broeder met die ander na
die regbank, en dit voor ongelowiges?

<span id="an_6:7">6:7</span> Dan is dit al werklik 'n gebrek onder
julle, dat julle regsake met mekaar het. Waarom ly julle nie liewer
onreg nie? Waarom laat julle jul nie liewer berowe nie?

<span id="an_6:8">6:8</span> Maar julle doen onreg en pleeg roof, en dit
aan broeders.

<span id="an_6:9">6:9</span> Of weet julle nie dat die onregverdiges die
koninkryk van God nie sal beërwe nie?

<span id="an_6:10">6:10</span> Moenie dwaal nie! Geen hoereerders of
afgodedienaars of egbrekers of wellustelinge of sodomiete of diewe of
gierigaards of dronkaards of kwaadsprekers of rowers sal die koninkryk
van God beërwe nie.

<span id="an_6:11">6:11</span> En dit was sommige van julle; maar julle
het jul laat afwas, maar julle is geheilig, maar julle is geregverdig in
die Naam van die Here Jesus en deur die Gees van onse God.

<span id="an_6:12">6:12</span> Alles is my geoorloof, maar nie alles is
nuttig nie; alles is my geoorloof, maar ek sal my nie deur iets laat
oorheers nie.

<span id="an_6:13">6:13</span> Die voedsel is vir die maag, en die maag
is vir die voedsel, maar God sal die een sowel as die ander tot niet
maak. En die liggaam is nie vir hoerery nie, maar vir die Here; en die
Here vir die liggaam.

<span id="an_6:14">6:14</span> En God het ook die Here opgewek en sal
ons opwek deur sy krag.

<span id="an_6:15">6:15</span> Weet julle nie dat julle liggame lede van
Christus is nie? Sal ek dan die lede van Christus neem en dit lede van
'n hoer maak? Nee, stellig nie!

<span id="an_6:16">6:16</span> Of weet julle nie dat hy wat 'n hoer
aanhang, met haar een liggaam is nie? Want die twee, sê Hy, sal een
vlees wees.

<span id="an_6:17">6:17</span> Maar wie die Here aanhang, is een gees
met Hom.

<span id="an_6:18">6:18</span> Vlug vir die hoerery. Enige sonde wat 'n
mens doen, is buite die liggaam; maar wie hoerery bedryf sondig teen sy
eie liggaam.

<span id="an_6:19">6:19</span> Of weet julle nie dat julle liggaam 'n
tempel is van die Heilige Gees wat in julle is, wat julle van God het,
en dat julle nie aan julself behoort nie?

<span id="an_6:20">6:20</span> Want julle is duur gekoop. Verheerlik God
dan in julle liggaam en in julle gees wat aan God behoort.

<span id="an_7:1">7:1</span> Met betrekking tot die dinge waaroor julle
aan my geskryf het--dit is goed vir 'n man om 'n vrou nie aan te raak
nie.

<span id="an_7:2">7:2</span> Maar vanweë die hoererye moet elke man sy
eie vrou hê, en elke vrou moet haar eie man hê.

<span id="an_7:3">7:3</span> Die man moet aan die vrou die verskuldigde
welwillendheid bewys, en net so ook die vrou aan die man.

<span id="an_7:4">7:4</span> Die vrou het nie mag oor haar eie liggaam
nie, maar die man; en net so ook het die man nie mag oor sy eie liggaam
nie, maar die vrou.

<span id="an_7:5">7:5</span> Onttrek julle nie aan mekaar nie, behalwe
met wedersydse ooreenstemming vir 'n tyd lank om julle aan vas en gebed
te kan wy; en kom weer bymekaar, sodat die Satan julle nie in versoeking
bring deur julle gebrek aan selfbeheersing nie.

<span id="an_7:6">7:6</span> Maar dit sê ek by wyse van toelating, nie
by wyse van gebod nie.

<span id="an_7:7">7:7</span> Want ek wens dat alle mense soos ek was;
maar elkeen het sy eie genadegawe van God, die een so en die ander weer
anders.

<span id="an_7:8">7:8</span> Maar vir die ongetroudes en die weduwees sê
ek, dit is vir hulle goed as hulle bly soos ek;

<span id="an_7:9">7:9</span> maar as hulle hul nie kan beheers nie, laat
hulle trou; want dit is beter om te trou as om van begeerte te brand.

<span id="an_7:10">7:10</span> En aan die getroudes beveel ek--nie ek
nie, maar die Here--dat die vrou nie van die man moet skei nie;

<span id="an_7:11">7:11</span> en as sy tog van hom skei, moet sy
ongetroud bly, of haar met haar man versoen; en dat die man sy vrou nie
moet verstoot nie.

<span id="an_7:12">7:12</span> Maar vir die ander sê ek--nie die Here
nie--as enige broeder 'n ongelowige vrou het en sy dit goedvind om met
hom saam te lewe, moet hy haar nie verstoot nie;

<span id="an_7:13">7:13</span> en as 'n vrou 'n ongelowige man het, en
hy dit goedvind om met haar saam te lewe, moet sy hom nie verstoot nie.

<span id="an_7:14">7:14</span> Want die ongelowige man is geheilig deur
die vrou, en die ongelowige vrou is geheilig deur die man; want anders
sou julle kinders onrein wees, maar nou is hulle heilig.

<span id="an_7:15">7:15</span> Maar as die ongelowige wil skei, laat hom
skei. In sulke gevalle is die broeder of suster nie gebonde nie. Maar
God het ons tot vrede geroep.

<span id="an_7:16">7:16</span> Want hoe weet jy, vrou, of jy die man sal
red; of hoe weet jy, man, of jy die vrou sal red?

<span id="an_7:17">7:17</span> Maar elkeen moet wandel net soos God hom
dit toebedeel het, soos die Here elkeen geroep het. En so bepaal ek in
al die gemeentes.

<span id="an_7:18">7:18</span> Is iemand as 'n besnedene geroep--hy moet
die besnydenis nie laat verander nie; is iemand as onbesnedene
geroep--hy moet hom nie laat besny nie.

<span id="an_7:19">7:19</span> Die besnydenis is niks en die
onbesnedenheid is niks, maar die onderhouding van die gebooie van God.

<span id="an_7:20">7:20</span> Laat elkeen in die roeping bly waarin hy
geroep is.

<span id="an_7:21">7:21</span> Is jy as slaaf geroep, laat dit jou nie
kwel nie; maar as jy ook vry kan word, maak daar des te meer gebruik
van.

<span id="an_7:22">7:22</span> Want die slaaf wat in die Here geroep is,
is 'n vrygemaakte van die Here; so is ook hy wat as vryman geroep is, 'n
slaaf van Christus.

<span id="an_7:23">7:23</span> Julle is duur gekoop; moenie slawe van
mense word nie.

<span id="an_7:24">7:24</span> Laat elkeen, broeders, in die staat
waarin hy geroep is, daarin bly voor God.

<span id="an_7:25">7:25</span> In verband met die maagde het ek geen
bevel van die Here nie, maar ek gee my mening as iemand wat deur die
barmhartigheid van die Here betroubaar is.

<span id="an_7:26">7:26</span> Ek meen dat dit goed is vanweë die
aanstaande nood--dat dit goed is vir 'n mens om so te bly.

<span id="an_7:27">7:27</span> Is jy aan 'n vrou verbonde, moenie
losmaking soek nie; is jy los van 'n vrou, moenie 'n vrou soek nie.

<span id="an_7:28">7:28</span> Maar as jy tog trou, sondig jy nie; en as
'n maagd trou, sondig sy nie. Maar sulke mense sal verdrukking hê vir
die vlees, en ek wil julle spaar.

<span id="an_7:29">7:29</span> Maar dit sê ek, broeders, die tyd is
kort; van nou af moet ook die wat vroue het, wees asof hulle nie het
nie;

<span id="an_7:30">7:30</span> en die wat ween, asof hulle nie ween nie;
en die wat bly is, asof hulle nie bly is nie; en die wat koop, asof
hulle nie besit nie;

<span id="an_7:31">7:31</span> en die wat hierdie wêreld gebruik, asof
hulle dit nie ten volle gebruik nie; want die gedaante van hierdie
wêreld gaan verby.

<span id="an_7:32">7:32</span> En ek wil hê dat julle onbesorg moet
wees. Die ongetroude is besorg oor die dinge van die Here, hoe hy die
Here sal behaag,

<span id="an_7:33">7:33</span> maar die getroude is besorg oor die dinge
van die wêreld, hoe hy die vrou sal behaag.

<span id="an_7:34">7:34</span> Daar is ook onderskeid tussen 'n vrou en
'n maagd; die ongetroude is besorg oor die dinge van die Here om heilig
te wees na die liggaam sowel as na die gees, maar die getroude is besorg
oor die dinge van die wêreld, hoe sy die man sal behaag.

<span id="an_7:35">7:35</span> Ek sê dit tot julle eie voordeel, nie om
julle van jul vryheid te beroof nie, maar met die oog op 'n welvoeglike
en onafgebroke toewyding aan die Here.

<span id="an_7:36">7:36</span> Maar as iemand meen dat hy onwelvoeglik
met sy maagd handel as sy oor die jeugdige leeftyd is, en dit so moet
wees, laat hom doen wat hy wil. Hy sondig nie. Laat hulle trou.

<span id="an_7:37">7:37</span> Maar hy wat in sy hart vasstaan en nie
onder dwang verkeer nie, maar mag het oor sy eie wil en dit in sy eie
hart besluit het om sy maagd te bewaar, hy doen goed.

<span id="an_7:38">7:38</span> Daarom, ook hy wat in die huwelik uitgee,
doen goed; maar hy wat in die huwelik nie uitgee nie, doen beter.

<span id="an_7:39">7:39</span> 'n Vrou is deur die wet gebonde so lank
as haar man lewe; maar as die man ontslaap het, is sy vry om te trou met
wie sy wil, maar net in die Here.

<span id="an_7:40">7:40</span> Sy is egter gelukkiger as sy so bly,
volgens my gevoele. En ek meen dat ek ook die Gees van God het.

<span id="an_8:1">8:1</span> En met betrekking tot die offervleis aan
die afgode weet ons dat ons almal kennis het. Die kennis maak opgeblase,
maar die liefde stig.

<span id="an_8:2">8:2</span> As iemand meen dat hy enige kennis het,
weet hy nog niks soos 'n mens behoort te weet nie.

<span id="an_8:3">8:3</span> Maar as iemand God liefhet, dié word deur
Hom geken.

<span id="an_8:4">8:4</span> Wat dan die eet van die offervleis aan die
afgode betref, weet ons dat 'n afgod niks in die wêreld is nie, en dat
daar geen ander God is nie, behalwe Een.

<span id="an_8:5">8:5</span> Want al is daar ook sogenaamde gode, of dit
in die hemel en of dit op die aarde is--soos daar baie gode en baie here
is--

<span id="an_8:6">8:6</span> tog is daar vir ons maar een God, die Vader
uit wie alles is, en ons tot Hom, en een Here Jesus Christus deur wie
alles is, en ons deur Hom.

<span id="an_8:7">8:7</span> Die kennis is egter nie in almal nie; maar
sommige, nog altyd bewus van die afgod, eet dit as 'n afgodsoffer, en
hulle gewete, wat swak is, word besoedel.

<span id="an_8:8">8:8</span> Maar die voedsel bring ons nie nader by God
nie; want as ons eet, het ons geen oorvloed nie, en as ons nie eet nie,
ly ons geen gebrek nie.

<span id="an_8:9">8:9</span> Maar pas op dat hierdie vryheid van julle
nie miskien 'n struikelblok word vir die wat swak is nie.

<span id="an_8:10">8:10</span> Want as iemand jou wat kennis het, aan
tafel sien in 'n afgodstempel, sal sy gewete, as hy 'n swak man is, nie
aangemoedig word om van die offervleis aan die afgode te eet nie?

<span id="an_8:11">8:11</span> En moet die swakke broeder vir wie
Christus gesterf het, verlore gaan deur jou kennis?

<span id="an_8:12">8:12</span> Maar deur so teen die broeders te sondig
en hulle gewete wat swak is, seer te maak, sondig julle teen Christus.

<span id="an_8:13">8:13</span> Daarom, as voedsel my broeder laat
struikel, sal ek in der ewigheid geen vleis eet nie, om my broeder nie
te laat struikel nie.

<span id="an_9:1">9:1</span> Is ek nie 'n apostel nie? Is ek nie vry
nie? Het ek nie Jesus Christus, onse Here, gesien nie? Is julle nie my
werk in die Here nie?

<span id="an_9:2">9:2</span> As ek vir ander geen apostel is nie, is ek
dit tog seker vir julle, want julle is die seël op my apostelskap in die
Here.

<span id="an_9:3">9:3</span> My verantwoording aan die wat my beskuldig,
is dít:

<span id="an_9:4">9:4</span> Het ons dan geen vryheid om te eet en te
drink nie?

<span id="an_9:5">9:5</span> Het ons dan geen reg om 'n suster as vrou
met ons rond te neem net soos die ander apostels en die broers van die
Here en Céfas nie?

<span id="an_9:6">9:6</span> Of het net ek en Barnabas geen reg om die
hande-arbeid na te laat nie?

<span id="an_9:7">9:7</span> Wie dien ooit as soldaat op eie koste? Wie
plant 'n wingerd en eet nie van sy vrug nie? Of wie pas 'n kudde op en
geniet nie van die melk van die kudde nie?

<span id="an_9:8">9:8</span> Sê ek dit miskien menslikerwys, of sê die
wet dit nie ook nie?

<span id="an_9:9">9:9</span> Want in die wet van Moses is geskrywe: 'n
Os wat graan dors, mag jy nie muilband nie. Is dit miskien oor die osse
dat God Hom bekommer?

<span id="an_9:10">9:10</span> Of spreek Hy inderdaad om ons ontwil? Ja,
want om ons ontwil is dit geskrywe, omdat hy wat ploeg, op hoop moet
ploeg; en hy wat dors, op hoop om wat hy hoop, deelagtig te word.

<span id="an_9:11">9:11</span> As ons vir julle die geestelike gesaai
het, is dit 'n groot saak as ons julle stoflike goed maai?

<span id="an_9:12">9:12</span> As ander deel het aan die reg op julle
diens, het ons nie nog meer nie? Ons het ewenwel nie gebruik gemaak van
hierdie reg nie, maar ons verdra alles om geen hindernis vir die
evangelie van Christus te veroorsaak nie.

<span id="an_9:13">9:13</span> Weet julle nie dat die wat met die
heilige dinge werk, uit die heiligdom eet nie; en dat die wat by die
altaar besig is, met die altaar deel nie?

<span id="an_9:14">9:14</span> So het die Here ook vir die wat die
evangelie verkondig, bepaal dat hulle van die evangelie moet lewe.

<span id="an_9:15">9:15</span> Maar ék het van geeneen van hierdie dinge
gebruik gemaak nie. En ek skryf dít nie met die bedoeling dat dit so met
my moet wees nie, want dit sou vir my beter wees om te sterwe as dat
iemand my roem sou verydel.

<span id="an_9:16">9:16</span> Want as ek die evangelie verkondig, is
dit vir my geen roem nie; want die dwang is my opgelê, en wee my as ek
die evangelie nie verkondig nie!

<span id="an_9:17">9:17</span> Want as ek dit vrywillig doen, het ek
loon; maar as ek dit onwillig doen, is 'n rentmeesterskap aan my
toevertrou.

<span id="an_9:18">9:18</span> Watter loon het ek dan? Dat as ek die
evangelie verkondig, ek die evangelie van Christus kosteloos bring, om
nie van my reg in die evangelie ten volle gebruik te maak nie.

<span id="an_9:19">9:19</span> Want alhoewel ek van almal vry was, het
ek my aan almal diensbaar gemaak om soveel van hulle as moontlik te win.

<span id="an_9:20">9:20</span> Vir die Jode het ek soos 'n Jood geword
om die Jode te win; vir die wat onder die wet is, soos een wat onder die
wet is, om die wat onder die wet is, te win.

<span id="an_9:21">9:21</span> Vir die wat sonder die wet is, soos een
sonder wet--al is ek nie sonder die wet van God nie, maar onder die wet
van Christus--om die wat sonder die wet is, te win;

<span id="an_9:22">9:22</span> vir die swakkes het ek soos 'n swakke
geword om die swakke te win; vir almal het ek alles geword om in alle
geval sommige te red.

<span id="an_9:23">9:23</span> En ek doen dit ter wille van die
evangelie, dat ek 'n deelgenoot daarvan kan word.

<span id="an_9:24">9:24</span> Weet julle nie dat die wat op die baan
hardloop, wel almal hardloop, maar dat een die prys ontvang nie?
Hardloop só dat julle dit sekerlik kan behaal.

<span id="an_9:25">9:25</span> En elkeen wat aan 'n wedstryd deelneem,
onthou hom in alles--húlle nogal om 'n verwelklike krans te ontvang,
maar ons 'n onverwelklike.

<span id="an_9:26">9:26</span> Ek hardloop dan soos een wat nie onseker
is nie; ek slaan met die vuis soos een wat nie in die lug slaan nie.

<span id="an_9:27">9:27</span> Maar ek kasty my liggaam en maak dit
diensbaar, dat ek nie miskien, terwyl ek vir ander gepreek het, self
verwerplik sou wees nie.

<span id="an_10:1">10:1</span> Want ek wil nie hê, broeders, dat julle
nie sou weet nie dat ons vaders almal onder die wolk was en almal deur
die see deurgegaan het,

<span id="an_10:2">10:2</span> en almal in Moses gedoop is in die wolk
en in die see,

<span id="an_10:3">10:3</span> en almal dieselfde geestelike spys geëet
het,

<span id="an_10:4">10:4</span> en almal dieselfde geestelike drank
gedrink het, want hulle het gedrink uit 'n geestelike rots wat gevolg
het, en die rots was Christus.

<span id="an_10:5">10:5</span> Maar God het in die meeste van hulle geen
welgevalle gehad nie, want hulle is neergeslaan in die woestyn.

<span id="an_10:6">10:6</span> En hierdie dinge was voorbeelde vir ons,
dat ons nie begerig moet wees na slegte dinge soos hulle begerig was
nie.

<span id="an_10:7">10:7</span> En wees ook nie afgodedienaars soos
sommige van hulle was nie, soos geskrywe is: Die volk het gaan sit om te
eet en te drink en het opgestaan om te speel.

<span id="an_10:8">10:8</span> En laat ons nie hoereer soos sommige van
hulle gehoereer het nie, en daar het op een dag drie en twintig duisend
geval.

<span id="an_10:9">10:9</span> En laat ons Christus nie versoek soos ook
sommige van hulle gedoen het nie, en hulle het deur die slange omgekom.

<span id="an_10:10">10:10</span> En moenie murmureer soos ook sommige
van hulle gemurmureer het nie, en hulle het deur die verderwer omgekom.

<span id="an_10:11">10:11</span> Maar al hierdie dinge het hulle
oorgekom as voorbeelde en is opgeskrywe as 'n waarskuwing aan ons op wie
die eindes van die eeue gekom het.

<span id="an_10:12">10:12</span> Daarom, wie meen dat hy staan, moet
oppas dat hy nie val nie.

<span id="an_10:13">10:13</span> Geen versoeking het julle aangegryp
behalwe 'n menslike nie; maar God is getrou, wat nie sal toelaat dat
julle bo julle kragte versoek word nie; maar Hy sal saam met die
versoeking ook die uitkoms gee, sodat julle dit sal kan verdra.

<span id="an_10:14">10:14</span> Daarom, my geliefdes, vlug vir die
afgodediens.

<span id="an_10:15">10:15</span> Ek spreek soos met verstandige mense;
oordeel self wat ek sê:

<span id="an_10:16">10:16</span> die beker van danksegging wat ons met
danksegging seën, is dit nie die gemeenskap met die bloed van Christus
nie? Die brood wat ons breek, is dit nie die gemeenskap met die liggaam
van Christus nie?

<span id="an_10:17">10:17</span> Omdat dit een brood is, is ons almal
een liggaam, want ons het almal deel aan die een brood.

<span id="an_10:18">10:18</span> Let op Israel na die vlees: het die wat
die offers eet, nie gemeenskap met die altaar nie?

<span id="an_10:19">10:19</span> Wat sê ek dan? Dat 'n afgod iets is, of
dat 'n afgodsoffer iets is?

<span id="an_10:20">10:20</span> Nee, maar dat die heidene wat dit
offer, aan duiwels offer en nie aan God nie. En ek wil nie hê dat julle
met die duiwels gemeenskap moet hou nie.

<span id="an_10:21">10:21</span> Julle kan nie die beker van die Here
drink en ook die beker van die duiwels nie. Julle kan nie deel hê aan
die tafel van die Here en ook aan die tafel van die duiwels nie.

<span id="an_10:22">10:22</span> Of wil ons die ywer van die Here opwek?
Is ons miskien sterker as Hy?

<span id="an_10:23">10:23</span> Alles is my geoorloof, maar nie alles
is nuttig nie; alles is my geoorloof, maar nie alles stig nie.

<span id="an_10:24">10:24</span> Laat niemand sy eie voordeel soek nie,
maar elkeen die voordeel van 'n ander.

<span id="an_10:25">10:25</span> Eet alles wat in die slaghuis verkoop
word sonder om navraag te doen, ter wille van die gewete.

<span id="an_10:26">10:26</span> Want die aarde behoort aan die Here en
die volheid daarvan.

<span id="an_10:27">10:27</span> En as een van die ongelowiges julle
nooi en julle is gewillig om te gaan, eet dan alles wat julle voorgesit
word sonder om navraag te doen, ter wille van die gewete.

<span id="an_10:28">10:28</span> Maar as iemand aan julle sê: Dit is
afgodsoffer--moet dit dan nie eet nie, ter wille van hom wat dit te
kenne gegee het, en ter wille van die gewete--want die aarde behoort aan
die Here en die volheid daarvan--

<span id="an_10:29">10:29</span> ek bedoel die gewete, nie van jouself
nie, maar van die ander; want waarom word my vryheid geoordeel deur 'n
ander se gewete?

<span id="an_10:30">10:30</span> En as ek iets met danksegging geniet,
waarom word ek belaster oor iets waarvoor ek dank?

<span id="an_10:31">10:31</span> Of julle dan eet of drink of enigiets
doen, doen alles tot verheerliking van God.

<span id="an_10:32">10:32</span> Wees geen oorsaak van struikeling vir
Jode of Grieke of vir die gemeente van God nie;

<span id="an_10:33">10:33</span> net soos ek almal in alles behaag en
nie my eie voordeel soek nie, maar dié van baie, sodat hulle gered kan
word.

<span id="an_11:1">11:1</span> Wees my navolgers, soos ek dit ook van
Christus is.

<span id="an_11:2">11:2</span> En ek prys julle, broeders, dat julle in
alles aan my dink en aan die leringe vashou soos ek dit aan julle
oorgelewer het.

<span id="an_11:3">11:3</span> Maar ek wil hê dat julle moet weet dat
Christus die hoof is van elke man, en die man die hoof van die vrou, en
God die hoof van Christus.

<span id="an_11:4">11:4</span> Elke man wat bid of profeteer met iets op
sy hoof, doen sy hoof oneer aan;

<span id="an_11:5">11:5</span> maar elke vrou wat bid of profeteer met
onbedekte hoof, doen haar hoof oneer aan; want dit is een en dieselfde
asof haar hoof geskeer is.

<span id="an_11:6">11:6</span> Want as 'n vrou se hoof nie bedek is nie,
laat sy dan ook haar hare afsny; maar as dit vir 'n vrou lelik is om
haar hare af te sny of te skeer, laat sy haar hoof bedek.

<span id="an_11:7">11:7</span> Want 'n man moet die hoof nie bedek nie,
omdat hy die beeld en heerlikheid van God is; maar die vrou is die
heerlikheid van die man.

<span id="an_11:8">11:8</span> Want die man is nie uit die vrou nie,
maar die vrou uit die man.

<span id="an_11:9">11:9</span> Want die man is ook nie ter wille van die
vrou geskape nie, maar die vrou ter wille van die man.

<span id="an_11:10">11:10</span> Daarom moet die vrou 'n aanduiding van
gesag op die hoof hê ter wille van die engele.

<span id="an_11:11">11:11</span> En tog, in die Here is die man nie
sonder die vrou nie, en die vrou ook nie sonder die man nie.

<span id="an_11:12">11:12</span> Want soos die vrou uit die man is, so
is ook die man deur middel van die vrou; maar alles is uit God.

<span id="an_11:13">11:13</span> Oordeel self: Is dit betaamlik dat 'n
vrou met onbedekte hoof tot God bid?

<span id="an_11:14">11:14</span> Of leer ook die natuur self julle nie
dat as 'n man lang hare dra, dit vir hom 'n oneer is nie;

<span id="an_11:15">11:15</span> maar as 'n vrou lang hare dra, dit vir
haar 'n eer is, omdat die lang hare vir haar gegee is as 'n bedekking?

<span id="an_11:16">11:16</span> Maar as iemand meen om twisgierig te
wees, ons het nie so 'n gewoonte nie, en ook die gemeentes van God nie.

<span id="an_11:17">11:17</span> Maar terwyl ek dit beveel, kan ek dit
nie prys nie dat julle saamkom, nie ten goede nie maar ten kwade.

<span id="an_11:18">11:18</span> Want in die eerste plek hoor ek dat, as
julle saamkom in die gemeente, daar skeuringe onder julle is, en
gedeeltelik glo ek dit.

<span id="an_11:19">11:19</span> Want daar moet ook partyskappe onder
julle wees, sodat die beproefdes onder julle openbaar kan word.

<span id="an_11:20">11:20</span> As julle dus saamkom, dan wil dit nie
sê dat julle die nagmaal van die Here eet nie.

<span id="an_11:21">11:21</span> Want as julle eet, gebruik elkeen eers
sy eie ete; en die een het honger en die ander is dronk.

<span id="an_11:22">11:22</span> Het julle dan geen huise om in te eet
en te drink nie? Of verag julle die gemeente van God, en maak julle dié
beskaamd wat nie het nie? Wat sal ek vir julle sê? Sal ek julle prys?
Hierin prys ek julle nie.

<span id="an_11:23">11:23</span> Want ek het van die Here ontvang wat ek
ook aan julle oorgelewer het, dat die Here Jesus in die nag waarin Hy
verraai is, brood geneem het;

<span id="an_11:24">11:24</span> en nadat Hy gedank het, het Hy dit
gebreek en gesê: Neem, eet; dit is my liggaam wat vir julle gebreek
word; doen dit tot my gedagtenis.

<span id="an_11:25">11:25</span> Net so ook die beker ná die ete, met
die woorde: Hierdie beker is die nuwe testament in my bloed; doen dit,
so dikwels as julle daaruit drink, tot my gedagtenis.

<span id="an_11:26">11:26</span> Want so dikwels as julle hierdie brood
eet en hierdie beker drink, verkondig julle die dood van die Here totdat
Hy kom.

<span id="an_11:27">11:27</span> Wie dan op onwaardige wyse hierdie
brood eet of die beker van die Here drink, sal skuldig wees aan die
liggaam en bloed van die Here.

<span id="an_11:28">11:28</span> Maar die mens moet homself beproef en
só van die brood eet en uit die beker drink.

<span id="an_11:29">11:29</span> Want wie op onwaardige wyse eet en
drink, eet en drink 'n oordeel oor homself, terwyl hy die liggaam van
die Here nie onderskei nie.

<span id="an_11:30">11:30</span> Daarom is daar onder julle baie swakkes
en sieklikes, en 'n aantal het ontslaap.

<span id="an_11:31">11:31</span> Want as ons onsself beoordeel het, sou
ons nie geoordeel word nie.

<span id="an_11:32">11:32</span> Maar as ons geoordeel word, word ons
deur die Here getugtig, sodat ons nie saam met die wêreld veroordeel mag
word nie.

<span id="an_11:33">11:33</span> Daarom, my broeders, as julle saamkom
om te eet, wag vir mekaar;

<span id="an_11:34">11:34</span> en as iemand honger het, laat hom by
die huis eet, sodat julle nie tot 'n oordeel saamkom nie. Die ander sake
sal ek reël wanneer ek kom.

<span id="an_12:1">12:1</span> En wat die geestelike gawes betref,
broeders, wil ek nie hê dat julle onkundig moet wees nie.

<span id="an_12:2">12:2</span> Julle weet dat julle heidene was,
weggevoer na die stomme afgode net soos julle ook al gelei is.

<span id="an_12:3">12:3</span> Daarom maak ek julle bekend dat niemand
wat deur die Gees van God spreek, Jesus 'n vervloeking noem nie; en
niemand kan sê dat Jesus die Here is nie, behalwe deur die Heilige Gees.

<span id="an_12:4">12:4</span> Daar is wel verskeidenheid van
genadegawes, maar dit is dieselfde Gees;

<span id="an_12:5">12:5</span> en daar is verskeidenheid van bedieninge,
en tog is dit dieselfde Here;

<span id="an_12:6">12:6</span> en daar is verskeidenheid van werkinge,
en tog is dit dieselfde God wat alles in almal werk.

<span id="an_12:7">12:7</span> Maar aan elkeen word die openbaring van
die Gees gegee met die oog op wat nuttig is.

<span id="an_12:8">12:8</span> Want aan die een word deur die Gees 'n
woord van wysheid gegee, en aan die ander 'n woord van kennis vanweë
dieselfde Gees;

<span id="an_12:9">12:9</span> aan 'n ander weer geloof deur dieselfde
Gees, en aan 'n ander genadegawes van gesondmaking deur dieselfde Gees;

<span id="an_12:10">12:10</span> aan 'n ander werkinge van kragte, aan
'n ander profesie, aan 'n ander onderskeiding van die geeste, aan 'n
ander allerhande tale, aan 'n ander uitleg van tale.

<span id="an_12:11">12:11</span> Maar al hierdie dinge werk een en
dieselfde Gees wat aan elkeen afsonderlik uitdeel soos Hy wil.

<span id="an_12:12">12:12</span> Want net soos die liggaam een is en
baie lede het, en al die lede van die een liggaam, al is hulle baie, een
liggaam is, so ook Christus.

<span id="an_12:13">12:13</span> Want ons is almal ook deur een Gees
gedoop tot een liggaam, of ons Jode of Grieke is, slawe of vrymanne; en
ons is almal van een Gees deurdronge.

<span id="an_12:14">12:14</span> Want ook die liggaam is nie een lid
nie, maar baie.

<span id="an_12:15">12:15</span> As die voet sou sê: Omdat ek nie die
hand is nie, behoort ek nie aan die liggaam nie--behoort hy daarom nie
aan die liggaam nie?

<span id="an_12:16">12:16</span> En as die oor sou sê: Omdat ek nie die
oog is nie, behoort ek nie aan die liggaam nie--behoort hy daarom nie
aan die liggaam nie?

<span id="an_12:17">12:17</span> As die hele liggaam oog was, waar sou
die gehoor wees? As dit geheel en al gehoor was, waar sou die reuk wees?

<span id="an_12:18">12:18</span> Maar nou het God elkeen van die lede in
die liggaam gestel soos Hy gewil het.

<span id="an_12:19">12:19</span> As almal een lid was, waar sou die
liggaam wees?

<span id="an_12:20">12:20</span> Maar nou is daar wel baie lede, maar
net een liggaam.

<span id="an_12:21">12:21</span> En die oog kan nie vir die hand sê: Ek
het jou nie nodig nie; of ook die hoof vir die voete: Ek het julle nie
nodig nie.

<span id="an_12:22">12:22</span> Maar veel eerder is dié lede van die
liggaam noodsaaklik wat die swakste lyk;

<span id="an_12:23">12:23</span> en dié lede van die liggaam wat vir ons
minder eerbaar lyk, beklee ons met oorvloediger eer, en so het ons
onsierlike lede oorvloediger sierlikheid,

<span id="an_12:24">12:24</span> terwyl ons sierlike lede dit nie nodig
het nie; maar God het die liggaam saamgestel en aan die misdeelde lid
oorvloediger eer gegee,

<span id="an_12:25">12:25</span> sodat daar geen verdeeldheid in die
liggaam mag wees nie, maar dat die lede gelyke sorg vir mekaar mag dra.

<span id="an_12:26">12:26</span> En as een lid ly, ly al die lede saam;
en as een lid geëer word, is al die lede saam bly.

<span id="an_12:27">12:27</span> Maar julle is die liggaam van Christus
en lede afsonderlik.

<span id="an_12:28">12:28</span> En God het sommige in die gemeente
gestel: in die eerste plek apostels, ten tweede profete, ten derde
leraars, daarna kragte, daarna genadegawes van gesondmaking, helpers,
regeringe, allerhande tale.

<span id="an_12:29">12:29</span> Almal is tog nie apostels nie, almal is
tog nie profete nie, almal is tog nie leraars nie, almal is tog nie
kragte nie?

<span id="an_12:30">12:30</span> Het almal genadegawes van gesondmaking,
spreek almal in tale, kan almal dit uitlê?

<span id="an_12:31">12:31</span> Maar beywer julle met die oog op die
beste gawes; en ek wys julle 'n nog uitnemender weg.

<span id="an_13:1">13:1</span> Al sou ek die tale van mense en engele
spreek, en ek het nie die liefde nie, dan het ek 'n klinkende metaal of
'n luidende simbaal geword.

<span id="an_13:2">13:2</span> En al sou ek die gawe van profesie hê en
al die geheimenisse weet en al die kennis, en al sou ek al die geloof
hê, sodat ek berge kon versit, en ek het nie die liefde nie, dan sou ek
niks wees nie.

<span id="an_13:3">13:3</span> En al sou ek al my goed uitdeel, en al
sou ek my liggaam oorgee om verbrand te word, en ek het nie die liefde
nie, dan sou dit my niks baat nie.

<span id="an_13:4">13:4</span> Die liefde is lankmoedig en vriendelik;
die liefde is nie jaloers nie; die liefde praat nie groot nie, is nie
opgeblase nie,

<span id="an_13:5">13:5</span> handel nie onwelvoeglik nie, soek nie sy
eie belang nie, word nie verbitterd nie, reken die kwaad nie toe nie,

<span id="an_13:6">13:6</span> is nie bly oor die ongeregtigheid nie,
maar is bly saam met die waarheid.

<span id="an_13:7">13:7</span> Dit bedek alles, glo alles, hoop alles,
verdra alles.

<span id="an_13:8">13:8</span> Die liefde vergaan nimmermeer; maar
profesieë--hulle sal tot niet gaan; of tale--hulle sal ophou; of
kennis--dit sal tot niet gaan.

<span id="an_13:9">13:9</span> Want ons ken ten dele en ons profeteer
ten dele.

<span id="an_13:10">13:10</span> Maar as die volmaakte gekom het, dan
sal wat ten dele is, tot niet gaan.

<span id="an_13:11">13:11</span> Toe ek 'n kind was, het ek gepraat soos
'n kind, gedink soos 'n kind, geredeneer soos 'n kind; maar nou dat ek
'n man is, het ek die dinge van 'n kind afgelê.

<span id="an_13:12">13:12</span> Want nou sien ons deur 'n spieël in 'n
raaisel, maar eendag van aangesig tot aangesig. Nou ken ek ten dele,
maar eendag sal ek ten volle ken, net soos ek ten volle geken is.

<span id="an_13:13">13:13</span> En nou bly geloof, hoop,
liefde--hierdie drie; maar die grootste hiervan is die liefde.

<span id="an_14:1">14:1</span> Jaag die liefde na, en beywer julle met
die oog op die geestelike gawes, maar veral om te profeteer.

<span id="an_14:2">14:2</span> Want hy wat in 'n taal spreek, spreek nie
tot mense nie, maar tot God; want niemand verstaan dit nie, maar deur
die Gees spreek hy verborgenhede.

<span id="an_14:3">14:3</span> Maar hy wat profeteer, spreek tot die
mense woorde van stigting en troos en bemoediging.

<span id="an_14:4">14:4</span> Hy wat in 'n taal spreek, stig homself;
maar hy wat profeteer, stig die gemeente.

<span id="an_14:5">14:5</span> Ek wens dat julle almal in tale spreek,
maar nog liewer dat julle profeteer. Want hy wat profeteer, is groter as
hy wat in tale spreek, of hy moet dit uitlê, sodat die gemeente stigting
kan ontvang.

<span id="an_14:6">14:6</span> Maar nou, broeders, as ek na julle kom en
in tale spreek, tot watter nut sal ek vir julle wees as ek nie met julle
spreek òf deur 'n openbaring, òf deur kennis, òf deur profesie, òf deur
lering nie?

<span id="an_14:7">14:7</span> Net soos met lewelose dinge wat 'n klank
gee, 'n fluit of 'n siter, as hulle nie 'n onderskeid in toon laat hoor
nie, hoe sal 'n mens weet wat op die fluit of siter gespeel word?

<span id="an_14:8">14:8</span> Want as die basuin ook 'n onduidelike
klank gee, wie sal klaarmaak vir die oorlog?

<span id="an_14:9">14:9</span> Net so julle ook, as julle met die tong
geen verstaanbare woord uitbring nie, hoe sal 'n mens weet wat gespreek
word? Want julle sal wees soos mense wat in die wind praat.

<span id="an_14:10">14:10</span> Daar is wie weet hoeveel soorte tale in
die wêreld, en geeneen daarvan is sonder klank nie.

<span id="an_14:11">14:11</span> As ek dan die betekenis van die klank
nie ken nie, sal ek vir die spreker 'n vreemdeling wees, en die spreker
sal vir my 'n vreemdeling wees.

<span id="an_14:12">14:12</span> So moet julle ook, terwyl julle streef
na geestelike gawes, probeer om uit te munt tot stigting van die
gemeente.

<span id="an_14:13">14:13</span> Daarom moet hy wat in 'n taal spreek,
bid dat hy dit kan uitlê.

<span id="an_14:14">14:14</span> Want as ek in 'n taal bid, dan bid my
gees, maar my verstand is onvrugbaar.

<span id="an_14:15">14:15</span> Hoe staan die saak dan? Ek sal met die
gees bid, maar ek sal ook met die verstand bid. Ek sal met die gees
psalmsing, maar ek sal ook met die verstand psalmsing.

<span id="an_14:16">14:16</span> Anders, as jy met die gees dank, hoe
sal hy wat die plek van 'n onkundige inneem, amen sê op jou danksegging,
aangesien hy nie weet wat jy sê nie?

<span id="an_14:17">14:17</span> Want jy dank wel goed, maar die ander
een word nie gestig nie.

<span id="an_14:18">14:18</span> Ek dank my God dat ek meer in tale
spreek as julle almal;

<span id="an_14:19">14:19</span> maar in die gemeente wil ek liewer vyf
woorde met my verstand spreek om ook ander te onderrig, as tien duisend
woorde in 'n taal.

<span id="an_14:20">14:20</span> Broeders, moenie kinders wees in die
verstand nie, maar wees kinders in die boosheid en wees volwassenes in
die verstand.

<span id="an_14:21">14:21</span> In die wet is geskrywe: Ek sal deur
mense van ander tale en deur ander lippe tot hierdie volk spreek, en ook
so sal hulle na My nie luister nie, sê die Here.

<span id="an_14:22">14:22</span> Die tale is dus 'n teken nie vir die
gelowiges nie, maar vir die ongelowiges; die profesie egter is nie vir
die ongelowiges nie, maar vir die gelowiges.

<span id="an_14:23">14:23</span> As die hele gemeente dan saam vergader
het en hulle sou almal in tale spreek en daar kom onkundiges of
ongelowiges binne, sal hulle nie sê dat julle kranksinnig is nie?

<span id="an_14:24">14:24</span> Maar as almal profeteer en daar 'n
ongelowige of 'n onkundige binnekom, dan word hy deur almal oortuig,
deur almal beoordeel;

<span id="an_14:25">14:25</span> en so kom die geheime van sy hart aan
die lig. En so sal hy op sy aangesig val, God aanbid, en verkondig dat
God werklik onder julle is.

<span id="an_14:26">14:26</span> Hoe staan die saak dan, broeders?
Wanneer julle saamkom, dan het elkeen van julle 'n psalm of 'n lering of
'n taal of 'n openbaring of 'n uitlegging--laat alles tot stigting
geskied.

<span id="an_14:27">14:27</span> En as iemand in 'n taal spreek, laat
dit dan wees twee of hoogstens drie, en by beurte; en laat een dit
uitlê.

<span id="an_14:28">14:28</span> Maar as daar geen uitlêer is nie, laat
hy in die gemeente swyg, en laat hy met homself en met God spreek.

<span id="an_14:29">14:29</span> Laat twee of drie profete spreek en die
ander dit beoordeel.

<span id="an_14:30">14:30</span> Maar as daar iets geopenbaar is aan 'n
ander wat daar sit, laat die eerste swyg.

<span id="an_14:31">14:31</span> Want julle kan almal een vir een
profeteer, sodat almal kan leer en almal bemoedig word.

<span id="an_14:32">14:32</span> En die geeste van die profete is aan
die profete onderworpe;

<span id="an_14:33">14:33</span> want God is nie 'n God van wanorde nie,
maar van vrede, soos in al die gemeentes van die heiliges.

<span id="an_14:34">14:34</span> Julle vroue moet in die gemeentes swyg;
want dit is hulle nie toegelaat om te spreek nie, maar om onderdanig te
wees, soos die wet ook sê.

<span id="an_14:35">14:35</span> Maar as hulle iets wil leer, laat hulle
tuis hul eie mans vra, want dit is lelik vir vroue om in die gemeente te
spreek.

<span id="an_14:36">14:36</span> Of het die woord van God van julle
uitgegaan, of het dit tot julle alleen gekom?

<span id="an_14:37">14:37</span> As iemand meen dat hy 'n profeet of 'n
geestelike mens is, moet hy erken dat wat ek aan julle skrywe, bevele
van die Here is.

<span id="an_14:38">14:38</span> Maar as iemand onkundig is, laat hom
onkundig bly.

<span id="an_14:39">14:39</span> Daarom, broeders, beywer julle om te
profeteer en moenie verhinder dat daar in tale gespreek word nie.

<span id="an_14:40">14:40</span> Laat alles welvoeglik en ordelik
toegaan.

<span id="an_15:1">15:1</span> Broeders, ek maak julle die evangelie
bekend wat ek aan julle verkondig het, wat julle ook aangeneem het,
waarin julle ook staan,

<span id="an_15:2">15:2</span> waardeur julle ook gered word as julle
daaraan vashou op die wyse waarop ek dit aan julle verkondig het, of
julle moet tevergeefs geglo het.

<span id="an_15:3">15:3</span> Want in die eerste plek het ek aan julle
oorgelewer wat ek ook ontvang het, dat Christus vir ons sondes gesterf
het volgens die Skrifte;

<span id="an_15:4">15:4</span> en dat Hy begrawe is, en dat Hy op die
derde dag opgewek is volgens die Skrifte;

<span id="an_15:5">15:5</span> en dat Hy aan Céfas verskyn het; daarna
aan die twaalf.

<span id="an_15:6">15:6</span> Daarna het Hy verskyn aan oor die vyf
honderd broeders tegelyk, waarvan die meeste nou nog lewe, maar sommige
al ontslaap het.

<span id="an_15:7">15:7</span> Daarna het Hy verskyn aan Jakobus; daarna
aan al die apostels;

<span id="an_15:8">15:8</span> en laaste van almal het Hy verskyn ook
aan my as die ontydig geborene.

<span id="an_15:9">15:9</span> Want ek is die geringste van die
apostels, wat nie werd is om 'n apostel genoem te word nie, omdat ek die
gemeente van God vervolg het.

<span id="an_15:10">15:10</span> Maar deur die genade van God is ek wat
ek is, en sy genade aan my was nie tevergeefs nie; maar ek het
oorvloediger gearbei as hulle almal; nogtans nie ek nie, maar die genade
van God wat met my is.

<span id="an_15:11">15:11</span> Of dit nou ek of hulle is, so preek ons
en so het julle geglo.

<span id="an_15:12">15:12</span> As dit dan gepreek word dat Christus
uit die dode opgewek is, hoe sê sommige onder julle dat daar geen
opstanding van die dode is nie?

<span id="an_15:13">15:13</span> As daar geen opstanding van die dode is
nie, dan is Christus ook nie opgewek nie.

<span id="an_15:14">15:14</span> En as Christus nie opgewek is nie, dan
is ons prediking vergeefs en vergeefs ook julle geloof;

<span id="an_15:15">15:15</span> en dan word ons valse getuies van God
bevind, omdat ons teen God getuig het dat Hy Christus opgewek het, wat
Hy nie opgewek het nie, ten minste as die dode nie opgewek word nie.

<span id="an_15:16">15:16</span> Want as die dode nie opgewek word nie,
dan is Christus ook nie opgewek nie;

<span id="an_15:17">15:17</span> en as Christus nie opgewek is nie, dan
is julle geloof nutteloos, dan is julle nog in julle sondes;

<span id="an_15:18">15:18</span> dan is ook die wat in Christus ontslaap
het, verlore.

<span id="an_15:19">15:19</span> As ons net vir hierdie lewe op Christus
hoop, dan is ons die ellendigste van alle mense.

<span id="an_15:20">15:20</span> Maar nou, Christus is opgewek uit die
dode; Hy het die eersteling geword van die wat ontslaap het.

<span id="an_15:21">15:21</span> Want aangesien die dood deur 'n mens
is, is die opstanding van die dode ook deur 'n mens.

<span id="an_15:22">15:22</span> Want soos hulle almal in Adam sterwe,
so sal hulle ook almal in Christus lewend gemaak word;

<span id="an_15:23">15:23</span> maar elkeen in sy eie orde: as
eersteling Christus, daarna die wat aan Christus behoort by sy koms.

<span id="an_15:24">15:24</span> Daarna kom die einde, wanneer Hy die
koninkryk aan God die Vader oorgee, as Hy alle heerskappy en alle gesag
en mag vernietig het.

<span id="an_15:25">15:25</span> Want Hy moet as koning heers totdat Hy
al sy vyande onder sy voete gestel het.

<span id="an_15:26">15:26</span> Die laaste vyand wat vernietig word, is
die dood.

<span id="an_15:27">15:27</span> Want Hy het alles aan sy voete
onderwerp, maar wanneer Hy sê dat alles onderwerp is, is dit duidelik
dat Hy uitgesonder is wat alles aan Hom onderwerp het.

<span id="an_15:28">15:28</span> En wanneer alles aan Hom onderwerp is,
dan sal ook die Seun self Hom onderwerp aan die Een wat alles aan Hom
onderwerp het, sodat God alles in almal kan wees.

<span id="an_15:29">15:29</span> Anders, wat sal hulle doen wat hulle
vir die dode laat doop, as die dode geheel en al nie opgewek word nie?
Waarom laat hulle hul nog vir die dode doop?

<span id="an_15:30">15:30</span> Waarom is ons ook elke uur in gevaar?

<span id="an_15:31">15:31</span> Ek sterf dag vir dag, broeders, so waar
as ek op julle roem in Christus Jesus, onse Here.

<span id="an_15:32">15:32</span> As ek in Éfese op menslike wyse met
wilde diere geveg het, watter voordeel was dit vir my? As die dode nie
opgewek word nie, laat ons dan eet en drink, want môre sterf ons!

<span id="an_15:33">15:33</span> Moenie dwaal nie; slegte gesprekke
bederf goeie sedes.

<span id="an_15:34">15:34</span> Wees nugter op die regte manier, en
sondig nie; want sommige het geen kennis van God nie. Ek sê dit tot
julle beskaming.

<span id="an_15:35">15:35</span> Maar iemand sal sê: Hoe word die dode
opgewek, en met hoedanige liggaam kom hulle?

<span id="an_15:36">15:36</span> Dwase mens! Wat jy saai, word nie
lewendig as dit nie gesterf het nie.

<span id="an_15:37">15:37</span> En wat jy saai--jy saai nie die liggaam
wat sal word nie, maar 'n blote korrel, byvoorbeeld van koring of van
iets anders.

<span id="an_15:38">15:38</span> Maar God gee dit 'n liggaam soos Hy
gewil het, en aan elkeen van die saadkorrels sy eie liggaam.

<span id="an_15:39">15:39</span> Alle vlees is nie dieselfde vlees nie,
maar die vlees van mense is anders as die vlees van vee, en dié van
visse anders as dié van voëls.

<span id="an_15:40">15:40</span> En daar is hemelse liggame en aardse
liggame; maar die heerlikheid van die hemelse is anders as dié van die
aardse.

<span id="an_15:41">15:41</span> Anders is die heerlikheid van die son
en anders die heerlikheid van die maan en anders die heerlikheid van die
sterre; want die een ster verskil in heerlikheid van die ander ster.

<span id="an_15:42">15:42</span> So is ook die opstanding van die dode:
daar word gesaai in verganklikheid, daar word opgewek in
onverganklikheid;

<span id="an_15:43">15:43</span> daar word gesaai in oneer, daar word
opgewek in heerlikheid; daar word gesaai in swakheid, daar word opgewek
in krag.

<span id="an_15:44">15:44</span> 'n Natuurlike liggaam word gesaai, 'n
geestelike liggaam word opgewek. Daar is 'n natuurlike liggaam, en daar
is 'n geestelike liggaam.

<span id="an_15:45">15:45</span> So is daar ook geskrywe: Die eerste
mens, Adam, het 'n lewende siel geword; die laaste Adam 'n lewendmakende
Gees.

<span id="an_15:46">15:46</span> Die geestelike ewenwel is nie eerste
nie, maar die natuurlike; daarna die geestelike.

<span id="an_15:47">15:47</span> Die eerste mens was uit die aarde
aards, die tweede mens is die Here uit die hemel.

<span id="an_15:48">15:48</span> Soos die aardse mens was, so is ook die
aardse mense; en soos die hemelse mens is, so is ook die hemelse mense.

<span id="an_15:49">15:49</span> En soos ons die beeld van die aardse
gedra het, so sal ons ook die beeld van die hemelse dra.

<span id="an_15:50">15:50</span> Maar dit verklaar ek, broeders, dat
vlees en bloed die koninkryk van God nie kan beërwe nie; ook beërwe die
verganklikheid nie die onverganklikheid nie.

<span id="an_15:51">15:51</span> Kyk, ek deel julle 'n verborgenheid
mee: Ons sal wel nie almal ontslaap nie, maar ons sal almal verander
word,

<span id="an_15:52">15:52</span> in 'n oomblik, in 'n oogwink, by die
laaste basuin; want die basuin sal weerklink, en die dode sal
onverganklik opgewek word; en ons sal verander word.

<span id="an_15:53">15:53</span> Want hierdie verganklike moet met
onverganklikheid beklee word, en hierdie sterflike moet met
onsterflikheid beklee word.

<span id="an_15:54">15:54</span> En wanneer hierdie verganklike met
onverganklikheid beklee is en hierdie sterflike met onsterflikheid
beklee is, dan sal vervul word die woord wat geskrywe is: Die dood is
verslind in die oorwinning.

<span id="an_15:55">15:55</span> Dood, waar is jou angel? Doderyk, waar
is jou oorwinning?

<span id="an_15:56">15:56</span> Die angel van die dood is die sonde, en
die krag van die sonde is die wet.

<span id="an_15:57">15:57</span> Maar God sy dank, wat ons die
oorwinning gee deur onse Here Jesus Christus.

<span id="an_15:58">15:58</span> Daarom, my geliefde broeders, wees
standvastig, onbeweeglik, altyd oorvloedig in die werk van die Here,
omdat julle weet dat julle arbeid in die Here nie tevergeefs is nie.

<span id="an_16:1">16:1</span> Wat die insameling vir die heiliges
betref, moet julle ook so doen soos ek vir die gemeentes van Galásië
gereël het.

<span id="an_16:2">16:2</span> Op elke eerste dag van die week moet
elkeen van julle self opsy sit en opspaar namate sy voorspoed is, sodat
die insamelinge nie eers plaasvind as ek kom nie.

<span id="an_16:3">16:3</span> En wanneer ek aangekom het, sal ek die
persone wat julle goedkeur, met briewe stuur om julle gawe na Jerusalem
te bring.

<span id="an_16:4">16:4</span> En as dit die moeite werd is dat ek ook
gaan, kan hulle saam met my reis.

<span id="an_16:5">16:5</span> Maar ek sal na julle kom nadat ek deur
Macedónië gereis het, want ek gaan deur Macedónië.

<span id="an_16:6">16:6</span> En moontlik sal ek by julle vertoef of
ook oorwinter, sodat julle my kan voorthelp waarheen ek ook al mag reis.

<span id="an_16:7">16:7</span> Want ek wil julle nie nou net in die
verbygaan sien nie, maar ek hoop om 'n tyd lank by julle te bly as die
Here dit toelaat.

<span id="an_16:8">16:8</span> Maar ek sal in Éfese bly tot pinkster
toe.

<span id="an_16:9">16:9</span> Want 'n groot en kragtige deur het vir my
oopgegaan, en daar is baie teëstanders.

<span id="an_16:10">16:10</span> En as Timótheüs kom, sorg dat hy sonder
vrees by julle is, want hy doen die werk van die Here net soos ek.

<span id="an_16:11">16:11</span> Laat niemand hom dan minag nie, maar
help hom verder in vrede, dat hy na my toe kan kom; want ek wag vir hom
saam met die broeders.

<span id="an_16:12">16:12</span> Met betrekking tot die broeder Apollos,
by hom het ek sterk aangedring om saam met die broeders na julle te
gaan; maar hy was heeltemal onwillig om nou te gaan; hy sal egter gaan
wanneer die tyd vir hom geleë is.

<span id="an_16:13">16:13</span> Waak, staan in die geloof, wees manlik,
wees sterk.

<span id="an_16:14">16:14</span> Laat alles by julle in liefde geskied.

<span id="an_16:15">16:15</span> En ek versoek julle, broeders--julle
weet dat die huisgesin van Stéfanas die eersteling van Acháje is en dat
hulle hul tot diens van die heiliges gestel het--

<span id="an_16:16">16:16</span> dat julle ook onderworpe moet wees aan
sulke mense en aan elkeen wat saamwerk en arbei.

<span id="an_16:17">16:17</span> En ek verbly my oor die aankoms van
Stéfanas en Fortunátus en Acháïcus, omdat hulle my gemis aan julle
vergoed het.

<span id="an_16:18">16:18</span> Want hulle het my gees verkwik en julle
s'n ook. Erken sulke manne dan.

<span id="an_16:19">16:19</span> Die gemeentes van Asië groet julle.
Aquila en Priscílla saam met die gemeente wat in hulle huis is, laat vir
julle baie groete weet in die Here.

<span id="an_16:20">16:20</span> Al die broeders groet julle. Groet
mekaar met 'n heilige kus.

<span id="an_16:21">16:21</span> Die groete van Paulus, met my eie hand.

<span id="an_16:22">16:22</span> As iemand die Here Jesus Christus nie
liefhet nie, laat hom 'n vervloeking wees! Maranáta!

<span id="an_16:23">16:23</span> Die genade van die Here Jesus Christus
sy met julle!

<span id="an_16:24">16:24</span> My liefde met julle almal in Christus
Jesus! Amen.

------------------------------------------------------------------------

[Next: 2 Corinthians](co2.md)
