[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th1)  [Next](ti1.md) 

------------------------------------------------------------------------

### Afrikaans Bible: 2 Thessalonians

<span id="an_1:1">1:1</span> Paulus en Silvánus en Timótheüs aan die
gemeente van die Thessalonicense in God onse Vader en die Here Jesus
Christus:

<span id="an_1:2">1:2</span> Genade vir julle en vrede van God onse
Vader en die Here Jesus Christus!

<span id="an_1:3">1:3</span> Ons moet God altyd oor julle dank,
broeders, soos dit billik is, omdat julle geloof grootliks toeneem en
die wederkerige liefde van elkeen van julle almal groter word,

<span id="an_1:4">1:4</span> sodat ons self in die gemeentes van God oor
julle roem vanweë jul volharding en geloof onder al julle vervolginge en
die verdrukkinge wat julle verduur--

<span id="an_1:5">1:5</span> 'n teken van die regverdige oordeel van
God, dat julle die koninkryk van God waardig geag mag word, waarvoor
julle ook ly;

<span id="an_1:6">1:6</span> aangesien dit reg is by God om aan die wat
julle verdruk, verdrukking te vergelde,

<span id="an_1:7">1:7</span> en aan julle wat verdruk word, verligting
te gee saam met ons in die openbaring van die Here Jesus uit die hemel
met sy magtige engele

<span id="an_1:8">1:8</span> in vuur en vlam, wanneer Hy wraak uitoefen
op die wat God nie ken nie en op die wat aan die evangelie van onse Here
Jesus nie gehoorsaam is nie.

<span id="an_1:9">1:9</span> Hulle sal as straf ondergaan 'n ewige
verderf, weg van die aangesig van die Here en van die heerlikheid van sy
sterkte,

<span id="an_1:10">1:10</span> wanneer Hy kom om verheerlik te word in
sy heiliges en bewonder te word in almal wat glo, in daardie dag; want
ons getuienis het by julle geloof gevind.

<span id="an_1:11">1:11</span> Daarom bid ons ook altyd vir julle dat
onse God julle die roeping waardig mag ag, en dat Hy alle welgevalle aan
wat goed is, en alle werk van die geloof met krag volkome mag maak,

<span id="an_1:12">1:12</span> sodat die Naam van onse Here Jesus
Christus in julle verheerlik kan word en julle in Hom, ooreenkomstig die
genade van onse God en die Here Jesus Christus.

<span id="an_2:1">2:1</span> Maar ons vra julle, broeders, met die oog
op die wederkoms van onse Here Jesus Christus en ons vereniging met Hom,

<span id="an_2:2">2:2</span> om nie gou julle verstand te verloor of
verskrik te word nie--deur gees of deur woord of deur brief wat van ons
afkomstig sou wees--asof die dag van Christus al daar is.

<span id="an_2:3">2:3</span> Laat niemand julle op enige manier mislei
nie, want eers moet die afval kom en die mens van sonde geopenbaar word,
die seun van die verderf

<span id="an_2:4">2:4</span> die teëstander wat hom verhef bo al wat God
genoem word of voorwerp van aanbidding is, sodat hy in die tempel van
God as God sal sit en voorgee dat hy God is.

<span id="an_2:5">2:5</span> Onthou julle nie dat ek dit altyd vir julle
gesê het toe ek nog by julle was nie?

<span id="an_2:6">2:6</span> En nou, julle weet wat hom teëhou, sodat hy
op sy tyd geopenbaar kan word.

<span id="an_2:7">2:7</span> Want die verborgenheid van die
ongeregtigheid is al aan die werk, net totdat hy wat nou teëhou, uit die
weg geruim is;

<span id="an_2:8">2:8</span> en dan sal die ongeregtige geopenbaar word,
hy wat die Here met die asem van sy mond sal verdelg en deur die
verskyning van sy wederkoms tot niet sal maak,

<span id="an_2:9">2:9</span> hy wie se koms is volgens die werking van
die Satan met allerhande kragtige dade en tekens en wonders van die
leuen

<span id="an_2:10">2:10</span> en met allerhande verleiding van
ongeregtigheid in die wat verlore gaan, omdat hulle die liefde tot die
waarheid nie aangeneem het om gered te word nie.

<span id="an_2:11">2:11</span> En daarom sal God hulle die krag van die
dwaling stuur, om die leuen te glo,

<span id="an_2:12">2:12</span> sodat almal geoordeel kan word wat die
waarheid nie geglo het nie, maar behae gehad het in die ongeregtigheid.

<span id="an_2:13">2:13</span> Maar ons moet God altyd oor julle dank,
broeders wat deur die Here bemin word, dat God julle van die begin af
verkies het tot saligheid in heiligmaking van die Gees en geloof in die
waarheid,

<span id="an_2:14">2:14</span> waartoe Hy julle geroep het deur ons
evangelie om die heerlikheid van onse Here Jesus Christus te verkry.

<span id="an_2:15">2:15</span> So dan, broeders, staan vas en hou julle
aan die voorskrifte wat julle geleer is òf deur 'n woord òf deur 'n
brief van ons.

<span id="an_2:16">2:16</span> En mag onse Here Jesus Christus self en
onse God en Vader, wat ons liefgehad het en 'n ewige troos en goeie hoop
in genade gegee het,

<span id="an_2:17">2:17</span> julle harte vertroos en julle versterk in
alle goeie woorde en werke!

<span id="an_3:1">3:1</span> Verder, broeders, bid vir ons dat die woord
van die Here sy snelle loop mag hê en verheerlik word net soos by julle;

<span id="an_3:2">3:2</span> en dat ons verlos mag word van die
verkeerde en slegte mense, want die geloof is nie die deel van almal
nie.

<span id="an_3:3">3:3</span> Maar die Here is getrou; Hy sal julle
versterk en bewaar van die Bose.

<span id="an_3:4">3:4</span> En ons vertrou aangaande julle in die Here
dat julle doen en ook sal doen wat ons julle beveel.

<span id="an_3:5">3:5</span> Mag die Here julle harte rig tot die liefde
van God en die lydsaamheid van Christus!

<span id="an_3:6">3:6</span> Ons beveel julle, broeders, in die Naam van
onse Here Jesus Christus, dat julle jul onttrek aan elke broeder wat
onordelik wandel en nie volgens die oorlewering wat hy van ons ontvang
het nie.

<span id="an_3:7">3:7</span> Want julle weet self hoe julle ons moet
navolg, want ons het ons nie onordelik onder julle gedra nie;

<span id="an_3:8">3:8</span> ook het ons nie brood by iemand kosteloos
geëet nie; maar ons het met arbeid en inspanning nag en dag gewerk om
nie iemand van julle tot las te wees nie.

<span id="an_3:9">3:9</span> Nie dat ons nie die reg het nie, maar om
onsself vir julle as 'n voorbeeld te stel, dat julle ons kan navolg.

<span id="an_3:10">3:10</span> Want ook toe ons by julle was, het ons
julle dit altyd beveel: as iemand nie wil werk nie, moet hy ook nie eet
nie.

<span id="an_3:11">3:11</span> Want ons hoor dat sommige onder julle
onordelik wandel, dat hulle nie werk nie, maar bemoeisiek is.

<span id="an_3:12">3:12</span> Sulke mense beveel en vermaan ons deur
onse Here Jesus Christus, om rustig te werk en hulle eie brood te eet.

<span id="an_3:13">3:13</span> En julle, broeders, moet nie in goeddoen
verflou nie.

<span id="an_3:14">3:14</span> En as iemand aan ons woord in hierdie
brief nie gehoorsaam is nie, teken dié man en hou geen gemeenskap met
hom nie, sodat hy skaam kan word.

<span id="an_3:15">3:15</span> En beskou hom nie as 'n vyand nie, maar
vermaan hom as 'n broeder.

<span id="an_3:16">3:16</span> En mag Hy, die Here van die vrede, julle
altyd vrede gee op allerlei wyse! Mag die Here met julle almal wees!

<span id="an_3:17">3:17</span> Die groete van Paulus, met my eie hand,
wat 'n teken is in elke brief; so skryf ek.

<span id="an_3:18">3:18</span> Die genade van onse Here Jesus Christus
sy met julle almal! Amen.

------------------------------------------------------------------------

[Next: 1 Timothy](ti1.md)
