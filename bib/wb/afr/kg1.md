[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sa2)  [Next](kg2) 

------------------------------------------------------------------------

### Afrikaans Bible: 1 Kings

<span id="an_1:1">1:1</span> Toe koning Dawid oud en ver op sy dae was,
het hulle hom met komberse toegemaak, maar hy kon nie warm word nie.

<span id="an_1:2">1:2</span> En sy dienaars sê aan hom: Laat hulle vir
my heer die koning 'n jongmeisie soek, dat sy voor die koning kan staan
en vir hom 'n verpleegster wees en in u skoot lê; dan sal my heer die
koning warm word.

<span id="an_1:3">1:3</span> Hulle het toe in die hele grondgebied van
Israel 'n mooi meisie gesoek en Abísag, die Sunamitiese, gevind en haar
by die koning gebring.

<span id="an_1:4">1:4</span> En die meisie was besonder mooi, en sy was
vir die koning 'n verpleegster en het hom bedien; maar die koning het
geen gemeenskap met haar gehad nie.

<span id="an_1:5">1:5</span> Intussen was Adónia, die seun van Haggit,
so vermetel om te dink: Ek sal koning word! En hy het vir hom waens en
perderuiters aangeskaf en vyftig man wat voor hom uit loop.

<span id="an_1:6">1:6</span> En sy vader het hom sy lewe lank nie
gekrenk deur te sê nie: Waarom maak jy so? Bowendien was hy ook baie
mooi van gestalte, en sy moeder het hom ná Absalom gebaar.

<span id="an_1:7">1:7</span> En hy het met Joab, die seun van Serúja,
onderhandel en met Abjatar, die priester, sodat hulle gehelp het as
volgelinge van Adónia.

<span id="an_1:8">1:8</span> Maar Sadok, die priester, en Benája, die
seun van Jójada, en Natan, die profeet, en Símeï en Reï en die helde van
Dawid het nie met Adónia saamgegaan nie.

<span id="an_1:9">1:9</span> En Adónia het kleinvee en beeste en
vetgemaakte vee geslag by die klip Sohélet wat langs die fontein Rogel
staan, en al sy broers, die seuns van die koning, en al die manne van
Juda, die dienaars van die koning, genooi;

<span id="an_1:10">1:10</span> maar Natan, die profeet, en Benája en die
helde en sy broer Salomo het hy nie genooi nie.

<span id="an_1:11">1:11</span> Toe sê Natan vir Bátseba, die moeder van
Salomo: Het u nie gehoor dat Adónia, die seun van Haggit, koning geword
het sonder dat ons heer Dawid dit weet nie?

<span id="an_1:12">1:12</span> Kom dan nou, laat ek u tog 'n raad gee,
dat u u lewe en die lewe van u seun Salomo kan red.

<span id="an_1:13">1:13</span> Gaan en tree binne by koning Dawid en sê
vir hom: Het ú nie, my heer die koning, vir u dienares gesweer en gesê
nie: U seun Salomo sal sekerlik koning word ná my, en hy sal op my troon
sit? Waarom het Adónia dan koning geword?

<span id="an_1:14">1:14</span> Kyk, terwyl u daar nog met die koning
spreek, sal ék agter u inkom en u woorde aanvul.

<span id="an_1:15">1:15</span> Daarop het Bátseba ingegaan na die koning
in die kamer, terwyl die koning baie oud was en Abísag, die Sunamitiese,
die koning bedien.

<span id="an_1:16">1:16</span> En Bátseba het gebuig en neergeval voor
die koning. Toe sê die koning: Wat wil u hê?

<span id="an_1:17">1:17</span> En sy antwoord hom: My heer, ú het by die
HERE u God vir u dienares gesweer: U seun Salomo sal sekerlik ná my
koning word, en hy sal op my troon sit.

<span id="an_1:18">1:18</span> Maar kyk, nou het Adónia koning geword
sonder dat u, my heer die koning, dit weet.

<span id="an_1:19">1:19</span> Want hy het beeste en vetgemaakte vee en
kleinvee in menigte geslag en al die seuns van die koning en Abjatar,
die priester, en Joab, die leërowerste, genooi; maar u dienaar Salomo
het hy nie genooi nie.

<span id="an_1:20">1:20</span> Maar op ú, my heer die koning, is die oë
van die hele Israel om hulle te kenne te gee wie op die troon van my
heer die koning ná hom sal sit.

<span id="an_1:21">1:21</span> Anders sal dit gebeur, sodra my heer die
koning met sy vaders ontslaap het, dat ek en my seun Salomo vir
misdadigers gehou sal word.

<span id="an_1:22">1:22</span> En kyk, terwyl sy nog met die koning
spreek, kom die profeet Natan in.

<span id="an_1:23">1:23</span> En hulle het dit die koning te kenne
gegee en gesê: Daar is Natan, die profeet. Toe kom hy voor die koning en
buig hom voor die koning met sy aangesig na die aarde toe.

<span id="an_1:24">1:24</span> En Natan sê: My heer die koning, het ú
gesê: Adónia sal ná my koning word, en hy sal op my troon sit?

<span id="an_1:25">1:25</span> Want hy het vandag gegaan en beeste en
vetgemaakte vee en kleinvee in menigte geslag en al die seuns van die
koning en die leërowerstes en Abjatar, die priester, genooi, en kyk,
hulle eet en drink voor hom en sê: Mag koning Adónia lewe!

<span id="an_1:26">1:26</span> Maar my, u dienaar, en Sadok, die
priester, en Benája, die seun van Jójada, en Salomo, u dienaar, het hy
nie genooi nie.

<span id="an_1:27">1:27</span> As hierdie saak van my heer die koning
uitgegaan het, dan het u aan u dienaars nie bekend gemaak wie op die
troon van my heer die koning ná hom sal sit nie.

<span id="an_1:28">1:28</span> Daarop antwoord koning Dawid en sê: Roep
Bátseba vir my! En sy het ingekom voor die koning en voor die koning
gaan staan.

<span id="an_1:29">1:29</span> Toe sweer die koning en sê: So waar as
die HERE leef wat my uit alle benoudheid verlos het,

<span id="an_1:30">1:30</span> sekerlik, soos ek u by die HERE, die God
van Israel, gesweer en gesê het dat u seun Salomo ná my koning moet word
en hy op my troon moet sit in my plek, sekerlik so doen ek vandag nog.

<span id="an_1:31">1:31</span> En Bátseba het met die aangesig na die
aarde gebuig en voor die koning neergeval en gesê: Mag my heer die
koning Dawid vir ewig lewe!

<span id="an_1:32">1:32</span> Verder het koning Dawid gesê: Roep vir my
Sadok, die priester, en Natan, die profeet, en Benája, die seun van
Jójada. Toe kom hulle in voor die koning,

<span id="an_1:33">1:33</span> en die koning sê vir hulle: Neem die
dienaars van julle heer met julle saam en laat my seun Salomo op my eie
muil ry, en bring hom af na Gihon toe;

<span id="an_1:34">1:34</span> en laat Sadok, die priester, en Natan,
die profeet, hom daar as koning oor Israel salf, en julle moet op die
ramshoring blaas en sê: Mag koning Salomo lewe!

<span id="an_1:35">1:35</span> Dan moet julle agter hom optrek, dat hy
kan inkom en op my troon sit; want hy moet koning wees in my plek, en ek
het hom aangestel om 'n vors oor Israel en Juda te wees.

<span id="an_1:36">1:36</span> Toe antwoord Benája, die seun van Jójada,
die koning en sê: Amen! Mag die HERE, die God van my heer die koning,
ook so sê.

<span id="an_1:37">1:37</span> Soos die HERE met my heer die koning was,
mag Hy so met Salomo wees; en mag Hy sy troon groter maak as die troon
van my heer die koning Dawid.

<span id="an_1:38">1:38</span> Toe het Sadok, die priester, afgegaan
saam met Natan, die profeet, en Benája, die seun van Jójada, en die
Kreti en die Pleti, en hulle het Salomo laat ry op die muil van koning
Dawid en hom na Gihon gebring.

<span id="an_1:39">1:39</span> En die priester Sadok het die horing met
olie uit die tent geneem en Salomo gesalf, en hulle het op die
ramshoring geblaas, en die hele volk het gesê: Mag koning Salomo lewe!

<span id="an_1:40">1:40</span> Toe gaan die hele volk op agter hom aan,
terwyl die volk op fluite speel en hulle verheug met groot blydskap,
sodat die aarde geskeur het van hulle geluid.

<span id="an_1:41">1:41</span> En Adónia het dit gehoor en al die
genooides wat by hom was, toe hulle net klaar geëet het; Joab het ook
die geluid van die ramshoring gehoor en gesê: Waarom is die geluid van
die stad rumoerig?

<span id="an_1:42">1:42</span> Terwyl hy nog spreek, kom Jónatan, die
seun van die priester Abjatar, daar aan; en Adónia sê: Kom in, want jy
is 'n wakker man en bring 'n goeie boodskap.

<span id="an_1:43">1:43</span> Maar Jónatan antwoord Adónia en sê: Ja,
maar ons heer die koning Dawid het Salomo koning gemaak!

<span id="an_1:44">1:44</span> En die koning het Sadok, die priester, en
Natan, die profeet, en Benája, die seun van Jójada, en die Kreti en die
Pleti met hom saam gestuur, en hulle het hom op die koning se muil laat
ry;

<span id="an_1:45">1:45</span> en Sadok, die priester, en Natan, die
profeet, het hom in Gihon as koning gesalf, en daarvandaan het hulle met
blydskap opgetrek, sodat die stad opgewonde geraak het; dit is die
geluid wat julle gehoor het.

<span id="an_1:46">1:46</span> En ook het Salomo op die koninklike troon
gaan sit.

<span id="an_1:47">1:47</span> Bowendien het die dienaars van die koning
gekom om ons heer die koning Dawid geluk te wens met die woorde: Mag u
God die naam van Salomo beter maak as u naam en sy troon groter maak as
u troon. Toe het die koning op die bed aanbid;

<span id="an_1:48">1:48</span> en die koning het ook so gesê: Geseënd is
die HERE, die God van Israel, wat vandag gegee het dat een op my troon
sit terwyl my oë dit sien.

<span id="an_1:49">1:49</span> Daarop het al die genooides wat by Adónia
was, verskrik opgestaan en elkeen sy pad gegaan.

<span id="an_1:50">1:50</span> Maar Adónia was bevrees vir Salomo en het
opgestaan en heengegaan en die horings van die altaar vasgehou.

<span id="an_1:51">1:51</span> Toe is daar aan Salomo meegedeel en gesê:
Kyk, Adónia is bevrees vir koning Salomo; en kyk, hy hou die horings van
die altaar vas en sê: Laat koning Salomo eers vir my sweer dat hy sy
dienaar nie met die swaard sal ombring nie.

<span id="an_1:52">1:52</span> Daarop sê Salomo: As hy 'n betroubare man
sal wees, sal geen haar van hom op die aarde val nie; maar as daar kwaad
in hom gevind word, moet hy sterwe.

<span id="an_1:53">1:53</span> En koning Salomo het gestuur, en hulle
het hom van die altaar afgebring, en hy het ingekom en hom voor koning
Salomo neergebuig. En Salomo het vir hom gesê: Gaan na jou huis.

<span id="an_2:1">2:1</span> En toe die dae van Dawid nader kom dat hy
sou sterwe, het hy sy seun Salomo bevel gegee en gesê:

<span id="an_2:2">2:2</span> Ek gaan heen op die weg van die hele aarde:
wees dan sterk en word 'n man;

<span id="an_2:3">2:3</span> en onderhou die ordening van die HERE jou
God deur te wandel in sy weë, deur sy insettinge, sy gebooie en sy
verordeninge en sy getuienisse te onderhou, soos geskrywe is in die wet
van Moses, sodat jy voorspoedig kan uitvoer alles wat jy doen, en alles
waartoe jy jou begewe;

<span id="an_2:4">2:4</span> sodat die HERE sy woord mag vervul wat Hy
oor my gespreek het, naamlik: As jou seuns ag gee op hulle weg deur voor
my aangesig getrou te wandel met hulle hele hart en met hulle hele siel,
dan sal daar nie vir jou 'n man op die troon van Israel ontbreek nie.

<span id="an_2:5">2:5</span> En jy weet ook self wat Joab, die seun van
Serúja, my aangedoen het; wat hy die twee leërowerstes van Israel,
Abner, die seun van Ner, en Amása, die seun van Jeter, aangedoen het;
hoe hy hulle vermoor en oorlogsbloed in vredestyd vergiet het, sodat hy
die gord wat om sy heupe en die skoene wat aan sy voete was, met
oorlogsbloed bevlek het.

<span id="an_2:6">2:6</span> Handel dan na jou wysheid, en sy grys hare
moet jy nie met vrede in die doderyk laat neerdaal nie.

<span id="an_2:7">2:7</span> Maar aan die seuns van Barsíllai, die
Gileadiet, moet jy guns bewys, en hulle moet wees onder die wat aan jou
tafel eet; want só het hulle na my toe aangekom toe ek vir jou broer
Absalom gevlug het.

<span id="an_2:8">2:8</span> Verder is daar by jou Símeï, die seun van
Gera, die Benjaminiet, uit Bahúrim; hy naamlik het my gevloek met 'n
hewige vloek die dag toe ek na Mahanáim gegaan het; en hy het afgekom om
my te ontmoet by die Jordaan, sodat ek vir hom by die HERE gesweer en
gesê het: Ek sal jou nie met die swaard doodmaak nie.

<span id="an_2:9">2:9</span> Maar nou moet jy hom nie ongestraf laat bly
nie, want jy is 'n wyse man; daarom sal jy weet wat jy hom moet aandoen,
dat jy sy grys hare met bloed in die doderyk laat neerdaal.

<span id="an_2:10">2:10</span> Toe het Dawid ontslaap met sy vaders, en
hy is begrawe in die stad van Dawid.

<span id="an_2:11">2:11</span> En die dae wat Dawid oor Israel geregeer
het, was veertig jaar; in Hebron het hy sewe jaar geregeer, en in
Jerusalem het hy drie en dertig jaar geregeer.

<span id="an_2:12">2:12</span> Daarna het Salomo op die troon van sy
vader Dawid gaan sit, en sy koningskap is goed bevestig.

<span id="an_2:13">2:13</span> Toe kom Adónia, die seun van Haggit, na
Bátseba, die moeder van Salomo, en sy vra: Is jou koms vrede? En hy
antwoord: Vrede.

<span id="an_2:14">2:14</span> Verder sê hy: Ek het 'n woord vir u. En
sy antwoord: Spreek.

<span id="an_2:15">2:15</span> En hy sê: U weet dat die koningskap myne
was en die hele Israel sy aangesig op my gerig het, dat ek koning sou
word; maar die koningskap het oorgegaan en my broer s'n geword, want
deur die HERE was dit vir hom bestem.

<span id="an_2:16">2:16</span> En nou doen ek een versoek aan u; wys my
nie af nie. En sy antwoord hom: Spreek.

<span id="an_2:17">2:17</span> Toe sê hy: Spreek tog met koning Salomo,
want hy sal u nie afwys nie, dat hy Abísag, die Sunamitiese, aan my as
vrou moet gee.

<span id="an_2:18">2:18</span> En Bátseba sê: Goed, ék sal met die
koning oor jou spreek.

<span id="an_2:19">2:19</span> Toe Bátseba dan ingaan na koning Salomo
om met hom oor Adónia te spreek, het die koning opgestaan om haar te
ontmoet en voor haar gebuig; daarna het hy op sy troon gaan sit en vir
die moeder van die koning 'n stoel laat neersit, en sy het aan sy
regterhand plaas geneem.

<span id="an_2:20">2:20</span> Toe sê sy: Een klein versoek doen ek aan
u; wys my nie af nie. En die koning antwoord haar: Vra, my moeder, want
ek sal u nie afwys nie.

<span id="an_2:21">2:21</span> En sy sê: Laat Abísag, die Sunamitiese,
aan u broer Adónia as vrou gegee word.

<span id="an_2:22">2:22</span> Daarop antwoord koning Salomo en sê aan
sy moeder: Maar waarom vra u Abísag, die Sunamitiese, vir Adónia? Vra
ook die koningskap vir hom, want hy is my broer wat ouer is as ek, ja,
vir hom en vir Abjatar, die priester, en vir Joab, die seun van Serúja!

<span id="an_2:23">2:23</span> En koning Salomo het gesweer by die HERE
en gesê: Mag God so aan my doen en so daaraan toedoen--sekerlik, Adónia
het hierdie woord ten koste van sy lewe gespreek.

<span id="an_2:24">2:24</span> En nou, so waar as die HERE leef wat my
bevestig het en my op die troon van my vader Dawid laat sit en vir my 'n
huis gestig het volgens sy belofte--Adónia sal sekerlik vandag gedood
word!

<span id="an_2:25">2:25</span> Daarop het koning Salomo gestuur deur die
diens van Benája, die seun van Jójada; en dié het op hom aangeval, sodat
hy gesterf het.

<span id="an_2:26">2:26</span> En vir Abjatar, die priester, sê die
koning: Gaan na Anatot op jou grond, want jy verdien die dood; maar
vandag sal ek jou nie doodmaak nie, omdat jy die ark van die Here HERE
voor my vader Dawid uit gedra het en omdat jy deelgenoot was van alles
wat my vader gely het.

<span id="an_2:27">2:27</span> So het Salomo dan Abjatar verdrywe, sodat
hy nie meer priester van die HERE was nie, om die woord van die HERE te
vervul wat Hy oor die huis van Eli in Silo gespreek het.

<span id="an_2:28">2:28</span> Toe die gerug by Joab kom--want Joab was
aan die kant van Adónia, alhoewel hy nie aan die kant van Absalom was
nie--het Joab gevlug na die tent van die HERE en die horings van die
altaar vasgehou.

<span id="an_2:29">2:29</span> En aan koning Salomo is meegedeel: Joab
het gevlug na die tent van die HERE, en kyk, daar is hy by die altaar!
Toe laat Salomo aan Benája, die seun van Jójada, weet: Gaan heen, val op
hom aan.

<span id="an_2:30">2:30</span> Daarop het Benája by die tent van die
HERE gekom en vir hom gesê: So spreek die koning: Kom uit. Maar hy sê:
Nee, want hier wil ek sterf. En Benája het die koning 'n antwoord
gebring en gesê: Só het Joab gespreek, en só het hy my geantwoord.

<span id="an_2:31">2:31</span> Toe beveel die koning hom: Doen soos hy
gespreek het: val op hom aan, en begrawe hom, sodat jy die onskuldige
bloed wat Joab vergiet het, van my en my vader se huis af verwyder;

<span id="an_2:32">2:32</span> en dat die HERE sy bloed op sy eie hoof
laat neerkom, omdat hy op twee manne, regverdiger en beter as hy,
aangeval en hulle met die swaard vermoor het sonder medewete van my
vader Dawid: Abner, die seun van Ner, die leërowerste van Israel, en
Amása, die seun van Jeter, die leërowerste van Juda;

<span id="an_2:33">2:33</span> en dat hulle bloed op die hoof van Joab
en op die hoof van sy nageslag vir ewig kan neerkom, maar Dawid en sy
nageslag en sy huis en sy troon vrede kan hê van die HERE tot in
ewigheid.

<span id="an_2:34">2:34</span> Toe het Benája, die seun van Jójada,
opgegaan en op hom aangeval en hom gedood; en hy is begrawe in sy huis
in die woestyn.

<span id="an_2:35">2:35</span> Daarop het die koning Benája, die seun
van Jójada, in sy plek oor die leër aangestel; en Sadok, die priester,
het die koning aangestel in die plek van Abjatar.

<span id="an_2:36">2:36</span> Verder het die koning Símeï laat roep en
vir hom gesê: Bou vir jou 'n huis in Jerusalem, en jy moet daar woon en
mag daarvandaan nie uitgaan, nêrens heen nie;

<span id="an_2:37">2:37</span> die dag dat jy uitgaan en oor die spruit
Kidron trek, moet jy voorwaar weet dat jy sekerlik sal sterwe; jou bloed
sal op jou hoof wees.

<span id="an_2:38">2:38</span> En Símeï sê vir die koning: Dit is goed;
soos my heer die koning gespreek het, so sal u dienaar doen. En Símeï
het baie dae in Jerusalem gebly.

<span id="an_2:39">2:39</span> Maar aan die einde van drie jaar het twee
van Símeï se slawe weggeloop na Agis, die seun van Máäga, die koning van
Gat; en aan Símeï is meegedeel en gesê: Jou slawe is daar in Gat.

<span id="an_2:40">2:40</span> Toe maak Símeï klaar en saal sy esel op
en vertrek na Gat, na Agis toe, om sy slawe te soek; en Símeï het gegaan
en sy slawe van Gat af gebring.

<span id="an_2:41">2:41</span> Maar aan Salomo is meegedeel dat Símeï
uit Jerusalem na Gat weggegaan en teruggekom het.

<span id="an_2:42">2:42</span> Daarop laat die koning Símeï roep, en hy
sê vir hom: Het ek jou nie by die HERE besweer en jou gewaarsku nie en
gesê: Die dag dat jy uitgaan en êrens heen trek, moet jy voorwaar weet
dat jy sekerlik sal sterwe? En jy het aan my gesê: Dit is goed; ek het
gehoor.

<span id="an_2:43">2:43</span> Waarom het jy dan die eed by die HERE en
die gebod wat ek jou opgelê het, nie gehou nie?

<span id="an_2:44">2:44</span> Verder sê die koning vir Símeï: Jy ken
self al die boosheid waar jou hart van weet, wat jy my vader Dawid
aangedoen het; daarom laat die HERE jou boosheid op jou eie hoof
neerkom.

<span id="an_2:45">2:45</span> Maar mag koning Salomo geseënd wees en
die troon van Dawid bevestig word voor die aangesig van die HERE tot in
ewigheid!

<span id="an_2:46">2:46</span> Daarop gee die koning bevel aan Benája,
die seun van Jójada: dié het uitgegaan en op hom aangeval, sodat hy
gesterf het.

<span id="an_2:47">2:47</span> En die koningskap is bevestig in die hand
van Salomo.

<span id="an_3:1">3:1</span> En Salomo het hom verswaer met Farao, die
koning van Egipte; hy het naamlik die dogter van Farao geneem en haar in
die stad van Dawid ingebring totdat hy met die bou van sy huis en die
huis van die HERE en die muur van Jerusalem rondom klaar sou wees.

<span id="an_3:2">3:2</span> Alleenlik het die volk gedurig op die
hoogtes geoffer, omdat tot op daardie dae daar geen huis vir die Naam
van die HERE gebou was nie.

<span id="an_3:3">3:3</span> En Salomo het die HERE liefgehad deur in
die insettinge van sy vader Dawid te wandel; hy het net gedurig op die
hoogtes geoffer en rook laat opgaan.

<span id="an_3:4">3:4</span> En die koning het na Gíbeon gegaan om daar
te offer, omdat dit die vernaamste hoogte was; duisend brandoffers het
Salomo op daardie altaar geoffer.

<span id="an_3:5">3:5</span> Toe verskyn die HERE in Gíbeon in 'n
nagtelike droom aan Salomo; en God het gesê: Begeer wat Ek jou moet gee.

<span id="an_3:6">3:6</span> En Salomo sê: U het aan u kneg, my vader
Dawid, 'n groot guns bewys, net soos hy voor u aangesig gewandel het in
trou en in geregtigheid en in opregtheid van hart met U; en U het vir
hom hierdie groot guns bewaar, dat U hom 'n seun gegee het wat op sy
troon sit, soos dit vandag is.

<span id="an_3:7">3:7</span> Nou dan, HERE my God, U het u kneg koning
gemaak in my vader Dawid se plek; maar ek is 'n jong seun; ek weet nie
om uit of in te gaan nie.

<span id="an_3:8">3:8</span> En u kneg is midde onder u volk wat U
verkies het, 'n groot volk wat nie getel of bereken kan word weens die
menigte nie.

<span id="an_3:9">3:9</span> Gee dus aan u kneg 'n opmerksame hart om
reg te spreek oor u volk, om tussen goed en kwaad te onderskei, want wie
sou hierdie talryke volk van U kan regeer?

<span id="an_3:10">3:10</span> En dit was goed in die oë van die Here
dat Salomo dit begeer het.

<span id="an_3:11">3:11</span> En God het vir hom gesê: Omdat jy hierdie
versoek gedoen het en nie vir jou 'n lang lewe begeer het en nie vir jou
rykdom begeer het en nie die lewe van jou vyande begeer het nie, maar
vir jou verstand begeer het om regsake te verhoor,

<span id="an_3:12">3:12</span> so doen Ek dan volgens jou woord: Kyk, Ek
gee jou 'n wyse en verstandige hart, sodat een soos jy vóór jou nie
gewees het en een soos jy ná jou nie sal opstaan nie.

<span id="an_3:13">3:13</span> Ja, selfs wat jy nie begeer het nie, sal
Ek jou gee, rykdom sowel as eer, sodat onder die konings niemand soos jy
sal wees al jou dae nie.

<span id="an_3:14">3:14</span> En as jy in my weë wandel, deur my
insettinge en my gebooie te onderhou, soos jou vader Dawid gewandel het,
dan sal Ek jou dae verleng.

<span id="an_3:15">3:15</span> Toe word Salomo wakker, en--dit was 'n
droom! Daarop het hy in Jerusalem gekom en voor die verbondsark van die
Here gaan staan en brandoffers gebring en dankoffers berei en 'n maaltyd
vir al sy dienaars aangerig.

<span id="an_3:16">3:16</span> In dié tyd kom daar twee vroue wat hoere
was, na die koning, en hulle gaan voor hom staan.

<span id="an_3:17">3:17</span> En die een vrou sê: Ag, my heer, ek en
hierdie vrou woon in een huis, en ek het by haar in die huis gebaar.

<span id="an_3:18">3:18</span> En op die derde dag ná my bevalling het
hierdie vrou ook gebaar terwyl ons saam was; niemand anders was by ons
in die huis nie, maar net ons twee in die huis.

<span id="an_3:19">3:19</span> En die seun van hierdie vrou het in die
nag gesterwe, omdat sy op hom gelê het.

<span id="an_3:20">3:20</span> Toe staan sy in die middel van die nag op
en neem my seun langs my weg terwyl u dienares slaap; en sy het hom in
haar skoot neergelê, maar haar dooie seun in my skoot neergelê.

<span id="an_3:21">3:21</span> Toe ek die môre opstaan om my seun te
soog, was hy dood; maar in die môre het ek hom goed bekyk, en dit was
nie my seun wat ek gebaar het nie!

<span id="an_3:22">3:22</span> Maar die ander vrou sê: Nee, maar die
lewendige is my seun, en die dooie is jou seun. Maar die eerste sê: Nee,
maar die dooie is jou seun, en die lewendige is my seun. So het hulle
dan voor die koning gestry.

<span id="an_3:23">3:23</span> Toe dink die koning: Die een sê: Dit is
my seun, die lewendige, en jou seun, die dooie. En die ander sê: Nee,
maar die dooie is jou seun, en die lewendige my seun.

<span id="an_3:24">3:24</span> Daarop gee die koning bevel: Bring vir my
'n swaard! En hulle het die swaard voor die koning gebring.

<span id="an_3:25">3:25</span> En die koning sê: Sny die lewendige kind
in twee stukke, en gee die helfte aan die een en die helfte aan die
ander.

<span id="an_3:26">3:26</span> Maar die vrou wie se kind die lewendige
was, het met die koning gespreek, want haar binneste was ontroerd oor
haar seun--sy het gesê: Ag, my heer, gee haar die lewendige kind en maak
hom tog nie dood nie! --terwyl die ander een sê: Hy sal nie myne en ook
nie joue wees nie; sny deur!

<span id="an_3:27">3:27</span> Toe antwoord die koning en sê: Gee haar
die lewendige kind en maak hom in geen geval dood nie: sy is die moeder.

<span id="an_3:28">3:28</span> En die hele Israel het gehoor van die
vonnis wat die koning uitgespreek het, en was bevrees vir die koning;
want hulle het gesien dat daar goddelike wysheid in sy binneste was om
reg te doen.

<span id="an_4:1">4:1</span> So was koning Salomo dan koning oor die
hele Israel.

<span id="an_4:2">4:2</span> En dít was sy hoofamptenare: Asárja, die
seun van Sadok, was die priester;

<span id="an_4:3">4:3</span> Elihóref en Ahía, die seuns van Sisa, was
skrywers; Jósafat, die seun van Ahílud, was kanselier.

<span id="an_4:4">4:4</span> En Benája, die seun van Jójada, was oor die
leër, en Sadok en Abjatar was priesters.

<span id="an_4:5">4:5</span> En Asárja, die seun van Natan, was oor die
bestuurders; en Sabud, die seun van Natan, 'n priester, was die vriend
van die koning.

<span id="an_4:6">4:6</span> En Ahísar was oor die paleis; en Adoníram,
die seun van Abda, was oor die dwangarbeid.

<span id="an_4:7">4:7</span> Verder het Salomo oor die hele Israel
twaalf bestuurders gehad wat die koning en sy paleis onderhou het;
elkeen het 'n maand in die jaar die onderhoud op hom gehad.

<span id="an_4:8">4:8</span> En dit is hulle name: Ben-Hur op die
gebergte van Efraim;

<span id="an_4:9">4:9</span> Ben-Deker in Makas en in Saälbim en
Bet-Semes en Elon-Bet-Hanan;

<span id="an_4:10">4:10</span> Ben-Hesed in Arúbbot; hy het Sogo en die
hele land Hefer gehad;

<span id="an_4:11">4:11</span> Ben-Abinádab, die hele hoëveld van Dor;
hy het Tafat, die dogter van Salomo, as vrou gehad.

<span id="an_4:12">4:12</span> Báäna, die seun van Ahílud, het gehad:
Táänag en Megíddo en die hele Bet-Sean wat langs Sartan onderkant
Jísreël lê, van Bet-Sean af tot by Abel-Mehóla, tot verby Jókmeam.

<span id="an_4:13">4:13</span> Ben-Geber was in Ramot in Gílead; hy het
die dorpe van Jaïr, die seun van Manasse, gehad wat in Gílead lê; hy het
die landstreek Argob gehad wat in Basan lê: sestig groot stede met mure
en kopergrendels.

<span id="an_4:14">4:14</span> Ahínadab, die seun van Iddo, was in
Mahanáim.

<span id="an_4:15">4:15</span> Ahímaäs in Náftali; hy het ook 'n dogter
van Salomo, Basmat, as vrou geneem.

<span id="an_4:16">4:16</span> Báäna, die seun van Húsai, was in Aser en
in Alot;

<span id="an_4:17">4:17</span> Jósafat, die seun van Parúag, in
Issaskar;

<span id="an_4:18">4:18</span> Símeï, die seun van Ela, in Benjamin;

<span id="an_4:19">4:19</span> Geber, die seun van Uri, in die land
Gílead, die land van Sihon, die koning van die Amoriete, en van Og, die
koning van Basan; en hy was die enigste bestuurder in die land.

<span id="an_4:20">4:20</span> Juda en Israel was talryk soos die sand
wat aan die seestrand is in menigte; hulle het geëet en gedrink en was
bly.

<span id="an_4:21">4:21</span> Verder was Salomo heerser oor al die
koninkryke van die Eufraat af tot by die land van die Filistyne, en tot
by die grens van Egipte; hulle het belasting aangebring en Salomo gedien
al die dae van sy lewe.

<span id="an_4:22">4:22</span> En Salomo se voedsel vir een dag was
dertig kor fynmeel en sestig kor meel;

<span id="an_4:23">4:23</span> tien vetgemaakte beeste en twintig
veldbeeste en honderd stuks kleinvee, behalwe die takbokke en gemsbokke
en gestippelde takbokke en vetgemaakte ganse.

<span id="an_4:24">4:24</span> Want hy het geheers oor alles wes van die
Eufraat, van Tifsag af tot by Gasa, oor al die konings wes van die
Eufraat, en vrede gehad aan alle kante rondom;

<span id="an_4:25">4:25</span> sodat Juda en Israel veilig gewoon het,
elkeen onder sy wingerdstok en onder sy vyeboom, van Dan tot Berséba, al
die dae van Salomo.

<span id="an_4:26">4:26</span> Verder het Salomo veertig duisend krippe
gehad vir sy trekperde, en twaalf duisend ryperde.

<span id="an_4:27">4:27</span> En daardie bestuurders het elkeen in sy
maand koning Salomo onderhou en almal wat aan die tafel van koning
Salomo kom; hulle het niks laat kortkom nie.

<span id="an_4:28">4:28</span> En die gars en die strooi vir die perde
en die renperde het hulle gebring op die plek waar dit moes wees, elkeen
volgens sy orde.

<span id="an_4:29">4:29</span> En God het aan Salomo wysheid gegee en 'n
baie groot verstand en 'n ruimte van insig soos die sand wat aan die
seestrand lê,

<span id="an_4:30">4:30</span> sodat die wysheid van Salomo groter was
as die wysheid van al die kinders van die Ooste en as al die wysheid van
Egipte.

<span id="an_4:31">4:31</span> Ja, hy was wyser as al die mense, as
Etan, die Esrahiet, en Heman en Kalkol en Darda, die seuns van Mahol,
sodat hy beroemd was onder al die nasies rondom.

<span id="an_4:32">4:32</span> En hy het drie duisend spreuke
uitgespreek, en sy liedere was duisend en vyf.

<span id="an_4:33">4:33</span> En hy het oor die bome gespreek, van die
seder op die Líbanon tot die hisop wat teen die muur uitspruit; ook het
hy gespreek oor die vee en oor die voëls en oor die kruipende diere en
oor die visse.

<span id="an_4:34">4:34</span> En van al die volke het hulle gekom om na
die wysheid van Salomo te luister, van al die konings van die aarde wat
van sy wysheid gehoor het.

<span id="an_5:1">5:1</span> En Hiram, die koning van Tirus, het sy
dienaars na Salomo gestuur, omdat hy gehoor het dat hulle hom in sy
vader se plek as koning gesalf het, want Hiram was altyd 'n vriend van
Dawid.

<span id="an_5:2">5:2</span> Daarop laat Salomo aan Hiram weet:

<span id="an_5:3">5:3</span> U weet self dat my vader Dawid geen huis
vir die Naam van die HERE sy God kon bou nie vanweë die oorlog waarmee
hulle hom omring het, totdat die HERE hulle onder sy voetsole gebring
het.

<span id="an_5:4">5:4</span> Maar nou het die HERE my God my rus gegee
rondom; daar is geen teëstander en daar is geen onheil wat dreig nie.

<span id="an_5:5">5:5</span> En kyk, ek is van plan om vir die Naam van
die HERE my God 'n huis te bou soos die HERE met my vader Dawid gespreek
en gesê het: Jou seun wat Ek in jou plek op jou troon sal sit, hy sal
die huis vir my Naam bou.

<span id="an_5:6">5:6</span> Gee dan nou bevel dat hulle vir my seders
uit die Líbanon kap, en laat my dienaars saam met u dienaars wees, en
die loon van u dienaars sal ek u gee net soos u sê; want u weet self dat
onder ons niemand is wat verstaan om bome te kap soos die Sidoniërs nie.

<span id="an_5:7">5:7</span> Net toe Hiram die woorde van Salomo hoor,
was hy baie bly en sê: Geseënd is die HERE vandag wat vir Dawid 'n wyse
seun gegee het oor hierdie groot volk.

<span id="an_5:8">5:8</span> Daarop laat Hiram aan Salomo weet: Ek het
gehoor wat u my laat weet het; ék sal doen alles wat u verlang insake
die sederhout en die sipreshout.

<span id="an_5:9">5:9</span> My dienaars sal dit van die Líbanon na die
see afbring, en ék sal daar vlotte van maak op die see, tot by die plek
wat u my sal laat weet, en ek sal dit daar uitmekaar laat neem; dan kan
ú dit laat wegneem; en ú moet doen wat ek verlang deur voedsel aan my
huis te lewer.

<span id="an_5:10">5:10</span> So het Hiram dan aan Salomo sederhout en
sipreshout gelewer, soveel as hy wou hê,

<span id="an_5:11">5:11</span> terwyl Salomo aan Hiram gelewer het
twintig duisend kor koring as voedsel vir sy huis en twintig kor
uitgestampte olie; so het Salomo aan Hiram jaar vir jaar gelewer.

<span id="an_5:12">5:12</span> En die HERE het aan Salomo wysheid gegee
volgens sy belofte, en daar was vrede tussen Hiram en Salomo, en hulle
twee het 'n verbond gesluit.

<span id="an_5:13">5:13</span> Verder het koning Salomo uit die hele
Israel die dwangarbeiders laat opkom, sodat die dwangarbeiders dertig
duisend man was.

<span id="an_5:14">5:14</span> En hy het hulle gestuur na die Líbanon,
tien duisend elke maand by beurte; een maand was hulle op die Líbanon,
twee maande tuis; en Adoníram was oor die dwangarbeid.

<span id="an_5:15">5:15</span> Salomo het ook sewentig duisend draers en
tagtig duisend klipkappers op die gebergte gehad,

<span id="an_5:16">5:16</span> behalwe die hoofopsigters van Salomo wat
oor die werk was, drie duisend drie honderd wat bevel gevoer het oor die
mense wat die werk doen.

<span id="an_5:17">5:17</span> En die koning het bevel gegee om groot
klippe, kosbare klippe uit te breek om die fondament van die huis met
gekapte klippe te lê.

<span id="an_5:18">5:18</span> En die bouers van Salomo en die bouers
van Hiram en die Gibliete het dit gekap en die boomstamme en die klippe
bewerk om die huis te bou.

<span id="an_6:1">6:1</span> En in die vier honderd en tagtigste jaar ná
die uittog van die kinders van Israel uit Egipteland, in die vierde jaar
van Salomo se regering oor Israel, in die maand Sif--dit is die tweede
maand--het hy die huis vir die HERE gebou.

<span id="an_6:2">6:2</span> En die huis wat koning Salomo vir die HERE
gebou het, was sestig el in sy lengte en twintig in sy breedte en dertig
el in sy hoogte.

<span id="an_6:3">6:3</span> En die voorportaal, aan die voorkant van
die hoofvertrek van die huis, was twintig el in sy lengte, oor die
breedte van die huis; tien el in sy breedte aan die voorkant van die
huis.

<span id="an_6:4">6:4</span> En hy het aan die huis vensters gemaak met
smal latwerk.

<span id="an_6:5">6:5</span> En teen die muur van die huis het hy rondom
'n aanbousel opgetrek, aan die mure van die huis rondom die hoofvertrek
en die binneste vertrek, en hy het dit rondom in verdiepings gemaak.

<span id="an_6:6">6:6</span> Die onderste verdieping was vyf el in sy
breedte en die middelste ses el in sy breedte en die derde sewe el in sy
breedte; want hy het vir die huis rondom buitekant inkortings gemaak, om
nie in die mure van die huis in te las nie.

<span id="an_6:7">6:7</span> En toe die huis gebou is, is dit opgetrek
van klippe, kant en klaar uit die breekplek: hamers en koubeitels, enige
ystergereedskap, is nie gehoor by die huis toe dit gebou is nie.

<span id="an_6:8">6:8</span> Die ingang van die onderste verdieping was
aan die suidelike sykant van die huis, en wenteltrappe het opgegaan na
die middelste, en van die middelste na die derde.

<span id="an_6:9">6:9</span> En toe hy die huis klaar gebou het, het hy
die huis oordek, by wyse van vakke en rye, met sederhout.

<span id="an_6:10">6:10</span> En hy het die aanbousel teen die hele
huis gebou; vyf el was elke verdieping hoog; en hy het dit aan die huis
bevestig met sederbalke.

<span id="an_6:11">6:11</span> En die woord van die HERE het tot Salomo
gekom en gesê:

<span id="an_6:12">6:12</span> Wat hierdie huis betref, wat jy besig is
om te bou--as jy wandel in my insettinge en my verordeninge uitvoer en
al my gebooie onderhou om daarin te wandel, dan sal Ek my woord wat Ek
tot jou vader Dawid gespreek het, aan jou vervul;

<span id="an_6:13">6:13</span> dan sal Ek onder die kinders van Israel
woon en my volk Israel nie verlaat nie.

<span id="an_6:14">6:14</span> Toe Salomo die huis klaar gebou het,

<span id="an_6:15">6:15</span> het hy die mure van die huis van binne
bedek met sederplanke; van die vloer van die huis af tot by die balke
van die plafon het hy dit van binne met hout belê, en die vloer van die
huis het hy met sipresplanke belê.

<span id="an_6:16">6:16</span> Verder het hy die twintig el van die
agterkant van die huis met sederplanke bedek, van die vloer af tot by
die balke, en dit aan die binnekant as 'n binneste vertrek, as 'n
Allerheiligste, gebou.

<span id="an_6:17">6:17</span> En vooraan was die huis, dit is die
hoofvertrek, veertig el.

<span id="an_6:18">6:18</span> En sederhout was aan die huis binnekant:
snywerk van kolokwinte en oop blomknoppe, dit alles van sederhout; geen
klip was daar te sien nie.

<span id="an_6:19">6:19</span> So het hy dan 'n binneste vertrek
binnekant in die middel van die huis ingerig om die verbondsark van die
HERE daar neer te sit.

<span id="an_6:20">6:20</span> En die binneste vertrek was twintig el in
lengte en twintig el in breedte en twintig el in sy hoogte, en hy het
dit oorgetrek met fyn goud; en die altaar het hy met sederhout bedek.

<span id="an_6:21">6:21</span> Verder het Salomo die huis van binne met
fyn goud oorgetrek, en hy het 'n afsluiting met goue kettings gemaak
voor die binneste vertrek, wat hy met goud oorgetrek het.

<span id="an_6:22">6:22</span> En die hele huis het hy met goud
oorgetrek, totdat die hele huis daarmee bedek was; en die hele altaar
wat by die binneste vertrek behoort, het hy met goud oorgetrek.

<span id="an_6:23">6:23</span> Verder het hy in die binneste vertrek
twee gérubs gemaak van oliewenhout, tien el hoog.

<span id="an_6:24">6:24</span> En vyf el was die een vlerk van die
gérub, en vyf el was die ander vlerk van die gérub: tien el van die een
punt van sy vlerke tot by die ander punt daarvan.

<span id="an_6:25">6:25</span> En tien el die tweede gérub: altwee die
gérubs het een maat en een gestalte gehad.

<span id="an_6:26">6:26</span> Die hoogte van die een gérub was tien el,
en net so die ander gérub.

<span id="an_6:27">6:27</span> Toe het hy die gérubs in die middel van
die binneste vertrek gesit, en die vlerke van die gérubs was uitgesprei,
sodat die vlerk van die een aan die een muur en die vlerk van die ander
gérub aan die ander muur raak, terwyl hulle vlerke, na die middel van
die vertrek toe, vlerk teen vlerk raak.

<span id="an_6:28">6:28</span> Verder het hy die gérubs met goud
oorgetrek.

<span id="an_6:29">6:29</span> En aan al die mure van die huis rondom,
van die binneste en die buitenste vertrek, het hy figure van gérubs en
palmbome en oop blomknoppe laat uitsny.

<span id="an_6:30">6:30</span> En die vloer van die huis, van die
binneste en die buitenste vertrek, het hy met goud oorgetrek.

<span id="an_6:31">6:31</span> En as ingang van die binneste vertrek het
hy deure van oliewenhout gemaak; die uitspringende raamwerk van die
deurposte het die vorm van 'n vyfhoek gehad.

<span id="an_6:32">6:32</span> En die twee deurvleuels was van
oliewenhout, en daarop het hy figure van gérubs en palmbome en oop
blomknoppe laat uitsny en dit met goud oorgetrek, en die goud op die
gérubs en op die palmbome ingeslaan.

<span id="an_6:33">6:33</span> En net so het hy vir die ingang van die
hoofvertrek gemaak: deurposte van oliewenhout, vierkantig;

<span id="an_6:34">6:34</span> en twee deurvleuels van sipreshout: die
een vleuel van twee draaibare helftes en die ander vleuel van twee
draaibare helftes.

<span id="an_6:35">6:35</span> En hy het daarop gérubs en palmbome en
oop blomknoppe uitgesny, en met goud, dun oor die snywerk uitgeslaan,
oorgetrek.

<span id="an_6:36">6:36</span> Verder het hy die binneste voorhof gebou
van drie lae gekapte klip en een laag sederbalke.

<span id="an_6:37">6:37</span> In die vierde jaar is die fondament van
die huis van die HERE gelê, in die maand Sif,

<span id="an_6:38">6:38</span> en in die elfde jaar, in die maand
Bul--dit is die agtste maand--was die huis voltooi in al sy dele en
volgens al sy vereistes, sodat hy sewe jaar daaraan gebou het.

<span id="an_7:1">7:1</span> Maar aan sy huis het Salomo dertien jaar
gebou en die hele huis voltooi.

<span id="an_7:2">7:2</span> Hy het naamlik die huis van die Líbanon-bos
gebou, honderd el in sy lengte en vyftig el in sy breedte en dertig el
in sy hoogte, op vier rye sederpilare en sederbalke op die pilare.

<span id="an_7:3">7:3</span> En dit was van bo oordek met sederhout, op
die verdiepings wat rus op die pilare, vyf en veertig bo-vertrekke,
vyftien in 'n ry.

<span id="an_7:4">7:4</span> En daar was drie rye vensters van latwerk;
en oop venster teenoor oop venster, drie maal.

<span id="an_7:5">7:5</span> En al die deure met die vensters was
vierkantig van houtwerk, en venster was teenoor venster, drie maal.

<span id="an_7:6">7:6</span> En die pilare-voorhuis het hy gemaak,
vyftig el in sy lengte en dertig el in sy breedte, met 'n voorportaal
daarvoor, naamlik pilare en 'n afdak daaroor.

<span id="an_7:7">7:7</span> Verder het hy die troonsaal gemaak waar hy
reggespreek het, die regsaal, en dit was bedek met sederhout van vloer
tot vloer.

<span id="an_7:8">7:8</span> Ook sy huis waar hy gewoon het, in die
ander voorhof, van die saal af binnekant toe, was van dieselfde maaksel;
en hy het vir die dogter van Farao wat Salomo geneem het, 'n huis gemaak
soos hierdie saal.

<span id="an_7:9">7:9</span> Dit was alles van kosbare klippe, volgens
die maat van gekapte klip, aan die binne-- en buitekant met die saag
bewerk, naamlik van die fondament af tot by die muurplate, en van die
buitekant af tot by die groot voorhof.

<span id="an_7:10">7:10</span> En die fondament was van kosbare klippe,
groot klippe, klippe van tien el en klippe van agt el.

<span id="an_7:11">7:11</span> En daar bo-op was kosbare klippe, volgens
die maat van gekapte klip, en sederhout.

<span id="an_7:12">7:12</span> En die groot voorhof was rondom van drie
lae gekapte klip en 'n laag sederbalke, net soos by die binneste voorhof
van die huis van die HERE en by die saal van die paleis.

<span id="an_7:13">7:13</span> En koning Salomo het Hiram uit Tirus laat
haal.

<span id="an_7:14">7:14</span> Hy was die seun van 'n weduvrou uit die
stam van Náftali, en sy vader was 'n man van Tirus, 'n kopersmid; en hy
was vol wysheid en verstand en kennis om allerhande werk in koper te
maak. Hy het toe by koning Salomo gekom en al sy werk uitgevoer.

<span id="an_7:15">7:15</span> Hy het naamlik die twee pilare van koper
gevorm; agttien el was die hoogte van die een pilaar, en 'n lyn van
twaalf el kon die tweede pilaar omspan.

<span id="an_7:16">7:16</span> En hy het twee kapitele gemaak om op die
toppe van die pilare te sit, gietwerk van koper; vyf el was die hoogte
van die een kapiteel, en vyf el was die hoogte van die ander kapiteel.

<span id="an_7:17">7:17</span> Daar was vlegwerke--die maaksel van die
vlegwerk was gedraaide drade, 'n maaksel van kettinkies--vir die
kapitele op die top van die pilare; sewe vir die een kapiteel en sewe
vir die ander kapiteel.

<span id="an_7:18">7:18</span> Verder het hy die granaatjies gemaak,
naamlik twee rye rondom oor die een vlegwerk, om die kapitele op die top
van die pilare te bedek; en net so het hy vir die ander kapiteel gemaak.

<span id="an_7:19">7:19</span> En die kapitele op die top van die pilare
aan die voorportaal was vier el, lelievormig,

<span id="an_7:20">7:20</span> naamlik die kapitele op die twee pilare
bo-aan, verby die vlegwerk wat vlak op die bol was. En die granaatjies
was twee honderd, in rye rondom, ook oor die tweede kapiteel.

<span id="an_7:21">7:21</span> En hy het die pilare opgerig by die
voorportaal van die hoofvertrek. Toe hy die regterpilaar opgerig het,
noem hy dit Jagin; en toe hy die linkerpilaar opgerig het, noem hy dit
Boas.

<span id="an_7:22">7:22</span> Toe die leliewerk op die top van die
pilare was, was die werk aan die pilare voltooi.

<span id="an_7:23">7:23</span> Verder het hy die see gemaak van
gietwerk; van rand tot rand was tien el, heeltemal rond; en die hoogte
daarvan was vyf el, en 'n lyn van dertig el kon dit rondom omspan.

<span id="an_7:24">7:24</span> En kolokwinte onder die rand daarvan het
dit rondom omring; tien op die el het hulle die see rondom omring: twee
rye kolokwinte wat aan die gietwerk daarvan vasgegiet is.

<span id="an_7:25">7:25</span> Dit het gestaan op twaalf beeste: drie
kyk na die noorde, en drie kyk na die weste, en drie kyk na die suide,
en drie kyk na die ooste toe, terwyl die see bo-op hulle was, en al
hulle agterdele was binnekant toe.

<span id="an_7:26">7:26</span> En die dikte daarvan was 'n handbreed, en
sy rand was in die vorm van 'n bekerrand, soos 'n lelieblom; dit het
twee duisend bat gehou.

<span id="an_7:27">7:27</span> Hy het ook die tien afspoelwaentjies van
koper gemaak; die lengte van elke afspoelwaentjie was vier el, en vier
el sy breedte en drie el sy hoogte.

<span id="an_7:28">7:28</span> En dit was die maaksel van die bak: dit
het sluitplate gehad, naamlik sluitplate tussen die sporte;

<span id="an_7:29">7:29</span> en op die sluitplate tussen die sporte
was leeus, beeste en gérubs; en net so op die sporte; bokant en
onderkant die leeus en beeste was afhangende kransversierings.

<span id="an_7:30">7:30</span> En elke afspoelwaentjie het vier
koperwiele en koperasse gehad, en sy vier hoekstyle het skouerstukke
gehad; onder teen die wasbak was die skouerstukke vasgegiet; teenoor
elkeen was kranse.

<span id="an_7:31">7:31</span> En die opening daarvan was binnekant die
kraag, en boontoe een el; en die opening daarvan was rond, in die vorm
van 'n voetstuk, anderhalf el; en ook die opening daarvan was
graveerwerk, maar die sluitplate daarvan was vierkantig, nie rond nie.

<span id="an_7:32">7:32</span> En die vier wiele was onder die
sluitplate, en die kloue van die wiele was in die bak, terwyl die hoogte
van elke wiel anderhalf el was.

<span id="an_7:33">7:33</span> En die maaksel van die wiele was in die
vorm van 'n wawiel; die kloue en die vellings en die speke en die nawe
daarvan was alles gietwerk.

<span id="an_7:34">7:34</span> En vier skouerstukke was aan die vier
hoeke van elke afspoelwaentjie; die skouerstukke daarvan was met die bak
saam uit een stuk.

<span id="an_7:35">7:35</span> En bo-aan die afspoelwaentjie was daar 'n
kraag van 'n half-el hoog, heeltemal rond; en bo-op die bak was die
kloue en sluitplate daarvan, daarmee saam uit een stuk.

<span id="an_7:36">7:36</span> En hy het op die vlakke van die kloue en
sluitplate daarvan gérubs, leeus en palmbome gegraveer volgens die
ruimte van elkeen, en blomkranse rondom.

<span id="an_7:37">7:37</span> So het hy die tien afspoelwaentjies
gemaak: een en dieselfde gietwerk, een maat, een vorm het hulle almal
gehad.

<span id="an_7:38">7:38</span> Verder het hy tien koperwaskomme gemaak;
elke kom het veertig bat gehou; elke kom was vier el; een kom was op
elke bak van die tien afspoelwaentjies.

<span id="an_7:39">7:39</span> Toe het hy die afspoelwaentjies opgestel:
vyf aan die suidekant van die huis en vyf aan die noordekant van die
huis; maar die see het hy aan die suidekant van die huis opgestel, teen
die ooste na die suide toe.

<span id="an_7:40">7:40</span> Verder het Hiram die potte en die skoppe
en die komme gemaak. So het Hiram dan al die werk voleindig wat hy vir
koning Salomo in die huis van die HERE gedoen het:

<span id="an_7:41">7:41</span> twee pilare met die twee bolle van die
kapitele wat op die top van die pilare was, en die twee stukke vlegwerk
om die twee bolle van die kapitele op die top van die pilare te oordek;

<span id="an_7:42">7:42</span> en die vier honderd granaatjies vir die
twee stukke vlegwerk: twee rye granaatjies vir elke vlegwerk, om die
twee bolle van die kapitele bo-op die pilare te oordek;

<span id="an_7:43">7:43</span> en die tien afspoelwaentjies en die tien
waskomme op die afspoelwaentjies;

<span id="an_7:44">7:44</span> en die een see en die twaalf beeste onder
die see;

<span id="an_7:45">7:45</span> en die potte en die skoppe en die komme:
al hierdie voorwerpe wat Hiram vir koning Salomo in die huis van die
HERE gemaak het, was van gepolyste koper.

<span id="an_7:46">7:46</span> In die Jordaanstreek waar die grond diep
was, tussen Sukkot en Sartan, het die koning dit gegiet.

<span id="an_7:47">7:47</span> En Salomo het al die voorwerpe ongeweeg
laat bly vanweë die baie groot menigte; die gewig van die koper is nie
bereken nie.

<span id="an_7:48">7:48</span> Verder het Salomo al die voorwerpe wat in
die huis van die HERE was, gemaak: die goue altaar en die tafel waar die
toonbrode op moes lê, van goud;

<span id="an_7:49">7:49</span> en die kandelaars, vyf regs en vyf links,
voor die binneste vertrek, van fyn goud; en die blomwerk en die lampe en
die snuiters, van goud;

<span id="an_7:50">7:50</span> en die skottels en die messe en die komme
en die rookpanne en die vuurpanne, van fyn goud; en die skarniere vir
die deure van die binneste vertrek, van die Allerheiligste, en vir die
deure van die saal, van die hoofvertrek, van goud.

<span id="an_7:51">7:51</span> En toe al die werk wat koning Salomo in
die huis van die HERE gemaak het, gereed was, het Salomo die geheiligde
gawes van sy vader Dawid ingebring; die silwer en die goud en die
voorwerpe het hy in die skatkamers van die huis van die HERE neergesit.

<span id="an_8:1">8:1</span> Daarna het Salomo die oudstes van Israel en
al die stamhoofde, die familie-owerstes van die kinders van Israel, by
koning Salomo in Jerusalem byeen laat kom om die verbondsark van die
HERE uit die stad van Dawid, dit is Sion, op te bring.

<span id="an_8:2">8:2</span> En al die manne van Israel het by koning
Salomo op die fees vergader in die maand Étanim, dit is die sewende
maand.

<span id="an_8:3">8:3</span> Toe al die oudstes van Israel daar kom, het
die priesters die ark opgeneem

<span id="an_8:4">8:4</span> en die ark van die HERE en die tent van
samekoms gebring saam met al die heilige voorwerpe wat in die tent was;
naamlik die priesters en die Leviete het dit gebring.

<span id="an_8:5">8:5</span> En terwyl koning Salomo en die hele by hom
vergaderde gemeente van Israel saam met hom voor die ark staan, het
hulle kleinvee en beeste geoffer wat vanweë die menigte nie getel of
bereken kon word nie.

<span id="an_8:6">8:6</span> Verder het die priesters die verbondsark
van die HERE na sy plek gebring, in die binneste vertrek van die huis,
in die Allerheiligste, onder die vlerke van die gérubs in.

<span id="an_8:7">8:7</span> Want die gérubs het die vlerke uitgesprei
oor die plek van die ark, sodat die gérubs die ark en sy draaghoute van
bo af beskut het.

<span id="an_8:8">8:8</span> En die draaghoute was so lank, dat die
punte van die draaghoute uit die Heilige, vlak voor die binneste
vertrek, gesien kon word, maar verder buitentoe was hulle nie sigbaar
nie; en hulle is daar tot vandag toe.

<span id="an_8:9">8:9</span> Daar was niks in die ark nie as net die
twee kliptafels wat Moses by Horeb daarin neergelê het, toe die HERE 'n
verbond met die kinders van Israel gesluit het by hulle uittog uit
Egipteland.

<span id="an_8:10">8:10</span> En toe die priesters uit die heiligdom
uitgaan, het die wolk die huis van die HERE vervul.

<span id="an_8:11">8:11</span> En die priesters kon vanweë die wolk nie
staan om diens te doen nie, want die heerlikheid van die HERE het die
huis van die HERE vervul.

<span id="an_8:12">8:12</span> Toe het Salomo gesê: Die HERE het gesê
dat Hy in donkerheid wil woon.

<span id="an_8:13">8:13</span> Verseker het ek vir U 'n woonhuis gebou,
'n vaste plek vir U om ewig in te woon.

<span id="an_8:14">8:14</span> Daarop draai die koning sy aangesig om en
seën die hele vergadering van Israel, terwyl die hele vergadering van
Israel staan.

<span id="an_8:15">8:15</span> En hy sê: Geloofd sy die HERE, die God
van Israel, wie se hand volbring het wat sy mond met my vader Dawid
gespreek en gesê het:

<span id="an_8:16">8:16</span> Van die dag af dat Ek my volk Israel uit
Egipte uitgelei het, het Ek geen stad verkies uit al die stamme van
Israel om 'n huis te bou, dat my Naam daar sou wees nie; maar Ek het
Dawid verkies om oor my volk Israel te wees.

<span id="an_8:17">8:17</span> Toe dit dan in die hart van my vader
Dawid was om 'n huis te bou vir die Naam van die HERE, die God van
Israel,

<span id="an_8:18">8:18</span> het die HERE aan my vader Dawid gesê: Dat
dit in jou hart was om vir my Naam 'n huis te bou--daarin het jy goed
gehandel, dat dit in jou hart was.

<span id="an_8:19">8:19</span> Net maar, jy sal die huis nie bou nie,
maar jou seun wat uit jou lendene sal voortkom, dié sal vir my Naam die
huis bou.

<span id="an_8:20">8:20</span> En die HERE het sy woord vervul wat Hy
gespreek het, sodat ek opgestaan het in die plek van my vader Dawid, en
ek sit op die troon van Israel soos die HERE gespreek het; en ek het die
huis gebou vir die Naam van die HERE, die God van Israel,

<span id="an_8:21">8:21</span> en daar 'n plek ingerig vir die ark,
waarin die verbond van die HERE is, met ons vaders gesluit toe Hy hulle
uit Egipteland uitgelei het.

<span id="an_8:22">8:22</span> Toe het Salomo voor die altaar van die
HERE gaan staan, teenoor die hele vergadering van Israel, en sy hande
uitgebrei na die hemel

<span id="an_8:23">8:23</span> en gesê: HERE, God van Israel, daar is bo
in die hemel of onder op die aarde geen God soos U nie, wat die verbond
en die goedertierenheid hou vir u knegte wat voor u aangesig wandel met
hulle hele hart,

<span id="an_8:24">8:24</span> wat vir u kneg, my vader Dawid, u belofte
aan hom gehou het; ja, met u mond het U dit gespreek en met u hand
volbring soos dit vandag is.

<span id="an_8:25">8:25</span> Hou nou ook, HERE, God van Israel, die
belofte wat U aan u kneg, my vader Dawid, gedoen het, naamlik: Daar sal
vir jou nooit 'n man voor my aangesig ontbreek wat op die troon van
Israel sal sit nie as jou seuns net hulle weg in ag neem deur te wandel
voor my aangesig soos jy voor my aangesig gewandel het.

<span id="an_8:26">8:26</span> Laat dan nou, o God van Israel, u woord
tog waargemaak word wat U gespreek het tot u kneg, my vader Dawid.

<span id="an_8:27">8:27</span> Maar sou God werklik op die aarde woon?
Kyk, die hemel, ja, die hoogste hemel kan U nie bevat nie, hoeveel
minder hierdie huis wat ek gebou het.

<span id="an_8:28">8:28</span> Wend U dan tot die gebed van u kneg en
tot sy smeking, HERE my God, deur te luister na die geroep en die gebed
wat u kneg vandag voor u aangesig bid;

<span id="an_8:29">8:29</span> sodat u oë oop mag wees nag en dag oor
hierdie huis, oor die plek waarvan U gesê het: My Naam sal daar wees!
sodat U mag luister na die gebed wat u kneg na hierdie plek toe sal bid.

<span id="an_8:30">8:30</span> Luister dan na die smeking van u kneg en
van u volk Israel wat hulle na hierdie plek toe sal bid; ja, mag U hoor
elke gebed na u woonplek, na die hemel toe, en as U dit hoor, vergewe
dan.

<span id="an_8:31">8:31</span> As iemand teen sy naaste sondig en hulle
hom 'n eed oplê om hom tot selfvervloeking te bring en hy voor u altaar
in hierdie huis kom sweer,

<span id="an_8:32">8:32</span> wil U dan hoor in die hemel en handel en
u knegte reg verskaf deur die skuldige skuldig te verklaar en sy wandel
op sy hoof te lê en die regverdige regverdig te verklaar deur hom te gee
na sy geregtigheid.

<span id="an_8:33">8:33</span> As u volk Israel verslaan word voor 'n
vyand, omdat hulle teen U gesondig het, en hulle hul tot U bekeer en u
Naam bely en tot U bid en smeek in hierdie huis,

<span id="an_8:34">8:34</span> wil U dan hoor in die hemel en die sonde
van u volk Israel vergewe en hulle terugbring na die land wat U aan
hulle vaders gegee het.

<span id="an_8:35">8:35</span> As die hemel toegesluit bly, dat daar
geen reën is nie, omdat hulle teen U gesondig het, maar hulle na hierdie
plek toe bid en u Naam bely en van hulle sonde hul bekeer, omdat U hulle
verootmoedig,

<span id="an_8:36">8:36</span> wil U dan hoor in die hemel en die sonde
van u knegte en van u volk Israel vergewe--want U leer hulle die goeie
weg waar hulle in moet wandel--en gee reën op u land wat U aan u volk as
'n erfenis gegee het.

<span id="an_8:37">8:37</span> As daar hongersnood is in die land, as
daar pes is, as daar brandkoring, heuningdou, sprinkane, kaalvreters is,
as sy vyand hom in die land, in sy poorte dit benoud maak, watter plaag,
watter siekte ook al,

<span id="an_8:38">8:38</span> enige gebed, enige smeking wat enigeen
van u hele volk Israel sal doen, as elkeen die plaag van sy hart ken,
sodat hy sy hande na hierdie huis toe uitbrei--

<span id="an_8:39">8:39</span> wil U dan hoor in die hemel, u vaste
woonplek, en vergewe en handel en aan elkeen gee volgens sy weë, U wat
sy hart ken--want U alleen ken die hart van al die mensekinders--

<span id="an_8:40">8:40</span> sodat hulle U kan vrees al die dae wat
hulle leef in die land wat U aan ons vaders gegee het.

<span id="an_8:41">8:41</span> Ja, ook na die uitlander wat nie van u
volk Israel is nie, en uit 'n ver land ter wille van u Naam kom--

<span id="an_8:42">8:42</span> want hulle sal hoor van u grote Naam en u
sterke hand en u uitgestrekte arm--as hy kom en bid na hierdie huis toe,

<span id="an_8:43">8:43</span> wil U dan hoor uit die hemel, u vaste
woonplek, en doen volgens alles waaroor die uitlander U sal aanroep,
sodat al die volke van die aarde u Naam mag ken, om U te vrees soos u
volk Israel, en mag gewaar word dat u Naam uitgeroep is oor hierdie huis
wat ek gebou het.

<span id="an_8:44">8:44</span> As u volk uittrek in die oorlog teen sy
vyand op die pad waarop U hulle stuur, en hulle bid tot die HERE in die
rigting van die stad wat U verkies het, en van die huis wat ek vir u
Naam gebou het,

<span id="an_8:45">8:45</span> wil dan in die hemel hulle gebed en hulle
smeking hoor en aan hulle hul reg verskaf.

<span id="an_8:46">8:46</span> As hulle teen U sondig--want daar is geen
mens wat nie sondig nie--en U op hulle toornig is en hulle aan 'n vyand
oorgee en hulle veroweraars hulle as gevangenes wegvoer na die land van
die vyand, ver of naby,

<span id="an_8:47">8:47</span> en hulle dit ter harte neem in die land
waarheen hulle as gevangenes weggevoer is, en hulle hul bekeer en U
smeek in die land van die wat hulle weggevoer het, en sê: Ons het
gesondig en verkeerd gehandel, ons was goddeloos--

<span id="an_8:48">8:48</span> en hulle hul tot U bekeer met hul hele
hart en met hul hele siel, in die land van hul vyande wat hulle
weggevoer het, en hulle bid tot U in die rigting van hulle land wat U
aan hulle vaders gegee het, van die stad wat U verkies het, en die huis
wat ek vir u Naam gebou het,

<span id="an_8:49">8:49</span> wil dan in die hemel, u vaste woonplek,
hulle gebed en hulle smeking hoor en aan hulle hul reg verskaf,

<span id="an_8:50">8:50</span> en vergeef u volk wat hulle teen U
gesondig het, ja, al hulle oortredinge wat hulle teen U begaan het; en
laat hulle barmhartigheid vind voor die wat hulle weggevoer het, dat dié
hulle barmhartig kan wees.

<span id="an_8:51">8:51</span> Want hulle is u volk en u erfdeel wat U
uit Egipte uitgelei het uit die ystersmeltoond.

<span id="an_8:52">8:52</span> Mag u oë dan oop wees vir die smeking van
u kneg en vir die smeking van u volk Israel, om na hulle te luister so
dikwels as hulle U aanroep.

<span id="an_8:53">8:53</span> Want U het hulle vir U as erfdeel
afgesonder uit al die volke van die aarde, soos U deur die diens van u
kneg Moses gespreek het toe U, Here HERE, ons vaders uit Egipte uitgelei
het.

<span id="an_8:54">8:54</span> Net toe Salomo gereed was om hierdie hele
gebed en smeking tot die HERE te bid, het hy voor die altaar van die
HERE opgestaan uit sy knielende houding, met sy hande na die hemel
uitgebrei;

<span id="an_8:55">8:55</span> en hy het gaan staan en die hele
vergadering van Israel hardop geseën en gesê:

<span id="an_8:56">8:56</span> Geloofd sy die HERE wat aan sy volk
Israel rus gegee het net soos Hy gespreek het: geen enkele woord het
onvervuld gebly van al die goeie woorde wat Hy deur die diens van sy
kneg Moses gespreek het nie.

<span id="an_8:57">8:57</span> Mag die HERE onse God met ons wees soos
Hy met ons vaders gewees het; mag Hy ons nie verlaat en ons nie verwerp
nie--

<span id="an_8:58">8:58</span> deur ons hart tot Hom te neig om in al sy
weë te wandel en om sy gebooie en sy insettinge en sy verordeninge wat
Hy ons vaders beveel het, te onderhou.

<span id="an_8:59">8:59</span> En mag hierdie woorde van my, waarmee ek
voor die aangesig van die HERE gesmeek het, dag en nag naby die HERE
onse God wees, sodat Hy reg kan verskaf aan sy kneg en aan sy volk
Israel na die eis van elke dag;

<span id="an_8:60">8:60</span> sodat al die volke van die aarde kan weet
dat die HERE God is, niemand meer nie.

<span id="an_8:61">8:61</span> Laat julle hart dan volkome met die HERE
onse God wees om te wandel in sy insettinge en sy gebooie te onderhou,
soos vandag.

<span id="an_8:62">8:62</span> En die koning, en die hele Israel saam
met hom, was besig om slagoffers voor die aangesig van die HERE te slag.

<span id="an_8:63">8:63</span> Salomo het naamlik as die dankoffer wat
hy aan die HERE gebring het, twee en twintig duisend beeste en honderd
en twintig duisend stuks kleinvee geslag; so het hulle dan die huis van
die HERE ingewy, die koning en al die kinders van Israel.

<span id="an_8:64">8:64</span> Op dié dag het die koning die middel van
die voorhof geheilig wat voor die huis van die HERE was; want daar het
hy die brandoffer en die spysoffer en die vetstukke van die dankoffers
berei, omdat die koperaltaar voor die aangesig van die HERE te klein was
om die brandoffer en die spysoffer en die vetstukke van die dankoffers
te bevat.

<span id="an_8:65">8:65</span> So het Salomo dan in dié tyd die fees
gehou en die hele Israel saam met hom, 'n groot vergadering van die
ingang na Hamat af tot by die spruit van Egipte, voor die aangesig van
die HERE onse God, sewe dae en sewe dae, veertien dae lank.

<span id="an_8:66">8:66</span> Op die agtste dag het hy die volk laat
gaan, en hulle het die koning geseën en na hul tente gegaan, verheug en
opgeruimd oor al die goeie dinge wat die HERE aan sy kneg Dawid en sy
volk Israel gedoen het.

<span id="an_9:1">9:1</span> Net toe Salomo gereed was met die bou van
die huis van die HERE en die huis van die koning en elke begeerte wat
Salomo wou uitvoer,

<span id="an_9:2">9:2</span> verskyn die HERE vir die tweede maal aan
Salomo soos Hy aan hom verskyn het in Gíbeon;

<span id="an_9:3">9:3</span> en die HERE sê vir hom: Ek het jou gebed en
jou smeking gehoor wat jy voor my aangesig uitgespreek het; Ek het
hierdie huis wat jy gebou het, geheilig deur my Naam daar te vestig tot
in ewigheid; en my oë en my hart sal daar altyd wees.

<span id="an_9:4">9:4</span> En wat jou betref, as jy wandel voor my
aangesig soos jou vader Dawid gewandel het, met 'n volkome hart en in
opregtheid deur te doen net soos Ek jou beveel het, en my insettinge en
verordeninge onderhou,

<span id="an_9:5">9:5</span> dan sal Ek die troon van jou koningskap oor
Israel vir ewig bevestig, soos Ek jou vader Dawid beloof het deur te sê:
Daar sal vir jou nooit 'n man ontbreek op die troon van Israel nie.

<span id="an_9:6">9:6</span> As julle en julle kinders ooit van My
afvallig word en my gebooie, my insettinge wat Ek julle voorgehou het,
nie onderhou nie, maar ander gode gaan dien en voor hulle neerbuig,

<span id="an_9:7">9:7</span> dan sal Ek Israel uit die land uitroei wat
Ek hulle gegee het, en die huis wat Ek vir my Naam geheilig het, sal Ek
van my aangesig wegwerp, sodat Israel 'n spreekwoord en 'n spotlied sal
word onder al die volke.

<span id="an_9:8">9:8</span> En hierdie huis wat so hoog is--elkeen wat
daarlangs verbygaan, sal hom verbaas en spot, en hulle sal vra: Waarom
het die HERE so gedoen met hierdie land en met hierdie huis?

<span id="an_9:9">9:9</span> Dan sal hulle sê: Omdat hulle die HERE hul
God verlaat het wat hulle vaders uit Egipteland uitgelei het, en ander
gode aangehang en daarvoor neergebuig en hulle gedien het--daarom het
die HERE al hierdie onheil oor hulle gebring.

<span id="an_9:10">9:10</span> En aan die einde van twintig jaar waarin
Salomo die twee huise, die huis van die HERE en die huis van die koning,
gebou het--

<span id="an_9:11">9:11</span> Hiram, die koning van Tirus, het Salomo
gehelp met sederhout en sipreshout en goud soveel as hy wou hê--gee
koning Salomo aan Hiram twintig stede in die land Galiléa.

<span id="an_9:12">9:12</span> En Hiram het uit Tirus uitgetrek om die
stede te bekyk wat Salomo hom gegee het, maar hulle was nie reg in sy oë
nie.

<span id="an_9:13">9:13</span> Daarop sê hy: Wat vir stede is dit wat jy
my gegee het, my broer? En hulle noem dit die land Kabul, tot vandag
toe.

<span id="an_9:14">9:14</span> En Hiram het aan die koning honderd en
twintig talente goud gestuur.

<span id="an_9:15">9:15</span> En dit was die saak van die
dwangarbeiders wat koning Salomo laat opkom het om die huis van die HERE
en sy huis en Millo en die muur van Jerusalem en Hasor en Megíddo en
Geser te bou.

<span id="an_9:16">9:16</span> (Farao, die koning van Egipte, het
opgetrek en het Geser ingeneem en dit met vuur verbrand en die
Kanaäniete wat in die stad gewoon het, gedood en dit as 'n trougeskenk
aan sy dogter, die vrou van Salomo, gegee.)

<span id="an_9:17">9:17</span> So het Salomo dan Geser opgebou en
Bet-Horon-Onder

<span id="an_9:18">9:18</span> en Báälat en Tamar in die woestyn, in die
land,

<span id="an_9:19">9:19</span> en al die voorraadstede wat Salomo gehad
het, en die stede vir die strydwaens en die stede vir die perderuiters
en wat Salomo graag wou gebou het in Jerusalem en in die Líbanon en in
die hele land van sy heerskappy.

<span id="an_9:20">9:20</span> Al die mense wat oorgebly het van die
Amoriete, Hetiete, Feresiete, Hewiete en Jebusiete, wat nie uit die
kinders van Israel was nie--

<span id="an_9:21">9:21</span> hulle kinders wat ná hulle in die land
oorgebly het, wat die kinders van Israel nie met die banvloek kon tref
nie, dié het Salomo laat opkom vir dwangarbeid, tot vandag toe.

<span id="an_9:22">9:22</span> Maar van die kinders van Israel het
Salomo niemand 'n slaaf gemaak nie, maar hulle was krygsmanne en sy
dienaars en sy owerstes en sy adjudante en owerstes oor sy strydwaens en
sy perderuiters.

<span id="an_9:23">9:23</span> Dit was die hoofopsigters van Salomo oor
die werk: vyf honderd en vyftig wat oor die mense wat die werk verrig,
bevel gevoer het.

<span id="an_9:24">9:24</span> Skaars het die dogter van Farao opgetrek
uit die stad van Dawid na haar huis wat hy vir haar gebou het, of hy het
Millo gebou.

<span id="an_9:25">9:25</span> En Salomo het drie maal in die jaar
brandoffers en dankoffers gebring op die altaar wat hy vir die HERE
gebou het, hy het naamlik rook laat opgaan by die altaar wat daar was
voor die aangesig van die HERE, sodat hy die huis voltooi het.

<span id="an_9:26">9:26</span> Koning Salomo het ook skepe gebou in
Éseon-Geber wat by Elot aan die kus van die Skelfsee in die land Edom
lê.

<span id="an_9:27">9:27</span> Toe stuur Hiram sy dienaars op die skepe,
seevaarders wat die see ken, saam met die dienaars van Salomo;

<span id="an_9:28">9:28</span> en hulle het in Ofir aangekom en
daarvandaan goud gaan haal, vier honderd en twintig talente, en dit na
koning Salomo gebring.

<span id="an_10:1">10:1</span> En toe die koningin van Skeba die gerug
van Salomo hoor in verband met die Naam van die HERE, het sy gekom om
hom met raaisels op die proef te stel.

<span id="an_10:2">10:2</span> En sy het na Jerusalem gekom met 'n baie
groot trek, met kamele wat speserye en 'n menigte goud en edelgesteentes
dra; en toe sy by Salomo inkom, het sy met hom gespreek oor alles wat in
haar hart was.

<span id="an_10:3">10:3</span> En Salomo het haar al haar woorde
verklaar; geen woord was vir die koning te diepsinnig om haar dit te
verklaar nie.

<span id="an_10:4">10:4</span> Toe die koningin van Skeba dan al die
wysheid van Salomo sien en die huis wat hy gebou het,

<span id="an_10:5">10:5</span> en die voedsel van sy tafel en hoe sy
dienaars sit en sy bediendes staan, en hulle klere, en sy dranke en sy
trap waarmee hy opklim in die huis van die HERE, was daar in haar geen
gees meer nie.

<span id="an_10:6">10:6</span> Daarop sê sy aan die koning: Die woord
was waarheid wat ek in my land gehoor het oor u en oor u wysheid;

<span id="an_10:7">10:7</span> en ek het die woorde nie geglo nie,
totdat ek gekom en my oë gesien het; en kyk, die helfte is my nie
meegedeel nie. U oortref in wysheid en in welvaart die gerug wat ek
gehoor het.

<span id="an_10:8">10:8</span> Gelukkig is u manne, gelukkig hierdie
dienaars van u wat gedurig voor u staan, wat u wysheid hoor.

<span id="an_10:9">10:9</span> Geloofd sy die HERE u God wat behae in u
gehad het om u op die troon van Israel te laat sit! Omdat die HERE
Israel vir ewig liefhet, het Hy u as koning aangestel om reg en
geregtigheid te doen.

<span id="an_10:10">10:10</span> Verder het sy aan die koning honderd en
twintig talente goud en 'n groot menigte speserye en edelgesteentes
gegee; daar het nooit weer so 'n menigte speserye ingekom as wat die
koningin van Skeba aan koning Salomo gegee het nie.

<span id="an_10:11">10:11</span> Maar ook die skepe van Hiram wat goud
uit Ofir gaan haal het, het uit Ofir 'n groot menigte sandelhout en
edelgesteentes gebring.

<span id="an_10:12">10:12</span> En van die sandelhout het die koning
trapleunings gemaak vir die huis van die HERE en die huis van die
koning, en siters en harpe vir die sangers; so het daar geen sandelhout
ingekom en is daar nie gesien tot vandag toe nie.

<span id="an_10:13">10:13</span> En koning Salomo het aan die koningin
van Skeba al haar begeerte gegee wat sy gevra het, bo wat hy haar na die
vermoë van koning Salomo gegee het. Daarop het sy omgedraai en na haar
land getrek, sy en haar dienaars.

<span id="an_10:14">10:14</span> En die gewig van Salomo se inkomste aan
goud in een jaar was ses honderd ses en sestig talente goud,

<span id="an_10:15">10:15</span> behalwe wat ingekom het van die
koopmans wat rondtrek, en van die wins van die handelaars en van al die
konings van die gemengde bevolking en van die goewerneurs van die land.

<span id="an_10:16">10:16</span> En koning Salomo het twee honderd groot
skilde van geslae goud gemaak; ses honderd sikkels goud het hy op elke
groot skild gebruik;

<span id="an_10:17">10:17</span> en drie honderd klein skilde van geslae
goud; drie mines goud het hy op elke klein skild gebruik, en die koning
het dit in die huis van die Líbanon-bos gesit.

<span id="an_10:18">10:18</span> Verder het die koning 'n groot troon
van ivoor gemaak en dit met suiwer goud oorgetrek.

<span id="an_10:19">10:19</span> Die troon het ses trappe gehad, en die
kopstuk van die troon was van agter rond, en aan weerskante was
trapleunings by die sitplek, terwyl twee leeus langs die leunings staan.

<span id="an_10:20">10:20</span> Daarby het twaalf leeus daar op die ses
trappe aan weerskante gestaan; so iets is nooit vir enige koninkryk
gemaak nie.

<span id="an_10:21">10:21</span> En die hele drinkservies van koning
Salomo was van goud, en al die voorwerpe van die huis van die
Líbanon-bos van fyn goud; silwer was daar nie by nie: dit is in die dae
van Salomo as niks gereken nie.

<span id="an_10:22">10:22</span> Want die koning het Tarsis-skepe op die
see gehad by die skepe van Hiram; een maal in drie jaar het die
Tarsis-skepe ingekom, gelaai met goud en silwer, ivoor en ape en poue.

<span id="an_10:23">10:23</span> So het koning Salomo dan groter geword
as al die konings van die aarde, in rykdom en wysheid.

<span id="an_10:24">10:24</span> En die hele wêreld het die aangesig van
Salomo gesoek om sy wysheid te hoor wat God in sy hart gegee het,

<span id="an_10:25">10:25</span> terwyl elkeen van hulle sy geskenk
saambring: silwervoorwerpe en goue voorwerpe en klere en wapens en
speserye, perde en muile, jaar vir jaar.

<span id="an_10:26">10:26</span> Verder het Salomo strydwaens en
perderuiters versamel, sodat hy veertien honderd waens en twaalf duisend
perderuiters gehad het; en hy het dit in die stede vir die waens en by
die koning in Jerusalem opgestel.

<span id="an_10:27">10:27</span> Verder het die koning die silwer in
Jerusalem gemaak soos klippe en die seders gemaak soos wildevyebome wat
in die Laeveld is, in menigte.

<span id="an_10:28">10:28</span> En die uitvoer van perde vir Salomo was
uit Egipte en uit Kwé; handelaars van die koning het dit uit Kwé gaan
haal teen koopprys.

<span id="an_10:29">10:29</span> En 'n wa het uit Egipte opgekom, en dit
is verkoop vir ses honderd sikkels silwer, en 'n perd vir honderd en
vyftig; en so is dit vir al die konings van die Hetiete en vir die
konings van Aram deur hulle uitgevoer.

<span id="an_11:1">11:1</span> En koning Salomo het baie uitlandse vroue
liefgehad; en wel behalwe die dogter van Farao, Moabitiese, Ammonitiese,
Edomitiese, Sidoniese, Hetitiese--

<span id="an_11:2">11:2</span> uit die nasies waarvan die HERE aan die
kinders van Israel gesê het: Julle mag nie met hulle meng nie, en hulle
mag nie met julle meng nie; hulle sal voorwaar julle hart verlei agter
hulle gode aan--Salomo het hulle met liefde aangehang.

<span id="an_11:3">11:3</span> En hy het sewe honderd vroue, vorstinne,
gehad, en drie honderd byvroue, sodat sy vroue sy hart verlei het.

<span id="an_11:4">11:4</span> En in die tyd van Salomo se ouderdom het
sy vroue sy hart verlei agter ander gode aan, sodat sy hart nie volkome
met die HERE sy God was soos die hart van sy vader Dawid nie.

<span id="an_11:5">11:5</span> En Salomo het agter Astárte, die godin
van die Sidoniërs, en agter Milkom, die verfoeisel van die Ammoniete,
aan geloop.

<span id="an_11:6">11:6</span> So het Salomo dan gedoen wat verkeerd was
in die oë van die HERE en nie volgehou om die HERE te volg soos sy vader
Dawid nie.

<span id="an_11:7">11:7</span> Toe het Salomo 'n hoogte gebou op die
berg wat oostelik van Jerusalem lê, vir Kamos, die verfoeisel van die
Moabiete, en vir Molog, die verfoeisel van die kinders van Ammon.

<span id="an_11:8">11:8</span> En so het hy gedoen vir al sy uitlandse
vroue wat rook laat opgaan het en geoffer het aan hulle gode.

<span id="an_11:9">11:9</span> Daarom was die HERE toornig op Salomo,
omdat sy hart afgewyk het van die HERE, die God van Israel, wat twee
maal aan hom verskyn het,

<span id="an_11:10">11:10</span> en hom bevel gegee het omtrent hierdie
saak om nie agter ander gode aan te loop nie; maar hy het die bevel van
die HERE nie gehou nie.

<span id="an_11:11">11:11</span> Daarom het die HERE vir Salomo gesê:
Omdat dit so ver is met jou dat jy my verbond en my insettinge wat Ek
jou beveel het, nie hou nie, sal Ek verseker die koningskap van jou
afskeur en dit aan jou dienaar gee.

<span id="an_11:12">11:12</span> Maar in jou dae sal Ek dit nie doen nie
ter wille van jou vader Dawid; uit die hand van jou seun sal Ek dit
afskeur.

<span id="an_11:13">11:13</span> Maar Ek sal nie die hele koningskap
afskeur nie; een stam sal Ek aan jou seun gee ter wille van my kneg
Dawid en ter wille van Jerusalem wat Ek verkies het.

<span id="an_11:14">11:14</span> En die HERE het vir Salomo as
teëstander verwek Hadad, die Edomiet; hy was van die koninklike familie
in Edom.

<span id="an_11:15">11:15</span> Toe Dawid dan met Edom besig was, en
Joab, die leërowerste, opgetrek het om die gesneuweldes te begrawe, het
hy al wat manlik was, in Edom doodgeslaan--

<span id="an_11:16">11:16</span> want ses maande lank het Joab daar
gebly met die hele Israel totdat al die manlike persone in Edom deur hom
uitgeroei was--

<span id="an_11:17">11:17</span> maar Hadad het ontvlug, hy en saam met
hom Edomitiese manne uit die dienaars van sy vader, om na Egipte te
gaan; en Hadad was 'n jong seun.

<span id="an_11:18">11:18</span> En hulle het uit Mídian weggetrek en in
Paran aangekom, en uit Paran manne met hulle saamgeneem en in Egipte
aangekom by Farao, die koning van Egipte, wat hom 'n huis gegee en aan
hom voedsel toegesê en hom grond gegee het.

<span id="an_11:19">11:19</span> En Hadad het groot guns gevind in die
oë van Farao, sodat dié aan hom sy vrou se suster, die suster van
Tágpenes, die gebiedster, as vrou gegee het.

<span id="an_11:20">11:20</span> En die suster van Tágpenes het vir hom
sy seun Genúbat gebaar, maar Tágpenes het hom in die huis van Farao
gespeen, sodat Genúbat in die huis van Farao was onder die kinders van
Farao.

<span id="an_11:21">11:21</span> Maar toe Hadad in Egipte hoor dat Dawid
met sy vaders ontslaap het en Joab, die leërowerste, dood was, sê Hadad
vir Farao: Laat my gaan, dat ek na my land kan trek.

<span id="an_11:22">11:22</span> Daarop sê Farao vir hom: Maar wat
ontbreek jou by my, dat jy meteens begeer om na jou land te trek? En hy
antwoord: Niks nie, maar laat my tog maar gaan.

<span id="an_11:23">11:23</span> God het ook as teëstander vir hom
verwek Reson, die seun van Éljada, 'n vlugteling van sy heer Hadadéser,
die koning van Soba.

<span id="an_11:24">11:24</span> In die tyd toe Dawid hulle gedood het,
het hy manne om hom versamel, sodat hy owerste van 'n bende was; en
hulle het na Damaskus getrek en daarin gewoon en in Damaskus geregeer.

<span id="an_11:25">11:25</span> En hy was 'n teëstander van Israel al
die dae van Salomo--en dit nog by die kwaad wat Hadad gedoen het--want
hy het 'n afsku van Israel gehad, en hy het oor Aram koning geword.

<span id="an_11:26">11:26</span> Ook Jeróbeam, die seun van Nebat, 'n
Efraimiet uit Seréda--die naam van sy moeder was Serúa, 'n weduwee--'n
dienaar van Salomo, het sy hand opgehef teen die koning.

<span id="an_11:27">11:27</span> En dit was die aanleiding dat hy die
hand teen die koning opgehef het: Salomo het Millo gebou en daardeur die
skeur aan die stad van sy vader Dawid toegemaak.

<span id="an_11:28">11:28</span> En die man Jeróbeam was 'n dapper held.
Toe Salomo sien dat die jongman 'n bekwame arbeider was, het hy hom
aangestel oor al die dwangarbeiders van die huis van Josef.

<span id="an_11:29">11:29</span> Terwyl Jeróbeam in dié tyd uit
Jerusalem uitgaan, kry die profeet Ahía, die Siloniet, hom op die pad;
en dié was bekleed met 'n nuwe mantel; en hulle twee was alleen in die
veld.

<span id="an_11:30">11:30</span> Toe gryp Ahía die nuwe mantel wat hy
aangehad het, en skeur dit in twaalf stukke,

<span id="an_11:31">11:31</span> en hy sê vir Jeróbeam: Neem vir jou
tien stukke, want so spreek die HERE, die God van Israel: Kyk, Ek gaan
die koninkryk uit die hand van Salomo afskeur en aan jou die tien stamme
gee;

<span id="an_11:32">11:32</span> maar die een stam sal syne wees ter
wille van my kneg Dawid en ter wille van Jerusalem, die stad wat Ek
verkies het uit al die stamme van Israel--

<span id="an_11:33">11:33</span> omdat hulle My verlaat en hul
neergebuig het voor Astárte, die godin van die Sidoniërs, voor Kamos,
die god van die Moabiete, en voor Milkom, die god van die kinders van
Ammon, en nie gewandel het in my weë deur te doen wat reg is in my oë,
naamlik my insettinge en my verordeninge, soos sy vader Dawid nie.

<span id="an_11:34">11:34</span> Ek sal ewenwel die koningskap as geheel
nie uit sy hand neem nie, maar Ek sal hom as vors aanstel al die dae van
sy lewe ter wille van my kneg Dawid wat Ek verkies het, wat my gebooie
en my insettinge gehou het.

<span id="an_11:35">11:35</span> Maar uit die hand van sy seun sal Ek
die koningskap neem en dit aan jou gee, die tien stamme;

<span id="an_11:36">11:36</span> en aan sy seun sal Ek een stam gee,
sodat my kneg Dawid altyd 'n lamp kan hê voor my aangesig in Jerusalem,
die stad wat Ek vir My verkies het om my Naam daar te vestig;

<span id="an_11:37">11:37</span> en Ek sal jou neem, en jy sal regeer
oor alles wat jou siel begeer, en jy sal koning word oor Israel.

<span id="an_11:38">11:38</span> En as jy luister na alles wat Ek jou
beveel en wandel in my weë en doen wat reg is in my oë deur my
insettinge en my gebooie te hou, soos my kneg Dawid gedoen het, dan sal
Ek met jou wees en vir jou 'n bestendige huis stig, soos Ek vir Dawid
gestig het, en Israel aan jou gee.

<span id="an_11:39">11:39</span> Want Ek wil om hierdie rede die
nageslag van Dawid verneder, maar nie vir altyd nie.

<span id="an_11:40">11:40</span> En Salomo het geprobeer om Jeróbeam om
te bring; maar Jeróbeam het hom klaargemaak en gevlug na Egipte, na
Sisak, die koning van Egipte, en was in Egipte tot die dood van Salomo.

<span id="an_11:41">11:41</span> En die verdere geskiedenis van Salomo
en alles wat hy gedoen het, en sy wysheid, is dit nie beskrywe in die
Geskiedenisboek van Salomo nie?

<span id="an_11:42">11:42</span> En die dae wat Salomo in Jerusalem oor
die hele Israel geregeer het, was veertig jaar.

<span id="an_11:43">11:43</span> Daarna het Salomo met sy vaders
ontslaap en is begrawe in die stad van sy vader Dawid; en sy seun
Rehábeam het in sy plek koning geword.

<span id="an_12:1">12:1</span> En Rehábeam het na Sigem gegaan, want die
hele Israel het na Sigem gekom om hom koning te maak.

<span id="an_12:2">12:2</span> En net toe Jeróbeam, die seun van Nebat,
dit hoor--hy was nog in Egipte, waarheen hy vir koning Salomo weggevlug
het, en Jeróbeam was in Egipte woonagtig,

<span id="an_12:3">12:3</span> en hulle het hom laat roep--kom Jeróbeam
en die hele vergadering van Israel, en hulle het Rehábeam toegespreek en
gesê:

<span id="an_12:4">12:4</span> U vader het ons juk hard gemaak, maak u
dan nou die harde diens van u vader en sy swaar juk wat hy ons opgelê
het, ligter; dan sal ons u dien.

<span id="an_12:5">12:5</span> En hy sê vir hulle: Gaan weg tot oor drie
dae, kom dan terug na my toe. En die volk het gegaan.

<span id="an_12:6">12:6</span> Daarop hou koning Rehábeam raad met die
oudstes wat voor sy vader Salomo gedurende sy lewe gestaan het, en hy
vra: Wat raai u aan om hierdie volk te antwoord?

<span id="an_12:7">12:7</span> En hulle spreek met hom en sê: As u
vandag 'n dienaar van hierdie volk word en hulle dien en hulle antwoord
en met vriendelike woorde hulle toespreek, sal hulle altyd u dienaars
wees.

<span id="an_12:8">12:8</span> Maar hy het die raad van die oudstes wat
hulle hom gegee het, in die wind geslaan en raad gehou met die jongmanne
wat saam met hom grootgeword en voor hom gestaan het.

<span id="an_12:9">12:9</span> En hy vra hulle: Wat raai julle aan dat
ons hierdie volk sal antwoord wat my toegespreek en gesê het: Maak die
juk wat u vader ons opgelê het, ligter?

<span id="an_12:10">12:10</span> En die jongmanne wat saam met hom
grootgeword het, antwoord hom en sê: Só moet u hierdie volk antwoord wat
met u gespreek en gesê het: U vader het ons juk swaar gemaak, maar maak
u dit ligter oor ons--só moet u hulle antwoord: My pinkie is dikker as
my vader se lendene.

<span id="an_12:11">12:11</span> Het my vader dan nou 'n swaar juk op
julle gelaai--ék sal by julle juk nog byvoeg; het my vader julle met die
sweep getugtig--ék sal julle met gésels tugtig.

<span id="an_12:12">12:12</span> Toe Jeróbeam en die hele volk dan by
Rehábeam kom op die derde dag soos die koning gespreek en gesê het: Kom
na my terug op die derde dag--

<span id="an_12:13">12:13</span> het die koning die volk 'n harde
antwoord gegee: hy het die raad wat hom deur die oudstes gegee is, in
die wind geslaan

<span id="an_12:14">12:14</span> en met hulle gespreek volgens die raad
van die jongmanne en gesê: Het my vader julle juk swaar gemaak--ék sal
by julle juk nog byvoeg; het my vader julle met die sweep getugtig--ék
sal julle met gésels tugtig.

<span id="an_12:15">12:15</span> So het die koning dan nie na die volk
geluister nie, want dit was 'n beskikking van die HERE, sodat Hy sy
woord sou vervul wat die HERE gespreek het deur die diens van Ahía, die
Siloniet, tot Jeróbeam, die seun van Nebat.

<span id="an_12:16">12:16</span> Toe die hele Israel sien dat die koning
nie na hulle luister nie, het die volk die koning geantwoord en gesê:
Watter aandeel het ons aan Dawid? en daar is geen erfdeel aan die seun
van Isai nie! Na julle tente toe, Israel! Kyk nou na jou eie huis,
Dawid! Daarop het Israel na sy tente gegaan.

<span id="an_12:17">12:17</span> Maar oor die kinders van Israel wat in
die stede van Juda gewoon het, oor hulle was Rehábeam koning.

<span id="an_12:18">12:18</span> Toe stuur koning Rehábeam Adóram wat
oor die dwangarbeid was, maar die hele Israel het hom gestenig, sodat hy
gesterf het; en koning Rehábeam het hom tot die uiterste toe geweer om
op 'n wa te klim, om na Jerusalem te vlug.

<span id="an_12:19">12:19</span> So het die Israeliete dan van die huis
van Dawid afvallig geword tot vandag toe.

<span id="an_12:20">12:20</span> Sodra die hele Israel gehoor het dat
Jeróbeam terug was, het hulle hom na die vergadering laat roep en hom
oor die hele Israel koning gemaak; niemand het die huis van Dawid gevolg
nie, behalwe die stam van Juda alleen.

<span id="an_12:21">12:21</span> En toe Rehábeam in Jerusalem kom, het
hy die hele huis van Juda en die stam van Benjamin, honderd en tagtig
duisend strydbare jong manskappe, vergader om oorlog te voer teen die
huis van Israel, om die koningskap vir Rehábeam, die seun van Salomo,
terug te win.

<span id="an_12:22">12:22</span> Maar die woord van God het tot Semája,
die man van God, gekom en gesê:

<span id="an_12:23">12:23</span> Spreek met Rehábeam, die seun van
Salomo, die koning van Juda, en met die hele huis van Juda en Benjamin
en die orige deel van die volk en sê:

<span id="an_12:24">12:24</span> So spreek die HERE: Julle mag nie
optrek en teen julle broers, die kinders van Israel, oorlog voer nie;
julle moet omdraai, elkeen na sy huis; want van My het hierdie saak
gekom. Hulle het toe geluister na die woord van die HERE en weer
teruggetrek volgens die woord van die HERE.

<span id="an_12:25">12:25</span> En Jeróbeam het Sigem op die gebergte
van Efraim gebou en daarin gewoon, en daarvandaan uitgetrek en Pnuel
gebou.

<span id="an_12:26">12:26</span> En Jeróbeam het in sy hart gesê: Nou
sal die koningskap na die huis van Dawid terugkeer:

<span id="an_12:27">12:27</span> as hierdie volk opgaan om offers te
bring in die huis van die HERE in Jerusalem, dan sal die hart van
hierdie volk terugkeer na hulle heer, na Rehábeam, die koning van Juda,
en hulle sal my om die lewe bring en teruggaan na Rehábeam, die koning
van Juda.

<span id="an_12:28">12:28</span> Daarom het die koning raad gehou en
twee goue kalwers gemaak en aan hulle gesê: Julle het lank genoeg
opgegaan na Jerusalem--hier is, o Israel, jou gode wat jou uit
Egipteland laat optrek het!

<span id="an_12:29">12:29</span> En die een het hy in Bet-el opgerig en
die ander in Dan opgestel.

<span id="an_12:30">12:30</span> En hierdie saak het tot sonde geword;
ja, die volk het voor die een gaan aanbid tot by Dan.

<span id="an_12:31">12:31</span> Hy het ook tempels van die hoogtes
gebou en priesters aangestel uit al die dele van die volk wat nie uit
die seuns van Levi was nie.

<span id="an_12:32">12:32</span> En Jeróbeam het 'n fees gehou in die
agtste maand, op die vyftiende dag van die maand, soos die fees wat in
Juda was, en op die altaar geklim. So het hy in Bet-el gedoen en geoffer
aan die kalwers wat hy gemaak het, en ook in Bet-el priesters aangestel
vir die hoogtes wat hy gemaak het.

<span id="an_12:33">12:33</span> En hy het geklim op die altaar wat hy
in Bet-el gemaak het, op die vyftiende dag in die agtste maand, in die
maand wat hy uit sy eie hart versin het, en vir die kinders van Israel
'n fees ingestel en op die altaar geklim om offerrook te laat opgaan.

<span id="an_13:1">13:1</span> Toe kom daar 'n man van God uit Juda deur
die woord van die HERE in Bet-el aan, terwyl Jeróbeam op die altaar
staan om offerrook te laat opgaan;

<span id="an_13:2">13:2</span> en hy het uitgeroep teen die altaar deur
die woord van die HERE en gesê: Altaar, altaar, so spreek die HERE: Kyk,
'n seun sal gebore word vir die huis van Dawid met die naam van Josía,
en hy sal op jou slag die priesters van die hoogtes wat op jou offerrook
laat opgaan, en op jou sal mensbene verbrand word.

<span id="an_13:3">13:3</span> En hy het dieselfde dag 'n wonderteken
aangekondig en gesê: Dit is die wonderteken dát die HERE gespreek het:
Kyk, die altaar sal uitmekaarskeur en die as wat daarop is, afgegooi
word.

<span id="an_13:4">13:4</span> En net toe die koning die woord van die
man van God hoor wat hy teen die altaar in Bet-el uitgeroep het, steek
Jeróbeam sy hand uit bo van die altaar af en sê: Gryp hom! Maar sy hand
wat hy teen hom uitgesteek het, het styf geword, sodat hy dit nie weer
kon terugtrek nie.

<span id="an_13:5">13:5</span> En die altaar is uitmekaargeskeur, en die
as is van die altaar afgegooi volgens die wonderteken wat die man van
God aangekondig het deur die woord van die HERE.

<span id="an_13:6">13:6</span> Toe begin die koning om aan die man van
God te sê: Smeek tog die aangesig van die HERE jou God om genade en bid
vir my, dat my hand tot my terugkeer. En die man van God het die
aangesig van die HERE om genade gesmeek, sodat die hand van die koning
tot hom teruggekeer het en dit soos tevore was.

<span id="an_13:7">13:7</span> Daarop sê die koning aan die man van God:
Kom met my saam huis toe en versterk jou, en laat ek jou 'n geskenk gee.

<span id="an_13:8">13:8</span> Maar die man van God sê vir die koning:
Al gee u my die helfte van u huis, ek kan nie met u saamgaan nie, en ek
kan geen brood eet of water drink in hierdie plek nie.

<span id="an_13:9">13:9</span> Want so het die HERE my bevel gegee deur
sy woord en gesê: Jy mag geen brood eet of water drink nie, en jy mag
nie terugkeer met die pad waarmee jy gegaan het nie.

<span id="an_13:10">13:10</span> Hy het toe met 'n ander pad gegaan en
nie teruggekeer met die pad waarmee hy na Bet-el gekom het nie.

<span id="an_13:11">13:11</span> En daar het 'n sekere ou profeet in
Bet-el gewoon; en sy seuns het gekom en hom alles vertel wat die man van
God dié dag in Bet-el gedoen het; ook die woorde wat hy met die koning
gespreek het. En toe hulle dit aan hul vader vertel,

<span id="an_13:12">13:12</span> sê hul vader vir hulle: Met watter pad
het hy gegaan? Want sy seuns het die pad gesien waarmee die man van God
weer weg is wat uit Juda gekom het.

<span id="an_13:13">13:13</span> Toe sê hy aan sy seuns: Saal vir my die
esel op. En hulle het vir hom die esel opgesaal, en hy het daarop gery.

<span id="an_13:14">13:14</span> En hy het agter die man van God aan
gegaan en hom aangetref terwyl hy onder die terpentynboom sit; en hy sê
vir hom: Is jy die man van God wat uit Juda gekom het? En hy antwoord:
Ja.

<span id="an_13:15">13:15</span> Toe sê hy vir hom: Gaan met my saam
huis toe en eet brood.

<span id="an_13:16">13:16</span> Maar hy antwoord: Ek kan nie met jou
saam omdraai of met jou saam ingaan nie; ek mag ook nie brood eet of met
jou saam water in hierdie plek drink nie;

<span id="an_13:17">13:17</span> want aan my is gesê deur die woord van
die HERE: Jy mag daar geen brood eet of water drink nie; jy mag nie
terugkeer met die pad waarmee jy gegaan het nie.

<span id="an_13:18">13:18</span> Maar hy sê vir hom: Ek is ook 'n
profeet net soos jy, en 'n engel het met my gespreek deur die woord van
die HERE en gesê: Bring hom terug saam met jou na jou huis, dat hy brood
kan eet en water kan drink. Hy het vir hom gelieg.

<span id="an_13:19">13:19</span> Toe het hy met hom saam omgedraai en in
sy huis brood geëet en water gedrink.

<span id="an_13:20">13:20</span> Maar terwyl hulle aan tafel sit, kom
die woord van die HERE tot die profeet wat hom laat omdraai het;

<span id="an_13:21">13:21</span> en hy het die man van God wat uit Juda
gekom het, toegeroep en gesê: So spreek die HERE: Omdat jy wederstrewig
was teen die mond van die HERE deur nie die gebod te hou wat die HERE
jou God jou beveel het nie,

<span id="an_13:22">13:22</span> maar omgedraai en brood geëet en water
gedrink het in die plek waarvan Hy aan jou gesê het: Jy moet geen brood
eet of water drink nie--daarom sal jou lyk nie in die graf van jou
vaders kom nie.

<span id="an_13:23">13:23</span> Nadat hy dan geëet en gedrink het, saal
hy vir hom die esel op--vir die profeet wat hy laat omdraai het--

<span id="an_13:24">13:24</span> en hy gaan weg; toe kom 'n leeu hom teë
op die pad en maak hom dood. En sy lyk het neergewerp op die pad bly lê,
terwyl die esel daarlangs staan en die leeu ook langs die lyk bly staan.

<span id="an_13:25">13:25</span> Intussen kom daar manne verby wat die
lyk op die pad sien lê, terwyl die leeu langs die lyk staan; en hulle
het dit kom sê in die stad waar die ou profeet woon.

<span id="an_13:26">13:26</span> Toe die profeet wat hom van die pad af
laat omdraai het, dit hoor, sê hy: Dit is die man van God wat teen die
mond van die HERE wederstrewig was; daarom het die HERE hom aan die leeu
oorgegee wat hom verskeur en hom gedood het volgens die woord van die
HERE wat Hy met hom gespreek het.

<span id="an_13:27">13:27</span> Daarop praat hy met sy seuns en sê:
Saal vir my die esel op. En hulle het opgesaal.

<span id="an_13:28">13:28</span> Toe gaan hy weg en vind sy lyk
neergewerp op die pad, terwyl die esel en die leeu langs die lyk staan;
die leeu het die lyk nie geëet en die esel nie verskeur nie.

<span id="an_13:29">13:29</span> Daarna het die profeet die lyk van die
man van God opgetel en dit op die esel gesit en dit teruggebring en in
die stad van die ou profeet gekom om te rouklaag en hom te begrawe.

<span id="an_13:30">13:30</span> En hy het sy lyk in sy graf neergelê,
en hulle het oor hom gerouklaag: Ag, my broer!

<span id="an_13:31">13:31</span> En nadat hy hom begrawe het, sê hy aan
sy seuns: As ek sterwe, dan moet julle my begrawe in die graf waar die
man van God in begrawe is; lê my bene langs sy bene neer.

<span id="an_13:32">13:32</span> Want die woord sal sekerlik uitkom wat
hy deur die woord van die HERE uitgeroep het teen die altaar wat in
Bet-el is, en teen al die tempels van die hoogtes wat in die stede van
Samaría is.

<span id="an_13:33">13:33</span> Ná hierdie gebeurtenis het Jeróbeam nie
van sy verkeerde weg teruggekom nie, maar weer priesters van die hoogtes
aangestel uit al die dele van die volk. Elkeen wat wou, dié het hy
aangestel, dat hy een van die priesters van die hoogtes kon word.

<span id="an_13:34">13:34</span> En hierdeur was daar sonde vir die huis
van Jeróbeam, en wel om dit te verdelg en uit te roei van die aarde af.

<span id="an_14:1">14:1</span> In dieselfde tyd het Abía, die seun van
Jeróbeam, siek geword.

<span id="an_14:2">14:2</span> En Jeróbeam het vir sy vrou gesê: Maak
jou tog gereed en trek ander klere aan, sodat hulle nie kan merk dat jy
die vrou van Jeróbeam is nie, en gaan na Silo; kyk, daar is die profeet
Ahía wat van my gesê het dat ek koning oor hierdie volk sou word.

<span id="an_14:3">14:3</span> En neem met jou saam tien brode en koeke
en 'n kruik met heuning, en gaan na hom toe; hy sal jou te kenne gee wat
met die seun sal gebeur.

<span id="an_14:4">14:4</span> En die vrou van Jeróbeam het so
gedoen--haar gereedgemaak en na Silo gegaan en in die huis van Ahía
gekom; en Ahía kon nie sien nie, want sy oë was styf vanweë sy ouderdom.

<span id="an_14:5">14:5</span> Maar die HERE het vir Ahía gesê: Kyk, die
vrou van Jeróbeam kom om jou te raadpleeg oor haar seun, want hy is
siek; so en so moet jy vir haar sê. En toe sy inkom, terwyl sy haar as
'n vreemde aanstel,

<span id="an_14:6">14:6</span> en Ahía die geluid van haar voete hoor
toe sy by die deur inkom, sê hy: Kom in, vrou van Jeróbeam! Waarom stel
jy jou so vreemd aan? Aan my is 'n harde boodskap aan jou toevertrou.

<span id="an_14:7">14:7</span> Gaan sê vir Jeróbeam: So spreek die HERE,
die God van Israel: Omdat Ek jou onder die volk uit verhef het en jou as
'n vors oor my volk Israel aangestel het

<span id="an_14:8">14:8</span> en die koningskap van die huis van Dawid
afgeskeur en dit aan jou gegee het, maar jy nie soos my kneg Dawid was
wat my gebooie gehou en My met sy hele hart nagevolg het om net te doen
wat reg is in my oë nie,

<span id="an_14:9">14:9</span> maar jy meer kwaad gedoen het as al jou
voorgangers en vir jou ander gode en gegote beelde gaan maak het om My
te terg en My agter jou rug gewerp het--

<span id="an_14:10">14:10</span> kyk, daarom bring Ek onheil oor die
huis van Jeróbeam en sal van Jeróbeam uitroei al wat manlik is in
Israel, sonder uitsondering; en Ek sal die huis van Jeróbeam skoon
wegvee soos 'n mens drek wegvee totdat daar niks van oor is nie.

<span id="an_14:11">14:11</span> Die een wat van Jeróbeam in die stad
sterwe, hom sal die honde eet; en wat in die veld sterwe, sal die voëls
van die hemel eet, want die HERE het dit gespreek.

<span id="an_14:12">14:12</span> Maak jou dan klaar, gaan na jou huis;
as jou voete die stad inkom, sal die kind sterwe.

<span id="an_14:13">14:13</span> En die hele Israel sal hom beklaag en
hom begrawe, want hy alleen van Jeróbeam sal in 'n graf kom, omdat in
hom iets goeds voor die HERE, die God van Israel, te vinde was in die
huis van Jeróbeam.

<span id="an_14:14">14:14</span> Maar die HERE sal vir Hom 'n koning oor
Israel verwek wat die huis van Jeróbeam dié dag sal uitroei; ja, wat sê
ek? Nou al.

<span id="an_14:15">14:15</span> En die HERE sal Israel slaan, soos 'n
riet in die water heen en weer beweeg, en sal Israel uitruk uit hierdie
goeie land wat Hy aan hulle vaders gegee het, en hulle anderkant die
Eufraat verstrooi, omdat hulle hul heilige boomstamme gemaak en die HERE
geterg het.

<span id="an_14:16">14:16</span> En Hy sal Israel oorgee vanweë die
sondes van Jeróbeam wat hy gedoen het en waarmee hy Israel laat sondig
het.

<span id="an_14:17">14:17</span> Toe het die vrou van Jeróbeam haar
klaargemaak en weggegaan en in Tirsa aangekom. Net toe sy op die drumpel
van die huis kom, het die seun gesterwe.

<span id="an_14:18">14:18</span> En hulle het hom begrawe, en die hele
Israel het hom beklaag volgens die woord van die HERE wat Hy gespreek
het deur die diens van sy kneg, die profeet Ahía.

<span id="an_14:19">14:19</span> En die verdere geskiedenis van
Jeróbeam, hoe hy oorlog gevoer en hoe hy geregeer het, kyk, dit is
beskrywe in die Kroniekboek van die konings van Israel.

<span id="an_14:20">14:20</span> En die dae wat Jeróbeam geregeer het,
was twee en twintig jaar; en hy het ontslaap met sy vaders, en sy seun
Nadab het in sy plek koning geword.

<span id="an_14:21">14:21</span> En Rehábeam, die seun van Salomo, was
koning in Juda; een en veertig jaar was Rehábeam oud toe hy koning
geword het, en sewentien jaar het hy geregeer in Jerusalem, die stad wat
die HERE verkies het uit al die stamme van Israel om sy Naam daar te
vestig. En die naam van sy moeder was Naäma, die Ammonitiese.

<span id="an_14:22">14:22</span> En Juda het gedoen wat verkeerd was in
die oë van die HERE en sy ywer opgewek, meer as al die dade van hulle
vaders, deur hul sondes wat hulle gedoen het.

<span id="an_14:23">14:23</span> En hulle het ook vir hulle hoogtes
gebou en klippilare en heilige boomstamme op elke hoë heuwel en onder
elke groen boom.

<span id="an_14:24">14:24</span> En daar was ook skandseuns in die land;
hulle het gehandel volgens al die gruwels van die nasies wat die HERE
voor die kinders van Israel uit verdrywe het.

<span id="an_14:25">14:25</span> In die vyfde jaar van koning Rehábeam
trek Sisak, die koning van Egipte, toe teen Jerusalem op,

<span id="an_14:26">14:26</span> en hy neem die skatte van die huis van
die HERE en die skatte van die huis van die koning weg; ja, hy het alles
weggeneem; ook al die goue skilde wat Salomo gemaak het, het hy
weggeneem.

<span id="an_14:27">14:27</span> Daarop maak koning Rehábeam in die plek
daarvan koperskilde, en hy het dit aan die owerstes van die hardlopers
toevertrou wat die deur van die koning se huis bewaak het.

<span id="an_14:28">14:28</span> So dikwels as die koning in die huis
van die HERE ingaan, dra die hardlopers dit en bring dit weer terug in
die wagkamer van die hardlopers.

<span id="an_14:29">14:29</span> En die verdere geskiedenis van Rehábeam
en alles wat hy gedoen het, is dit nie beskrywe in die Kroniekboek van
die konings van Juda nie?

<span id="an_14:30">14:30</span> En daar was gedurigdeur oorlog tussen
Rehábeam en Jeróbeam.

<span id="an_14:31">14:31</span> En Rehábeam het ontslaap met sy vaders
en is begrawe by sy vaders in die stad van Dawid; en die naam van sy
moeder was Naäma, die Ammonitiese; en sy seun Abía het in sy plek koning
geword.

<span id="an_15:1">15:1</span> En in die agttiende jaar van koning
Jeróbeam, die seun van Nebat, het Abía oor Juda koning geword.

<span id="an_15:2">15:2</span> Hy het drie jaar in Jerusalem geregeer;
en die naam van sy moeder was Máäga, die dogter van Abísalom.

<span id="an_15:3">15:3</span> En hy het gewandel in al die sondes van
sy vader wat hy voor hom gedoen het; en sy hart was nie volkome met die
HERE sy God soos die hart van sy vader Dawid nie.

<span id="an_15:4">15:4</span> Maar ter wille van Dawid het die HERE sy
God vir hom 'n lamp in Jerusalem gegee deur sy seun ná hom te verwek en
Jerusalem in stand te hou,

<span id="an_15:5">15:5</span> omdat Dawid gedoen het wat reg was in die
oë van die HERE, sonder om af te wyk van alles wat Hy hom beveel het, al
die dae van sy lewe, behalwe in die saak van Uría, die Hetiet.

<span id="an_15:6">15:6</span> En daar was oorlog tussen Rehábeam en
Jeróbeam, al die dae van sy lewe.

<span id="an_15:7">15:7</span> En die verdere geskiedenis van Abía en
alles wat hy gedoen het, is dit nie beskrywe in die Kroniekboek van die
konings van Juda nie? Daar was ook oorlog tussen Abía en Jeróbeam.

<span id="an_15:8">15:8</span> En Abía het ontslaap met sy vaders, en hy
is begrawe in die stad van Dawid; en sy seun Asa het in sy plek koning
geword.

<span id="an_15:9">15:9</span> In die twintigste jaar dan van Jeróbeam,
die koning van Israel, het Asa koning van Juda geword.

<span id="an_15:10">15:10</span> En hy het een en veertig jaar in
Jerusalem geregeer; en die naam van sy moeder was Máäga, 'n dogter van
Abísalom.

<span id="an_15:11">15:11</span> En Asa het gedoen wat reg was in die oë
van die HERE net soos sy vader Dawid:

<span id="an_15:12">15:12</span> hy het die skandseuns uit die land laat
wegtrek en al die drekgode verwyder wat sy vaders gemaak het.

<span id="an_15:13">15:13</span> Ja, selfs sy moeder Máäga het hy as
gebiedster afgesit, omdat sy 'n afgryslike voorwerp vir Asjéra gemaak
het; en Asa het die afgryslike voorwerp omgekap en in die dal Kidron
verbrand.

<span id="an_15:14">15:14</span> Die hoogtes is wel nie afgeskaf nie,
maar Asa se hart was volkome met die HERE al sy dae.

<span id="an_15:15">15:15</span> En hy het die heilige gawes van sy
vader en sy heilige gawes in die huis van die HERE gebring: silwer en
goud en allerhande voorwerpe.

<span id="an_15:16">15:16</span> En daar was oorlog tussen Asa en Baésa,
die koning van Israel, al hulle dae.

<span id="an_15:17">15:17</span> En Baésa, die koning van Israel, het
teen Juda opgetrek en Rama gebou om niemand van Asa, die koning van
Juda, te laat uit-- of ingaan nie.

<span id="an_15:18">15:18</span> Toe neem Asa al die silwer en die goud
wat oorgebly het in die skatkamers van die huis van die HERE en die
skatte van die huis van die koning, en gee dit in die hand van sy
dienaars; en koning Asa het hulle gestuur na Bénhadad, die seun van
Tabrímmon, die seun van Hésjon, die koning van Aram wat in Damaskus
gewoon het, om te sê:

<span id="an_15:19">15:19</span> Daar is 'n verbond tussen my en u,
tussen my vader en u vader; kyk, ek stuur 'n geskenk van silwer en goud;
gaan verbreek u verbond met Baésa, die koning van Israel, dat hy kan
optrek, weg van my af.

<span id="an_15:20">15:20</span> En Bénhadad het geluister na koning Asa
en die owerstes van sy leërmagte teen die stede van Israel gestuur, en
Ijon en Dan en Abel-Bet-Máäga en die hele Kínnerot met die hele land
Náftali verwoes.

<span id="an_15:21">15:21</span> En net toe Baésa dit hoor, het hy
opgehou om Rama te bou en in Tirsa gebly.

<span id="an_15:22">15:22</span> Toe roep koning Asa die hele Juda
op--niemand was vry nie--en hulle het die klippe en balke van Rama,
waarmee Baésa gebou het, weggedra; en daarmee het koning Asa Geba in
Benjamin en Mispa gebou.

<span id="an_15:23">15:23</span> En die res van die verdere geskiedenis
van Asa en al sy magtige dade en alles wat hy gedoen het, en die stede
wat hy gebou het, is dit nie beskrywe in die Kroniekboek van die konings
van Juda nie? Maar in die tyd van sy ouderdom het hy aan sy voete gely.

<span id="an_15:24">15:24</span> En Asa het ontslaap met sy vaders en is
by sy vaders begrawe in die stad van sy vader Dawid; en sy seun Jósafat
het in sy plek koning geword.

<span id="an_15:25">15:25</span> En Nadab, die seun van Jeróbeam, het
koning geword oor Israel in die tweede jaar van Asa, die koning van
Juda, en hy het twee jaar oor Israel geregeer.

<span id="an_15:26">15:26</span> En hy het gedoen wat verkeerd was in
die oë van die HERE, en gewandel in die weg van sy vader en in sy sonde
waarmee hy Israel laat sondig het.

<span id="an_15:27">15:27</span> Maar Baésa, die seun van Ahía, van die
huis van Issaskar, het 'n sameswering teen hom gesmee, en Baésa het hom
verslaan by Gíbbeton wat aan die Filistyne behoort, terwyl Nadab en die
hele Israel besig was om Gíbbeton te beleër.

<span id="an_15:28">15:28</span> So het Baésa hom dan gedood in die
derde jaar van Asa, die koning van Juda, en koning geword in sy plek.

<span id="an_15:29">15:29</span> En sodra hy koning was, het hy die hele
huis van Jeróbeam omgebring; hy het van Jeróbeam niks laat oorbly wat
asemhaal nie, totdat hy hom verdelg het, volgens die woord van die HERE
wat Hy gespreek het deur die diens van sy kneg Ahía, die Siloniet--

<span id="an_15:30">15:30</span> vanweë die sondes van Jeróbeam wat hy
gedoen en waarmee hy Israel laat sondig het, deur sy geterg waarmee hy
die HERE, die God van Israel, geterg het.

<span id="an_15:31">15:31</span> En die verdere geskiedenis van Nadab en
alles wat hy gedoen het, is dit nie beskrywe in die Kroniekboek van die
konings van Israel nie?

<span id="an_15:32">15:32</span> En daar was oorlog tussen Asa en Baésa,
die koning van Israel, al hulle dae.

<span id="an_15:33">15:33</span> In die derde jaar van Asa, die koning
van Juda, het Baésa, die seun van Ahía, oor die hele Israel koning
geword in Tirsa, vier en twintig jaar lank.

<span id="an_15:34">15:34</span> En hy het gedoen wat verkeerd was in
die oë van die HERE en gewandel in die weg van Jeróbeam en in sy sonde
waarmee hy Israel laat sondig het.

<span id="an_16:1">16:1</span> Toe het die woord van die HERE gekom tot
Jehu, die seun van Hanáni, teen Baésa, en gesê:

<span id="an_16:2">16:2</span> Omdat Ek jou uit die stof opgehef en jou
as 'n vors oor my volk Israel aangestel het, maar jy in die weg van
Jeróbeam gewandel en my volk Israel laat sondig het, om My te terg deur
hulle sondes,

<span id="an_16:3">16:3</span> daarom sal Ek Baésa en sy huis skoon
wegvee, en Ek sal jou huis maak soos die huis van Jeróbeam, die seun van
Nebat.

<span id="an_16:4">16:4</span> Die een wat van Baésa in die stad sterwe,
hom sal die honde eet, en wie van hom in die veld sterwe, sal die voëls
van die hemel eet.

<span id="an_16:5">16:5</span> En die verdere geskiedenis van Baésa en
wat hy gedoen het, en sy magtige dade, is dit nie beskrywe in die
Kroniekboek van die konings van Israel nie?

<span id="an_16:6">16:6</span> En Baésa het ontslaap met sy vaders, en
hy is begrawe in Tirsa; en sy seun Ela het in sy plek koning geword.

<span id="an_16:7">16:7</span> Ook het die woord van die HERE deur die
diens van Jehu, die seun van Hanáni, die profeet, gekom teen Baésa en
teen sy huis, nie alleen oor al die kwaad wat hy in die oë van die HERE
gedoen het, deur Hom te terg met sy handewerk om soos die huis van
Jeróbeam te wees nie, maar ook omdat hy hom verslaan het.

<span id="an_16:8">16:8</span> In die ses en twintigste jaar van Asa,
die koning van Juda, het Ela, die seun van Baésa, oor Israel koning
geword in Tirsa, twee jaar lank.

<span id="an_16:9">16:9</span> Maar sy dienaar Simri, die owerste oor
die helfte van die strydwaens, het 'n sameswering teen hom gesmee:
terwyl hy hom dronk gedrink het in Tirsa, in die huis van Arsa, wat oor
die paleis in Tirsa was,

<span id="an_16:10">16:10</span> het Simri ingekom en hom verslaan en
hom gedood in die sewe en twintigste jaar van Asa, die koning van Juda,
en hy het in sy plek koning geword.

<span id="an_16:11">16:11</span> En toe hy koning was, terwyl hy op die
troon sit, het hy die hele huis van Baésa verwoes; hy het vir hom
niemand laat oorbly wat manlik is nie, ook nie sy bloedwrekers en
vriende nie.

<span id="an_16:12">16:12</span> So het Simri dan die hele huis van
Baésa verdelg volgens die woord van die HERE wat Hy gespreek het oor
Baésa deur die diens van die profeet Jehu,

<span id="an_16:13">16:13</span> vanweë al die sondes van Baésa en die
sondes van sy seun Ela wat hulle gedoen het en waarmee hulle Israel laat
sondig het, om die HERE, die God van Israel, te terg met hulle nietige
afgode.

<span id="an_16:14">16:14</span> En die verdere geskiedenis van Ela en
alles wat hy gedoen het, is dit nie beskrywe in die Kroniekboek van die
konings van Israel nie?

<span id="an_16:15">16:15</span> In die sewe en twintigste jaar van Asa,
die koning van Juda, was Simri sewe dae lank koning in Tirsa, terwyl die
manskappe Gíbbeton beleër wat aan die Filistyne behoort het.

<span id="an_16:16">16:16</span> En toe die manskappe wat beleër, hoor
sê: Simri het 'n sameswering gesmee en ook die koning doodgeslaan, het
die hele Israel Omri, die leërowerste, koning gemaak oor Israel,
dieselfde dag in die laer.

<span id="an_16:17">16:17</span> En Omri het opgetrek en die hele Israel
saam met hom van Gíbbeton af en Tirsa beleër.

<span id="an_16:18">16:18</span> Net toe Simri sien dat die stad
ingeneem is, het hy in die vesting van die koning se huis ingegaan en
die huis van die koning bo-op hom aan die brand gesteek, sodat hy
gesterf het,

<span id="an_16:19">16:19</span> vanweë sy sondes wat hy begaan het deur
te doen wat verkeerd was in die oë van die HERE, deur te wandel in die
weg van Jeróbeam en in sy sonde wat hy gedoen het om Israel te laat
sondig.

<span id="an_16:20">16:20</span> En die verdere geskiedenis van Simri en
sy sameswering wat hy gesmee het, is dit nie beskrywe in die Kroniekboek
van die konings van Israel nie?

<span id="an_16:21">16:21</span> Toe is die volk van Israel verdeel in
twee helftes: een helfte van die volk het Tibni, die seun van Ginat,
gevolg om hom koning te maak, en die ander helfte het Omri gevolg.

<span id="an_16:22">16:22</span> Maar die volk wat Omri gevolg het, was
te sterk vir die volk wat Tibni, die seun van Ginat, gevolg het; en
Tibni het gesterwe, en Omri het koning geword.

<span id="an_16:23">16:23</span> In die een en dertigste jaar van Asa,
die koning van Juda, het Omri oor Israel koning geword, twaalf jaar
lank; in Tirsa was hy ses jaar koning.

<span id="an_16:24">16:24</span> En hy het die berg Samaría van Semer
gekoop vir twee talente silwer en die berg bebou en die stad wat hy
gebou het, Samaría genoem na die naam van Semer, die eienaar van die
berg.

<span id="an_16:25">16:25</span> En Omri het gedoen wat verkeerd was in
die oë van die HERE, en meer kwaad gedoen as al sy voorgangers.

<span id="an_16:26">16:26</span> Hy het naamlik gewandel in al die weë
van Jeróbeam, die seun van Nebat, en in sy sondes waarmee hy Israel laat
sondig het, om die HERE, die God van Israel, te terg met hulle nietige
afgode.

<span id="an_16:27">16:27</span> En die verdere geskiedenis van Omri,
wat hy gedoen het, en sy magtige dade wat hy verrig het, is dit nie
beskrywe in die Kroniekboek van die konings van Israel nie?

<span id="an_16:28">16:28</span> En Omri het ontslaap met sy vaders en
is in Samaría begrawe; en sy seun Agab het in sy plek koning geword.

<span id="an_16:29">16:29</span> En Agab, die seun van Omri, het oor
Israel koning geword in die agt en dertigste jaar van Asa, die koning
van Juda; en Agab, die seun van Omri, het in Samaría oor Israel twee en
twintig jaar geregeer.

<span id="an_16:30">16:30</span> En Agab, die seun van Omri, het gedoen
wat kwaad is in die oë van die HERE, meer as al sy voorgangers.

<span id="an_16:31">16:31</span> En dit was nog die minste dat hy in die
sondes van Jeróbeam, die seun van Nebat, gewandel het: hy het Isébel,
die dogter van Et-Baäl, die koning van die Sidoniërs, as vrou geneem, en
Baäl gaan dien en voor hom neergebuig,

<span id="an_16:32">16:32</span> en vir Baäl 'n altaar opgerig in die
huis van Baäl wat hy in Samaría gebou het.

<span id="an_16:33">16:33</span> Ook het Agab die heilige boomstam
gemaak, en Agab het nog meer gedoen om die HERE, die God van Israel, te
terg as al die konings van Israel, sy voorgangers.

<span id="an_16:34">16:34</span> In sy dae het Hiël, van Bet-el, Jérigo
opgebou; ten koste van Abíram, sy eersgeborene, het hy sy fondament
gelê, en ten koste van Segub, sy jongste, sy poorte opgerig, volgens die
woord van die HERE wat Hy deur die diens van Josua, die seun van Nun,
gespreek het.

<span id="an_17:1">17:1</span> En Elía, die Tisbiet, uit Tisbe in
Gílead, het vir Agab gesê: So waar as die HERE, die God van Israel,
leef, voor wie se aangesig ek staan, daar sal geen dou of reën in
hierdie jare wees nie, behalwe op my woord!

<span id="an_17:2">17:2</span> Toe kom die woord van die HERE tot hom en
sê:

<span id="an_17:3">17:3</span> Gaan hiervandaan weg en draai jou na die
ooste toe en steek jou weg by die spruit Krit wat oos van die Jordaan
is;

<span id="an_17:4">17:4</span> en jy moet uit die spruit drink, en Ek
het aan die kraaie bevel gegee om jou daar te onderhou.

<span id="an_17:5">17:5</span> En hy het gegaan en gehandel volgens die
woord van die HERE: hy het gaan bly by die spruit Krit wat oos van die
Jordaan is.

<span id="an_17:6">17:6</span> En die kraaie het vir hom smôrens brood
en vleis gebring, en saans brood en vleis, en hy het uit die spruit
gedrink.

<span id="an_17:7">17:7</span> Maar ná verloop van tyd het die spruit
opgedroog, want daar was geen reën in die land nie.

<span id="an_17:8">17:8</span> Toe kom die woord van die HERE tot hom en
sê:

<span id="an_17:9">17:9</span> Maak jou klaar, gaan na Sarfat wat by
Sidon is, en bly daar; kyk, daar het Ek aan 'n weduwee bevel gegee om
jou te onderhou.

<span id="an_17:10">17:10</span> Daarop het hy hom gereedgemaak en na
Sarfat gegaan; en toe hy by die ingang van die stad kom, was 'n weduwee
juis besig om daar houtjies bymekaar te maak. En hy roep haar en sê:
Gaan haal tog vir my 'n bietjie water in die kan, dat ek kan drink.

<span id="an_17:11">17:11</span> Terwyl sy loop om dit te gaan haal,
roep hy na haar en sê: Bring tog vir my 'n stukkie brood saam.

<span id="an_17:12">17:12</span> Maar sy antwoord: So waar as die HERE u
God leef, ek het nie 'n broodkoek nie, net maar 'n handvol meel in die
pot en 'n bietjie olie in die kruik; en hier maak ek nou 'n paar
houtjies bymekaar; dan gaan ek en maak dit vir my en my seun klaar, dat
ons dit kan eet en sterwe.

<span id="an_17:13">17:13</span> En Elía sê vir haar: Wees nie bevrees
nie, gaan heen, doen volgens jou woord; maar maak eers daarvan vir my 'n
broodkoekie en bring dit uit vir my; daarna kan jy vir jóu en jou seun
iets klaarmaak.

<span id="an_17:14">17:14</span> Want so sê die HERE, die God van
Israel: Die meel in die pot sal nie opraak en die olie in die kruik sal
nie minder word nie, tot op die dag dat die HERE reën op die aarde sal
gee.

<span id="an_17:15">17:15</span> En sy het gegaan en gehandel volgens
die woord van Elía; en sy het geëet--sy en hy en haar gesin dae lank:

<span id="an_17:16">17:16</span> die meel in die pot het nie opgeraak en
die olie in die kruik nie minder geword nie, volgens die woord van die
HERE wat Hy deur die diens van Elía gespreek het.

<span id="an_17:17">17:17</span> Ná hierdie dinge het die seun van die
vrou, die eienares van die huis, siek geword; en sy siekte was baie
ernstig, totdat daar geen asem meer in hom oorgebly het nie.

<span id="an_17:18">17:18</span> Toe sê sy vir Elía: Wat het ek met u te
doen, man van God! U het na my gekom om my ongeregtigheid in gedagtenis
te bring en my seun dood te maak!

<span id="an_17:19">17:19</span> Maar hy antwoord haar: Gee jou seun vir
my. En hy het hom van haar skoot af geneem en hom opgedra na die
bo-kamer waar hy self gewoon het, en hom op sy bed neergelê;

<span id="an_17:20">17:20</span> en hy het die HERE aangeroep en gesê:
HERE my God, het U selfs oor die weduwee by wie ek as vreemdeling
vertoef, 'n onheil gebring deur haar seun te laat sterwe?

<span id="an_17:21">17:21</span> Daarop het hy hom drie maal uitgestrek
oor die kind en die HERE aangeroep en gesê: HERE my God, laat die siel
van hierdie kind tog in hom terugkeer.

<span id="an_17:22">17:22</span> En die HERE het Elía verhoor; en die
siel van die kind het in hom teruggekeer, sodat hy weer lewendig geword
het.

<span id="an_17:23">17:23</span> Daarop neem Elía die kind en bring hom
af uit die bo-kamer in die huis en gee hom aan sy moeder; en Elía sê:
Kyk, jou seun lewe!

<span id="an_17:24">17:24</span> En die vrou sê vir Elía: Nou weet ek
dit dat u 'n man van God is en dat die woord van die HERE in u mond
waarheid is.

<span id="an_18:1">18:1</span> En geruime tyd daarna het die woord van
die HERE in die derde jaar tot Elía gekom en gesê: Gaan heen, vertoon
jou aan Agab, dan wil Ek reën gee op die aarde.

<span id="an_18:2">18:2</span> En Elía het gegaan om hom aan Agab te
vertoon. En die hongersnood was swaar in Samaría.

<span id="an_18:3">18:3</span> Toe laat Agab Obádja, wat oor die paleis
was, roep. En Obádja het die HERE baie gevrees.

<span id="an_18:4">18:4</span> Want toe Isébel die profete van die HERE
uitgeroei het, het Obádja honderd profete geneem en hulle vyftig by
vyftig man in 'n spelonk weggesteek en hulle met brood en water
onderhou.

<span id="an_18:5">18:5</span> En Agab het vir Obádja gesê: Trek deur
die land na al die waterfonteine en na al die spruite; miskien sal ons
gras kry, sodat ons die perde en muile in die lewe kan hou en van die
vee nie hoef uit te roei nie.

<span id="an_18:6">18:6</span> En hulle het die land onder mekaar
verdeel om dit deur te trek: Agab het afsonderlik met een pad getrek, en
Obádja het afsonderlik met 'n ander pad getrek.

<span id="an_18:7">18:7</span> Terwyl Obádja op pad was, kom Elía hom
meteens tegemoet; en toe hy hom herken, val hy op sy aangesig en vra: Is
dit u, my heer Elía?

<span id="an_18:8">18:8</span> En hy sê: Dit is ek; gaan sê aan jou
heer: Elía is daar.

<span id="an_18:9">18:9</span> Maar hy vra: Wat het ek gesondig, dat u u
dienaar oorgee in die hand van Agab om my om die lewe te bring?

<span id="an_18:10">18:10</span> So waar as die HERE u God leef, daar is
geen nasie of koninkryk waar my heer nie heen gestuur het om u te soek
nie; en as hulle sê: Hy is nie hier nie--dan laat hy die koninkryk en
die nasie sweer dat hulle u nie kon vind nie.

<span id="an_18:11">18:11</span> En nou beveel u: Gaan sê aan jou heer:
Elía is daar!

<span id="an_18:12">18:12</span> As ek nou van u af weggaan en die Gees
van die HERE u wegneem--ek weet nie waarheen nie--en ek kom om Agab
berig te bring en hy vind u nie, dan sal hy my doodmaak; en u dienaar
vrees die HERE van sy jeug af.

<span id="an_18:13">18:13</span> Is dit nie aan my heer meegedeel wat ek
gedoen het toe Isébel die profete van die HERE gedood het nie: dat ek
van die profete van die HERE honderd man, vyftig by vyftig, in 'n
spelonk weggesteek en hulle met brood en water onderhou het?

<span id="an_18:14">18:14</span> En nou beveel u: Gaan sê aan jou heer:
Elía is daar! dat hy my kan doodmaak!

<span id="an_18:15">18:15</span> Maar Elía sê: So waar as die HERE van
die leërskare leef, voor wie se aangesig ek staan, ek sal my verseker
vandag aan hom vertoon!

<span id="an_18:16">18:16</span> En Obádja het Agab tegemoetgegaan en
hom dit meegedeel; en Agab het Elía tegemoetgegaan.

<span id="an_18:17">18:17</span> En net toe Agab Elía sien, vra Agab vir
hom: Is dit jy, jou beroerder van Israel?

<span id="an_18:18">18:18</span> Toe sê hy: Ek het Israel nie in
beroering gebring nie, maar u en u familie, deurdat u die gebooie van
die HERE verlaat het en agter die Baäls aan geloop het.

<span id="an_18:19">18:19</span> Stuur dan nou, laat die hele Israel by
my bymekaarkom op die berg Karmel, ook die vier honderd en vyftig
profete van Baäl en die vier honderd profete van Asjéra wat aan die
tafel van Isébel eet.

<span id="an_18:20">18:20</span> En Agab het gestuur onder al die
kinders van Israel en die profete op die berg Karmel bymekaar laat kom.

<span id="an_18:21">18:21</span> En Elía het nader gekom na die hele
volk en gesê: Hoe lank hink julle op twee gedagtes? As die HERE God is,
volg Hom na; en as Baäl dit is, volg hom na! Maar die volk het hom niks
geantwoord nie.

<span id="an_18:22">18:22</span> Toe sê Elía vir die volk: Ek het alleen
oorgebly as profeet van die HERE, terwyl die profete van Baäl vier
honderd en vyftig is.

<span id="an_18:23">18:23</span> Maar laat hulle vir ons twee bulle gee;
dan kan hulle vir hul een bul uitkies en dit in stukke verdeel en op die
hout sit, maar sonder om vuur te maak; en ék sal die ander bul
gereedmaak en op die hout sit, maar ek sal geen vuur maak nie.

<span id="an_18:24">18:24</span> Roep julle dan die naam van julle god
aan, en ék sal die Naam van die HERE aanroep; en die God wat met vuur
antwoord, Hy sal God wees. En die hele volk het geantwoord en gesê: Die
woord is goed.

<span id="an_18:25">18:25</span> Verder het Elía aan die profete van
Baäl gesê: Kies vir julle een bul uit en maak dit eerste gereed, want
julle is die meeste; en roep die naam van julle god aan, maar julle mag
geen vuur maak nie.

<span id="an_18:26">18:26</span> En hulle het die bul wat hy hulle gegee
het, geneem en dit gereedgemaak en die naam van Baäl van die môre tot
die middag aangeroep en gesê: o Baäl, gee ons antwoord! Maar daar was
geen stem en niemand wat antwoord nie. En hulle het rondgespring by die
altaar wat hulle gemaak het.

<span id="an_18:27">18:27</span> En toe dit middag was, het Elía met
hulle gespot en gesê: Roep hard; hy is mos 'n god! Hy is seker in
gepeins, of hy het hom seker afgesonder, of hy is seker op reis; miskien
slaap hy en moet wakker word.

<span id="an_18:28">18:28</span> En hulle het hard geroep en hulleself
volgens hul gebruik met swaarde en spiese stukkend gekerwe tot die bloed
op hulle uitgespuit het.

<span id="an_18:29">18:29</span> En toe die middag verby was, het hulle
begin raas tot op die tyd dat die spysoffer gebring word; maar daar was
geen stem en niemand wat antwoord nie, en geen opmerksaamheid nie.

<span id="an_18:30">18:30</span> Toe sê Elía vir die hele volk: Kom
nader na my. En die hele volk het nader gekom na hom; en hy het die
altaar van die HERE herstel wat afgebreek was.

<span id="an_18:31">18:31</span> Daarop neem Elía twaalf klippe volgens
die getal van die stamme van Jakob se kinders tot wie die woord van die
HERE gekom het om te sê: Israel sal jou naam wees--

<span id="an_18:32">18:32</span> en hy bou met die klippe 'n altaar in
die Naam van die HERE. Daarna het hy 'n sloot gemaak rondom die altaar,
'n ruimte vir omtrent twee mate saad,

<span id="an_18:33">18:33</span> en die hout gerangskik en die bul in
stukke verdeel en bo-op die hout gelê.

<span id="an_18:34">18:34</span> Toe sê hy: Maak vier kruike vol water
en giet dit op die brandoffer en op die hout. En hy sê: Doen dit vir die
tweede maal. En hulle het dit vir die tweede maal gedoen. En hy sê: Doen
dit vir die derde maal. En hulle het dit vir die derde maal gedoen,

<span id="an_18:35">18:35</span> sodat die water rondom die altaar
geloop het; en ook die sloot het hy vol water gemaak.

<span id="an_18:36">18:36</span> En op die tyd dat hulle die spysoffer
bring, het die profeet Elía nader gekom en gesê: HERE, God van Abraham,
Isak en Israel, laat dit vandag bekend word dat U God in Israel is, en
ek u kneg, en dat ek al hierdie dinge op u woord gedoen het.

<span id="an_18:37">18:37</span> Antwoord my, HERE, antwoord my, sodat
hierdie volk kan erken dat U, HERE, God is, en dat U hulle hart tot U
laat terugkeer.

<span id="an_18:38">18:38</span> Daarop het die vuur van die HERE
neergeval en die brandoffer en die hout en die klippe en die stof
verteer, ja, die water wat in die sloot was, opgelek.

<span id="an_18:39">18:39</span> En toe die hele volk dit sien, het
hulle op hul aangesig geval en gesê: Die HERE, Hy is God, die HERE, Hy
is God!

<span id="an_18:40">18:40</span> Maar Elía sê vir hulle: Gryp die
profete van Baäl! Laat niemand van hulle vryraak nie! En hulle het hul
gegryp; en Elía het hulle afgebring na die spruit Kison en hulle daar
geslag.

<span id="an_18:41">18:41</span> Toe sê Elía vir Agab: Trek op, eet en
drink, want hoor, die gedruis van die reën!

<span id="an_18:42">18:42</span> En Agab het opgetrek om te eet en te
drink; maar Elía het op die top van die Karmel geklim en hom op die
grond neergebuig en sy aangesig tussen sy knieë gesteek.

<span id="an_18:43">18:43</span> Daarop sê hy vir sy dienaar: Klim tog
op, kyk uit na die see. En hy het opgeklim en uitgekyk en geroep: Daar
is niks nie. Toe sê hy: Gaan weer--sewe maal.

<span id="an_18:44">18:44</span> En die sewende maal roep hy: Daar gaan
'n wolkie soos 'n man se hand op uit die see. Toe sê hy: Gaan op, sê vir
Agab: Span in en trek af, dat die reën jou nie terughou nie.

<span id="an_18:45">18:45</span> En in 'n oogwink was die hemel swart
van wolke en wind, en 'n groot reën het gekom; en Agab het op die wa
geklim en weggetrek na Jísreël;

<span id="an_18:46">18:46</span> maar die hand van die HERE was oor
Elía, sodat hy sy heupe omgord en voor Agab uit geloop het in die
rigting na Jísreël.

<span id="an_19:1">19:1</span> En Agab het aan Isébel meegedeel alles
wat Elía gedoen het, ja, alles--hoe hy al die profete met die swaard
gedood het.

<span id="an_19:2">19:2</span> Daarop stuur Isébel 'n boodskapper na
Elía om te sê: Mag die gode so doen en so daaraan toedoen--sekerlik sal
ek môre sulke tyd jou siel maak soos die siel van een van hulle.

<span id="an_19:3">19:3</span> Toe hy dit sien, het hy hom klaargemaak
en ter wille van sy lewe weggegaan. En toe hy in Berséba in Juda
aangekom het, het hy sy dienaar daar laat agterbly;

<span id="an_19:4">19:4</span> maar self het hy 'n dagreis ver die
woestyn ingegaan en daar onder 'n besembos gaan sit en gewens dat hy mag
sterwe. En hy sê: Dit is genoeg, neem nou my siel weg, HERE, want ek is
nie beter as my vaders nie.

<span id="an_19:5">19:5</span> Daarop gaan hy lê en raak onder 'n
besembos aan die slaap; en kyk, daar raak 'n engel hom aan en sê vir
hom: Staan op, eet!

<span id="an_19:6">19:6</span> Toe hy opkyk, was daar aan sy koppenent
'n broodkoek, op warm klippe gebak, en 'n kruik water. En hy het geëet
en gedrink en weer gaan lê.

<span id="an_19:7">19:7</span> En die engel van die HERE het weer vir
die tweede maal gekom en hom aangeraak en gesê: Staan op, eet; anders is
die pad vir jou te veel.

<span id="an_19:8">19:8</span> Hy het toe opgestaan en geëet en gedrink
en deur die krag van die voedsel veertig dae en veertig nagte lank
geloop tot by die berg van God, Horeb.

<span id="an_19:9">19:9</span> En hy het daar in 'n spelonk gegaan en
die nag daar oorgebly. En kyk, die woord van die HERE het tot hom gekom
en vir hom gesê: Wat maak jy hier, Elía?

<span id="an_19:10">19:10</span> En hy antwoord: Ek het baie geywer vir
die HERE, die God van die leërskare; want die kinders van Israel het u
verbond verlaat, u altare afgebreek en u profete met die swaard gedood,
sodat ek alleen oorgebly het, en hulle soek my lewe om dit weg te neem.

<span id="an_19:11">19:11</span> En Hy sê: Gaan uit en staan op die berg
voor die aangesig van die HERE. En kyk, die HERE het verbygegaan, terwyl
'n groot en sterk wind die berge skeur en die rotse verbreek voor die
HERE uit; in die wind was die HERE nie. En ná die wind 'n aardbewing; in
die aardbewing was die HERE nie.

<span id="an_19:12">19:12</span> En ná die aardbewing 'n vuur; in die
vuur was die HERE nie. En ná die vuur die gesuis van 'n sagte koelte.

<span id="an_19:13">19:13</span> En toe Elía dit hoor, het hy sy gelaat
met sy mantel toegedraai en uitgegaan en by die ingang van die spelonk
gaan staan. En daar kom 'n stem na hom wat sê: Wat maak jy hier, Elía?

<span id="an_19:14">19:14</span> En hy antwoord: Ek het baie geywer vir
die HERE, die God van die leërskare; want die kinders van Israel het u
verbond verlaat, u altare afgebreek en u profete met die swaard gedood,
sodat ek alleen oorgebly het; en hulle soek my lewe om dit weg te neem.

<span id="an_19:15">19:15</span> Maar die HERE sê vir hom: Gaan terug op
jou pad na die woestyn van Damaskus, en gaan heen en salf Hásael as
koning oor Aram.

<span id="an_19:16">19:16</span> En Jehu, die seun van Nimsi, moet jy
salf as koning oor Israel; en Elísa, die seun van Safat, uit
Abel-Mehóla, moet jy salf as profeet in jou plek.

<span id="an_19:17">19:17</span> En die een wat van die swaard van
Hásael vryraak, hom sal Jehu doodmaak; en wat van die swaard van Jehu
vryraak, hom sal Elísa doodmaak.

<span id="an_19:18">19:18</span> Maar Ek sal sewe duisend in Israel laat
oorbly, al die knieë wat nie voor Baäl gekniel en elke mond wat hom nie
gesoen het nie.

<span id="an_19:19">19:19</span> Hy het toe daarvandaan weggegaan en
Elísa, die seun van Safat, aangetref terwyl hy aan ploeë was met twaalf
paar osse voor hom en hy self by die twaalfde paar was; en Elía het by
hom verbygegaan en sy mantel op hom gewerp.

<span id="an_19:20">19:20</span> Daarop het hy die osse verlaat en agter
Elía aan geloop en gesê: Laat ek tog my vader en my moeder soen; daarna
sal ek u volg. En hy antwoord hom: Gaan terug, want wat het ek aan jou
gedoen?

<span id="an_19:21">19:21</span> Hy draai toe agter hom om en neem die
paar osse en slag dit; en met die osse se trekgoed het hy hulle vleis
gekook en aan die mense gegee, en hulle het geëet; daarna het hy hom
klaargemaak en Elía gevolg en hom gedien.

<span id="an_20:1">20:1</span> En Bénhadad, die koning van Aram, het sy
hele leër versamel--twee en dertig konings was saam met hom, met perde
en strydwaens--en opgetrek en Samaría beleër en daarteen geveg.

<span id="an_20:2">20:2</span> Ook het hy boodskappers na Agab, die
koning van Israel, gestuur in die stad

<span id="an_20:3">20:3</span> en hom laat weet: So sê Bénhadad: U
silwer en u goud, dit is myne; en u mooiste vroue en kinders, hulle is
myne.

<span id="an_20:4">20:4</span> Toe antwoord die koning van Israel en sê:
Volgens u woord, my heer die koning, ek is uwe met alles wat ek het!

<span id="an_20:5">20:5</span> Daarop kom die boodskappers weer en sê:
So spreek Bénhadad: Ek het u wel laat weet: U silwer en u goud en u
vroue en u kinders moet u aan my gee.

<span id="an_20:6">20:6</span> Maar môre sulke tyd sal ek my dienaars na
u stuur, dat hulle u huis en die huise van u dienaars deursoek; en hulle
sal alles wat begeerlik is in u oë, in hulle hand lê en wegneem.

<span id="an_20:7">20:7</span> Toe roep die koning van Israel al die
oudstes van die land en sê: Let tog op en kyk hoe die man moeilikheid
soek, want hy het na my gestuur om my vroue en my kinders en my silwer
en my goud te laat haal, en ek het dit hom nie geweier nie.

<span id="an_20:8">20:8</span> Maar al die oudstes en die hele volk
antwoord hom: Luister nie, en u mag nie inwillig nie.

<span id="an_20:9">20:9</span> Daarom het hy aan die boodskappers van
Bénhadad gesê: Sê aan my heer die koning: Alles wat u die eerste keer u
dienaar laat weet het, sal ek doen; maar hierdie ding kan ek nie doen
nie. En die boodskappers het weggegaan en hom antwoord gebring.

<span id="an_20:10">20:10</span> Daarop laat Bénhadad hom weet: Mag die
gode so aan my doen en so daaraan toedoen--die puin van Samaría is nie
genoeg vir die holle hande van al die manskappe wat my voetstappe volg
nie!

<span id="an_20:11">20:11</span> Maar die koning van Israel het dit
geantwoord: Sê vir hom: Die een wat hom vasgord, moet hom nie beroem
soos die een wat hom losgord nie.

<span id="an_20:12">20:12</span> En toe hy hierdie woord hoor, terwyl hy
besig was om te drink, hy en die konings in die tente, sê hy aan sy
dienaars: Gooi walle op! En hulle het walle opgegooi teen die stad.

<span id="an_20:13">20:13</span> Opeens kom daar 'n profeet na Agab, die
koning van Israel, en sê: So spreek die HERE: Het jy hierdie hele groot
menigte gesien? Kyk, Ek gee hulle vandag in jou hand, dat jy kan weet
dat Ek die HERE is.

<span id="an_20:14">20:14</span> En Agab sê: Deur wie? En hy antwoord:
So spreek die HERE: Deur die jongmanne van die owerstes van die
provinsies. En hy sê: Wie moet die geveg begin? En hy antwoord: U.

<span id="an_20:15">20:15</span> Toe tel hy die jongmanne van die
owerstes van die provinsies, en hulle was twee honderd twee en dertig;
en ná hulle tel hy al die manskappe, al die kinders van Israel: sewe
duisend.

<span id="an_20:16">20:16</span> En hulle het op die middag uitgetrek
terwyl Bénhadad hom dronk gedrink het in die tente, hy en die konings,
die twee en dertig konings wat sy bondgenote was.

<span id="an_20:17">20:17</span> En die jongmanne van die owerstes van
die provinsies het eerste uitgetrek. Maar Bénhadad het uitgestuur, en
hulle het hom berig gebring en gesê: Uit Samaría het manne uitgetrek.

<span id="an_20:18">20:18</span> En hy sê: As hulle vir vrede uitgetrek
het, gryp hulle lewendig; en as hulle vir oorlog uitgetrek het, gryp
hulle lewendig.

<span id="an_20:19">20:19</span> Daarop trek die jongmanne van die
owerstes van die provinsies uit die stad uit en die leër agter hulle
aan;

<span id="an_20:20">20:20</span> en hulle verslaan elkeen sy man, sodat
die Arameërs gevlug en Israel hulle agtervolg het. Maar Bénhadad, die
koning van Aram, het vrygekom op 'n perd met perderuiters saam.

<span id="an_20:21">20:21</span> En die koning van Israel het uitgetrek
en perde en strydwaens verslaan, sodat hy 'n groot slag onder die
Arameërs geslaan het.

<span id="an_20:22">20:22</span> Toe kom die profeet na die koning van
Israel en sê vir hom: Gaan, wees sterk; en ondersoek en kyk wat u moet
doen; want ná verloop van 'n jaar sal die koning van Aram teen u optrek.

<span id="an_20:23">20:23</span> Want die dienaars van die koning van
Aram het vir hom gesê: Hulle gode is berggode; daarom was hulle vir ons
te sterk; maar as ons met hulle op die vlakte veg, sal ons sekerlik
sterker wees as hulle.

<span id="an_20:24">20:24</span> Daarom, doen hierdie ding: Verwyder die
konings, elkeen uit sy plek, en stel goewerneurs aan in hulle plek.

<span id="an_20:25">20:25</span> En werf self vir u 'n leër soos die
leër wat u verloor het, en perde soos dié perde, en strydwaens soos dié
waens; en laat ons teen hulle in die vlakte veg; dan sal ons sekerlik
sterker wees as hulle. En hy het na hulle geluister en so gedoen.

<span id="an_20:26">20:26</span> En ná verloop van 'n jaar het Bénhadad
die Arameërs gemonster en opgetrek na Afek om teen Israel te veg.

<span id="an_20:27">20:27</span> Die kinders van Israel is ook gemonster
en van lewensmiddele voorsien, en het hulle tegemoetgetrek; en die
kinders van Israel het teenoor hulle laer opgeslaan soos twee klompies
bokke, terwyl die land vol Arameërs was.

<span id="an_20:28">20:28</span> Toe kom die man van God nader en sê aan
die koning van Israel: So spreek die HERE: Omdat die Arameërs gesê het:
Die HERE is 'n god van die berge, en Hy is nie 'n god van die laagtes
nie--daarom sal Ek hierdie hele groot menigte in jou hand gee, dat julle
kan weet dat Ek die HERE is.

<span id="an_20:29">20:29</span> En hulle was sewe dae lank teenoor
mekaar gelaer; maar op die sewende dag het die geveg begin, en die
kinders van Israel het van die Arameërs honderd duisend voetgangers op
een dag verslaan.

<span id="an_20:30">20:30</span> En die wat oor was, het na Afek, na die
stad gevlug, en die muur het op die sewe en twintig duisend man geval
wat oor was. Bénhadad, wat ook die stad ingegaan het, het van kamer tot
kamer gevlug.

<span id="an_20:31">20:31</span> Toe sê sy dienaars vir hom: Kyk tog,
ons het gehoor dat die konings van die huis van Israel genadige konings
is; laat ons tog rouklere om ons heupe bind en bande om ons hoofde en
uitgaan na die koning van Israel; moontlik sal hy u in die lewe behou.

<span id="an_20:32">20:32</span> Toe het hulle rouklere om hul heupe
vasgegord en bande om hul hoofde en na die koning van Israel gekom en
gesê: U dienaar Bénhadad sê: Laat my tog lewe! En hy antwoord: Lewe hy
dan nog? Hy is my broer.

<span id="an_20:33">20:33</span> En die manne het hulle dit dadelik
toegeëien as 'n gunstige voorteken van sy kant en gesê: Bénhadad is u
broer! Daarop sê hy: Gaan haal hom. En Bénhadad het uitgekom na hom, en
hy het hom op die wa laat klim.

<span id="an_20:34">20:34</span> En Bénhadad sê vir hom: Die stede wat
my vader van u vader afgeneem het, sal ek teruggee, en u kan vir u
winkelstrate aanlê in Damaskus soos my vader in Samaría aangelê het. En
ek, sê Agab, sal u op hierdie verbond laat gaan. Hy het toe 'n verbond
met hom gesluit en hom laat gaan.

<span id="an_20:35">20:35</span> Daarna het 'n sekere man uit die
profete-seuns deur die woord van die HERE aan sy maat gesê: Slaan my
tog! Maar die man het geweier om hom te slaan.

<span id="an_20:36">20:36</span> Toe sê hy vir hom: Omdat jy nie na die
stem van die HERE geluister het nie, kyk, as jy van my af weggaan, sal
'n leeu jou doodmaak. En toe hy van hom af weggaan, het 'n leeu hom
gekry en hom gedood.

<span id="an_20:37">20:37</span> Daarna het hy 'n ander man gekry en
gesê: Slaan my tog! En die man het hom so geslaan, dat hy hom gewond
het.

<span id="an_20:38">20:38</span> Toe vertrek die profeet en gaan die
koning op die pad voorstaan; daarby maak hy homself onkenbaar met 'n
verband oor sy oë.

<span id="an_20:39">20:39</span> En terwyl die koning verbygaan, roep hy
na die koning en sê: U dienaar het uitgetrek in die geveg; en daar kom
iemand eenkant toe en bring 'n man na my en sê: Bewaak hierdie man; as
hy ooit gemis word, sal jou lewe in die plek van sy lewe wees, of jy sal
'n talent silwer moet betaal.

<span id="an_20:40">20:40</span> Maar onderwyl u dienaar hier en daar
besig was, het hy verdwyn. Toe sê die koning van Israel vir hom: So is
jou vonnis: jy het dit self bepaal.

<span id="an_20:41">20:41</span> Daarop neem hy gou die verband van sy
oë af weg en die koning van Israel herken hom, dat hy een van die
profete was.

<span id="an_20:42">20:42</span> En hy sê vir hom: So spreek die HERE:
Omdat jy die man wat deur my banvloek getref was, uit die hand laat gaan
het, daarom sal jou siel in die plek van sy siel en jou volk in die plek
van sy volk wees.

<span id="an_20:43">20:43</span> En die koning van Israel het na sy huis
getrek, verbitterd en toornig, en hy het in Samaría aangekom.

<span id="an_21:1">21:1</span> En ná hierdie dinge het dít gebeur:
Nabot, 'n Jisreëliet, het in Jísreël 'n wingerd gehad, wat langs die
paleis van Agab, die koning van Samaría, was.

<span id="an_21:2">21:2</span> En Agab het met Nabot gespreek en gesê:
Gee my jou wingerd, dat dit my groentetuin kan word, want dit is naby,
langsaan my huis; dan sal ek jou in die plek daarvan 'n wingerd gee wat
beter is; of as dit goed is in jou oë, sal ek jou die koopprys daarvan
in silwer gee.

<span id="an_21:3">21:3</span> Maar Nabot het vir Agab gesê: Mag die
HERE my daarvoor bewaar dat ek die erfdeel van my vaders aan u sou gee!

<span id="an_21:4">21:4</span> Toe kom Agab in sy huis, verbitterd en
toornig oor die woord wat Nabot, die Jisreëliet, met hom gespreek het,
naamlik: Ek mag nie die erfdeel van my vaders aan u gee nie. En hy het
op sy bed gaan lê en sy gesig omgedraai en geen brood geëet nie.

<span id="an_21:5">21:5</span> Daarop kom sy vrou Isébel by hom en sê
vir hom: Waarom is jou gees dan so verbitterd dat jy geen brood eet nie?

<span id="an_21:6">21:6</span> En hy antwoord haar: Omdat ek met Nabot,
die Jisreëliet, gespreek en aan hom gesê het: Gee my jou wingerd vir
geld, of as jy wil, sal ek jou 'n wingerd in die plek daarvan gee--maar
hy het gesê: Ek mag my wingerd nie aan u gee nie.

<span id="an_21:7">21:7</span> Toe sê sy vrou Isébel vir hom: Oefen jy
nou die koningskap oor Israel uit? Staan op, eet brood, en laat jou hart
vrolik wees: ek sal jou die wingerd van Nabot, die Jisreëliet, gee.

<span id="an_21:8">21:8</span> Daarop het sy briewe in die naam van Agab
geskrywe en met sy seël dit verseël en die brief gestuur aan die oudstes
en die edeles wat in sy stad was, wat by Nabot gewoon het.

<span id="an_21:9">21:9</span> En in die briewe het sy dit geskrywe:
Roep 'n vasdag uit, en sit Nabot vooraan onder die volk;

<span id="an_21:10">21:10</span> en sit twee manne, deugniete, teenoor
hom, wat teen hom getuig en sê: Jy het God en die koning gevloek! Lei
hom dan uit en stenig hom, dat hy sterwe.

<span id="an_21:11">21:11</span> Die manne van sy stad, die oudstes en
die edeles wat in sy stad gewoon het, maak toe soos Isébel hulle laat
weet het, soos geskrywe was in die briewe wat sy aan hulle gestuur het.

<span id="an_21:12">21:12</span> Hulle het 'n vasdag uitgeroep en Nabot
vooraan onder die volk gesit.

<span id="an_21:13">21:13</span> Toe kom die twee manne, deugniete, en
gaan sit teenoor hom; en die deugniete het teen hom, teen Nabot, voor
die volk getuig en gesê: Nabot het God en die koning gevloek. Daarop lei
hulle hom buitekant die stad uit en stenig hom, sodat hy gesterf het.

<span id="an_21:14">21:14</span> Daarna laat hulle Isébel weet: Nabot is
gestenig en is dood.

<span id="an_21:15">21:15</span> Net toe Isébel hoor dat Nabot gestenig
en dood was, sê Isébel vir Agab: Staan op, neem die wingerd van Nabot,
die Jisreëliet, in besit wat hy geweier het om vir geld aan jou te gee;
want Nabot leef nie, maar is dood.

<span id="an_21:16">21:16</span> Net toe Agab hoor dat Nabot dood was,
het Agab opgestaan om na die wingerd van Nabot, die Jisreëliet, af te
gaan om dit in besit te neem.

<span id="an_21:17">21:17</span> Maar die woord van die HERE het tot
Elía, die Tisbiet, gekom en gesê:

<span id="an_21:18">21:18</span> Maak jou klaar, gaan af Agab, die
koning van Israel, wat in Samaría is, tegemoet; kyk, hy is in die
wingerd van Nabot, waarheen hy afgegaan het om dit in besit te neem.

<span id="an_21:19">21:19</span> En jy moet met hom spreek en sê: So sê
die HERE: Het jy doodgeslaan en ook in besit geneem? Verder moet jy met
hom spreek en sê: So spreek die HERE: Op die plek waar die honde die
bloed van Nabot gelek het, sal die honde ook jou eie bloed lek.

<span id="an_21:20">21:20</span> Daarop sê Agab vir Elía: Het jy my
gekry, my vyand? En hy antwoord: Ek het u gekry, omdat u uself verkoop
het om te doen wat verkeerd is in die oë van die HERE!

<span id="an_21:21">21:21</span> Kyk, Ek gaan onheil bring oor jou en
jou skoon wegvee; en Ek sal van Agab uitroei al wat manlik is in Israel,
sonder uitsondering.

<span id="an_21:22">21:22</span> En Ek sal jou huis maak soos die huis
van Jeróbeam, die seun van Nebat, en soos die huis van Baésa, die seun
van Ahía; weens die geterg waarmee jy My geterg het, en dat jy Israel
laat sondig het.

<span id="an_21:23">21:23</span> En ook oor Isébel het die HERE gespreek
en gesê: Die honde sal Isébel eet by die voorskans van Jísreël.

<span id="an_21:24">21:24</span> Die een wat van Agab in die stad
sterwe, hom sal die honde eet, en wie in die veld sterwe, sal die voëls
van die hemel eet.

<span id="an_21:25">21:25</span> Waarlik, daar was niemand soos Agab wat
homself verkoop het om te doen wat verkeerd is in die oë van die HERE
nie, omdat sy vrou Isébel hom verlei het.

<span id="an_21:26">21:26</span> En hy het baie afskuwelik gehandel deur
agter die drekgode aan te loop net soos die Amoriete gedoen het wat die
HERE voor die kinders van Israel uit verdrywe het.

<span id="an_21:27">21:27</span> En toe Agab hierdie woorde hoor, het hy
sy klere geskeur en 'n roukleed om sy lyf gebind en gevas; hy het ook
met die roukleed geslaap en stadig rondgeloop.

<span id="an_21:28">21:28</span> Toe kom die woord van die HERE tot
Elía, die Tisbiet, en sê:

<span id="an_21:29">21:29</span> Het jy gesien dat Agab hom voor my
aangesig verneder het? Omdat hy hom voor my aangesig verneder het, sal
Ek die onheil in sy dae nie bring nie; in die dae van sy seun sal Ek die
onheil oor sy huis bring.

<span id="an_22:1">22:1</span> Hulle het toe drie jaar lank stil gesit,
dat daar geen oorlog was tussen Aram en Israel nie.

<span id="an_22:2">22:2</span> Maar in die derde jaar het Jósafat, die
koning van Juda, afgekom na die koning van Israel.

<span id="an_22:3">22:3</span> En die koning van Israel vra sy dienaars:
Weet julle dat Ramot in Gílead aan ons behoort? En ons sit stil sonder
om dit uit die hand van die koning van Aram te neem!

<span id="an_22:4">22:4</span> Daarna sê hy vir Jósafat: Sal u saam met
my in die oorlog trek na Ramot in Gílead? En Jósafat antwoord die koning
van Israel: Ek is soos u, my volk soos u volk, my perde soos u perde.

<span id="an_22:5">22:5</span> Verder het Jósafat aan die koning van
Israel gesê: Raadpleeg tog eers die woord van die HERE.

<span id="an_22:6">22:6</span> Toe laat die koning van Israel die
profete bymekaarkom, omtrent vier honderd man, en hy sê aan hulle: Sal
ek teen Ramot in Gílead trek om te veg of dit laat staan? En hulle
antwoord: Trek op, en die HERE sal dit in die hand van die koning gee.

<span id="an_22:7">22:7</span> Maar Jósafat sê: Is hier nie nog 'n
profeet van die HERE, dat ons deur hom kan raadpleeg nie?

<span id="an_22:8">22:8</span> En die koning van Israel antwoord
Jósafat: Daar is nog een man om deur hom die HERE te raadpleeg; maar ék
haat hom, omdat hy oor my niks goeds profeteer nie, maar onheil: Miga,
die seun van Jimla. En Jósafat sê: Die koning moet nie so spreek nie!

<span id="an_22:9">22:9</span> Daarop roep die koning van Israel 'n
hofdienaar en sê: Gaan haal Miga gou, die seun van Jimla.

<span id="an_22:10">22:10</span> Onderwyl die koning van Israel en
Jósafat, die koning van Juda, elkeen op sy troon sit, bekleed met
koninklike klere, op 'n dorsvloer by die ingang van die poort van
Samaría, en al die profete voor hulle profeteer,

<span id="an_22:11">22:11</span> het Sedekía, die seun van Kenaäna, vir
hom ysterhorings gemaak en gesê: So spreek die HERE: Hiermee sal u die
Arameërs stoot totdat hulle vernietig is.

<span id="an_22:12">22:12</span> En al die profete het so geprofeteer en
gesê: Trek op na Ramot in Gílead en u sal voorspoedig wees, en die HERE
sal dit in die hand van die koning gee.

<span id="an_22:13">22:13</span> Toe sê die boodskapper wat gegaan het
om Miga te roep, vir hom dít: Kyk tog, die woorde van die profete is uit
een mond goed vir die koning: laat jou woord tog wees soos die woord van
een van hulle, en spreek goeie dinge.

<span id="an_22:14">22:14</span> Maar Miga sê: So waar as die HERE leef,
voorwaar, wat die HERE vir my sê, dit sal ek spreek!

<span id="an_22:15">22:15</span> Toe hy by die koning kom, sê die koning
vir hom: Miga, sal ons na Ramot in Gílead trek om te veg, of sal ons dit
laat staan? En hy antwoord hom: Trek op, en u sal voorspoedig wees, en
die HERE sal dit in die hand van die koning gee.

<span id="an_22:16">22:16</span> En die koning sê vir hom: Hoeveel maal
moet ek jou besweer dat jy niks as die waarheid in die Naam van die HERE
tot my moet spreek nie?

<span id="an_22:17">22:17</span> Daarop antwoord hy: Ek het die hele
Israel gesien, verstrooid op die berge soos skape wat geen wagter het
nie. En die HERE het gesê: Hulle het geen heer nie; laat hulle elkeen in
vrede teruggaan na sy huis.

<span id="an_22:18">22:18</span> Toe sê die koning van Israel vir
Jósafat: Het ek u nie gesê nie--hy profeteer oor my niks goeds nie, maar
onheil?

<span id="an_22:19">22:19</span> Verder sê hy: Daarom, hoor die woord
van die HERE: Ek het die HERE sien sit op sy troon terwyl al die hemelse
leërskare by Hom staan, aan sy regter-- en aan sy linkerhand.

<span id="an_22:20">22:20</span> En die HERE het gesê: Wie sal Agab
oorhaal, dat hy kan optrek en val by Ramot in Gílead? En die een het so
gesê, en die ander weer so.

<span id="an_22:21">22:21</span> Toe kom die gees vorentoe en gaan voor
die aangesig van die HERE staan en sê: Ek sal hom oorhaal. En die HERE
vra hom: Waarmee?

<span id="an_22:22">22:22</span> En hy sê: Ek sal uitgaan en 'n
leuengees word in die mond van al sy profete. En Hy sê: Jy sal oorhaal,
ja, jy sal ook oorwin; gaan uit en doen so.

<span id="an_22:23">22:23</span> En nou, kyk, die HERE het 'n leuengees
in die mond van al hierdie profete van u gegee, en die HERE het onheil
oor u gespreek.

<span id="an_22:24">22:24</span> Daarop kom Sedekía, die seun van
Kenaäna, nader en hy slaan Miga op die kakebeen en sê: Hoe dan het die
Gees van die HERE van my af weggegaan om met jou te spreek?

<span id="an_22:25">22:25</span> En Miga antwoord: Kyk, jy sal dit sien
op dieselfde dag as jy van kamer tot kamer sal gaan om jou weg te steek.

<span id="an_22:26">22:26</span> Maar die koning van Israel sê: Neem
Miga en bring hom terug by Amon, die owerste van die stad, en by Joas,
die seun van die koning.

<span id="an_22:27">22:27</span> En jy moet sê: So spreek die koning:
Sit hierdie man in die gevangenis en spysig hom met brood van
verdrukking en water van verdrukking totdat ek behoue tuiskom.

<span id="an_22:28">22:28</span> Daarop sê Miga: As u ooit behoue
tuiskom, dan het die HERE nie deur my gespreek nie. Verder sê hy: Volke,
luister almal saam!

<span id="an_22:29">22:29</span> En die koning van Israel en Jósafat,
die koning van Juda, het opgetrek na Ramot in Gílead.

<span id="an_22:30">22:30</span> En die koning van Israel het vir
Jósafat gesê: Ek sal my onkenbaar maak en in die geveg kom; trek ú maar
u eie klere aan. So het die koning van Israel hom dan onkenbaar gemaak
en in die geveg gegaan.

<span id="an_22:31">22:31</span> En die koning van Aram het aan die
owerstes van sy twee en dertig strydwaens bevel gegee en gesê: Julle
moet nie klein of groot beveg nie, net die koning van Israel alleen.

<span id="an_22:32">22:32</span> En sodra die owerstes van die waens
Jósafat sien, sê hulle: Dit is sekerlik die koning van Israel! En hulle
het weggeswaai om teen hom te veg; maar Jósafat het geskreeu.

<span id="an_22:33">22:33</span> En toe die owerstes van die waens sien
dat dit nie die koning van Israel was nie, draai hulle agter hom weg.

<span id="an_22:34">22:34</span> Toe het 'n man in sy eenvoudigheid die
boog gespan en die koning van Israel getref tussen die aanhegsels en die
pantser. Daarop sê hy aan sy drywer: Ruk om en bring my uit die leër
uit, want ek is gewond.

<span id="an_22:35">22:35</span> En die geveg het dié dag toegeneem,
terwyl die koning hom staande hou in die strydwa teenoor die Arameërs;
maar in die aand het hy gesterwe, en die bloed van die wond het in die
wa se bak gevloei.

<span id="an_22:36">22:36</span> En teen sonsondergang gaan 'n geskreeu
deur die leër: Elkeen na sy stad en elkeen na sy land toe!

<span id="an_22:37">22:37</span> En die koning het dood in Samaría
aangekom, en die koning is in Samaría begrawe.

<span id="an_22:38">22:38</span> En toe hulle die wa uitspoel by die dam
van Samaría, het die honde sy bloed gelek (terwyl die hoere hulle daarin
was), volgens die woord van die HERE wat Hy gespreek het.

<span id="an_22:39">22:39</span> En die verdere geskiedenis van Agab en
alles wat hy gedoen het, en die ivoorhuis wat hy gebou het, en al die
stede wat hy gebou het, is dit nie beskrywe in die Kroniekboek van die
konings van Israel nie?

<span id="an_22:40">22:40</span> En Agab het ontslaap met sy vaders, en
sy seun Ahásia het in sy plek koning geword.

<span id="an_22:41">22:41</span> En Jósafat, die seun van Asa, het
koning geword oor Juda in die vierde jaar van Agab, die koning van
Israel.

<span id="an_22:42">22:42</span> Jósafat was vyf en dertig jaar oud toe
hy koning geword het, en hy het vyf en twintig jaar in Jerusalem
geregeer; en die naam van sy moeder was Asúba, die dogter van Silhi.

<span id="an_22:43">22:43</span> En hy het geheel en al in die weg van
sy vader Asa gewandel--daarvan het hy nie afgewyk nie--deur te doen wat
reg was in die oë van die HERE.

<span id="an_22:44">22:44</span> Net die hoogtes is nie afgeskaf nie;
die volk het nog op die hoogtes geoffer en rook laat opgaan.

<span id="an_22:45">22:45</span> En Jósafat het vrede gesluit met die
koning van Israel.

<span id="an_22:46">22:46</span> En die verdere geskiedenis van Jósafat
en sy magtige dade wat hy gedoen het, en hoe hy oorlog gevoer het, is
dit nie beskrywe in die Kroniekboek van die konings van Juda nie?

<span id="an_22:47">22:47</span> Ook die skandseuns wat uit die dae van
sy vader Asa nog oor was, het hy uit die land uitgeroei.

<span id="an_22:48">22:48</span> Daar was toe nie 'n koning in Edom nie;
'n plaasvervanger was regeerder.

<span id="an_22:49">22:49</span> Jósafat het Tarsis-skepe gebou om in
Ofir goud te gaan haal; maar hulle het nie gegaan nie, want die skepe
het in Éseon-Geber skipbreuk gely.

<span id="an_22:50">22:50</span> Toe sê Ahásia, die seun van Agab, vir
Jósafat: Laat my dienaars saam met u dienaars op die skepe gaan. Maar
Jósafat wou nie.

<span id="an_22:51">22:51</span> En Jósafat het ontslaap met sy vaders
en is by sy vaders begrawe in die stad van sy vader Dawid; en sy seun
Joram het koning geword in sy plek.

<span id="an_22:52">22:52</span> Ahásia, die seun van Agab, het koning
geword oor Israel in Samaría in die sewentiende jaar van Jósafat, die
koning van Juda, en het twee jaar oor Israel geregeer.

<span id="an_22:53">22:53</span> En hy het gedoen wat verkeerd was in
die oë van die HERE--hy het gewandel in die weg van sy vader en in die
weg van sy moeder en in die weg van Jeróbeam, die seun van Nebat, wat
Israel laat sondig het.

<span id="an_22:54">22:54</span> En hy het Baäl gedien en voor hom
neergebuig en die HERE, die God van Israel, geterg, net soos sy vader
gedoen het.

------------------------------------------------------------------------

[Next: 2 Kings](kg2)
