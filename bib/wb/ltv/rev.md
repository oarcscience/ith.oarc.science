[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jde) 

------------------------------------------------------------------------

### Latvian Bible: Revelation

<span id="an_1:1">1:1</span> Jēzus Kristus atklāsme, ko Viņam devis
Dievs, lai rādītu saviem kalpiem, kam jānotiek drīzumā un ko Viņš,
sūtīdams savu eņģeli, darījis zināmu savam kalpam Jānim,

<span id="an_1:2">1:2</span> Kas apliecinājis Dieva vārdu un Jēzus
Kristus liecību, un ko vien viņš redzējis.

<span id="an_1:3">1:3</span> Svētīgs tas, kas lasa un klausās šī
pravietojuma vārdos, un glabā to, kas tanī rakstīts, jo laiks ir tuvu.

<span id="an_1:4">1:4</span> Jānis septiņām draudzēm, kas atrodas Āzijā:
Žēlastība jums un miers no tā, kas ir, kas bija un kas nāks, un no tiem
septiņiem gariem, kas atrodas Viņa troņa priekšā,

<span id="an_1:5">1:5</span> Un no Jēzus Kristus, kas ir uzticīgs
liecinieks, mirušo pirmdzimtais un valdnieks pār zemes ķēniņiem, kas mūs
mīlējis un savām asinīm nomazgājis mūsu grēkus,

<span id="an_1:6">1:6</span> Un kas mūs darījis par ķēniņiem un
priesteriem Dievam, savam Tēvam; Viņam lai ir gods un valdīšana mūžīgi
mūžos! Amen.

<span id="an_1:7">1:7</span> Lūk, Viņš nāk padebešos, un Viņu redzēs
katra acs un tie, kas Viņu caurdūruši. Par Viņu vaimanās visas zemes
ciltis. Tiešām! Amen.

<span id="an_1:8">1:8</span> Es esmu alfa un omega, sākums un beigas,
saka Kungs Dievs, kas ir, kas bija un kas nāks, Visvarenais.

<span id="an_1:9">1:9</span> Es, Jānis, jūsu brālis un līdzdalībnieks
bēdās, valstībā un izturībā Jēzū Kristū; es biju salā, ko sauc par
Patmosu, Dieva vārda un Jēzus liecības dēļ.

<span id="an_1:10">1:10</span> Kunga dienā es tapu aizrauts garā un
dzirdēju aiz sevis stipru balsi kā bazūni

<span id="an_1:11">1:11</span> Sakām: To, ko tu redzi, raksti grāmatā un
sūti septiņām Āzijas baznīcām: Efezā, Smirnā, Pergamā, Tiatirā, Sardā,
Filadelfijā un Lāodikejā.

<span id="an_1:12">1:12</span> Es atgriezos, lai vērotu balsi, kas
runāja ar mani; un atgriezies es redzēju septiņus zelta svečturus,

<span id="an_1:13">1:13</span> Un septiņu zelta svečturu vidū kādu
Cilvēka Dēlam līdzīgu, apģērbtu garos svārkos un apjoztu ar zelta jostu
ap krūtīm.

<span id="an_1:14">1:14</span> Bet Viņa galva un mati bija balti kā
balta vilna un kā sniegs, un Viņa acis kā uguns liesma,

<span id="an_1:15">1:15</span> Un viņa kājas līdzīgas zelta rūdai, it kā
krāsnī kausētai, un Viņa balss kā lielu ūdeņu krākšana.

<span id="an_1:16">1:16</span> Viņam bija labajā rokā septiņas
zvaigznes; no Viņa mutes izgāja abpusēji ass zobens un Viņa vaigs kā
saule, kas staro savā spēkā.

<span id="an_1:17">1:17</span> Un kad es redzēju Viņu, es nokritu pie
Viņa kājām kā miris, bet Viņš man uzlika savu labo roku, sacīdams:
Nebīsties! Es esmu pirmais un pēdējais,

<span id="an_1:18">1:18</span> Un dzīvais; un es biju miris, un, lūk,
esmu dzīvs mūžīgi mūžam, un man ir nāves un elles atslēgas.

<span id="an_1:19">1:19</span> Tātad raksti, ko tu redzēji un kas ir, un
kam jānotiek pēc tam.

<span id="an_1:20">1:20</span> Noslēpums par septiņām zvaigznēm, ko tu
redzēji manā labajā rokā, un par septiņiem zelta svečturiem: septiņas
zvaigznes ir septiņu baznīcu eņģeļi, un septiņi svečturi ir septiņas
baznīcas.

<span id="an_2:1">2:1</span> Efezas baznīcas eņģelim raksti: Tā saka
Tas, kas tur labajā rokā septiņas zvaigznes un kas staigā starp
septiņiem zelta svečturiem:

<span id="an_2:2">2:2</span> Es zinu tavus darbus un pūles, un tavu
pacietību, un ka tu nevari paciest ļaunos un pārbaudīji tos, kas saucas
par apustuļiem, bet tādi nav, un esi atradis tos par meļiem.

<span id="an_2:3">2:3</span> Tev ir pacietība, un tu esi mana vārda dēļ
daudz cietis un neesi paguris.

<span id="an_2:4">2:4</span> Bet man ir pret tevi tas, ka tu esi
pazaudējis savu pirmo mīlestību.

<span id="an_2:5">2:5</span> Tāpēc atminies, no kurienes tu nokriti,
gandari un dari agrākos darbus! Bet ja ne, tad es nākšu pie tevis un
nostumšu tavu svečturi no tā vietas, ja tu negandarīsi.

<span id="an_2:6">2:6</span> Bet tas tev ir, ka tu ienīsti nikolajiešu
darbus, kurus arī es ienīstu.

<span id="an_2:7">2:7</span> Kam ausis, tas dzird, ko Gars saka
baznīcām: uzvarētājam es došu ēst no dzīvības koka, kas ir mana Dieva
paradīzē.

<span id="an_2:8">2:8</span> Un Smirnas baznīcas eņģelim raksti: Tā saka
pirmais un pēdējais, kas bija miris un atkal dzīvo:

<span id="an_2:9">2:9</span> Es zinu tavas apspiešanas un tavu
nabadzību, bet tomēr tu esi bagāts, un ka tevi zaimo tie, kas saucas par
jūdiem un nav tādi, bet ir sātana sinagoga.

<span id="an_2:10">2:10</span> Nebīsties no tā, kas tev vēl būs jācieš!
Lūk, velns metīs kādus no jums cietumā, lai jūs tiktu pārbaudīti un jums
būs bēdas desmit dienas. Esi uzticīgs līdz nāvei, un es tev došu
dzīvības kroni.

<span id="an_2:11">2:11</span> Kam ausis, tas lai dzird, ko Gars saka
baznīcām: Kas uzvarēs, tas otrā nāvē necietīs.

<span id="an_2:12">2:12</span> Un Pergamas baznīcas eņģelim saki: Tā
saka Tas, kam zobens abpusēji ass:

<span id="an_2:13">2:13</span> Es zinu, kur tu dzīvo, ņ tur, kur sātana
tronis; un tu turi manu vārdu un nenoliedz manu ticību arī tanīs dienās,
kad manu uzticīgo liecinieku Antipu nonāvēja pie jums, kur mājo sātans.

<span id="an_2:14">2:14</span> Bet man ir tas pret tevi, ka tev tur ir
Balaama mācības atzinēji, kas mācīja Balaku dot Izraēļa bērniem
apgrēcību: ēst un piekopt netiklību.

<span id="an_2:15">2:15</span> Tāpat tev tur ir nikolajiešu mācības
atzinēji.

<span id="an_2:16">2:16</span> Tātad arī tu gandari! Bet ja ne, tad es
drīz nākšu pie tevis un cīnīšos pret viņiem ar savu mutes zobenu.

<span id="an_2:17">2:17</span> Kam ausis, tas lai dzird, ko Gars saka
baznīcām: Uzvarētājam es došu apslēptu mannu un došu viņam baltu akmeni,
un akmenī būs rakstīts jauns vārds, ko neviens nezina, kā tikai tas, kas
saņem.

<span id="an_2:18">2:18</span> Un Tiatiras baznīcas eņģelim raksti: Tā
saka Dieva Dēls, kam acis kā uguns liesma un kājas kā zelta rūda:

<span id="an_2:19">2:19</span> Es zinu tavus darbus un tavu ticību, un
tavu mīlestību, un kalpošanu, un tavu pacietību, un tavus pēdējos
darbus, kas pārāki par pirmajiem.

<span id="an_2:20">2:20</span> Bet man ir pret tevi tas, ka tu atļauj
sievietei Jezabelei, kas saucas praviete, mācīt un pievilt manus kalpus,
piekopt netiklību un ēst elkupurus.

<span id="an_2:21">2:21</span> Es devu viņai laiku gandarīšanai, bet
viņa negrib atgriezties no savas netiklības.

<span id="an_2:22">2:22</span> Un es likšu viņu slimības gultā, bet
netiklības piekopējiem ar viņu būs vislielākās bēdas, ja viņi negandarīs
par saviem darbiem.

<span id="an_2:23">2:23</span> Un viņas bērnus nonāvēšu, un visas
baznīcas zinās, ka es tas esmu, kas pārbauda nieres un sirdis; un es
došu jums katram saskaņā ar jūsu darbiem. Bet es saku jums

<span id="an_2:24">2:24</span> Un citiem, kas atrodas Tiatirā: nevienam,
kam nav šīs mācības, un kas, kā viņi saka, sātana dziļumus nav pazinuši,
es neuzvelšu nekādas citas nastas.

<span id="an_2:25">2:25</span> Tomēr to, kas jums ir, turiet, kamēr es
atnākšu!

<span id="an_2:26">2:26</span> Un tam, kas uzvarēs, un manus darbus
pildīs līdz galam, es došu varu pār pagāniem.

<span id="an_2:27">2:27</span> Un viņš pār tiem valdīs ar dzelzs zizli
un tos salauzīs kā māla traukus.

<span id="an_2:28">2:28</span> Un es došu viņam rīta zvaigzni, tāpat kā
es saņēmu no sava Tēva.

<span id="an_2:29">2:29</span> Kam ausis, lai dzird, ko Gars saka
baznīcām!

<span id="an_3:1">3:1</span> Un Sardas baznīcas eņģelim raksti: Tā saka
Tas, kam septiņi Dieva gari un septiņas zvaigznes: Es zinu tavus darbus,
jo tevi gan sauc par dzīvu, bet tu esi miris.

<span id="an_3:2">3:2</span> Esi nomodā un stiprini tos, kas taisās
mirt, jo es neatrodu tavus darbus pilnvērtīgus sava Dieva priekšā!

<span id="an_3:3">3:3</span> Paturi atmiņā, ko saņēmi un dzirdēji, un
glabā, un gandari! Ja tu nebūsi modrs, es nākšu kā zaglis pie tevis; un
tu nezināsi, kurā stundā es nākšu pie tevis.

<span id="an_3:4">3:4</span> Tev ir maz Sardā tādu, kas neaptraipīja
savas drēbes; tie staigās kopā ar mani baltās drānās, jo viņi ir tā
cienīgi.

<span id="an_3:5">3:5</span> Kas uzvarēs, tas tiks tērpts baltās drānās;
un es viņa vārdu neizdzēsīšu dzīvības grāmatā, bet gan apliecināšu viņa
vārdu sava Tēva un Viņa eņģeļu priekšā.

<span id="an_3:6">3:6</span> Kam ausis, lai dzird, ko Gars saka
baznīcām!

<span id="an_3:7">3:7</span> Un Filadelfijas baznīcas eņģelim raksti: To
saka Svētais un Patiesīgais, kam ir Dāvida atslēga, kas atver un neviens
neizslēdz, kas aizslēdz un neviens neatver.

<span id="an_3:8">3:8</span> Es zinu tavus darbus. Lūk, es tavā priekšā
liku atvērt durvis, kuras neviens nevar atvērt; lai gan tev nedaudz
spēka, tomēr tu uzglabāji manu mācību un nenoliedzi manu vārdu.

<span id="an_3:9">3:9</span> Lūk, es došu tev no sātana sinagogas, kas
saucas par jūdiem un nav tādi, bet melo. Lūk, es darīšu, ka viņi nāks un
metīsies pie tavām kājām, un atzīs, ka es tevi mīlēju

<span id="an_3:10">3:10</span> Tāpēc, ka tu turēji manu pacietības
vārdu; arī es tevi sargāšu no pārbaudījuma stundas, kas nāks pār visu
pasauli pārbaudīt tos, kas dzīvo virs zemes.

<span id="an_3:11">3:11</span> Lūk, es nāku drīz. Turi, kas tev ir, lai
neviens neatņemtu tavu kroni!

<span id="an_3:12">3:12</span> Kas uzvarēs, to es darīšu par balstu sava
Dieva svētnīcā, un viņš no tās vairs neizies; un es rakstīšu tanī sava
Dieva vārdu un savas Dieva pilsētas, jaunās Jeruzalemes, vārdu, kas
nonāk no debesīm, no mana Dieva, un savu jauno vārdu.

<span id="an_3:13">3:13</span> Kam ausis, lai dzird, ko Gars saka
baznīcām!

<span id="an_3:14">3:14</span> Un Lāodikejas baznīcas eņģelim raksti: To
saka Amen, uzticīgais un patiesais liecinieks, kas ir Dieva radījumu
sākums.

<span id="an_3:15">3:15</span> Es zinu tavus darbus, jo tu neesi ne
auksts, ne karsts; kaut jel tu būtu auksts vai karsts!

<span id="an_3:16">3:16</span> Bet tā kā tu neesi ne auksts, ne karsts,
bet remdens, es tevi sākšu izmest no savas mutes.

<span id="an_3:17">3:17</span> Jo tu saki: es esmu bagāts, pārpilnīgi
bagāts un man nekā netrūkst; bet tu nezini, ka tu esi nelaimīgs un
nožēlojams, un nabags, un akls, un kails.

<span id="an_3:18">3:18</span> Es ieteicu tev pirkt no manis ugunī
pārbaudītu zeltu, lai tu kļūtu bagāts un tērptos baltās drānās, un lai
tava kailuma kauns neatklātos, un svaidi savas acis zālēm, lai tu
redzētu!

<span id="an_3:19">3:19</span> Tos, ko mīlu, es pārbaudu un pārmācu. Tad
nu kļūsti dedzīgs un gandari!

<span id="an_3:20">3:20</span> Lūk, es stāvu pie durvīm un klauvēju. Ja
kāds manu balsi dzirdēs un durvis man atvērs, es ieiešu pie viņa un
mielošos kopā ar viņu un viņš kopā ar mani.

<span id="an_3:21">3:21</span> Kas uzvarēs, tam es ļaušu kopā ar mani
sēdēt manā tronī, tāpat kā es uzvarēju un sēžu kopā ar savu Tēvu Viņa
tronī.

<span id="an_3:22">3:22</span> Kam ausis, lai dzird, ko Gars saka
baznīcām!

<span id="an_4:1">4:1</span> Pēc tam es redzēju: un, lūk, atvērtas
durvis debesīs, un pirmā balss, kuru es dzirdēju kā bazūni ar mani
runājam, sacīja: Uzkāp šeit, un es tev rādīšu, kam pēc šā jānotiek!

<span id="an_4:2">4:2</span> Un tūliņ es biju garā; un, lūk, tronis bija
celts debesīs, un tronī kāds sēdēja.

<span id="an_4:3">4:3</span> Un Tas, kas sēdēja, izskatā bija līdzīgs
dārgakmeņiem, jaspīdam un sardijam, un ap troni bija varavīksne, līdzīga
smaragda mirdzumam.

<span id="an_4:4">4:4</span> Un ap troni divdesmit četri sēdekļi, un
sēdekļos sēdēja divdesmit četri sentēvi, ietērpti baltās drānās un viņu
galvās zelta kroņi.

<span id="an_4:5">4:5</span> Un no troņa šāvās zibeņi un balsis, un
pērkoni; troņa priekšā dega septiņas lāpas, kas ir septiņi Dieva gari.

<span id="an_4:6">4:6</span> Un troņa priekšā it kā kristālam līdzīga
stikla jūra. Troņa vidū un tronim apkārt četri dzīvnieki, pilni acīm no
priekšpuses un mugurpuses.

<span id="an_4:7">4:7</span> Un pirmais dzīvnieks bija līdzīgs lauvam,
otrs līdzīgs vērsim, trešajam dzīvniekam it kā bija cilvēka seja, un
ceturtais dzīvnieks bija līdzīgs lidojošam ērglim.

<span id="an_4:8">4:8</span> Un četri dzīvnieki, kam bija katram seši
spārni un visapkārt un iekšpusē pilni acīm, nemitīgi dienu un nakti
sauca: Svēts, svēts, svēts visvarenais Kungs Dievs, kas bija, kas ir un
kas nāks!

<span id="an_4:9">4:9</span> Un kad šie dzīvnieki deva slavu un godu, un
pateicību Sēdētājam tronī un Tam, kas dzīvo mūžīgi mūžos,

<span id="an_4:10">4:10</span> Tad divdesmit četri sentēvi metās zemē Tā
priekšā, kas sēž tronī, un pielūdza To, kas dzīvo mūžīgi mūžos, un
nolika troņa priekšā savus kroņus, sacīdami:

<span id="an_4:11">4:11</span> Kungs, mūsu Dievs, Tu esi cienīgs saņemt
slavu un godu, un varu, jo Tu visu radīji un ar Tavu gribu viss bija un
tika radīts.

<span id="an_5:1">5:1</span> Un tad es redzēju labajā rokā Tam, kas
sēdēja tronī, iekšpusē un ārpusē aprakstītu grāmatu, aizzīmogotu
septiņiem zīmogiem.

<span id="an_5:2">5:2</span> Un es redzēju varenu eņģeli stiprā balsī
saucam: Kas cienīgs atvērt grāmatu un noņemt tās zīmogus?

<span id="an_5:3">5:3</span> Bet neviens ne debesīs, ne zemes virsū, ne
apakš zemes nespēja grāmatu atvērt, ne tanī ieskatīties.

<span id="an_5:4">5:4</span> Un es ļoti raudāju, ka neatradās neviens,
kas cienīgs šo grāmatu atvērt un tanī ieskatīties.

<span id="an_5:5">5:5</span> Un viens no sentēviem man sacīja: Neraudi!
Lūk, lauva no Jūdas cilts, Dāvida atvase, uzvarēja, lai šo grāmatu
atvērtu un tās septiņus zīmogus noņemtu.

<span id="an_5:6">5:6</span> Un es redzēju: lūk, troņa vidū starp
četriem dzīvniekiem un sentēviem vidū stāvēja Jērs, it kā nokauts, kam
bija septiņi ragi un septiņas acis, kas ir septiņi Dieva gari, izsūtīti
visā pasaulē.

<span id="an_5:7">5:7</span> Un Viņš nāca un saņēma grāmatu no Tā labās
rokas, kas sēž tronī.

<span id="an_5:8">5:8</span> Un kad Viņš atvēra grāmatu, tad metās zemē
Jēra priekšā četri dzīvnieki un divdesmit četri sentēvi, turēdami kokles
un zelta traukus, pilnus kvēpināmām zālēm, kas ir svēto lūgšanas.

<span id="an_5:9">5:9</span> Un viņi dziedāja jaunu dziesmu, sacīdami:
Kungs, Tu esi cienīgs saņemt grāmatu un noņemt tās zīmogus, jo Tu tiki
nonāvēts un mūs no visām ciltīm, valodām, tautām un tautībām atpirki
Dievam ar savām asinīm.

<span id="an_5:10">5:10</span> Un Tu mūs padarīji par valdniekiem un
priesteriem Dieva priekšā, un mēs valdīsim virs zemes.

<span id="an_5:11">5:11</span> Un es redzēju un dzirdēju daudz eņģeļu
apkārt tronim un dzīvniekiem, un sentēviem, un viņu skaits bija tūkstošu
tūkstoši,

<span id="an_5:12">5:12</span> Kas sauca skaļā balsī: Jērs, ko nonāvēja,
ir cienīgs saņemt varu un dievību, un gudrību, un spēku, un godu, un
slavu, un svētību.

<span id="an_5:13">5:13</span> Un visu radību, kas debesīs un virs
zemes, un apakšzemē, un kas jūrā, un kas tanī, es dzirdēju visus sakām:
Tam, kas sēd tronī, un Jēram lai ir svētība un gods, un slava, un vara
mūžīgi mūžos!

<span id="an_5:14">5:14</span> Un četri dzīvnieki sacīja: Amen! Bet
divdesmit četri sentēvi metās zemē uz sava vaiga un pielūdza To, kas
dzīvo mūžīgi mūžos.

<span id="an_6:1">6:1</span> Es redzēju, ka Jērs atdarīja vienu no
septiņiem zīmogiem, un dzirdēju vienu no četriem dzīvniekiem tā kā
pērkona balsī sakām: Nāc un redzi!

<span id="an_6:2">6:2</span> Un es redzēju: lūk, balts zirgs un tanī
jātnieks, kam bija šaujamais loks un bija dots kronis; un viņš izgāja
uzvarēdams, lai uzvarētu.

<span id="an_6:3">6:3</span> Kad Viņš atdarīja otru zīmogu, es dzirdēju
otru dzīvnieku sakām: Nāc un redzi!

<span id="an_6:4">6:4</span> Un izgāja cits ugunssārts zirgs: un tam,
kas sēdēja tanī, bija ļauts atņemt zemei mieru, lai cilvēki nonāvētu
viens otru. Viņam tika dots liels zobens.

<span id="an_6:5">6:5</span> Kad Viņš atdarīja trešo zīmogu, es dzirdēju
trešo dzīvnieku sakām: Nāc un redzi! Un, lūk, melns zirgs, bet viņā
jātnieks, kam rokās bija svari.

<span id="an_6:6">6:6</span> Es dzirdēju starp četriem dzīvniekiem tā kā
balsi sakām: Mērs kviešu par denāriju un trīs mēri miežu par denāriju.
Eļļai un vīnam tu nekaitē!

<span id="an_6:7">6:7</span> Kad Viņš atdarīja ceturto zīmogu, tad es
dzirdēju ceturtā dzīvnieka balsi sakām: Nāc un redzi!

<span id="an_6:8">6:8</span> Un, lūk, palss zirgs un tam, kas tanī
sēdēja bija vārds nāve, un tai sekoja miroņu valsts; un tai bija dota
vara pār četrām zemes daļām, nonāvējot ar zobenu, badā, mērī un ar zemes
zvēriem.

<span id="an_6:9">6:9</span> Kad viņš atdarīja piekto zīmogu, es redzēju
zem altāra to dvēseles, kas bija nonāvēti Dieva vārda un liecības dēļ,
ko viņi bija pildījuši.

<span id="an_6:10">6:10</span> Un viņi sauca stiprā balsī, sacīdami: Cik
ilgi, Kungs, (svētais un patiesais) Tu netiesā un neatrieb mūsu asinis
pie tiem, kas dzīvo virs zemes?

<span id="an_6:11">6:11</span> Un katram no viņiem tika dotas baltas
drānas un sacīts, lai apmierinās vēl neilgu laiku, kamēr pilns būs viņu
līdzstrādnieku un brāļu skaits, kas nonāvējami tāpat kā viņi.

<span id="an_6:12">6:12</span> Kad Viņš atdarīja sesto zīmogu, es
redzēju: un, lūk, notika zemestrīce, un saule kļuva melna kā sēru drāna,
un viss mēness kļuva kā asinis.

<span id="an_6:13">6:13</span> Un zvaigznes no debesīm krita zemē, kā
vīģes koks nomet negatavus augļus, kad liels vējš tos nokrata.

<span id="an_6:14">6:14</span> Un debess atkāpās kā satīta grāmata, un
katrs kalns un salas tika izvirzīti no savām vietām.

<span id="an_6:15">6:15</span> Un zemes ķēniņi un valdnieki, un
pavēlnieki, un bagātie, un stiprie, un katrs vergs, un brīvais paslēpās
alās un kalnu klintīs,

<span id="an_6:16">6:16</span> Sacīdami kalniem un klintīm: Krītiet pār
mums, paslēpiet mūs no tronī Sēdētāja vaiga un Jēra dusmām,

<span id="an_6:17">6:17</span> Jo pienākusi Viņu lielā dusmu diena, un
kas gan spēs pastāvēt?

<span id="an_7:1">7:1</span> Pēc tam es redzēju četrus eņģeļus stāvam
četros zemes stūros, turot četrus zemes vējus, lai tie nepūstu pāri
zemei, pāri jūrai un nevienam kokam.

<span id="an_7:2">7:2</span> Un es redzēju citu eņģeli ar dzīvā Dieva
zīmogu no saules lēkta uzkāpjam; viņš sauca skaļā balsī četriem
eņģeļiem, kam bija ļauts kaitēt zemei un jūrai,

<span id="an_7:3">7:3</span> Sakot: Nekaitējiet zemei un jūrai, arī
kokiem ne, kamēr mēs apzīmogosim mūsu Dieva kalpus viņu pierēs.

<span id="an_7:4">7:4</span> Un es dzirdēju apzīmogoto skaitu: simts
četrdesmit četri tūkstoši apzīmogoto no visām Izraēļa bērnu ciltīm:

<span id="an_7:5">7:5</span> No Jūdas cilts divpadsmit tūkstoši
apzīmogoti, no Rūbena cilts divpadsmit tūkstoši apzīmogoti, no Gada
cilts divpadsmit tūkstoši apzīmogoti,

<span id="an_7:6">7:6</span> No Asera cilts divpadsmit tūkstoši
apzīmogoti, no Neftalija cilts divpadsmit tūkstoši apzīmogoti, no Manasa
cilts divpadsmit tūkstoši apzīmogoti,

<span id="an_7:7">7:7</span> No Simeona cilts divpadsmit tūkstoši
apzīmogoti, no Levi cilts divpadsmit tūkstoši apzīmogoti,

<span id="an_7:8">7:8</span> No Zabulona cilts divpadsmit tūkstoši
apzīmogoti, no Jāzepa cilts divpadsmit tūkstoši apzīmogoti, no Benjamina
cilts divpadsmit tūkstoši apzīmogoti.

<span id="an_7:9">7:9</span> Pēc tam es redzēju lielu pulku, ko neviens
nevarēja saskaitīt, no visām tautām, ciltīm, tautībām un valodām stāvam
troņa un Jēra priekšā, apģērbtus baltās drānās un palmām rokās,

<span id="an_7:10">7:10</span> Kas sauca skaļā balsī, sacīdami: Slava
mūsu Dievam, kas sēd tronī, un Jēram!

<span id="an_7:11">7:11</span> Un visi eņģeļi stāvēja apkārt tronim un
sentēviem, un četriem dzīvniekiem, un metās uz sava vaiga troņa priekšā
un pielūdza Dievu,

<span id="an_7:12">7:12</span> Sacīdami: Amen! Gods un slava, un
gudrība, un pateicība, un godināšana, un vara, un spēks lai ir mūsu
Dievam mūžīgi mūžos!

<span id="an_7:13">7:13</span> Un viens no sentēviem jautādams sacīja
man: Kas ir tie, kas tērpti baltās drānās, un no kurienes viņi nākuši?

<span id="an_7:14">7:14</span> Es viņam atbildēju: Mans kungs, tu to
zini. Un viņš man sacīja: Šie ir tie, kas nākuši no lielajām ciešanām un
savas drānas mazgājuši un tās balinājuši Jēra asinīs.

<span id="an_7:15">7:15</span> Tāpēc tie ir Dieva troņa priekšā un kalpo
Viņam dienu un nakti Viņa svētnīcā; un Tas, kas sēž tronī, mājos pār
viņiem.

<span id="an_7:16">7:16</span> Tie vairs neizsalks un neizslāps; ne
saule, ne cits kāds karstums tos nenomāks,

<span id="an_7:17">7:17</span> Jo Jērs, kas ir troņa vidū, sargās un
vadīs tos pie dzīvības ūdens avotiem; un Dievs noslaucīs katru asaru no
viņu acīm.

<span id="an_8:1">8:1</span> Kad atdarīja septīto zīmogu, kādu pusstundu
debesīs iestājās klusums.

<span id="an_8:2">8:2</span> Un es redzēju septiņus eņģeļus, kas stāvēja
Dieva priekšā, un viņiem deva septiņas bazūnes.

<span id="an_8:3">8:3</span> Tad nāca kāds cits eņģelis un nostājās
altāra priekšā, turēdams zelta kvēpināmo trauku; viņam deva nedaudz
kvēpināmā, lai noliktu ar visu svēto lūgšanām uz zelta altāra, kas ir
Dieva troņa priekšā.

<span id="an_8:4">8:4</span> Un no eņģeļa rokas pacēlās kvēpināmā dūmi
no svēto lūgšanām Dieva priekšā.

<span id="an_8:5">8:5</span> Tad eņģelis ņēma kvēpināmo trauku, pildīja
to ar altāra uguni un meta to uz zemi. Un cēlās pērkons un balsis,
zibeņi, un liela zemestrīce.

<span id="an_8:6">8:6</span> Un septiņi eņģeļi, kam bija septiņas
bazūnes, gatavojās bazūnēt.

<span id="an_8:7">8:7</span> Kad bazūnēja pirmais eņģelis, tad krusu un
uguni, sajauktu ar asinīm, meta uz zemi. Un sadega trešā zemes daļa, un
izdega visa zaļā zāle.

<span id="an_8:8">8:8</span> Un otrs eņģelis bazūnēja: un tā kā liels
kalns, degot ugunī, tika mests jūrā, un trešā jūras daļa pārvērtās
asinīs,

<span id="an_8:9">8:9</span> Un trešā daļa to radījumu, kas dzīvoja
jūrā, nomira, un trešā kuģu daļa gāja bojā.

<span id="an_8:10">8:10</span> Un trešais eņģelis bazūnēja: un no
debesīm krita liela zvaigzne, degdama kā lāpa; tā nokrita uz trešās upju
un ūdens avotu daļas.

<span id="an_8:11">8:11</span> Un tā zvaigzne saucās vērmele: un trešā
daļa ūdens pārvērtās vērmelēs; un daudz ļaužu nomira no ūdens, jo tas
bija rūgts.

<span id="an_8:12">8:12</span> Un ceturtais eņģelis bazūnēja: un trešā
saules daļa, un trešā mēness daļa, un trešā zvaigžņu daļa tika
satriekta, tā ka to trešā daļa palika tumša, un trešā dienas daļa nebija
gaiša un nakts tāpat.

<span id="an_8:13">8:13</span> Tad es redzēju un dzirdēju viena debess
vidū lidojoša ērgļa balsi, kas skaļā balsī sauca: Bēdas, bēdas zemes
apdzīvotājiem triju citu eņģeļu skaņu dēļ, kas vēl bazūnēs.

<span id="an_9:1">9:1</span> Tad bazūnēja piektais eņģelis; un es
redzēju zvaigzni, kas krita no debesīm uz zemi, un tai tika dota atslēga
no bezdibeņa akas.

<span id="an_9:2">9:2</span> Un tā atvēra bezdibeņa aku, un akas dūmi
pacēlās kā liela cepļa dūmi, un saule un gaiss aptumšojās no akas
dūmiem.

<span id="an_9:3">9:3</span> Un no akas dūmiem izgāja siseņi uz zemi; un
tiem tika dota vara, kas līdzīga zemes skorpiju varai.

<span id="an_9:4">9:4</span> Un tiem pavēlēja nekaitēt ne zemes zālei,
nevienam zaļumam, un nevienam kokam, bet vienīgi cilvēkiem, kam nav
Dieva zīmoga viņu pierēs.

<span id="an_9:5">9:5</span> Un tiem nebija atļauts viņus nogalināt, bet
mocīt piecus mēnešus. Un viņu mokas līdzīgas tām mokām, kad skorpijs
iedzeļ cilvēkam.

<span id="an_9:6">9:6</span> Un tanīs dienās cilvēki meklēs nāvi, bet
neatradīs to; viņi gribēs mirt, bet nāve bēgs no viņiem.

<span id="an_9:7">9:7</span> Un siseņi bija līdzīgi zirgiem, kas
sagatavoti kaujai; uz to galvām it kā kroņi, kas līdzīgi zeltam, un to
sejas kā cilvēku sejas.

<span id="an_9:8">9:8</span> Un tiem bija mati kā sieviešu mati, bet
zobi kā lauvas zobi.

<span id="an_9:9">9:9</span> Un tiem bija bruņas, līdzīgas dzelzs
bruņām, bet to spārnu švīkstoņa kā kara ratu dārdoņa, kad daudz zirgu
tos velk cīņā.

<span id="an_9:10">9:10</span> Un astes tiem bija līdzīgas skorpiju
astēm, un astēs bija dzeloņi, un to vara bija cilvēkus mocīt piecus
mēnešus.

<span id="an_9:11">9:11</span> Un pār tiem bija ķēniņš, bezdibeņa
eņģelis, kam vārds ebreju valodā Abaddons, grieķu valodā Apollions, kas
latīņu valodā saucas postītājs.

<span id="an_9:12">9:12</span> Pirmās bēdas pagāja, un lūk, pēc tam nāk
vēl divas bēdas.

<span id="an_9:13">9:13</span> Un sestais eņģelis bazūnēja; un es
dzirdēju vienu balsi no četriem zelta altāra stūriem, kas atrodas Dieva
acu priekšā.

<span id="an_9:14">9:14</span> Tā sacīja sestajam eņģelim, kam bija
bazūne: Atraisi četrus eņģeļus, kas saistīti pie lielās Eifratas upes!

<span id="an_9:15">9:15</span> Tad atraisīja četrus eņģeļus, kas bija
gatavi noteiktā stundā un dienā, un mēnesī, un gadā nogalināt trešo daļu
cilvēku.

<span id="an_9:16">9:16</span> Un jātnieku pulka skaits bija divdesmit
tūkstoši reiz desmit tūkstoši. Un es dzirdēju viņu skaitu.

<span id="an_9:17">9:17</span> Un tā es redzēju parādībā zirgus un viņos
jātniekus, kam bija ugunīgas, tumši zilas un sērdzeltenas bruņas, bet
zirgu galvas kā lauvu galvas, un no to mutēm nāca uguns un dūmi, un
sērs.

<span id="an_9:18">9:18</span> Un no šīm trim mocībām: uguns un dūmiem,
un sēra, kas izgāja no viņu mutēm, tika nogalināta trešā daļa cilvēku.

<span id="an_9:19">9:19</span> Jo zirgu spēks ir to mutēs un to astēs,
un to astēm, līdzīgi čūskām, ir galvas, ar kurām tie nes postu.

<span id="an_9:20">9:20</span> Un visi citi cilvēki, kas nenomira no šīm
mocībām, tad negandarīja par saviem roku darbiem, bet pielūdza ļaunos
garus un zelta, un sudraba, un vara, un akmens, un koka elkus, kas nevar
redzēt, ne dzirdēt, ne staigāt.

<span id="an_9:21">9:21</span> Un viņi negandarīja ne par savām
slepkavām, ne par savām burvībām, ne par savām netiklībām, ne par savām
zādzībām.

<span id="an_10:1">10:1</span> Es redzēju citu varenu eņģeli, kas bija
ietinies mākonī, nokāpjam no debesīm. Un varavīksne bija virs viņa
galvas; un viņa vaigs bija kā saule, bet viņa kājas kā uguns stabi.

<span id="an_10:2">10:2</span> Un viņam rokā bija atvērta grāmatiņa. Un
viņš lika savu labo kāju virs jūras un kreiso virs zemes

<span id="an_10:3">10:3</span> Un sauca stiprā balsī, it kā lauva rūktu.
Un kad viņš bija saucis, tad septiņu pērkonu balsis sāka runāt.

<span id="an_10:4">10:4</span> Un kad septiņi pērkoni savās balsīs bija
runājuši, es to gribēju uzrakstīt. Tad dzirdēju balsi no debesīm man
sakām: Apzīmogo, ko runāja septiņi pērkoni, bet neuzraksti to!

<span id="an_10:5">10:5</span> Un eņģelis, ko es redzēju stāvam virs
jūras un virs zemes, pacēla savu roku pret debesīm

<span id="an_10:6">10:6</span> Un zvērēja pie Tā, kas dzīvo mūžīgi mūžos
un kas radīja debesis un visu, kas tanīs, un zemi, un visu, kas tanī, un
jūru, un visu, kas tanī, jo laika vairs nebūs.

<span id="an_10:7">10:7</span> Bet septītā eņģeļa vēstījuma dienās, kad
tas sāks bazūnēt, piepildīsies Dieva noslēpums, kā Viņš to pasludināja
caur saviem kalpiem praviešiem.

<span id="an_10:8">10:8</span> Un atkal es dzirdēju balsi no debesīm man
runājam un sakām: Ej un ņem atvērto grāmatu no eņģeļa rokas, kas stāv
virs jūras un virs zemes!

<span id="an_10:9">10:9</span> Un es aizgāju pie eņģeļa un sacīju viņam,
lai viņš man dod grāmatu. Viņš man teica: Ņem grāmatu un apēd to, un tā
darīs rūgtas tavas iekšas, bet salda kā medus tā būs tavā mutē.

<span id="an_10:10">10:10</span> Un es ņēmu grāmatu no eņģeļa rokas un
apēdu to; un tā bija manā mutē salda kā medus. Bet kad to biju apēdis,
manās iekšās radās rūgtums.

<span id="an_10:11">10:11</span> Un viņš man sacīja: Tev būs atkal
pravietot par tautām un ciltīm, un valodām, un daudziem ķēniņiem.

<span id="an_11:1">11:1</span> Man deva niedri, līdzīgu spieķim, un
sacīja: Celies un mēri dievnamu un altāri, un dievlūdzējus, kas tanī,

<span id="an_11:2">11:2</span> Bet ārējo pagalmu, kas ir ārpus dievnama,
atstāj un nemērī to, jo tas dots pagāniem; un viņi mīdīs svēto pilsētu
četrdesmit divus mēnešus.

<span id="an_11:3">11:3</span> Un es likšu saviem diviem lieciniekiem,
ka viņi, maisos tērpti, pravietos tūkstoš divi simti sešdesmit dienas.

<span id="an_11:4">11:4</span> Viņi ir tie divi eļļas koki un tie divi
svečturi, kas stāv zemes kunga priekšā.

<span id="an_11:5">11:5</span> Un ja kāds gribētu viņiem kaitēt, tad
uguns izies no to mutes un aprīs viņu ienaidniekus; ja kāds tos gribētu
aizskart, tam jāiet bojā.

<span id="an_11:6">11:6</span> Viņiem vara aizslēgt debesis, lai nelītu
viņu pravietošanas laikā; tiem vara ūdeņus pārvērst asinīs un sist zemi
visādām mocībām, kad vien viņi gribēs.

<span id="an_11:7">11:7</span> Un kad viņi beigs savu liecību, tad
zvērs, kas izkāpj no bezdibeņa, karos pret tiem, tos uzvarēs un tos
nonāvēs.

<span id="an_11:8">11:8</span> Un viņu līķi gulēs ielās, lielajā
pilsētā, ko garīgi sauc par Sodomu un Ēģipti, kur arī viņu Kungs krustā
sists.

<span id="an_11:9">11:9</span> Un cilšu, un tautu, un valodu, un tautību
ļaudis redzēs viņu līķus trīs ar pus dienas un neļaus viņu līķus likt
kapā.

<span id="an_11:10">11:10</span> Tad zemes iedzīvotāji par to priecāsies
un līksmosies, un sūtīs dāvanas cits citam, jo šie divi pravieši mocīja
tos, kas dzīvoja virs zemes.

<span id="an_11:11">11:11</span> Un pēc trīs ar pus dienām dzīvības gars
no Dieva iegāja viņos. Un viņi cēlās savās kājās; un lielas bailes
uznāca tiem, kas viņus redzēja.

<span id="an_11:12">11:12</span> Un viņi dzirdēja stipru balsi no
debesīm tiem sakām: Nāciet šurp augšā! Un viņi mākonī uzgāja debesīs; un
to ienaidnieki redzēja viņus.

<span id="an_11:13">11:13</span> Un tanī stundā notika liela zemestrīce
un desmitā pilsētas daļa sagruva. Šinī zemestrīcē gāja bojā septiņi
tūkstoši cilvēku vārdu, bet pārējos pārņēma bailes; un viņi deva godu
debesu Dievam.

<span id="an_11:14">11:14</span> Otras bēdas pagāja. Un, lūk, trešās
bēdas drīz nāks.

<span id="an_11:15">11:15</span> Septītais eņģelis bazūnēja, un stipras
balsis atskanēja debesīs, vēstīdamas: Šīs pasaules valdīšana pieder mūsu
Kungam un Viņa Svaidītajam, un Viņš valdīs mūžīgi mūžos! Amen.

<span id="an_11:16">11:16</span> Un tie divdesmit četri sentēvi, kas sēž
Dieva priekšā savos troņos, krita uz saviem vaigiem un pielūdza Dievu,
sacīdami:

<span id="an_11:17">11:17</span> Mēs Tev pateicamies, Kungs, visvarenais
Dievs, kas esi, un kas biji, un kas nāksi, ka Tu saņēmi savu lielo varu
un valdīji.

<span id="an_11:18">11:18</span> Un tautas iedegās dusmās: un nāca Tava
bardzība un laiks tiesāt mirušos un dot algu Taviem kalpiem, praviešiem
un svētajiem, un tiem, kas Tavu vārdu bīstas, mazajiem un lielajiem, un
iznīcināt tos, kas zemi veda postā.

<span id="an_11:19">11:19</span> Tad atvērās Dieva svētnīca debesīs, un
Viņa svētnīcā bija redzams Viņa derības šķirsts, un parādījās zibeņi, un
liela krusa.

<span id="an_12:1">12:1</span> Tad pie debesīm parādījas liela zīme:
saulē tērpta sieviete un mēness zem viņas kājām, bet tai galvā
divpadsmit zvaigžņu kronis.

<span id="an_12:2">12:2</span> Tā bija grūta un kliedza savās sāpēs un
dzemdību mokās.

<span id="an_12:3">12:3</span> Un vēl cita zīme parādījas pie debesīm:
un, lūk, liels ugunīgs pūķis, kam bija septiņas galvas un desmit ragi,
un viņa galvās septiņi kroņi.

<span id="an_12:4">12:4</span> Un viņa aste norāva trešo daļu zvaigžņu
no debesīm un nometa tās zemē. Tad pūķis stāvēja sievietes priekšā,
kurai bija jādzemdē, lai, kad tā būs dzemdējusi, aprītu viņas bērniņu.

<span id="an_12:5">12:5</span> Un viņa dzemdēja vīriešu kārtas bērniņu,
kam būs jāvalda visas tautas ar dzelzs zizli. Un viņas bērns tika
aizrauts pie Dieva un Viņa troņa.

<span id="an_12:6">12:6</span> Tad sieviete bēga tuksnesī, kur tai bija
Dieva sagatavota vieta, lai viņu tur uzturētu tūkstoš divi simti
sešdesmit dienas.

<span id="an_12:7">12:7</span> Un debesīs izcēlās liela cīņa: Miķelis un
viņa eņģeļi cīnījās ar pūķi, un pūķis un tā eņģeļi cīnījās pretī,

<span id="an_12:8">12:8</span> Bet tie neuzvarēja, un viņu vieta vairs
nebija atrodama debesīs.

<span id="an_12:9">12:9</span> Un nogāza to lielo pūķi, veco čūsku, kas
saucas velns un sātans, kas pieviļ visu pasauli, un nogāza to zemē, bet
viņa eņģeļus aizsūtīja kopā ar viņu.

<span id="an_12:10">12:10</span> Tad es dzirdēju stipru balsi debesīs
saucam: Tagad notikusi pestīšana, un mūsu Dieva spēks, un valstība, un
Viņa Svaidītā vara, jo nogāzts mūsu brāļu apsūdzētājs, kas dienām un
naktīm tos apsūdzēja mūsu dieva vaiga priekšā.

<span id="an_12:11">12:11</span> Un viņi to uzvarēja Jēra asins dēļ, kas
tanīs dzīvo! Bēdas zemei un jūrai, jo velns nokāpis pie jums lielās
dusmās, zinādams, ka tam maz laika.

<span id="an_12:12">12:12</span> Kad pūķis redzēja, ka tas nomests zemē,
tad sāka vajāt sievieti, kas bija dzemdējusi puisēnu.

<span id="an_12:13">12:13</span> Bet sievietei bija doti divi lieli
ērgļa spārni, lai tā lidotu tuksnesī savā vietā, kur viņa, būdama projām
no čūskas acīm, tiktu uzturēta laiku un laikus un puslaiku.

<span id="an_12:14">12:14</span> Un čūska izlaida no savas mutes ūdeni
it kā upi sievietei pakaļ, lai upe to aizrauj.

<span id="an_12:15">12:15</span> Bet zeme palīdzēja sievietei, un zeme
atvēra savu muti un aprija no pūķa mutes izlaisto upi.

<span id="an_12:16">12:16</span> Tad pūķis sadusmojās uz sievieti un
izgāja cīnīties ar pārējiem viņas pēcnācējiem, kas pilda Dieva baušļus
un kam ir Jēzus Kristus liecība.

<span id="an_12:18">12:18</span> Un viņš nostājās jūras krastā.

<span id="an_13:1">13:1</span> Es redzēju izkāpjam no jūras zvēru, kam
bija septiņas galvas un desmit ragu, un uz viņa ragiem bija desmit
kroņu, bet uz viņa galvām zaimu vārdi.

<span id="an_13:2">13:2</span> Šis zvērs, ko es redzēju, bija līdzīgs
panterai. Viņa kājas bija kā lāča kājas, bet viņa mute kā lauvas mute.
Un pūķis deva tam savu spēku un lielu varu.

<span id="an_13:3">13:3</span> Un es redzēju vienu no viņa galvām it kā
nāvīgi ievainotu; bet viņa nāvīgā brūce sadzija, un visa zeme brīnīdamās
sekoja zvēram.

<span id="an_13:4">13:4</span> Un viņi pielūdza pūķi, kas deva zvēram
varu, un arī pielūdza zvēru, sacīdami: Kas līdzīgs šim zvēram? Un kas
var ar to cīnīties?

<span id="an_13:5">13:5</span> Tam tika dota mute, lai runātu lielas
lietas un zaimus, un vara to darīt četrdesmit divus mēnešus.

<span id="an_13:6">13:6</span> Un tas atvēra savu muti, lai zaimotu
Dievu, lai zaimotu Viņa vārdu un Viņa mājokli, un tos, kas dzīvo
debesīs.

<span id="an_13:7">13:7</span> Un tam deva iespēju karot ar svētajiem un
tos uzvarēt. Un tam deva varu pār visām ciltīm un tautām, un valodām, un
tautībām.

<span id="an_13:8">13:8</span> Un to pielūdza visi, kas dzīvo virs
zemes, kuru vārdi nav rakstīti nokautā Jēra dzīvības grāmatā no pasaules
sākuma.

<span id="an_13:9">13:9</span> Jo kam ausis, tas lai dzird!

<span id="an_13:10">13:10</span> Kas ved gūstā, tas ies gūstā; kas
nokauj ar zobenu, tas krīt no zobena. Šeit ir svēto izturība un ticība.

<span id="an_13:11">13:11</span> Tad es redzēju citu zvēru izkāpjam no
zemes; un tam bija divi ragi, līdzīgi jēram, un tas runāja kā pūķis.

<span id="an_13:12">13:12</span> Un tas rīkojās viņa priekšā ar visu
pirmā zvēra varu un piespieda zemi un tās iedzīvotājus pielūgt pirmo
zvēru, kura nāvīgā brūce tika izdziedināta.

<span id="an_13:13">13:13</span> Un tas darīja lielus brīnumus, tā ka
pat ugunij lika nonākt no debesīm zemē cilvēku priekšā.

<span id="an_13:14">13:14</span> Un tas pievīla zemes iedzīvotājus
brīnumu dēļ, kurus viņam bija dots darīt zvēra priekšā, aicinādams zemes
iedzīvotājus celt tēlu zvēram, kam zobena brūce un kas atdzīvojas.

<span id="an_13:15">13:15</span> Un tam bija dots, lai viņš dotu dzīvību
zvēra tēlam un lai zvēra tēls runātu un darītu tā, ka tiktu nogalināti
visi, kas nepielūdz zvēra tēlu.

<span id="an_13:16">13:16</span> Un tas panāks to, ka visiem mazajiem un
lielajiem, un bagātajiem, un nabadzīgajiem, un dzīvajiem, un vergiem būs
zīme uz viņu labās rokas vai viņu pierēs.

<span id="an_13:17">13:17</span> Lai neviens, kam nav šīs zīmes vai
zvēra vārda, vai viņa vārda skaitļa, nevarētu ne pirkt, ne pārdot.

<span id="an_13:18">13:18</span> Šeit ir gudrība. Kam saprāts, tas lai
izdibina zvēra skaitli, jo tas ir cilvēka skaitlis, un viņa skaitlis ir
seši simti sešdesmit seši.

<span id="an_14:1">14:1</span> Tad es redzēju: un, lūk, Jērs stāvēja
Siona kalnā un kopā ar Viņu simts četrdesmit četri tūkstoši to, kam Viņa
vārds un Viņa Tēva vārds rakstīts viņu pierēs.

<span id="an_14:2">14:2</span> Un es dzirdēju balsi no debesīm, kas bija
it kā lielu ūdeņu krākšana un kā stipra pērkona rūkšana; šī balss, ko es
dzirdēju, bija it kā koklētāju koklēšana ar savām koklēm.

<span id="an_14:3">14:3</span> Un tie dziedāja it kā jaunu dziesmu troņa
priekšā un četru dzīvnieku, un sentēvu priekšā; un neviens nevarēja to
dziesmu dziedāt, kā vien tie simts četrdesmit tūkstoši, kas no zemes
atpirkti.

<span id="an_14:4">14:4</span> Šie ir tie, kas ar sievietēm nav
apgrēkojušies, jo tie ir jaunavīgi. Šie ir tie, kas seko Jēram, lai tas
ietu, kurp iedams. Tie ir atpirkti kā pirmie no cilvēkiem Dievam un
Jēram.

<span id="an_14:5">14:5</span> Un viņu mutē nav atrasti meli, jo tie ir
bezvainīgi Dieva troņa priekšā.

<span id="an_14:6">14:6</span> Un es redzēju otru eņģeli, laižoties
debesu vidū. Tam bija mūžīgais Evaņģēlijs, lai sludinātu tiem, kas dzīvo
virs zemes, un visām tautām, un ciltīm, un valodām, un tautībām.

<span id="an_14:7">14:7</span> Viņš sauca stiprā balsī: Bīstieties Dieva
un dodiet Viņam godu, jo atnākusi Viņa tiesas stunda! Pielūdziet To, kas
radījis debesis un zemi, jūru un ūdens avotus!

<span id="an_14:8">14:8</span> Tam sekoja cits eņģelis un sauca:
Kritusi, kritusi tā lielā Babilona, kas apdzirdīja visas tautas ar savas
netiklības dusmu vīnu.

<span id="an_14:9">14:9</span> Un trešais eņģelis sekoja tiem, stiprā
balsī saukdams: Ja kas pielūdz zvēru un viņa attēlu, un pieņem zīmi savā
pierē vai savā rokā,

<span id="an_14:10">14:10</span> Tam būs jādzer Dieva dusmu vīns, kas
neatšķaidīts ieliets Viņa dusmības biķerī, un to mocīs ugunī un sērā,
svēto eņģeļu un Jēra priekšā.

<span id="an_14:11">14:11</span> Un viņu mocību dūmi kāps augšup mūžīgi
mūžos. Nav miera ne dienu, ne nakti tiem, kas pielūdza zvēru un viņa
attēlu un kas pieņēmis viņa vārda zīmi.

<span id="an_14:12">14:12</span> Te parādās svēto pacietība, kas pilda
Dieva baušļus un ticību uz Jēzu.

<span id="an_14:13">14:13</span> Un dzirdēju balsi no debesīm man sakām:
Raksti! Svētīgi mirušie, kas mirst Kungā. No šī brīža, saka Gars, tiem
jāatdusas no savām pūlēm, jo viņu darbi tiem seko.

<span id="an_14:14">14:14</span> Tad es redzēju: un, lūk, gaišs mākonis,
bet uz mākoņa sēdēja kāds līdzīgs Cilvēka Dēlam. Tam bija zelta kronis
galvā un viņa rokā ass sirpis.

<span id="an_14:15">14:15</span> Un cits eņģelis izgāja no dievnama un
sauca stiprā balsī tam, kas sēdēja uz mākoņa: Nolaid savu sirpi un
pļauj, tāpēc ka pļaujas stunda pienākusi, jo zemes pļauja nobriedusi.

<span id="an_14:16">14:16</span> Un tas, kas sēdēja uz mākoņa, nolaida
savu sirpi zemē un nopļāva zemes ražu.

<span id="an_14:17">14:17</span> Un kāds cits eņģelis, kam arī bija ass
sirpis, izgāja no svētnīcas, kas debesīs.

<span id="an_14:18">14:18</span> Un vēl kāds cits eņģelis, kam bija vara
pār uguni, izgāja no altāra un sauca stiprā balsī tam, kam bija asais
sirpis, sacīdams: Laid savu aso sirpi darbā un novāc ķekarus no zemes
vīna koka, jo tā ogas jau ienākušās.

<span id="an_14:19">14:19</span> Un eņģelis nolaida savu aso sirpi zemē
un nogrieza ražu no zemes vīna koka un iemeta to Dieva lielajā dusmu
spiedē.

<span id="an_14:20">14:20</span> Šo spiedi mina ārpus pilsētas, un no
tās iztecēja asinis līdz zirgu iemauktiem tūkstoš seši simti stadiju
tālu.

<span id="an_15:1">15:1</span> Es redzēju citu lielu un brīnišķīgu zīmi
debesīs: septiņus eņģeļus, kam bija septiņas pēdējās mocības, kurās
izbeidzās Dieva dusmas.

<span id="an_15:2">15:2</span> Es redzēju tādu kā kristāla jūru,
sajauktu ar uguni; un tie, kas bija uzvarējuši zvēru un viņa attēlu, un
viņa vārda skaitli, stāvēja pie kristāla jūras ar Dieva koklēm rokās.

<span id="an_15:3">15:3</span> Un tie dzied Dieva kalpa Mozus dziesmu un
Jēra dziesmu, sacīdami: Lieli un brīnišķīgi ir Tavi darbi, Kungs Dievs,
visvarenais! Taisni un patiesi ir Tavi ceļi, mūžības Ķēniņ!

<span id="an_15:4">15:4</span> Kas Tevi nebīsies, Kungs, un neslavēs
Tavu vārdu? Jo Tu viens esi svēts! Visas tautas nāks Tavā priekšā un
Tevi pielūgs, jo Tavi lēmumi atklājušies.

<span id="an_15:5">15:5</span> Un pēc tam es redzēju: lūk, atvērās
svētnīca, derības telts debesīs.

<span id="an_15:6">15:6</span> Un no svētnīcas izgāja septiņi eņģeļi,
kam bija septiņas mocības, tērpti tīrās un spožās linu drēbēs un apjozti
zelta jostām ap krūtīm.

<span id="an_15:7">15:7</span> Un viens no četriem dzīvniekiem iedeva
septiņiem eņģeļiem septiņus zelta kausus, piepildītus Dieva, kas dzīvo
mūžīgi mūžos, dusmām.

<span id="an_15:8">15:8</span> Un svētnīca piepildījās dūmiem no Dieva
majestātes un viņa spēka, un neviens nevarēja ieiet svētnīcā, kamēr
nebeidzās septiņu eņģeļu septiņas mocības.

<span id="an_16:1">16:1</span> Un es dzirdēju stipru balsi no svētnīcas
sakām septiņiem eņģeļiem: Ejiet un izlejiet septiņus Dieva dusmu kausus
pāri zemei!

<span id="an_16:2">16:2</span> Un pirmais aizgāja un izlēja savu kausu
pāri zemei, un piemetās riebīgi un visļaunākie augoņi cilvēkiem, kam
bija zvēra zīme, un pār tiem, kas pielūdza tā tēlu.

<span id="an_16:3">16:3</span> Un otrs eņģelis izlēja savu kausu jūrā;
un tā kļuva it kā miroņa asinis; un visa radība jūrā nobeidzās.

<span id="an_16:4">16:4</span> Un trešais eņģelis izlēja savu kausu pār
upēm un pār ūdens avotiem, un tie pārvērtās asinīs.

<span id="an_16:5">16:5</span> Un es dzirdēju ūdens eņģeli sakām:
Taisnīgs Tu esi, Kungs, kas Tu esi un kas biji svēts, un kas tā tiesāji.

<span id="an_16:6">16:6</span> Jo tie izlējuši svēto un praviešu asinis,
tādēļ tu tiem devi asinis dzert; viņi tā cienīgi!

<span id="an_16:7">16:7</span> Un es dzirdēju citu no altāra sakām:
Tiešām, Kungs Dievs visvarenais, patiesi un taisnīgi ir Tavi lēmumi.

<span id="an_16:8">16:8</span> Un ceturtais eņģelis izlēja savu kausu uz
sauli, un tai bija dots spēks dedzināt cilvēkus karstumā un ugunī.

<span id="an_16:9">16:9</span> Un cilvēki dega lielā karstumā; un tie
zaimoja Dieva vārdu, kam vara pār šīm mocībām, bet negandarīja, lai dotu
Viņam godu.

<span id="an_16:10">16:10</span> Un piektais eņģelis izlēja savu kausu
pār zvēra troni. Viņa valstība kļuva tumša, un tie sāpēs sakoda savas
mēles.

<span id="an_16:11">16:11</span> Un zaimoja debess Dievu savu sāpju un
augoņu dēļ, bet negandarīja par saviem darbiem.

<span id="an_16:12">16:12</span> Un sestais eņģelis izlēja savu kausu
lielajā Eifratas upē, un tās ūdens izsīka, lai būtu sagatavots ceļš
austrumu ķēniņam.

<span id="an_16:13">16:13</span> Un es redzēju iznākam no pūķa mutes un
no zvēra mutes, un no viltus pravieša mutes trīs nešķīstus garus kā
vardes.

<span id="an_16:14">16:14</span> Un tie ir ļaunie gari, kas dara
brīnumus; un tie iziet pie visas zemes ķēniņiem, lai tos sapulcinātu
cīņai visvarenā Dieva lielajā dienā.

<span id="an_16:15">16:15</span> Lūk, es nāku kā zaglis. Svētīgs, kas
nomodā un kas savas drēbes glabā, lai tam nebūtu jāstaigā kailam un
neredzētu viņa kaunu.

<span id="an_16:16">16:16</span> Un viņš tos sapulcinās kādā vietā, ko
ebrejiski sauc Armagedona.

<span id="an_16:17">16:17</span> Un septītais eņģelis izlēja savu kausu
gaisā; un no svētnīcas troņa nāca stipra balss, kas sacīja: Ir noticis!

<span id="an_16:18">16:18</span> Un radās zibeņi un balsis, un pērkoni,
un notika liela zemestrīce, kāda nekad nav bijusi, kamēr cilvēki dzīvo
virs zemes. Tāda zemestrīce, tik liela!

<span id="an_16:19">16:19</span> Un lielā pilsēta sadalījās trijās
daļās, un pagānu pilsētas sagruva, un lielā Babilona tika pieminēta
Dieva priekšā, lai tai pasniegtu Viņa dusmības vīna niknuma kausu.

<span id="an_16:20">16:20</span> Tad visas salas nozuda, un kalni vairs
nebija atrodami.

<span id="an_16:21">16:21</span> Un krusa, liela kā talenti, krita no
debesīm uz cilvēkiem, bet cilvēki zaimoja Dievu krusas mocības dēļ, jo
tā bija ļoti liela.

<span id="an_17:1">17:1</span> Un viens no tiem septiņiem eņģeļiem, kam
bija septiņi kausi, nāca un runāja man, sacīdams: Nāc, es tev rādīšu
lielās netikles notiesāšanu, kas sēž pie lielajiem ūdeņiem.

<span id="an_17:2">17:2</span> Ar ko netiklību piekopuši zemes ķēniņi,
un zemes iedzīvotāji apreibinājās ar tās netiklības vīnu.

<span id="an_17:3">17:3</span> Un viņš garā aiznesa mani tuksnesī. Tur
es redzēju sievieti, sēžot sarkanā zvērā, pilnu zaimu vārdiem, kam bija
septiņas galvas un desmit ragu.

<span id="an_17:4">17:4</span> Un sieviete bij tērpta purpurā un
sarkanās drēbēs, greznojusies zeltā, dārgiem akmeņiem un pērlēm, un tai
rokā bija zelta kauss, pilns negantību un viņas netiklības netīrumu.

<span id="an_17:5">17:5</span> Tai uz pieres bija rakstīts vārds:
Noslēpums, lielā Babilona, visas zemes netiklības un netīrības māte.

<span id="an_17:6">17:6</span> Es redzēju, ka šī sieviete piedzērusies
no svēto asinīm un no Jēzus mocekļu asinīm. To redzējis, es brīnījos
lielā izbrīnā.

<span id="an_17:7">17:7</span> Un eņģelis man sacīja: Kāpēc tu brīnies?
Es tev teikšu sievietes un zvēra, kas viņu nes un kam ir septiņas galvas
un desmit ragu, noslēpumu:

<span id="an_17:8">17:8</span> Zvērs, ko tu redzēji, bija un vairs nav;
bet tas izkāps no bezdibeņa un ies pazušanā. Tad zemes iedzīvotāji (kuru
vārdi nav ierakstīti dzīvības grāmatā) brīnīsies, redzēdami zvēru, kas
bijis, bet kura nav.

<span id="an_17:9">17:9</span> Kam ir gudrība, tas to saprot. Septiņas
galvas ir septiņi kalni, kuros sēž sieviete, un ķēniņi ir septiņi.

<span id="an_17:10">17:10</span> Pieci krituši, viens ir, bet otrs vēl
nav atnācis. Bet kad tas atnāks, tam būs jāpaliek īsu laiku.

<span id="an_17:11">17:11</span> Un zvērs, kas bija un vairs nav, ies
pazušanā. Viņš ir astotais no septiņiem.

<span id="an_17:12">17:12</span> Un desmit ragu, ko tu redzēji, ir
desmit ķēniņu, kas valdīšanu vēl nav saņēmuši, bet saņems varu kā ķēniņi
vienai stundai kopā ar zvēru.

<span id="an_17:13">17:13</span> Viņiem ir vienas domas, un tie nodos
savu spēku un varu zvēram.

<span id="an_17:14">17:14</span> Tie karos ar Jēru, bet Jērs tos
uzvarēs, jo Viņš ir kungu Kungs un ķēniņu Ķēniņš; un tie, kas ar Viņu,
ir aicinātie, izredzētie un uzticīgie.

<span id="an_17:15">17:15</span> Un viņš man sacīja: Ūdeņi, kurus tu
redzēji, kur sēd netikle, ir tautas, ciltis un valodas.

<span id="an_17:16">17:16</span> Un desmit ragi, kurus tu redzēji
zvēram, ienīdīs netikli, to atstās vienu un kailu un tās miesas apēdīs
un sadedzinās ugunī,

<span id="an_17:17">17:17</span> Jo Dievs pamudinājis viņu sirdis, lai
tie izpildītu to, kas Viņam labpatīk, nododot savu valdību zvēram, kamēr
piepildīsies Dieva vārdi.

<span id="an_17:18">17:18</span> Un sieviete, ko tu redzēji, ir lielā
pilsēta, kam pieder valdība pār zemes ķēniņiem.

<span id="an_18:1">18:1</span> Un pēc tam es redzēju citu eņģeli
nokāpjam no debesīm, kam bija liela vara, un zeme kļuva gaiša no viņa
godības.

<span id="an_18:2">18:2</span> Un viņš spēcīgi sauca, sacīdams: Kritusi,
kritusi lielā Babilona! Tā kļuvusi ļauno garu mājoklis, visu nešķīsto
garu un visu netīro un riebīgo putnu miteklis,

<span id="an_18:3">18:3</span> Jo visas tautas dzērušas no tās
netiklības dusmu vīna, un zemes ķēniņi piekopuši netiklību ar to, un
zemes tirgotāji kļuvuši bagāti no tās kārību pārmērības.

<span id="an_18:4">18:4</span> Tad es dzirdēju vēl citu balsi no debesīm
sakām: Mana tauta, izej no tās, lai tu nebūtu dalībniece tās noziegumos
un lai tu nesaņemtu tās mocības!

<span id="an_18:5">18:5</span> Jo tās grēki sniedzas līdz debesīm, un
Dievs atcerējās tās noziegumus.

<span id="an_18:6">18:6</span> Atmaksājiet tai, kā tā atmaksājusi jums,
dubultojiet dubultīgi pēc tās darbiem! Dubultīgi pildiet tai kausu, ko
tā pildījusi!

<span id="an_18:7">18:7</span> Cik tā sevi godināja un greznojās, tikpat
dodiet tai moku un bēdu! Jo tā saka savā sirdī: Es sēžu kā ķēniņiene un
neesmu atraitne, un bēdu neredzēšu!

<span id="an_18:8">18:8</span> Tādēļ vienā dienā nāks mokas pār to, un
nāve, un raudāšana, un bads; un to sadedzinās ugunī, jo spēcīgs ir
Dievs, kas to tiesās.

<span id="an_18:9">18:9</span> Un raudās un vaimanās par to zemes
ķēniņi, kas ar to piekopuši netiklību un dzīvojuši kārībās, kad tie
redzēs tās degšanas dūmus.

<span id="an_18:10">18:10</span> Attālu stāvēdami aiz bailēm tās moku
dēļ, tie sauks: Bēdas, bēdas, tā lielā pilsēta Babilona, tā stiprā
pilsēta! Vienā stundā nāca tava tiesa!

<span id="an_18:11">18:11</span> Un zemes tirgotāji raudās un sēros par
to, jo neviens vairs nepirks viņu preces:

<span id="an_18:12">18:12</span> Zelta un sudraba preces, un
dārgakmeņus, un pērles, un linu audeklus, un purpuru, un zīdu, un
sarkano audumu, un dažādus tūjas kokus, un traukus no ziloņkaula, un
visādus traukus no dārgakmeņiem un vara, un dzelzs, un marmora,

<span id="an_18:13">18:13</span> Arī kanēli, un smaržvielas, un
svaidāmās eļļas, un vīraku, un vīnu, un eļļu, un smalkus miltus, un
kviešus, un lopus, un avis, un zirgus, un ratus, un cilvēku miesas, un
cilvēku dvēseles.

<span id="an_18:14">18:14</span> Un augļi, pēc kuriem tava dvēsele
kāroja, attālinājās no tevis, un visi labumi un dārgumi tev ir zuduši,
un tos nekad vairs neatrast.

<span id="an_18:15">18:15</span> Šo preču tirgotāji, kas kļuvuši bagāti,
stāvēja attālu bailēs tās moku dēļ, raudādami un vaimanādami,

<span id="an_18:16">18:16</span> Un sacīdami: Bēdas, bēdas, lielā
pilsēta, kas bija tērpta dārgā audeklā un purpurā, un sarkanā audumā, un
rotāta zeltā un dārgos akmeņos, un pērlēs!

<span id="an_18:17">18:17</span> Jo vienā stundā gāja bojā tādas
bagātības! Un visi stūrmaņi, un laivinieki, un jūrnieki, un visi, kas
darbojas uz jūras, attālu stāvēdami

<span id="an_18:18">18:18</span> Un redzēdami tās uguns vietu, sauca,
sacīdami: Kura šai lielajai pilsētai līdzīga?

<span id="an_18:19">18:19</span> Tie kaisīja pelnus uz savām galvām un
kliedza raudādami, un vaimanāja, sacīdami: Bēdas, bēdas, tā lielā
pilsēta, kurā ar tās mantām kļuvuši bagāti visi tie, kam bija kuģi jūrā,
jo vienā stundā tā tika izpostīta.

<span id="an_18:20">18:20</span> Priecājieties par to, debesis un svētie
apustuļi, un pravieši, jo Dievs jūsu tiesu spriedis par to.

<span id="an_18:21">18:21</span> Un viens stiprs eņģelis pacēla akmeni,
it kā lielu dzirnakmeni, un meta to jūrā, sacīdams: Ar tādu sparu metīs
lielo pilsētu Babilonu, un tā vairs nebūs atrodama.

<span id="an_18:22">18:22</span> Un tevī vairs nedzirdēs koklētāju un
spēlētāju, un stabulnieku, un bazūnētāju skaņas; un nevienā mākslā nebūs
vairs atrodams neviens mākslinieks, un nedzirdēs vairs tevī dzirnakmens
dūkoņas.

<span id="an_18:23">18:23</span> Un tevī nespīdēs vairs spīdekļa gaisma
un nedzirdēs vairs līgavaiņa un līgavas balsi, jo tavi tirgotāji bija
zemes valdnieki un tavās burvībās maldināja visas tautas.

<span id="an_18:24">18:24</span> Un tanī atrastas praviešu un svēto, un
visu to asinis, kas noslepkavoti virs zemes.

<span id="an_19:1">19:1</span> Pēc tam es dzirdēju it kā liela ļaužu
pulka balsis debesīs saucam: Alleluja! Pestīšana un gods, un vara ir
mūsu Dievam,

<span id="an_19:2">19:2</span> Jo patiesas un taisnīgas ir Viņa tiesas,
kas notiesāja lielo netikli, kura samaitāja zemi savā netiklībā. Un Viņš
atrieba savu kalpu asinis, kas bija pie tās rokām.

<span id="an_19:3">19:3</span> Un tie atkal sauca: Alleluja! Un tās dūmi
paceļas mūžīgi mūžos.

<span id="an_19:4">19:4</span> Tad divdesmit četri sentēvi un četri
dzīvnieki pielūdza Dievu, kas sēž tronī, sacīdami: Amen! Alleluja!

<span id="an_19:5">19:5</span> Un no troņa atskanēja balss, sacīdama:
Godiniet mūsu Dievu visi Viņa kalpi, mazie un lielie, un kas Viņa
bīstas!

<span id="an_19:6">19:6</span> Un dzirdēju it kā liela ļaužu pulka
balsi, it kā lielu ūdeņu troksni, it kā spēcīgu pērkonu rūkšanu sakām:
Alleluja, jo valda Kungs, mūsu visvarenais Dievs.

<span id="an_19:7">19:7</span> Priecāsimies un līksmosim, un dosim Viņam
godu, jo pienākušas Jēra kāzas un Viņa līgava sagatavojusies!

<span id="an_19:8">19:8</span> Un tai bija ļauts tērpties spožā un tīrā
audeklā, jo audekls ir svēto taisnīgie darbi.

<span id="an_19:9">19:9</span> Un viņš man sacīja: Raksti: Svētīgi tie,
kas aicināti Jēra kāzu mielastā. Viņš man sacīja: Šie ir patiesie Dieva
vārdi.

<span id="an_19:10">19:10</span> Tad es kritu pie viņa kājām, lai to
pielūgtu. Viņš man sacīja: Nedari to! Es esmu tāds pats kalps kā tu un
tavi brāļi, kam Jēzus liecība. Pielūdz Dievu, jo Jēzus liecība ir
pravietojuma gars!

<span id="an_19:11">19:11</span> Un es redzēju atvērtas debesis un, lūk,
balts zirgs, un sēdētājs tanī saucās Uzticīgais un Patiesais, kas
taisnīgi tiesā un karo.

<span id="an_19:12">19:12</span> Viņa acis it kā uguns liesma, un galvā
Viņam daudzi kroņi. Un bija uzrakstīts Viņa vārds, ko neviens nepazina
kā vienīgi Viņš pats.

<span id="an_19:13">19:13</span> Viņš bija tērpies drēbēs, kas slacītas
asinīm, un Viņa vārds saucās Dieva Vārds.

<span id="an_19:14">19:14</span> Un debesu kara pulki sekoja Viņam
baltos zirgos, tērpti baltā un tīrā audeklā.

<span id="an_19:15">19:15</span> Un no viņa mutes iziet abpusēji ass
zobens, ar ko satriekt tautas. Viņš tās valdīs ar dzelzs zizli un min
visvarenā Dieva dusmu bardzības vīna spiedi.

<span id="an_19:16">19:16</span> Un uz tērpa, proti, Viņa sānos
rakstīts: Ķēniņu Ķēniņš un kungu Kungs.

<span id="an_19:17">19:17</span> Tad es redzēju vienu eņģeli, kas
stāvēja saulē un sauca stiprā balsī visiem putniem, kas lidoja debess
telpā, sacīdams: Nāciet un pulcējieties Dieva lielajā mielastā,

<span id="an_19:18">19:18</span> Lai ēstu ķēniņu miesas un virsnieku
miesas, un vareno miesas, un zirgu un viņu jātnieku miesas, un visu
brīvo, un vergu, un mazo, un lielo miesas!

<span id="an_19:19">19:19</span> Un es redzēju zvēru un visas zemes
ķēniņus, un viņa karapulkus, kas bija sapulcināti, lai karotu ar To, kas
sēdēja zirgā, un ar Viņa karaspēku.

<span id="an_19:20">19:20</span> Un zvēru sagūstīja, bet līdz ar viņu
arī viltus pravieti, kas viņa priekšā bija darījis brīnumus, ar kuriem
tas pievīlis tos, kas bija pieņēmuši zvēra zīmi un pielūguši viņa
attēlu. Tos abus iemeta dzīvus degoša sēra uguns purvā.

<span id="an_19:21">19:21</span> Tad pārējos nonāvēja ar zobenu, kas
izgāja no zirga sēdētāja mutes, un visi putni bija paēduši no viņu
miesām.

<span id="an_20:1">20:1</span> Un es redzēju no debesīm nokāpjam eņģeli,
kam bija rokā bezdibeņa atslēga un lielas važas.

<span id="an_20:2">20:2</span> Tad viņš satvēra pūķi, veco čūsku, kas ir
velns un sātans, un sasēja to uz tūkstoš gadiem,

<span id="an_20:3">20:3</span> Un iemeta to bezdibenī, un aizslēdza to,
un aizzīmogoja, lai tas vairs nepieviltu tautas, iekams būs pagājuši
tūkstoš gadi. Pēc tam viņam īslaicīgi jātop atraisītam.

<span id="an_20:4">20:4</span> Tad es redzēju sēdekļus, kuros sēdēja
tie, kam bija jātiesā to dvēseles, kas Jēzus liecības un Dieva vārda dēļ
noslepkavoti, kuri nav pielūguši zvēru, ne tā attēlu, ne pieņēmuši viņa
zīmi uz savām pierēm vai rokām. Visi tie atdzīvojās un valdīja ar Kristu
kopā tūkstoš gadus.

<span id="an_20:5">20:5</span> Pārējie mirušie neatdzīvojās, pirms
nebija pagājuši tūkstoš gadi. Šī ir pirmā augšāmcelšanās.

<span id="an_20:6">20:6</span> Svētīgs un svēts ir tas, kas ņem
līdzdalību pie pirmās augšāmcelšanās. Pār šiem otrai nāvei nav varas,
bet tie būs Dieva un Kristus priesteri un valdīs kopā ar Viņu tūkstoš
gadus.

<span id="an_20:7">20:7</span> Un kad tūkstoš gadi paies, sātans tiks
atbrīvots no sava cietuma: un tas izies un pievils tautas, kas dzīvo
četrās zemes malās, Gogu un Magogu, un tos sapulcinās karam. To skaits
ir kā jūras smiltis.

<span id="an_20:8">20:8</span> Tad tie uzkāpa zemes augstienē un ielenca
svēto nometni un mīlēto pilsētu.

<span id="an_20:9">20:9</span> Tad nokrita uguns no debesīm, no Dieva,
un aprija tos. Un velns, kas viņus pievīla, tika iemests uguns un sēra
purvā, kur arī zvērs

<span id="an_20:10">20:10</span> Un viltus pravietis dienām un naktīm
tiks mocīti mūžīgi mūžos.

<span id="an_20:11">20:11</span> Tad es redzēju lielu, spožu troni un
To, kas tanī sēdēja, no kura vaiga bēga zeme un debess, un tiem nebija
atrodama vieta.

<span id="an_20:12">20:12</span> Tad es redzēju mirušos, lielus un
mazus, stāvam troņa priekšā; un grāmatas tika atvērtas. Tika atvērta vēl
cita, kas ir dzīvības grāmata. Tad mirušie tika tiesāti pēc tā, kas
rakstīts grāmatās attiecīgi viņu darbiem.

<span id="an_20:13">20:13</span> Un jūra atdeva mirušos, kas bija tanī;
arī nāve un elle atdeva savus mirušos, kas tanīs bija. Katrs tika
tiesāts attiecīgi saviem darbiem.

<span id="an_20:14">20:14</span> Un elli un nāvi iemeta uguns purvā. Šī
ir otrā nāve.

<span id="an_20:15">20:15</span> Ja kas nebija ierakstīts dzīvības
grāmatā, to iemeta uguns purvā.

<span id="an_21:1">21:1</span> Tad es redzēju jaunās debesis un jauno
zemi, jo pirmās debess un pirmās zemes vairs nebija, un jūras arī vairs
nav.

<span id="an_21:2">21:2</span> Un es, Jānis, redzēju svēto pilsētu,
jauno Jeruzalemi, nonākot no debesīm, no Dieva, sagatavotu it kā
greznotu līgavu savam vīram.

<span id="an_21:3">21:3</span> Un es dzirdēju stipru balsi no troņa
sakām: Lūk, Dieva mājoklis kopā ar cilvēkiem, un Viņš dzīvos starp tiem,
un tie būs Viņa tauta, un pats Dievs pie viņiem būs viņu Dievs.

<span id="an_21:4">21:4</span> Un Dievs noslaucīs katru asaru no viņu
acīm, un nebūs vairs nāves, ne bēdu, ne vaidu, ne sāpju, jo bijušais
pagājis.

<span id="an_21:5">21:5</span> Un tas, kas sēdēja tronī, sacīja: Lūk, es
visu daru jaunu. Un Viņš man sacīja: Raksti, jo šie vārdi ir
vispatiesākie un pareizi.

<span id="an_21:6">21:6</span> Un Viņš man sacīja: Ir noticis! Es esmu
alfa un omega, sākums un gals. Es došu izslāpušajiem bez maksas no
dzīvības ūdens avota.

<span id="an_21:7">21:7</span> Kas uzvarēs, tas to iemantos; un es būšu
viņam Dievs, un viņš būs man dēls.

<span id="an_21:8">21:8</span> Bet bailīgajiem un neticīgajiem, un
apgānītājiem, un slepkavām, un netikļiem, un burvjiem, un
elkkalpotājiem, un visiem meļiem būs sava daļa degoša sēra uguns purvā.
Tā ir otrā nāve.

<span id="an_21:9">21:9</span> Tad atnāca viens no septiņiem eņģeļiem,
kuriem bija septiņi kausi, pildīti septiņām pēdējām mocībām, un runāja
man, sacīdams: Nāc, es tev rādīšu līgavu, Jēra sievu!

<span id="an_21:10">21:10</span> Un viņš mani aiznesa garā lielā, augstā
kalnā un rādīja man svēto pilsētu Jeruzalemi, nokāpjam no debesīm, no
Dieva.

<span id="an_21:11">21:11</span> Tai bija Dieva spožums, un tās gaisma
bija līdzīga dārgakmenim, it kā jaspida akmenis, tā kā kristālam.

<span id="an_21:12">21:12</span> Un tai bija liels un augsts mūris ar
divpadsmit vārtiem, un vārtos divpadsmit eņģeļu un uzrakstīti vārdi, kas
ir divpadsmit Izraēļa bērnu cilšu vārdi.

<span id="an_21:13">21:13</span> Trīs vārti austrumu, trīs ziemeļu, trīs
dienvidu un trīs rietumu pusē.

<span id="an_21:14">21:14</span> Un pilsētas mūrim bija divpadsmit
pamati un tanīs divpadsmit Jēra apustuļu vārdi.

<span id="an_21:15">21:15</span> Un tam, kas man runāja, bija pilsētas
un vārtu, un mūra mērīšanas mērs, zelta niedre.

<span id="an_21:16">21:16</span> Un pilsēta celta četrstūrī, un tās
garums tāds pat kā platums. Un viņš mērīja pilsētu ar zelta niedri, un
tur bija divpadsmit tūkstoši stadiju. Un garums, un platums, un augstums
bija vienlīdzīgi.

<span id="an_21:17">21:17</span> Tad viņš mērīja tās mūri: simts
čerdesmit četras olektis kā cilvēka, tā eņģeļa mērā.

<span id="an_21:18">21:18</span> Un tās mūris bija celts no jaspida
akmens, bet pati pilsēta no tīra zelta, līdzīga skaidram stiklam.

<span id="an_21:19">21:19</span> Un pilsētas mūra pamati bija rotāti
visādiem dārgakmeņiem: pirmajā pamatakmenī jaspids, otrā safirs, trešā
halkedons, ceturtajā smaragds,

<span id="an_21:20">21:20</span> Piektajā sardoniks, sestajā sardijs,
septītajā hrizolits, astotajā berills, devītajā topazs, desmitajā
hrīzopass, vienpadsmitajā hiacints, divpadsmitajā ametists.

<span id="an_21:21">21:21</span> Bet divpadsmit vārti bija divpadsmit
atsevišķas pērles, un katri vārti bija no atsevišķām pērlēm, un pilsētas
iela bija tīrais zelts kā caurspīdīgs stikls.

<span id="an_21:22">21:22</span> Un svētnīcu es tanī neredzēju, jo
Kungs, visvarenais Dievs, un Jērs ir tā svētnīca.

<span id="an_21:23">21:23</span> Un pilsētai saules un mēness gaismas
nevajag, lai tā spīdētu tanī, jo Dieva spožums to apgaismo un Jērs ir
tās spīdeklis.

<span id="an_21:24">21:24</span> Un tautas staigās tās gaismā, un zemes
ķēniņi nesīs tai savu godu un cieņu.

<span id="an_21:25">21:25</span> Un tās vārtus dienā nekad neaizslēgs,
bet nakts tur nebūs.

<span id="an_21:26">21:26</span> Un tanī viņi sanesīs tautu godību un
cieņu.

<span id="an_21:27">21:27</span> Un nekas aptraipīts tanī neieies: ne
negantības darītājs, ne melis, bet tikai tie, kas ierakstīti Jēra
dzīvības grāmatā.

<span id="an_22:1">22:1</span> Tad viņš man rādīja dzīvības ūdens upi,
skaidru kā kristāls, kas iztecēja no Dieva un Jēra troņa.

<span id="an_22:2">22:2</span> Viņas ielas vidū un upei abās pusēs bija
dzīvības koks, kas nesa augļus divpadsmit reizes, dodot katru mēnesi
savu augli, un koka lapas bija tautu dziedināšanai.

<span id="an_22:3">22:3</span> Un nekas nebūs vairs nolādēts. Tanī
stāvēs Dieva un Jēra tronis, un Viņa kalpi Tam kalpos.

<span id="an_22:4">22:4</span> Un tie skatīs Viņa vaigu, un Viņa vārds
būs tiem pierēs.

<span id="an_22:5">22:5</span> Un nebūs vairs nakts, un nebūs vajadzīgs
vairs ne sveces, ne saules gaismas, jo Kungs Dievs viņus apgaismos, un
viņi valdīs mūžīgi mūžos.

<span id="an_22:6">22:6</span> Un viņš man sacīja: Šie vārdi ir
visticamākie un patiesi. Kungs, pravieša gara Dievs, ir sūtījis savu
eņģeli parādīt saviem kalpiem, kam drīzumā jānotiek.

<span id="an_22:7">22:7</span> Un, lūk, es nāku drīz! Svētīgs tas, kas
ievēro šīs pravietojumu grāmatas vārdus.

<span id="an_22:8">22:8</span> Un es, Jānis, to visu dzirdēju un
redzēju. Un kad es to biju dzirdējis un redzējis, kritu pie kājām
eņģelim, kas man to rādīja, lai viņu pielūgtu.

<span id="an_22:9">22:9</span> Bet viņš man sacīja: Nedari to! Jo es
esmu tāds pat kalps kā tu, kā tavi brāļi pravieši un visi tie, kas
ievēro šīs grāmatas pravietojumu vārdus. Pielūdz Dievu!

<span id="an_22:10">22:10</span> Un viņš man saka: Neaizzīmogo šīs
pravietojumu grāmatas vārdus, jo laiks ir tuvu!

<span id="an_22:11">22:11</span> Ļaundaris lai dara vēl ļaunu, un
netīrais lai grimst vēl netīrībā, bet taisnīgais lai kļūst vēl
taisnīgāks, un svētais lai kļūst svētāks!

<span id="an_22:12">22:12</span> Lūk, es nāku drīz, un mana alga līdz ar
mani, lai atlīdzinātu katram attiecīgi tā darbiem.

<span id="an_22:13">22:13</span> Es esmu alfa un omega, pirmais un
pēdējais, sākums un beigas.

<span id="an_22:14">22:14</span> Svētīgi tie, kas savas drēbes mazgā
Jēra asinīs, lai tiem būtu daļa no dzīvības koka un varētu pa vārtiem
ieiet pilsētā.

<span id="an_22:15">22:15</span> Ārā paliek suņi un burvji, un netikļi,
un slepkavas, un elku pielūdzēji, un visi, kas mīl un runā melus.

<span id="an_22:16">22:16</span> Es, Jēzus, esmu sūtījis savu eņģeli,
lai jums to apliecinātu draudzēs. Es esmu Dāvida sakne un dzimums, spožā
rīta zvaigzne.

<span id="an_22:17">22:17</span> Un gars un līgava saka: Nāc! Un kas to
dzird, lai saka: Nāc! Kam slāpst, lai nāk, un kas grib, lai ņem dzīvības
ūdeni bez maksas!

<span id="an_22:18">22:18</span> Es apliecinu katram, kas dzird šīs
grāmatas pravietojumu vārdus: Ja kas tiem ko pieliktu, tam Dievs uzliks
tās mocības, par kurām rakstīts šinī grāmatā.

<span id="an_22:19">22:19</span> Un ja kas ko atņemtu no šīs grāmatas
pravietojumu vārdiem, tam Dievs atņems viņa daļu no dzīvības koka un no
svētās pilsētas, un no tā, kas rakstīts šinī grāmatā.

<span id="an_22:20">22:20</span> Tas, kas visu šo apliecina, saka:
Tiešām, es nāku drīz! Amen!

<span id="an_22:21">22:21</span> Nāc, Kungs Jēzu! Mūsu Kunga Jēzus
Kristus žēlastība lai ir ar jums visiem! Amen.
