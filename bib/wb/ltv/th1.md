[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](col)  [Next](th2) 

------------------------------------------------------------------------

### Latvian Bible: 1 Thessalonians

<span id="an_1:1">1:1</span> Pāvils un Silvāns, un Timotejs
tesalonīkiešu draudzei Dievā Tēvā un Kungā Jēzū Kristū:

<span id="an_1:2">1:2</span> Žēlastība jums un miers! Mēs vienmēr
pateicamies Dievam par jums visiem, pieminēdami jūs bez mitēšanās savās
lūgšanās.

<span id="an_1:3">1:3</span> Mēs atminamies jūsu ticības darbu un pūles,
un mīlestību, un izturību cerībā uz mūsu Kungu Jēzu Kristu Dieva un mūsu
Tēva priekšā.

<span id="an_1:4">1:4</span> Mēs zinām, Dieva mīlētie brāļi, ka jūs esat
izredzēti,

<span id="an_1:5">1:5</span> Jo mūsu evaņģēlijs bija pie jums ne tikvien
vārdos, bet arī spēkā un Svētajā Garā, un visā pilnībā, kā jau jūs
zināt, kādi mēs bijām pie jums jūsu dēļ.

<span id="an_1:6">1:6</span> Svētā Gara priekā pieņemdami vārdu daudzās
apspiešanās, jūs kļuvāt mūsu un Kunga sekotāji.

<span id="an_1:7">1:7</span> Un tā jūs esat priekšzīme visiem ticīgajiem
Maķedonijā un Ahajā.

<span id="an_1:8">1:8</span> Jo no jums izpaudās Kunga mācība ne tikai
Maķedonijā un arī Ahajā, bet jūsu ticība uz Dievu izplatījusies visur,
tā ka mums nekas vairs nav jāstāsta.

<span id="an_1:9">1:9</span> Jo viņi īpaši stāsta par mums, kā jūs
uzņēmāt mūs un kā jūs no elkiem atgriezāties pie Dieva, lai kalpotu
dzīvajam un patiesajam Dievam

<span id="an_1:10">1:10</span> Un gaidītu no debesīm Viņa Dēlu Jēzu (ko
Viņš uzmodināja no miroņiem), kas mūs izglāba no nākamajām dusmām.

<span id="an_2:1">2:1</span> Jūs paši zināt, brāļi, ka mūsu ierašanās
pie jums nebija veltīga.

<span id="an_2:2">2:2</span> Paļaudamies uz mūsu Dievu, mēs sludinām
jums Dieva evaņģēliju visā rūpībā, lai gan iepriekš Filipos, kā jūs to
zināt, mums bija jācieš un jāpanes apvainojumi.

<span id="an_2:3">2:3</span> Jo ne maldi, ne nekrietnība, ne viltība ir
mūsu sludināšanas cēlonis,

<span id="an_2:4">2:4</span> Bet Dievs mūs atradis cienīgus, lai
uzticētu mums evaņģēliju. Tādēļ mēs sludinām, izpatikdami ne cilvēkiem,
bet Dievam, kas pārbauda mūsu sirdis.

<span id="an_2:5">2:5</span> Jo Dievs ir liecinieks, ka mēs nekad, kā
zināt, neuzstājamies ar glaimu runām vai mantkārīgos nolūkos.

<span id="an_2:6">2:6</span> Un mēs nemeklējam godināšanu no cilvēkiem:
ne no jums, ne no citiem.

<span id="an_2:7">2:7</span> Būdami Kristus apustuļi, mēs drīkstējām jūs
apgrūtināt, bet starp jums mēs bijām pilni pazemības kā māte, kas
rūpējas par saviem bērniem.

<span id="an_2:8">2:8</span> Tā, jūs mīlēdami, mēs ļoti vēlējāmies ne
vien Dieva evaņģēliju jums dot, bet pat savas dzīvības, jo jūs kļuvāt
mums ļoti mīļi.

<span id="an_2:9">2:9</span> Jo jūs atminaties, brāļi, mūsu darbu un
pūles: strādādami naktīm un dienām, lai nevienu no jums neapgrūtinātu,
mēs sludinājām Dieva evaņģēliju.

<span id="an_2:10">2:10</span> Jūs un Dievs esat liecinieki, cik svēti
un taisnīgi, un nevainojami mēs izturējāmies pret jums, ticīgajiem,

<span id="an_2:11">2:11</span> Jums tas zināms, ka mēs katru no jums (kā
tēvs savus bērnus)

<span id="an_2:12">2:12</span> Lūdzām, pamudinājām un pārliecinājām
dzīvot tā, lai jūs būtu sava Dieva cienīgi, kas jūs aicinājis savā
valstībā un godībā.

<span id="an_2:13">2:13</span> Tāpēc mēs arī pateicamies Dievam bez
mitēšanās, ka jūs Dieva vārdu, kuru no mums dzirdējāt, pieņēmāt ne kā
cilvēku mācību, bet (kā tas patiesībā ir) kā Dieva vārdu, jo Viņš jūsos,
kas esat ticīgi, darbojas,

<span id="an_2:14">2:14</span> Jo jūs, brāļi, esat sekotāji tām Dieva
draudzēm, kas dzīvo Jēzum Kristum Jūdejā, jo jūs tāpat esat cietuši no
saviem tautiešiem, kā arī viņi no jūdiem,

<span id="an_2:15">2:15</span> Kas nonāvēja Kungu Jēzu un praviešus, kas
arī mūs vajāja; bet Dievam tie nepatīk, un viņi ir naidā ar visiem
cilvēkiem.

<span id="an_2:16">2:16</span> Viņi liedz mums sludināt pagāniem
pestīšanu; tā viņi allaž piepilda savu grēku mēru, jo Dieva dusmas
nākušas pār viņiem līdz galam.

<span id="an_2:17">2:17</span> Bet mēs, brāļi, šķirti no jums uz īsu
laiku ārīgi, ne sirdī, savās lielajās ilgās jo vairāk steidzamies redzēt
jūsu vaigu.

<span id="an_2:18">2:18</span> Jo mēs, sevišķi es, Pāvils, gribējām
vienreiz un otrreiz apmeklēt jūs, bet sātans mūs aizkavēja.

<span id="an_2:19">2:19</span> Jo kas ir mūsu cerība un prieks, un
godības vainags? Vai ne jūs, mūsu Kunga Jēzus Kristus priekšā, Viņam
atnākot?

<span id="an_2:20">2:20</span> Jo jūs esat mūsu godība un prieks.

<span id="an_3:1">3:1</span> Tāpēc, nevarēdami ilgāk paciest, nolēmām
palikt Atēnās vieni.

<span id="an_3:2">3:2</span> Un mēs sūtījām mūsu brāli Timoteju, Kristus
evaņģēlija Dieva kalpu, lai viņš jūs stiprinātu un pamudinātu ticībā,

<span id="an_3:3">3:3</span> Lai neviens tagadējos spaidos nesāktu
šaubīties, jo jūs paši zināt, ka tam mēs lemti.

<span id="an_3:4">3:4</span> Jo arī tad, kad bijām pie jums, mēs jums
pasludinājām, ka mums būs jācieš apspiešanas, un, kā jūs zināt, tas tā
arī notika.

<span id="an_3:5">3:5</span> Tāpēc es, nevarēdams ilgāk paciest, sūtīju
uzzināt, kā ir ar jūsu ticību, vai kārdinātājs nav ievedis jūs
kārdināšanā un vai mūsu darbs nav bijis veltīgs.

<span id="an_3:6">3:6</span> Bet tagad Timotejs no jums atnāca pie mums
un pavēstīja mums par jūsu ticību un mīlestību, un ka jūs vienmēr
paturat mūs labā piemiņā, ilgodamies mūs redzēt, tāpat kā mēs jūs.

<span id="an_3:7">3:7</span> Tāpēc, brāļi, jūsu ticības dēļ mēs tikām
iepriecināti visos mūsu trūkumos un apspiešanā.

<span id="an_3:8">3:8</span> Ja jūs tagad pastāvat Kungā, tad mēs
dzīvojam.

<span id="an_3:9">3:9</span> Jo ar kādu pateicību mēs varam jūsu dēļ
pateikties Kungam par lielo prieku, ko izjūtam mūsu Dieva priekšā par
jums?

<span id="an_3:10">3:10</span> Dienu un nakti mēs ļoti lūdzam Dievu, lai
redzētu jūs vaigā un papildinātu to, kas jūsu ticībai vēl trūkst.

<span id="an_3:11">3:11</span> Bet mūsu Dievs un Tēvs un mūsu Kungs
Jēzus Kristus lai virza mūsu ceļu pie jums!

<span id="an_3:12">3:12</span> Bet Kungs lai pavairo un bagātus jūs dara
mīlestībā savā starpā un ar visiem, tāpat kā mēs ar jums.

<span id="an_3:13">3:13</span> Un lai stiprina jūsu sirdis, ka tās
svētumā būtu nevainojamas mūsu Dieva un Tēva priekšā, kad atnāks mūsu
Kungs Jēzus Kristus kopā ar visiem saviem svētajiem. Amen.

<span id="an_4:1">4:1</span> Tālāk, brāļi, mēs jūs lūdzam un pamudinām
Kunga Jēzus vārdā, lai jūs, dzirdējuši no mums, kā jādzīvo, tā arī
dzīvotu un arvien kļūtu nopelniem bagātāki, lai patiktu Dievam.

<span id="an_4:2">4:2</span> Jūs jau zināt, kādus priekšrakstus es jums
devu Kunga Jēzus vārdā.

<span id="an_4:3">4:3</span> Jo tāda ir Dieva griba, lai jūs kļūtu
svēti. Atturieties no netiklības!

<span id="an_4:4">4:4</span> Lai katrs zina, ka viņam sava miesa jāglabā
svētumā un godā,

<span id="an_4:5">4:5</span> Bet ne kaislīgā kārībā kā pagāni, kas Dievu
nepazīst.

<span id="an_4:6">4:6</span> Nevienam nebūs savam brālim pāri darīt,
nedz viņu kādā darījumā piekrāpt, jo Kungs par to visu atriebj, kā jau
agrāk mēs jums sacījām un apliecinājām.

<span id="an_4:7">4:7</span> Jo Dievs nav mūs aicinājis netiklībai, bet
gan svēttapšanai.

<span id="an_4:8">4:8</span> Tāpēc, kas to nicina, tas nenicina cilvēku,
bet Dievu, kas mums devis savu Svēto Garu.

<span id="an_4:9">4:9</span> Par brālisko mīlestību mums nav vajadzības
jums rakstīt, jo Dievs jūs mācījis vienam otru mīlēt.

<span id="an_4:10">4:10</span> To jūs arī darāt ar visiem brāļiem visā
Maķedonijā. Bet, brāļi, mēs jūs lūdzam, lai jūs būtu vēl centīgāki.

<span id="an_4:11">4:11</span> Centieties, klusu dzīvojot, pildīt savu
pienākumu un strādāt savu roku darbu, kā jau mēs to jums piekodinājām.

<span id="an_4:12">4:12</span> Izturieties godīgi arī pret tiem, kas
ārpusē un neiekārojiet nekā sveša!

<span id="an_4:13">4:13</span> Brāļi, mēs negribam atstāt jūs neziņā arī
par aizmigušajiem, lai jūs neskumtu, kā tie, kam nav cerības.

<span id="an_4:14">4:14</span> Jo, ja mēs ticam, ka Jēzus nomira un ir
augšāmcēlies, tāpat kopā ar Viņu Dievs atvedīs tos, kas Jēzū aizmiguši.

<span id="an_4:15">4:15</span> To mēs jums sakām Kunga vārdā, ka mēs,
kas dzīvojam, kas paliekam pāri līdz Kunga atnākšanai, neaizsteigsimies
priekšā tiem, kas aizmiguši.

<span id="an_4:16">4:16</span> Jo Kungs pats, atskanot pavēlei,
erceņģeļa balsij un Dieva bazūnei, nāks no debesīm; tad pirmie celsies
tie mirušie, kas ir Kristū.

<span id="an_4:17">4:17</span> Tad arī mēs, kas dzīvojam, kas esam
palikuši, kopā ar viņiem tiksim aizrauti gaisā, padebešos, pretīm
Kristum; un tā mēs vienmēr būsim pie Kunga.

<span id="an_4:18">4:18</span> Tāpēc ieprieciniet viens otru ar šiem
vārdiem!

<span id="an_5:1">5:1</span> Bet par laiku un stundu, brāļi, mums
nevajag jums rakstīt,

<span id="an_5:2">5:2</span> Jo jūs paši labi zināt, ka Kunga diena nāks
tāpat kā zaglis naktī.

<span id="an_5:3">5:3</span> Kad tie sacīs: Ir miers un drošība, tad
pēkšņi pār viņiem nāks bojāeja kā sāpes grūtniecei, un viņi neizbēgs.

<span id="an_5:4">5:4</span> Bet jūs, brāļi, neesat tumsībā, ka šī diena
kā zaglis varētu jūs pārsteigt,

<span id="an_5:5">5:5</span> Jo jūs visi esat gaismas bērni un dienas
bērni; mēs nepiederam ne naktij, ne tumsai.

<span id="an_5:6">5:6</span> Tāpēc negulēsim kā pārējie, bet būsim
nomodā un skaidrā prātā!

<span id="an_5:7">5:7</span> Jo kas guļ, tie guļ naktī, un kas
piedzeras, tie piedzeras naktī.

<span id="an_5:8">5:8</span> Bet mēs, kas piederam dienai, tērpti
ticības un mīlestības bruņās un pestīšanas cerības bruņu cepurē, būsim
skaidrā prātā!

<span id="an_5:9">5:9</span> Jo Dievs mūs nav nolēmis dusmām, bet gan
pestīšanas iegūšanai caur mūsu Kungu Jēzu Kristu,

<span id="an_5:10">5:10</span> Kas mūsu dēļ nomira, lai mēs, vai nu esam
nomodā, vai aizmiguši, dzīvotu vienībā ar Viņu.

<span id="an_5:11">5:11</span> Tāpēc ieprieciniet viens otru un
stipriniet cits citu, kā jūs arī to darāt!

<span id="an_5:12">5:12</span> Bet mēs jūs lūdzam, brāļi, esiet atzinīgi
pret tiem, kas jūsu labā strādā, kas Kunga vārdā ir jūsu priekšnieki un
kas jūs pamāca.

<span id="an_5:13">5:13</span> Viņu darbu dēļ mīliet tos vissirsnīgāk un
dzīvojiet ar viņiem mierā!

<span id="an_5:14">5:14</span> Bet mēs jūs lūdzam, brāļi, brīdiniet
nemierīgos, ieprieciniet mazdūšīgos, palīdziet slimajiem, esiet
pacietīgi ar visiem!

<span id="an_5:15">5:15</span> Pielūkojiet, lai kāds neatmaksātu otram
ļaunu ar ļaunu, bet vienmēr centieties cits citam un visiem darīt labu!

<span id="an_5:16">5:16</span> Vienmēr esiet priecīgi!

<span id="an_5:17">5:17</span> Lūdziet Dievu bez mitēšanās!

<span id="an_5:18">5:18</span> Par visu esiet pateicīgi, jo tāds ir
Dieva prāts Jēzū Kristū attiecībā uz jums visiem.

<span id="an_5:19">5:19</span> Neizdzēsiet garu!

<span id="an_5:20">5:20</span> Neniciniet pravietojumus!

<span id="an_5:21">5:21</span> Pārbaudiet visu! To, kas labs - paturiet!

<span id="an_5:22">5:22</span> Izvairieties pat no ļaunuma ēnas!

<span id="an_5:23">5:23</span> Bet pats miera Dievs lai jūs svētī
vispilnīgāk, lai jūsu gars, dvēsele un miesa pilnīgi bez vainas tiktu
uzglabāti mūsu Kunga Jēzus Kristus atnākšanai!

<span id="an_5:24">5:24</span> Uzticams ir tas, kas jūs aicinājis. Viņš
arī izpildīs!

<span id="an_5:25">5:25</span> Brāļi, lūdziet Dievu par mums!

<span id="an_5:26">5:26</span> Sveiciniet visus brāļus ar svētu skūpstu!

<span id="an_5:27">5:27</span> Dieva vārdā es jums piekodinu, lai šī
vēstule tiktu lasīta visiem svētajiem brāļiem.

<span id="an_5:28">5:28</span> Mūsu Kunga Jēzus Kristus žēlastība lai ir
ar jums! Amen.

------------------------------------------------------------------------

[Next: 2 Thessalonians](th2)
