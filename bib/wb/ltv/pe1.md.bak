[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Latvian Bible: 1 Peter

<span id="an_1:1">1:1</span> Pēteris, Jēzus Kristus apustulis,
izredzētajiem svešiniekiem, kas izkaisīti Pontā, Galatijā, Kapadokijā,
Āzijā un Bitinijā.

<span id="an_1:2">1:2</span> Dieva Tēva iepriekš paredzētiem Gara
svētīšanai, paklausībai un apslacināšanai ar Jēzus Kristus asinīm:
žēlastība jums un miers pārpilnībā!

<span id="an_1:3">1:3</span> Slavēts lai ir Dievs, mūsu Kunga Jēzus
Kristus Tēvs, kas savā lielajā žēlastībā mūs atdzemdinājis dzīvai
cerībai caur Jēzus Kristus augšāmcelšanos no miroņiem,

<span id="an_1:4">1:4</span> Neiznīcīgam, neaptraipītam un nevīstošam
mantojumam, kas ir uzglabāts debesīs jums,

<span id="an_1:5">1:5</span> Kas Dieva spēkā tiekat pasargāti ticībā
atpestīšanai, kas ir saistīta atklāšanai pēdējā laikā.

<span id="an_1:6">1:6</span> Par to jūs priecāsieties, ja arī tagad, ja
tas vajadzīgs, nedaudz skumstat dažādos pārbaudījumos,

<span id="an_1:7">1:7</span> Lai jūsu pārbaudītā ticība, kas daudz
vērtīgāka par ugunī pārbaudītu zeltu, izrādītos teicama, slavējama un
godājama, kad parādīsies Jēzus Kristus.

<span id="an_1:8">1:8</span> Viņu jūs mīlat, lai gan neesat redzējuši,
Viņam jūs tagad ticat, To neredzēdami, un ticēdami priecāsieties
neizsakāmā un apskaidrotā priekā.

<span id="an_1:9">1:9</span> Kad jūs sasniegsiet savas ticības gala
mērķi dvēseļu pestīšanu.

<span id="an_1:10">1:10</span> Par šo pestīšanu ir rūpīgi taujājuši un
pētījuši pravieši, kas sludināja jums nolemto žēlastību.

<span id="an_1:11">1:11</span> Tie cenšas uzzināt, uz kuru vai kādu
laiku viņos norāda Kristus Gars, kas iepriekš liecināja par Kristus
ciešanām un tām sekojošo godību.

<span id="an_1:12">1:12</span> Viņiem tika atklāts, ka ne viņiem pašiem,
bet jums kalpoja tas, ko jums pēc Svētā Gara atsūtīšanas no debesīm
sniedza tie, kas jums sludināja evaņģēliju, kurā pat eņģeļi vēlas
ieskatīties.

<span id="an_1:13">1:13</span> Tāpēc apjoziet sava prāta gurnus, modrībā
un pilnībā ceriet uz to žēlastību, kas jums tiks dota, kad parādīsies
Jēzus Kristus.

<span id="an_1:14">1:14</span> Kā paklausīgi bērni nedzīvojiet kārībās,
kam jūs agrāk kalpojāt savā nezināšanā,

<span id="an_1:15">1:15</span> Bet tāpat kā Svētais, kas jūs aicinājis,
topiet arī paši svēti visā dzīvē,

<span id="an_1:16">1:16</span> Jo rakstīts: Esiet svēti, jo es esmu
svēts. (3.Moz.11,14)

<span id="an_1:17">1:17</span> Un ja jūs kā Tēvu piesaucat To, kas,
cilvēka stāvokli neievērodams, spriež tiesu pēc katra darbiem, tad
pavadiet bijībā savu ceļojuma laiku!

<span id="an_1:18">1:18</span> Jūs zināt, ka esat atpirkti ne ar
iznīcīgu zeltu un sudrabu no savas aplamās dzīves, kas no tēviem
mantota,

<span id="an_1:19">1:19</span> Bet ar Kristus, neaptraipītā un
nevainojamā Jēra, dārgajām asinīm,

<span id="an_1:20">1:20</span> Kas iepriekš paredzēts pirms pasaules
radīšanas, bet parādījies pēdējā laikā jūsu dēļ.

<span id="an_1:21">1:21</span> Jūs caur Viņu ticat Dievam, kas Viņu
uzmodināja no miroņiem un deva Viņam godu, lai jums būtu ticība un
cerība uz Dievu.

<span id="an_1:22">1:22</span> Savas dvēseles šķīstīdami mīlestības
paklausībā, brāļu mīlestībā, mīliet cits citu sirds vienkāršībā un
sirsnībā!

<span id="an_1:23">1:23</span> Jūs esat atdzimuši ne no iznīcības
sēklas, bet no neiznīcīgās, dzīvā un mūžam palicēja Dieva vārda.

<span id="an_1:24">1:24</span> Jo katra miesa ir kā zāle, bet katra tās
godība kā zāles zieds. Nokalta zāle, un tās zieds nokrita.

<span id="an_1:25">1:25</span> Bet Kunga vārds paliek mūžīgi. Un šis
vārds jums sludināts evaņģēlijā. (Is 40,6-7)

<span id="an_2:1">2:1</span> Un atmetuši visu ļaunprātību un viltību, un
liekulību, un skaudību, un visas mēlnesības,

<span id="an_2:2">2:2</span> Bez viltības, kā jaunpiedzimuši bērni
alkstiet pēc garīgā piena, lai jūs no tā augtu atpestīšanai,

<span id="an_2:3">2:3</span> Jo jūs jau baudījāt, cik labvēlīgs ir
Kungs.

<span id="an_2:4">2:4</span> Ejiet pie Viņa kā pie dzīvā akmens, ko gan
cilvēki atmeta, bet Dievs izredzēja un godāja!

<span id="an_2:5">2:5</span> Uzceliet uz Viņa no sevis pašiem kā no
dzīviem akmeņiem garīgu celtni, topiet par svētajiem priesteriem, lai
caur Jēzu Kristu nestu Dievam patīkamus garīgus upurus!

<span id="an_2:6">2:6</span> Tāpēc Rakstos teikts: Lūk, es lieku Sionā
izredzētu, dārgu stūrakmeni, un kas uz Viņu tic, nepaliks kaunā, (Is
28,16)

<span id="an_2:7">2:7</span> Un jums, kas ticat, ir gods, bet
neticīgajiem šis akmens, ko cēlāji atmeta, ir kļuvis stūrakmens (Ps
117,22)

<span id="an_2:8">2:8</span> Un piedauzības akmens, un apgrēcības klints
tiem, kuriem vārds ir piedauzība, un tie netic. Tas viņiem arī lemts.

<span id="an_2:9">2:9</span> Bet jūs esat izredzētā cilts, ķēnišķīgā
priesterība, svētā tauta, iegūtie ļaudis, lai paustu Tā varenos darbus,
kas jūs aicinājis no tumsas savā brīnišķīgajā gaismā.

<span id="an_2:10">2:10</span> Jūs citkārt nebijāt tauta, bet tagad esat
Dieva tauta; nebijāt apžēloti, tagad esat apžēloti. (Os 2,24; Rom 9,25)

<span id="an_2:11">2:11</span> Vismīļie, es pamācu jūs kā atnācējus un
ceļiniekus atturēties no miesas kārībām, kas karo pret dvēseli.

<span id="an_2:12">2:12</span> Dzīvojiet godīgi pagānu vidū, lai tie,
kas jūs aprunā kā ļaundarus, redzētu jūsu labos darbus un godinātu Dievu
piemeklēšanas dienā.

<span id="an_2:13">2:13</span> Esiet paklausīgi katrai cilvēku kārtībai
Dieva dēļ: ķēniņam kā augstākajam,

<span id="an_2:14">2:14</span> Pārvaldniekiem kā viņa sūtītajiem
ļaundaru sodīšanai, bet to atalgošanai, kas labu dara.

<span id="an_2:15">2:15</span> Jo tāda ir Dieva griba, lai jūs, labu
darot, apklusinātu neprātīgu cilvēku nezināšanu;

<span id="an_2:16">2:16</span> Kā brīvie, bet ne kā tādi, kam brīvība
ļaunuma slēpšanai, bet kā Dieva kalpi.

<span id="an_2:17">2:17</span> Visus godājiet, mīliet brāļus, bīstieties
Dieva, godājiet ķēniņu!

<span id="an_2:18">2:18</span> Kalpi, paklausiet saviem kungiem visā
bijībā, ne tikai labiem un lēniem, bet arī iedomīgiem!

<span id="an_2:19">2:19</span> Jo tā ir žēlastība, ja kāds, apzinādamies
Dievu, panes bēdas, netaisnīgi ciezdams.

<span id="an_2:20">2:20</span> Jo kāds gods būtu, ja jūs panesat, kad
jūs sit pārkāpuma dēļ? Bet ja jūs, labu darīdami, pacietīgi panesat, tas
ir Dievam patīkams.

<span id="an_2:21">2:21</span> Jo tam jūs esat aicināti. Jo arī Kristus
cieta mūsu dēļ, atstādams jums priekšzīmi, lai jūs sekotu Viņa pēdās.

<span id="an_2:22">2:22</span> Viņš nekādu grēku nedarīja, un Viņa mutē
nebija atrodama viltība. (Is.53,9)

<span id="an_2:23">2:23</span> Kad Viņu zaimoja, Viņš nezaimoja,
ciezdams nedraudēja, bet padevās tam, kas Viņu netaisni tiesāja.

<span id="an_2:24">2:24</span> Viņš mūsu grēkus aiznesa savā miesā pie
krusta, lai mēs, miruši grēkiem, dzīvotu taisnībai; Viņa brūces jūs
izdziedināja.

<span id="an_2:25">2:25</span> Jo jūs maldījāties kā avis, bet tagad
esat atgriezti pie sava dvēseļu gana un bīskapa. (Is 53,4-5)

<span id="an_3:1">3:1</span> Tāpat arī, sievas, paklausiet saviem
vīriem, lai arī tie, kas netic vārdam, pateicoties sievas dzīvei, tiktu
iegūti bez sludināšanas,

<span id="an_3:2">3:2</span> Kad redzēs jūsu dievbijīgi skaidro dzīvi.
(Ef 5,22; Kol 3,18)

<span id="an_3:3">3:3</span> Jūsu greznums lai nav ārējais matu pinums,
zelta rotas vai grezni apģērbi,

<span id="an_3:4">3:4</span> Bet apslēptais sirds cilvēks, neiznīcīgs
savā klusajā un maigajā garā, kas Dievam dārgs!

<span id="an_3:5">3:5</span> Jo tā kādreiz greznojās svētās sievietes,
kas cerēja uz Dievu, būdamas paklausīgas saviem vīriem,

<span id="an_3:6">3:6</span> Kā Sāra bija paklausīga Ābrahamam, saukdama
to par kungu. Jūs esat viņas meitas, kad darāt labu un nebīstieties
nekādu draudu.

<span id="an_3:7">3:7</span> Tāpat jūs vīri, sadzīvojiet prātīgi ar
sievām kā ar trauslāku trauku! Parādiet viņām godu kā žēlastības dzīves
līdzmantiniecēm, lai jūsu lūgšanas netiktu traucētas!

<span id="an_3:8">3:8</span> Bet beidzot esiet visi vienprātīgi,
līdzcietīgi, brālīgi, žēlsirdīgi, pacietīgi, pazemīgi!

<span id="an_3:9">3:9</span> Neatmaksājiet ļaunu ar ļaunu, nedz lāstus
ar lāstiem, turpretim svētiet, jo tam jūs esat aicināti, lai iemantotu
svētību.

<span id="an_3:10">3:10</span> Jo, kas mīl dzīvi un grib redzēt labas
dienas, tas lai savalda savu mēli no ļauna, un tā lūpas lai nerunā
viltu!

<span id="an_3:11">3:11</span> Izvairies no ļauna un dari labu, meklē
mieru un centies, un seko tam!

<span id="an_3:12">3:12</span> Jo Kunga acis ievēro taisnīgos, un Viņa
ausis dzird to lūgšanas, bet Kunga vaigs ir pret tiem, kas dara ļaunu.

<span id="an_3:13">3:13</span> Un kas jums varēs kaitēt, ja jūs dedzīgi
centīsieties pēc laba?

<span id="an_3:14">3:14</span> Bet ja arī jūs ciestu taisnības dēļ, tad
jūs esat svētīgi. Bet nebīstieties no viņiem un neuztraucieties!

<span id="an_3:15">3:15</span> Bet svētiet Kungu Jēzu Kristu savās
sirdīs! Esiet vienmēr gatavi atlīdzināt katram, kas prasa no jums
norēķinu par to cerību, kas ir jūsos!

<span id="an_3:16">3:16</span> Tomēr lēnprātībā un bijībā, lai jums būtu
laba sirdsapziņa, lai kaunas tie, kas jums ceļ neslavu, nopeļot jūsu
labo dzīvi Kristū.

<span id="an_3:17">3:17</span> Jo labāk, labu darot, ciest, jo tāds ir
Dieva prāts, nekā darīt ļaunu.

<span id="an_3:18">3:18</span> Jo arī Kristus vienreiz mūsu grēku dēļ
miris. Taisnīgais par netaisnīgajiem, nonāvēts gan miesā, bet
atdzīvināts garā, lai mūs upurētu Dievam.

<span id="an_3:19">3:19</span> Garā Viņš nogāja un sludināja tiem
gariem, kas bija cietumā.

<span id="an_3:20">3:20</span> Kuri kādreiz neticēja, kad tie Noasa
dienās paļāvās uz Dieva pacietību, kamēr taisīja šķirstu, kurā no ūdens
izglābās nedaudzi, proti, astoņas dvēseles;

<span id="an_3:21">3:21</span> Tas attēlo kristību, kura tagad arī jūs
izglābj. Tā nav miesas netīrību nomazgāšana, bet Dievam veltīta lūgšana
labā sirdsapziņā caur Jēzus Kristus augšāmcelšanos.

<span id="an_3:22">3:22</span> Lai mēs kļūtu mūžīgās dzīves mantinieki,
Viņš, nāvi uzvarējis, uzgāja debesīs un sēž pie Dieva labās rokas, kur
Viņam pakļauti eņģeļi, varas un spēki.

<span id="an_4:1">4:1</span> Ja Kristus cieta miesīgi, tad
apbruņojieties arī jūs tādām pašām domām, jo tas, kas miesā cietis, ir
beidzis grēkot,

<span id="an_4:2">4:2</span> Lai atlikušo laiku miesīgi vairs nedzīvotu
cilvēku kārībām, bet Dieva gribai.

<span id="an_4:3">4:3</span> Jo pietiek, ka jūs pagājušā laikā
izpildījāt pagānu gribu, nododamies netīrībām, kārībām, žūpošanai,
rijībai, dzīrēm un noziedzīgai kalpošanai elkiem.

<span id="an_4:4">4:4</span> Tāpēc viņi zaimodami brīnās, ka jūs
nepiedalāties tanīs pašās nekrietnajās izlaidībās.

<span id="an_4:5">4:5</span> Viņi dos atbildi Tam, kas sagatavojies
tiesāt dzīvos un mirušos.

<span id="an_4:6">4:6</span> Jo tādēļ arī mirušajiem evaņģēlijs
sludināts, lai tie kā cilvēki tiktu tiesāti miesā, bet garā dzīvotu pēc
Dieva prāta.

<span id="an_4:7">4:7</span> Tomēr visam tuvojas gals. Tāpēc esiet
saprātīgi un modri lūgšanās!

<span id="an_4:8">4:8</span> Bet vairāk par visu pastāvīgi mīliet viens
otru, jo mīlestība apklāj grēku daudzumu!

<span id="an_4:9">4:9</span> Savstarpēji esiet viesmīlīgi bez
kurnēšanas!

<span id="an_4:10">4:10</span> Kā katrs dāvanu saņēmis, tā lai piešķir
citam kā labi daždažādas Dieva žēlastības dalītāji!

<span id="an_4:11">4:11</span> Ja kāds runā, tad kā Dieva vārdus, ja
kāds kalpo, tad tanī spēkā, ko Dievs piešķir, lai visās lietās Dievs
tiktu pagodināts caur Jēzu Kristu, kam gods un vara mūžu mūžos. Amen.

<span id="an_4:12">4:12</span> Vismīļie, lai uguns pārbaudījums, kas
jūsu pārbaudei dots, jūs neatsvešina, it kā jums notiktu kaut kas
neparasts,

<span id="an_4:13">4:13</span> Bet priecājieties, piedaloties Kristus
ciešanās, lai jūs, arī Viņa godībai atklājoties, varētu līksmoties un
priecāties.

<span id="an_4:14">4:14</span> Ja jūs nievā Kristus vārda dēļ, tad jūs
esat svētīgi, jo Dieva gods, godība un spēks, un Viņa Gars mīt pār jums.

<span id="an_4:15">4:15</span> Neviens no jums lai necieš kā slepkava
vai zaglis, vai zaimotājs, vai kas tiecas pēc sveša!

<span id="an_4:16">4:16</span> Bet kas cieš kā kristīgais, lai nekaunās,
bet lai pagodina Dievu šinī vārdā!

<span id="an_4:17">4:17</span> Jo laiks tiesai iesākties no Dieva nama.
Bet ja vispirms no mums, tad kāds gals tiem, kas netic Dieva
evaņģēlijam?

<span id="an_4:18">4:18</span> Un ja taisnīgais tikko būs izglābts, kur
tad paliks bezdievis un grēcinieks?

<span id="an_4:19">4:19</span> Tāpēc arī tie, kas cieš saskaņā ar Dieva
gribu, labos darbos lai nodod savas dvēseles uzticīgajam Radītājam!

<span id="an_5:1">5:1</span> Es, vecākais un Kristus ciešanu liecinieks,
līdzdalībnieks godībā, kas nākotnē atklāsies, pamudinu vecākos, kas pie
jums ir:

<span id="an_5:2">5:2</span> Ganiet Dieva ganāmpulku, kas pie jums,
rūpēdamies par to nepiespiesti, bet labprātīgi saskaņā ar Dievu, ne
negodīgas peļņas dēļ, bet pašaizliedzīgi,

<span id="an_5:3">5:3</span> Un ne kā izredzēto valdnieki, bet no sirds
esiet priekšzīme ganāmpulkam!

<span id="an_5:4">5:4</span> Un kad ieradīsies Virsgans, jūs saņemsiet
nevīstošo godības kroni.

<span id="an_5:5">5:5</span> Tāpat arī, jaunākie, esiet padevīgi
vecākajiem! Bet visi savstarpēji ietekmējieties pazemībā, jo Dievs
ļaunajiem pretojas, bet pazemīgajiem dod žēlastību.

<span id="an_5:6">5:6</span> Tādēļ pazemojieties zem varenās Dieva
rokas, lai Viņš jūs paaugstinātu apmeklējuma laikā;

<span id="an_5:7">5:7</span> Visas savas rūpes metiet uz Viņu, jo Viņš
par jums rūpējas.

<span id="an_5:8">5:8</span> Esiet skaidrā prāta un nomodā, jo jūsu
pretinieks velns staigā apkārt kā rūcošs lauva, meklēdams, ko aprīt.

<span id="an_5:9">5:9</span> Stipri ticībā pretojieties tam, zinādami,
ka tādas pat ciešanas notiek jūsu brāļiem pasaulē.

<span id="an_5:10">5:10</span> Bet visas žēlastības Dievs, kas mūs Jēzū
Kristū aicinājis savā mūžīgajā godībā, pats mūs pēc īslaicīgām ciešanām
darīs pilnīgus, stiprinās un spēcinās.

<span id="an_5:11">5:11</span> Viņam gods un vara mūžu mūžos! Amen.

<span id="an_5:12">5:12</span> Kā man šķiet, es īsumā uzrakstīju jums
caur uzticīgo brāli Silvanu, pamācīdams un apliecinādams, ka šī ir
patiesā Dieva žēlastība, kurā jūs atrodaties.

<span id="an_5:13">5:13</span> Jūs sveicina līdzizvēlētā baznīca
Babilonā un mans dēls Marks.

<span id="an_5:14">5:14</span> Sveiciniet cits citu ar svētu skūpstu!
Žēlastība jums visiem, kas esat Jēzū Kristū! Amen.

------------------------------------------------------------------------

[Next: 2 Peter](pe2.md)
