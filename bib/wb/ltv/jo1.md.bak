[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe2)  [Next](jo2.md) 

------------------------------------------------------------------------

### Latvian Bible: 1 John

<span id="an_1:1">1:1</span> Kas bija no sākuma, ko dzirdējām, ko savām
acīm redzējām, ko skatījām un savām rokām taustījām, dzīvības Vārdu,

<span id="an_1:2">1:2</span> - Un dzīvība parādījās, un mēs redzējām, un
apliecinām, un pasludinām jums mūžīgo dzīvību, kas bija pie Tēva un mums
parādījās, -

<span id="an_1:3">1:3</span> Ko redzējām un dzirdējām, to pasludinām
jums, lai arī jums būtu sadraudzība ar mums, un mūsu sadraudzība ar Tēvu
un ar Viņa Dēlu Jēzu Kristu.

<span id="an_1:4">1:4</span> To mēs rakstām jums, lai jūs priecātos un
jūsu prieks būtu pilnīgs.

<span id="an_1:5">1:5</span> Šis ir vēstījums, kuru no Viņa dzirdējām un
pasludinām jums, jo Dievs ir gaisma, un Viņā nav nekādas tumsības.

<span id="an_1:6">1:6</span> Ja mēs sakām, ka mums sadraudzība ar Viņu,
bet staigājam tumsībā, tad melojam un nedarām patiesību.

<span id="an_1:7">1:7</span> Bet ja mēs staigājam gaismā, tā kā Viņš ir
gaismā, tad mums ir sadraudzība savā starpā, un Viņa Dēla Jēzus Kristus
asinis šķīstī mūs no katra grēka.

<span id="an_1:8">1:8</span> Ja mēs sakām, ka mums nav grēka, tad mēs
sevi piekrāpjam, un mūsos nav patiesības.

<span id="an_1:9">1:9</span> Ja atzīstamies savos grēkos, tad Viņš,
būdams uzticīgs un taisnīgs, mums piedod mūsu grēkus un šķīstī mūs no
katras netaisnības.

<span id="an_1:10">1:10</span> Ja mēs sakām, ka neesam grēkojuši, tad
darām Viņu par meli, un Viņa nav mūsos.

<span id="an_2:1">2:1</span> Mani bērniņi, šo es jums rakstu, lai jūs
negrēkotu. Bet ja nu kāds grēkojis, tad mums taisnīgais Jēzus Kristus ir
aizstāvis pie Tēva.

<span id="an_2:2">2:2</span> Viņš ir mūsu grēku izlīdzināšana: ne tikai
mūsu vien, bet arī visas pasaules.

<span id="an_2:3">2:3</span> No tā mēs zinam, ka Viņu esam pazinuši, ja
izpildam Viņa baušļus.

<span id="an_2:4">2:4</span> Ja kas saka, ka Viņu pazīst, bet nepilda
Viņa baušļus, tas ir melis, un viņā nav patiesības.

<span id="an_2:5">2:5</span> Bet kas Viņa vārdu ievēro, tanī patiesi
Dieva mīlestība ir pilnīga; un no tā mēs zinām, ka esam Viņā.

<span id="an_2:6">2:6</span> Kas saka, ka Viņā paliek, tam pienākas tā
rīkoties, kā Viņš darījis.

<span id="an_2:7">2:7</span> Mīļie, ne jaunu bausli es jums rakstu, bet
veco bausli, kas bija jums no sākuma. Šis vecais bauslis ir tas vārds,
ko dzirdējāt.

<span id="an_2:8">2:8</span> Un es rakstu jums atkal jaunu bausli, kas
patiess Viņā un jūsos, jo tumsība pagājusi un patiesā gaisma jau spīd.

<span id="an_2:9">2:9</span> Kas saka, ka viņš ir gaismā, un ienīst savu
brāli, tas vēl aizvien ir tumsībā.

<span id="an_2:10">2:10</span> Kas savu brāli mīl, paliek gaismā, un
viņā nav piedauzības.

<span id="an_2:11">2:11</span> Bet kas savu brāli ienīst, tas atrodas
tumsībā un staigā tumsībā, un nezina, kurp tas iet, jo tumsa darījusi
aklas viņa acis.

<span id="an_2:12">2:12</span> Es rakstu jums, bērniņi, jo grēki jums
viņa vārda dēļ tiek piedoti.

<span id="an_2:13">2:13</span> Es rakstu jums, tēvi, jo jūs pazināt
Viņu, kas ir no sākuma. Es rakstu jums, jaunekļi, jo jūs uzvarējāt
ļauno.

<span id="an_2:14">2:14</span> Es rakstu jums, bērni, jo jūs pazināt
Tēvu. Es rakstu jums, jaunieši, jo jūs esat stipri, un Dieva vārds
paliek jūsos, un jūs ļauno uzvarējāt.

<span id="an_2:15">2:15</span> Nemīliet pasauli, nedz arī to, kas ir
pasaulē! Ja kāds mīl pasauli, tad viņā nav Tēva mīlestības.

<span id="an_2:16">2:16</span> Jo viss, kas pasaulē, ir miesas kārība un
acu kārība, un dzīves lepnība, kas nav no Tēva, bet no pasaules.

<span id="an_2:17">2:17</span> Un pasaule un viņas kārība pāriet, bet
kas izpilda Dieva gribu, paliek mūžīgi.

<span id="an_2:18">2:18</span> Bērniņi, ir pēdējā stunda! Un nāk, kā jūs
dzirdējāt, antikrists; un tagad jau daudzi antikristi radušies; no tā
mēs zinām, ka ir pēdējā stunda.

<span id="an_2:19">2:19</span> No mums viņi izgājuši, bet viņi nebija
mūsējie, jo, ja tie būtu mūsējie, tie paliktu ar mums. Viņi jāatklāj, ka
tie visi nav mūsējie.

<span id="an_2:20">2:20</span> Bet jums ir Svētā svaidīšana, un jūs
zinat visu.

<span id="an_2:21">2:21</span> Es nerakstīju jums kā patiesības
nezinātājiem, bet kā tās pazinējiem, jo nekādi meli nav no patiesības.

<span id="an_2:22">2:22</span> Kas gan ir melis, ja ne tas, kas noliedz,
ka Jēzus ir Kristus? Tas ir antikrists, kas noliedz Tēvu un Dēlu.

<span id="an_2:23">2:23</span> Katram, kas noliedz Dēlu, nav Tēva. Kas
apliecina Dēlu, tam ir arī Tēvs.

<span id="an_2:24">2:24</span> Ko jūs dzirdējāt no sākuma, lai paliek
jūsos. Ja jūsos paliks tas, ko dzirdējāt no sākuma, tad arī jūs
paliksiet Dēlā un Tēvā.

<span id="an_2:25">2:25</span> Šis ir tas apsolījums, ko Viņš mums
solījis, mūžīgā dzīve.

<span id="an_2:26">2:26</span> To es jums uzrakstīju par tiem, kas jūs
maldina.

<span id="an_2:27">2:27</span> Un jums lai paliek tas svaidījums, ko no
Viņa saņēmāt. Un jums nevajag, lai jūs kāds mācītu; bet ka Viņa
svaidījums māca jums visu, tas ir patiesi un nav meli. Un kā Viņš jūs
mācījis, tā palieciet Viņā!

<span id="an_2:28">2:28</span> Un tagad, bērniņi, palieciet Viņā, lai,
kad Viņš parādīsies, mums būtu paļāvība un, Viņam atnākot, mēs netiktu
no Viņa apkaunoti.

<span id="an_2:29">2:29</span> Ja jūs ziniet, ka Viņš ir taisnīgs, tad
zinat arī, ka ikviens, kas dara taisnību, no Viņa ir dzimis.

<span id="an_3:1">3:1</span> Redziet, kādu mīlestību Tēvs mums dāvājis,
lai mēs sauktos un būtu Dieva bērni! Tāpēc pasaule mūs nepazīst, jo tā
nav Viņu pazinusi.

<span id="an_3:2">3:2</span> Mīļie, tagad mēs esam Dieva bērni. Un vēl
nav atklājies, kas mēs būsim. Mēs tikai zinām, ka tad, kad Viņš
parādīsies, mēs būsim Viņam līdzīgi, jo mēs redzēsim Viņu tādu, kāds
Viņš ir.

<span id="an_3:3">3:3</span> Un katrs, kam ir šī cerība uz Viņu,
svētdara sevi, kā arī Viņš ir svēts.

<span id="an_3:4">3:4</span> Katrs, kas grēko, dara arī netaisnību; arī
grēks ir netaisnība.

<span id="an_3:5">3:5</span> Un jūs zināt, ka Viņš parādījies, lai
gandarītu par mūsu grēkiem, un Viņā grēka nav.

<span id="an_3:6">3:6</span> Katrs, kas paliek Viņā, negrēko; un katrs,
kas grēko, nav Viņu redzējis, nav arī Viņu pazinis.

<span id="an_3:7">3:7</span> Bērniņi, lai neviens jūs nemaldina! Kas
dara taisnību, tas ir taisnīgs, tāpat kā Viņš ir taisnīgs.

<span id="an_3:8">3:8</span> Kas grēko, tas ir no velna, jo velns grēko
no sākuma. Tamdēļ Dieva Dēls atnāca, lai Viņš sagrautu velna darbus.

<span id="an_3:9">3:9</span> Katrs, kas no Dieva dzimis, nedara grēku,
jo Viņa sēkla paliek tanī; un tas nevar grēkot, jo no Dieva dzimis.

<span id="an_3:10">3:10</span> Dieva bērnus un sātana bērnus var pazīt
tā: ikkatrs, kas nav taisnīgs, nav no Dieva, tāpat arī tas, kas nemīl
savu brāli.

<span id="an_3:11">3:11</span> Jo šis ir tas vēstījums, ko dzirdējāt no
sākuma, lai jūs viens otru mīlētu.

<span id="an_3:12">3:12</span> Ne tā kā Kains, kas bija no ļaunā un
nonāvēja savu brāli. Un kādēļ viņš to nonāvēja? Tādēļ, ka viņa darbi
bija ļauni, bet viņa brāļa taisnīgi.

<span id="an_3:13">3:13</span> Nebrīnieties, brāļi, ja pasaule jūs
ienīst!

<span id="an_3:14">3:14</span> Mēs zinām, ka esam pārnesti no nāves
dzīvībā, jo mēs mīlam brāļus. Kas nemīl, paliek nāvē.

<span id="an_3:15">3:15</span> Katrs, kas savu brāli ienīst, ir
slepkava; un jūs zināt, ka nevienā slepkavā nav mūžīgās dzīvības, kas
paliktu viņā.

<span id="an_3:16">3:16</span> No tā mēs pazinām Dieva mīlestību, ka
Viņš par mums atdeva savu dzīvību; tā arī mums pienākas savu dzīvību
atdot par brāļiem.

<span id="an_3:17">3:17</span> Kam būtu šīs pasaules manta un viņš
redzētu savu brāli trūkumā, bet noslēgtu tam savu sirdi, kā gan Dieva
mīlestība paliktu viņā?

<span id="an_3:18">3:18</span> Mani bērniņi, nemīlēsim vārdos, ne ar
mēli, bet darbos un patiesībā!

<span id="an_3:19">3:19</span> No tā mēs zinām, ka esam no patiesības,
un Viņa priekšā varam mierināt savas sirdis.

<span id="an_3:20">3:20</span> Ja mūsu sirds pārmet mums, Dievs ir
lielāks nekā mūsu sirds, un zina visu.

<span id="an_3:21">3:21</span> Mīļie, ja mūsu sirds nepārmet, tad mums
ir paļāvība uz Dievu.

<span id="an_3:22">3:22</span> Un visu, ko mēs lūgsim, to saņemsim no
Viņa, jo mēs izpildām Viņa baušļus un darām to, kas Viņam patīkams.

<span id="an_3:23">3:23</span> Un šis ir Viņa bauslis, lai mēs ticētu
Viņa Dēla Jēzus Kristus vārdam un mīlētu viens otru, kā Viņš mums
pavēlējis.

<span id="an_3:24">3:24</span> Un kas Viņa baušļus izpilda, tas paliek
Viņā, un Viņš tanī; un ka Viņš mūsos paliek, to zinām no tā Gara, ko
Viņš mums devis.

<span id="an_4:1">4:1</span> Mīļie, neticiet katram garam, bet
pārbaudiet garus, vai tie ir no Dieva, jo daudzi viltus pravieši
izgājuši pasaulē.

<span id="an_4:2">4:2</span> Dieva garu pazīstiet no tā: katrs gars, kas
apliecina, ka Jēzus Kristus ir atnācis miesā, ir no Dieva.

<span id="an_4:3">4:3</span> Katrs gars, kas noliedz Jēzu, nav no Dieva;
tas ir antikrists, par kuru dzirdējāt, ka viņš nāk un tagad jau ir
pasaulē.

<span id="an_4:4">4:4</span> Bērniņi, jūs to uzvarējāt, jūs esat no
Dieva, jo Tas, kas jūsos, ir lielāks nekā tas, kas pasaulē.

<span id="an_4:5">4:5</span> Tie ir no pasaules, tāpēc viņi runā par
pasauli, un pasaule klausās viņos.

<span id="an_4:6">4:6</span> Mēs esam no Dieva. Kas pazīst Dievu, tas
mūs uzklausa; kas nav no Dieva, tas mūs neklausa. No tā pazīstam
patiesības Garu un maldu garu.

<span id="an_4:7">4:7</span> Mīļie, mīlēsim viens otru, jo mīlestība ir
no Dieva! Katrs, kas mīl, dzimis no Dieva un pazīst Dievu.

<span id="an_4:8">4:8</span> Kas nemīl, tas nav Dievu pazinis, jo Dievs
ir mīlestība.

<span id="an_4:9">4:9</span> Tanī atklājas Dieva mīlestība mūsos, ka
Dievs atsūtīja savu vienpiedzimušo Dēlu pasaulē, lai mēs dzīvotu caur
Viņu.

<span id="an_4:10">4:10</span> Tanī pastāv mīlestība, ka nevis mēs esam
mīlējuši Dievu, bet gan Viņš mūs pirmāk mīlēja un sūtīja savu Dēlu
gandarīšanai par mūsu grēkiem.

<span id="an_4:11">4:11</span> Mīļie, ja Dievs mūs tā mīlējis, tad arī
mums vajag vienam otru mīlēt!

<span id="an_4:12">4:12</span> Dievu neviens nekad nav redzējis. Ja mēs
mīlam viens otru, tad Dievs paliek mūsos un Viņa mīlestība mūsos ir
pilnīga.

<span id="an_4:13">4:13</span> No tā mēs pazīstam, ka mēs paliekam Viņā
un Viņš mūsos, ka Viņš mums devis no sava Gara.

<span id="an_4:14">4:14</span> Arī mēs redzējām un apliecinām, ka Tēvs
ir sūtījis savu Dēlu, pasaules Pestītāju.

<span id="an_4:15">4:15</span> Kas apliecina, ka Jēzus ir Dieva Dēls,
tanī paliek Dievs un viņš Dievā.

<span id="an_4:16">4:16</span> Un mēs pazinām un ticējām tai mīlestībai,
kas Dievam ir uz mums. Dievs ir mīlestība, un, kas paliek mīlestībā, tas
paliek Dievā un Dievs viņā.

<span id="an_4:17">4:17</span> Ar to Dieva mīlestība kļuvusi pie mums
pilnīga, ka mums ir paļāvība tiesas dienā, jo tāpat kā Viņš ir, arī mēs
esam šinī pasaulē.

<span id="an_4:18">4:18</span> Mīlestībā nav baiļu, bet pilnīga
mīlestība aizdzen bailes, jo bailes rada mokas; kas bīstas, tas nav
pilnīgs mīlestībā.

<span id="an_4:19">4:19</span> Tātad mīlēsim Dievu, jo Dievs pirmāk mūs
mīlējis.

<span id="an_4:20">4:20</span> Ja kāds saka: Es mīlu Dievu un ienīstu
savu brāli, tas ir melis. Jo kā tas, kas nemīl savu brāli, ko viņš redz,
var mīlēt Dievu, ko neredz?

<span id="an_4:21">4:21</span> Un mums no Dieva šis bauslis: kas mīl
Dievu, tas lai mīl arī savu brāli!

<span id="an_5:1">5:1</span> Katrs, kas tic, ka Jēzus ir Kristus, ir no
Dieva dzimis. Un katrs, kas mīl To, kas Viņu dzemdinājis, mīl arī To,
kas no Viņa dzimis.

<span id="an_5:2">5:2</span> No tā mēs zinām, ka mēs Dieva bērnus mīlam,
ja mīlam Dievu un izpildām Viņa baušļus.

<span id="an_5:3">5:3</span> Jo šī ir Dieva mīlestība, ka izpildām Viņa
baušļus, un Viņa baušļi nav grūti.

<span id="an_5:4">5:4</span> Jo viss, kas dzimis no Dieva, uzvar
pasauli; un mūsu ticība ir tā uzvara, kas uzvar pasauli.

<span id="an_5:5">5:5</span> Kas ir tas, kas pasauli uzvar, ja ne tas,
kas tic, ka Jēzus ir Dieva Dēls?

<span id="an_5:6">5:6</span> Viņš ir tas, kas nācis caur ūdeni un
asinīm. Jēzus Kristus: ne ūdenī vien, bet ūdenī un asinīs. Un Gars ir
tas, kas liecina, ka Kristus ir patiesība.

<span id="an_5:7">5:7</span> Jo trīs ir, kas dod liecību debesīs: Tēvs,
Vārds un Svētais Gars; un šie trīs ir viens.

<span id="an_5:8">5:8</span> Un trīs ir, kas dod liecību virs zemes:
Gars, ūdens un asinis; un šie trīs ir viens.

<span id="an_5:9">5:9</span> Ja mēs pieņemam cilvēku liecību, Dieva
liecība ir lielāka: jo šī ir Dieva liecība, kas lielāka, ka Viņš
liecinājis par savu Dēlu.

<span id="an_5:10">5:10</span> Kas tic uz Dieva Dēlu, tam ir Dieva
liecība sevī. Kas netic Dēlam, tas dara Viņu par meli, tāpēc ka tas
netic liecībai, ko Dievs liecinājis par savu Dēlu.

<span id="an_5:11">5:11</span> Un šī ir tā liecība, ka Dievs mums devis
mūžīgo dzīvi, un šī dzīve ir Viņa Dēlā.

<span id="an_5:12">5:12</span> Kam Dēls ir, tam ir dzīvība; kam Dēla
nav, tam dzīvības nav.

<span id="an_5:13">5:13</span> To es rakstu jums, kas ticat Dieva Dēla
vārdam, lai jūs zinātu, ka jums ir mūžīgā dzīve.

<span id="an_5:14">5:14</span> Un šī paļāvība mums ir uz Viņu, ka Viņš
klausa mūs, ja mēs ko lūdzam saskaņā ar Viņa gribu.

<span id="an_5:15">5:15</span> Un mēs zinām, ka Viņš uzklausa, ko vien
mēs lūdzam; arī zinām, ka visu, ko no Viņa lūdzam, saņemam.

<span id="an_5:16">5:16</span> Ja kāds zina savu brāli grēkojam, kas
nebūtu nāves grēks, tas lai aizlūdz, un tam, kas negrēko nāvīgi, tiks
dota dzīvība. Bet ir nāves grēks, par to es nesaku, lai kāds aizlūdz.

<span id="an_5:17">5:17</span> Katra netaisnība ir grēks, un ir nāvīgs
grēks.

<span id="an_5:18">5:18</span> Mēs zinām, ka katrs, kas no Dieva dzimis,
negrēko, jo dzimšana no Dieva pasargā viņu, un ļaunais viņu neskar.

<span id="an_5:19">5:19</span> Mēs zinām, ka esam no Dieva, bet visa
pasaule atrodas ļaunumā.

<span id="an_5:20">5:20</span> Un mēs zinām, ka Dieva Dēls ir atnācis un
mums tādu saprašanu devis, ka mēs pazīstam īsto Dievu un esam Viņa
patiesajā Dēlā. Šis ir patiesais Dievs un mūžīgā dzīvība.

<span id="an_5:21">5:21</span> Bērniņi, sargieties no elkiem! Amen.

------------------------------------------------------------------------

[Next: 2 John](jo2.md)
