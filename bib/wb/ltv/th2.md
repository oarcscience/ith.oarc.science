[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th1)  [Next](ti1) 

------------------------------------------------------------------------

### Latvian Bible: 2 Thessalonians

<span id="an_1:1">1:1</span> Pāvils un Silvāns, un Timotejs
tesalonīkiešu draudzei Dievā, mūsu Tēvā, un Kungā Jēzū Kristū:

<span id="an_1:2">1:2</span> Žēlastība un miers jums no Dieva, mūsu
Tēva, un Kunga Jēzus Kristus!

<span id="an_1:3">1:3</span> Mums vienmēr jāpateicas Dievam par jums,
brāļi, kā tas pienākas, jo jūsu ticība stipri pieaug un savstarpējā
mīlestība ir liela katrā no jums.

<span id="an_1:4">1:4</span> Tā ka mēs paši lepojamies ar jums citās
Dieva draudzēs par jūsu pacietību un ticību visās jūsu vajāšanās un
bēdās, ko jūs panesat

<span id="an_1:5">1:5</span> Dieva taisnīgās tiesas pierādījumam, jo jūs
būsiet Dieva valstības cienīgi, kuras dēļ ciešat.

<span id="an_1:6">1:6</span> Jo tāda ir Dieva taisnība: atmaksāt ar
apspiešanu tiem, kas jūs apspiež,

<span id="an_1:7">1:7</span> Bet jums, apspiestajiem, dot mieru kopā ar
mums tad, kad Kungs Jēzus no debesīm parādīsies ar savas varenības
eņģeļiem

<span id="an_1:8">1:8</span> Uguns liesmās, lai atmaksātu tiem, kas
neatzina Dievu un kas nepaklausīja mūsu Kunga Jēzus Kristus evaņģēlijam.

<span id="an_1:9">1:9</span> Tie sodam saņems mūžīgo pazušanu no Kunga
vaiga un Viņa varenās godības.

<span id="an_1:10">1:10</span> Tanī dienā Viņš nāks, lai tiktu
pagodināts savos svētajos un lai visi ticīgie Viņu apbrīnotu, jo jūs
ticējāt mūsu liecībai.

<span id="an_1:11">1:11</span> Tāpēc mēs arī vienmēr aizlūdzam par jums,
lai mūsu Dievs atzītu jūs sava aicinājuma cienīgus un lai piepildītu
katru cenšanos pēc laba un ticības darbu spēkā,

<span id="an_1:12">1:12</span> Lai mūsu Kunga Jēzus Kristus vārds tiktu
pagodināts jūsos un jūs Viņā saskaņā ar mūsu Dieva un Kunga Jēzus
Kristus žēlastību.

<span id="an_2:1">2:1</span> Mēs, jūs, brāļi, lūdzam caur Kunga Jēzus
Kristus atnākšanu un mūsu savienību ar Viņu,

<span id="an_2:2">2:2</span> Lai jūs tik drīz nekļūtu nepastāvīgi savā
pārliecībā un neļautu sevi iebaidīt ne garam, ne kādai mācībai, ne it kā
mūsu sūtītai vēstulei, it kā Kunga diena jau būtu klāt.

<span id="an_2:3">2:3</span> Lai neviens jūs nekādā veidā nepieviļ, jo
vispirms jānāk atkrišanai un atklāti jāparādās grēka cilvēkam, pazušanas
dēlam,

<span id="an_2:4">2:4</span> Kas pretojas un sevi ceļ pārāku pār visu
to, kas saucas Dievs un kas tiek pielūgts. Viņš pat ieņem vietu Dieva
templī, dēvēdams sevi, it kā viņš būtu Dievs.

<span id="an_2:5">2:5</span> Vai jūs neatminaties, ka es jums to sacīju,
būdams vēl pie jums?

<span id="an_2:6">2:6</span> Jūs zināt arī to, kas viņu tagad kavē, lai
parādītos savā laikā.

<span id="an_2:7">2:7</span> Negantības noslēpumi gan jau strādā, bet
tas, kas to tagad kavē, kavēs tik ilgi, kamēr tas tiks nobīdīts malā.

<span id="an_2:8">2:8</span> Un tad negantnieks parādīsies atklāti, bet
Kungs Jēzus to nonāvēs ar savas mutes dvesmu un iznīcinās savas
atnākšanas spožumā to,

<span id="an_2:9">2:9</span> Kā atnākšana saskan ar sātana darbību visā
spēkā un zīmēs, un viltus brīnumos.

<span id="an_2:10">2:10</span> Tas ar visādām netaisnībām pieviļ tos,
kas iet pazušanā, tāpēc ka viņi nepieņēma patiesības mīlestību, lai
kļūtu pestīti.

<span id="an_2:11">2:11</span> Tāpēc Dievs ļaus, lai pār viņiem nāk
maldu vara, lai tie ticētu meliem,

<span id="an_2:12">2:12</span> Lai tiesāti tiktu visi tie, kas neticēja
patiesībai, bet piekrita netaisnībai.

<span id="an_2:13">2:13</span> Bet mums vienmēr jāpateicas Dievam par
jums, Dieva mīlētie brāļi, ka Dievs jūs pirmos, garu svētdarīdams,
izvēlējis pestīšanai un patiesības ticībai.

<span id="an_2:14">2:14</span> Šim mērķim, mums evaņģēliju sludinot,
viņš aicināja, lai jūs iegūtu mūsu Kunga Jēzus Kristus godību.

<span id="an_2:15">2:15</span> Tāpēc, brāļi, stāviet droši un pastāviet
mācībā, kuru jūs mācījāties vai nu no mūsu runām, vai rakstiem.

<span id="an_2:16">2:16</span> Bet mūsu Kungs Jēzus Kristus un mūsu
Dievs un Tēvs, kas mūs mīlējis un savā žēlastībā devis mums mūžīgu
iepriecinājumu un labu cerību,

<span id="an_2:17">2:17</span> Lai pamudina un stiprina jūsu sirdis
ikvienā labā darbā un vārdā!

<span id="an_3:1">3:1</span> Beidzot, brāļi, lūdziet Dievu par mums, lai
Dieva vārds izplatītos un tiktu pagodināts, tāpat kā pie jums,

<span id="an_3:2">3:2</span> Un lai mēs tiktu pasargāti no nekrietnajiem
un ļaunajiem cilvēkiem, jo ne jau visi ir ticīgi!

<span id="an_3:3">3:3</span> Bet Dievs ir uzticams. Viņš mūs stiprinās
un sargās no ļauna.

<span id="an_3:4">3:4</span> Kungā mēs paļaujamies uz jums, ka jūs darāt
un darīsiet to, ko mēs pavēlam.

<span id="an_3:5">3:5</span> Bet Kungs lai vada jūsu sirdis uz Dieva
mīlestību un Kristus pacietību!

<span id="an_3:6">3:6</span> Mēs jums, brāļi, aizrādām mūsu Kunga Jēzus
Kristus vārdā, lai jūs norobežotos no katra brāļa, kas nekārtīgi dzīvo
un neievēro mācību, ko tie no mums saņēmuši.

<span id="an_3:7">3:7</span> Jo jūs paši zināt, kā jums jāseko mums, jo
mēs, būdami pie jums, nebijām nekārtīgi!

<span id="an_3:8">3:8</span> Un neviena maizi par velti neēdām, bet
dienām un naktīm pūlējāmies un strādājām savu darbu, lai nevienu no jums
neapgrūtinātu,

<span id="an_3:9">3:9</span> Ne tāpēc, ka mums nebūtu tiesības uz to,
bet lai mēs rādītu jums priekšzīmi, kurai jums jāseko.

<span id="an_3:10">3:10</span> Jo arī tad, kad bijām pie jums, mēs jums
aizrādījām, ka, ja kāds negrib strādāt, tas lai neēd.

<span id="an_3:11">3:11</span> Jo mēs dzirdējām, ka daži starp jums
dzīvo nekārtīgi, neko nestrādā, bet nododas nedarbiem.

<span id="an_3:12">3:12</span> Bet tiem, kas tādi ir, mēs Kunga Jēzus
Kristus vārdā pavēlam un pamudinām tos, lai viņi, mierīgi strādādami,
ēstu savu maizi.

<span id="an_3:13">3:13</span> Bet jūs, brāļi, nepiekūstiet, labu
darīdami.

<span id="an_3:14">3:14</span> Ja kāds mūsu rakstītam vārdam neklausa,
to ievērojiet un nesaejieties ar viņu, lai tas tiktu apkaunots.

<span id="an_3:15">3:15</span> Tomēr neuzskatiet to par ienaidnieku, bet
pamāciet kā brāli!

<span id="an_3:16">3:16</span> Pats miera Kungs lai dod jums mieru
vienmēr un visur! Kungs lai ir ar jums visiem!

<span id="an_3:17">3:17</span> Sveiciens ar manu, Pāvila, roku! Tāda
zīme ir katrā vēstulē; tā es rakstu.

<span id="an_3:18">3:18</span> Mūsu Kunga Jēzus Kristus žēlastība lai ir
ar jums visiem! Amen.

------------------------------------------------------------------------

[Next: 1 Timothy](ti1)
