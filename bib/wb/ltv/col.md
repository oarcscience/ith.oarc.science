[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](phi)  [Next](th1) 

------------------------------------------------------------------------

### Latvian Bible: Colossians

<span id="an_1:1">1:1</span> Pāvils, saskaņā ar Dieva prātu Jēzus
Kristus apustulis, un brālis Timotejs

<span id="an_1:2">1:2</span> Tiem svētajiem, kas dzīvo Kolosā, un
ticīgajiem brāļiem Kristū Jēzū:

<span id="an_1:3">1:3</span> Žēlastība jums un miers no Dieva, mūsu
Tēva, un Kunga Jēzus Kristus! Mēs pateicamies Dievam un mūsu Kunga Jēzus
Kristus Tēvam un vienmēr lūdzam par jums Dievu,

<span id="an_1:4">1:4</span> Jo dzirdējām, kāda ir jūsu ticība uz Jēzu
Kristu un jūsu mīlestība uz visiem svētajiem.

<span id="an_1:5">1:5</span> Tās cerības dēļ, kas jums paredzēta
debesīs, par ko jūs dzirdējāt evaņģēlija patiesības mācībā,

<span id="an_1:6">1:6</span> Kas aizgāja līdz jums un tāpat visā pasaulē
nes augļus, un aug līdzīgi kā pie jums kopš tās dienas, kad jūs
dzirdējāt un pazināt Dieva žēlastību patiesībā,

<span id="an_1:7">1:7</span> Kā to jums mācīja mūsu mīļais
līdzstrādnieks Epafra, šis uzticamais Kristus kalps jūsu labā,

<span id="an_1:8">1:8</span> Kas stāstīja arī mums par jūsu mīlestību
garā.

<span id="an_1:9">1:9</span> Tāpēc arī mēs kopš tās dienas, kad to
dzirdējām, nebeidzam, Dievu piesauktdami, par jums lūgt, lai jūs tiktu
piepildīti ar Viņa prāta atzīšanu visā garīgajā gudrībā un saprašanā,

<span id="an_1:10">1:10</span> Lai jūsu dzīve būtu Dieva cienīga un
Viņam visumā patīkama, jo jūs nesīsiet augļus visos labos darbos un
pieaugsiet Dieva apziņā,

<span id="an_1:11">1:11</span> Lai jūs, saskaņoti ar Viņa godības
varenību, visā spēkā stiprināti, visā pacietībā un lēnprātībā priecīgi

<span id="an_1:12">1:12</span> Pateiktos Dievam Tēvam, kas mūs darījis
cienīgus būt par līdzdalībniekiem svēto mantojuma gaismā.

<span id="an_1:13">1:13</span> Viņš izglāba mūs no tumsības varas un
pārcēla sava mīļā Dēla valstībā.

<span id="an_1:14">1:14</span> Kurā mums caur Viņa asinīm pestīšana un
grēku piedošana.

<span id="an_1:15">1:15</span> Viņš ir neredzamā Dieva attēls, visas
radības pirmdzimtais,

<span id="an_1:16">1:16</span> Jo Viņā radīts viss, kas ir debesīs un
virs zemes: redzamais un neredzamais, gan troņi, gan valdības, gan
priekšnieki, gan varas: viss caur Viņu un Viņa dēļ radīts:

<span id="an_1:17">1:17</span> Un Viņš ir pirms visa, un viss pastāv
Viņā.

<span id="an_1:18">1:18</span> Un Viņš ir miesas - Baznīcas galva. Viņš
ir sākums, pirmdzimtais no mirušajiem, lai Viņš starp visiem būtu
pirmais.

<span id="an_1:19">1:19</span> Un Viņam labpatika, ka visa pilnība
mājotu Viņā,

<span id="an_1:20">1:20</span> Lai caur Viņu visu izlīdzinātu ar sevi,
nodibinot ar savām krusta asinīm mieru gan to starpā, kas ir virs zemes,
gan debesīs.

<span id="an_1:21">1:21</span> Arī jūs kādreiz bijāt atsvešinājušies un
ar ļauniem darbiem naidīgi noskaņoti.

<span id="an_1:22">1:22</span> Bet tagad Viņš izlīdzinājis savā cilvēka
miesā, izciezdams nāvi, lai jūs Viņa priekšā būtu svēti un neaptraipīti,
un nevainojami,

<span id="an_1:23">1:23</span> Ja tikai paliksiet ticībā nesatricināmi
un pastāvīgi un nenovērsīsieties no cerības, ko sniedz evaņģēlijs, ko
jūs dzirdējāt un kas pasludināts visai radībai zem debess; tam arī es,
Pāvils, kalpoju.

<span id="an_1:24">1:24</span> Tagad es priecājos savās ciešanās par
jums, savā miesa papildinādams to, kas iztrūkst Kristus ciešanās, par
Viņa miesu, kas ir Baznīca.

<span id="an_1:25">1:25</span> Tās kalps esmu kļuvis saskaņā ar Dieva
rīkojumu, ko man devis jūsu dēļ, lai es piepildītu Dieva vārdu.

<span id="an_1:26">1:26</span> Noslēpums, kas no mūžiem un no paaudžu
paaudzēm bija apslēpts, tagad ir atklāts Viņa svētajiem.

<span id="an_1:27">1:27</span> Dievs viņiem gribēja darīt zināmu, cik
bagāta ir šī noslēpuma godība starp pagāniem; un tas ir Kristus, godības
cerība jūsos.

<span id="an_1:28">1:28</span> Viņu mēs sludinām, pamudinādami katru
cilvēku un mācīdami visā gudrībā, lai katru cilvēku darītu pilnīgu Jēzū
Kristū.

<span id="an_1:29">1:29</span> Tāpēc es arī strādāju, cīnīdamies saskaņā
ar Viņa darbību, kas manī izpaužas spēkā.

<span id="an_2:1">2:1</span> Jo es gribu, lai jūs zinātu, cik lielas
rūpes man bija par jums un par tiem, kas dzīvo Lāodikejā, un par visiem,
kas manu miesīgo vaigu nav redzējuši,

<span id="an_2:2">2:2</span> Lai viņu sirdis tiktu iepriecinātas
mīlestības pamācībā un bagātīgi iegūtu atziņas pilnību Dieva Tēva un
Jēzus Kristus noslēpumu pazīšanai.

<span id="an_2:3">2:3</span> Viņā ir apslēpti visi gudrības un zinību
krājumi.

<span id="an_2:4">2:4</span> Bet es jums saku, lai neviens jūs nepieviļ
ar daiļrunīgām runām;

<span id="an_2:5">2:5</span> Jo lai gan miesīgi es neesmu klāt, bet garā
esmu ar jums un priecīgs redzu jūsu kārtību un jūsu stipro ticību uz
Kristu.

<span id="an_2:6">2:6</span> Kā jūs Kungu Jēzu Kristu esat pieņēmuši, tā
arī dzīvojiet Viņā,

<span id="an_2:7">2:7</span> Iesakņodamies un pamatodamies Viņā,
nostiprināti ticībā, kā jūs to mācījāties, un ar pateicību pieaugdami
Viņā.

<span id="an_2:8">2:8</span> Pielūkojiet, lai kāds jūs nepieviļ ar savu
prātniecību un tukšiem maldiem, kas dibināti uz cilvēku mācībām un
pasaules pamatspēkiem, bet ne uz Kristu,

<span id="an_2:9">2:9</span> Jo Viņā mājo miesā ietvertā Dievības
pilnība.

<span id="an_2:10">2:10</span> Arī jūs pilnīgi Viņā, kas ir galva visām
varām un spēkiem.

<span id="an_2:11">2:11</span> Viņā jūs esat apgraizīti apgraizīšanā,
kas nav ar roku izdarīta cilvēka miesas atdalīšanai, bet Kristus
apgraizīšanā.

<span id="an_2:12">2:12</span> Kristībā jūs kopā ar Viņu esat apbedīti
un Viņā jūs esat augšāmcēlušies caur ticību Dieva spēkam, kas Viņu
uzmodinājis no miroņiem.

<span id="an_2:13">2:13</span> Viņš jūs, kas grēkodami un savas miesas
neapgraizīšanas dēļ bijāt miruši, kopā ar Viņu darīja dzīvus, piedodams
jums visus grēkus;

<span id="an_2:14">2:14</span> Viņš izdzēsa pret mums vērsto likuma
parādrakstu, kas bija pret mums, un pieņēma to no mūsu vidus,
pienaglodams krustā.

<span id="an_2:15">2:15</span> Viņš atbruņoja valdības un varas, droši
atstādams tās kaunā un pats sevī svinēdams uzvaru pār tām.

<span id="an_2:16">2:16</span> Tāpēc lai neviens jūs netiesā ēdiena vai
dzēriena dēļ, vai sakarā ar svētkiem, jauno mēnesi vai sabatu.

<span id="an_2:17">2:17</span> Šī ir ēna tam, kam jānotiek, bet miesa ir
Kristus.

<span id="an_2:18">2:18</span> Lai neviens, kam patīk pazemošanās un
kalpošana eņģeļiem, jūs nepieviļ! Tāds lepojas ar to, ko viņš nav
redzējis, bez pamata būdams iedomīgs savā miesas prātā.

<span id="an_2:19">2:19</span> Tāds neturas pie galvas, no kuras ar
locītavu un dzīslu palīdzību visa miesa tiek savienota un kopā saturēta,
un aug Dieva augumā.

<span id="an_2:20">2:20</span> Ja jūs kopā ar Kristu šīs pasaules
pamatspēkiem esat miruši, ko tad jūs vēl, it kā dzīvodami pasaulē,
uzņematies priekšrakstus;

<span id="an_2:21">2:21</span> To neskar, to nebaudi, tam nepieskaries!

<span id="an_2:22">2:22</span> Tas viss lemts lietošanai un iznīcībai,
jo tie ir cilvēku likumi un mācības.

<span id="an_2:23">2:23</span> Tām gan ir šķietama gudrība tur, kur ir
pašizdomāti dievkalpojumi, pašpazemošanās un miesas mērdēšana, bet tie
ir bez vērtības, jo kalpo vienīgi miesas apmierinājumam.

<span id="an_3:1">3:1</span> Tāpēc, ja jūs kopā ar Kristu esat
augšāmcēlušies, tad meklējiet pēc tā, kas augšā, kur Kristus sēž pie
Dieva labās rokas!

<span id="an_3:2">3:2</span> Domājiet par to, kas augšā, bet ne par to,
kas virs zemes!

<span id="an_3:3">3:3</span> Jo jūs mirāt, bet jūsu dzīvība līdz ar
Kristu apslēpta Dievā.

<span id="an_3:4">3:4</span> Kad parādīsies Kristus, jūsu dzīvība, tad
arī jūs parādīsieties godībā līdz ar Viņu.

<span id="an_3:5">3:5</span> Tāpēc nonāvējiet savos locekļos zemisko:
netiklību, nešķīstību, kaislību, ļaunās kārības un mantkārību, kas ir
kalpošana elkiem!

<span id="an_3:6">3:6</span> Tā visa dēļ nāk Dieva dusmas pār netiklības
bērniem.

<span id="an_3:7">3:7</span> Arī jūs kādreiz bijāt tām pakļāvušies, kad
tanīs dzīvojāt.

<span id="an_3:8">3:8</span> Bet tagad arī jūs atmetiet to visu: dusmas,
sarūgtinājumu, ļaunprātību, zaimus un nekaunīgus vārdus no jūsu mutes!

<span id="an_3:9">3:9</span> Nemelojiet viens otram! Novelciet veco
cilvēku kopā ar viņa darbiem

<span id="an_3:10">3:10</span> Un apģērbiet jauno, kas atjaunojas atziņā
saskaņā ar viņa Radītāja attēlu,

<span id="an_3:11">3:11</span> Kur vairs nav ne pagāna, ne jūda, ne
apgraizītā, ne neapgraizīta, ne barbara, ne skita, ne verga, ne brīvā,
bet viss un visos ir Kristus.

<span id="an_3:12">3:12</span> Tāpēc kā Dieva izredzētie, svētie un
mīlētie tērpieties sirsnīgā žēlsirdībā, laipnībā, pazemībā, lēnprātībā,
pacietībā,

<span id="an_3:13">3:13</span> Viens otru paciezdami un cits citam
piedodami, ja vienam pret otru ir kāda sūdzība: kā Kungs jums piedevis,
tā arī jūs.

<span id="an_3:14">3:14</span> Bet pāri visam tam lai jums ir mīlestība,
kas ir pilnības saite!

<span id="an_3:15">3:15</span> Un Kristus miers lai gavilē jūsu sirdīs,
kam jūs esat aicināti vienā miesā! Esiet pateicīgi!

<span id="an_3:16">3:16</span> Kristus vārds lai bagātīgi mājo jūsos,
pamāciet un pamudiniet viens otru visā gudrībā! Pateicībā Dievam
dziediet savās sirdīs psalmus, slavas dziesmas un garīgās dziesmas!

<span id="an_3:17">3:17</span> Un visu, ko jūs darāt vārdos vai darbos,
to visu dariet Kunga Jēzus Kristus vārdā, pateikdamies Dievam un Tēvam
caur Viņu!

<span id="an_3:18">3:18</span> Sievas, esiet padotas saviem vīriem, jo
tā tam jābūt Kunga vārdā.

<span id="an_3:19">3:19</span> Vīri, mīliet savas sievas un neesiet
skarbi pret viņām!

<span id="an_3:20">3:20</span> Bērni, paklausiet visur saviem vecākiem,
jo tā tas patīk Kungam.

<span id="an_3:21">3:21</span> Tēvi, nekaitiniet savus bērnus, lai tie
nekļūtu mazdūšīgi!

<span id="an_3:22">3:22</span> Kalpi, paklausiet visā saviem šīs zemes
kungiem, kalpodami nevien acu priekšā, it kā gribēdami cilvēkiem
izpatikt, bet sirds vienkāršībā un Dieva bijībā!

<span id="an_3:23">3:23</span> Visu, ko jūs darāt, dariet no sirds it kā
Dievam, bet ne cilvēkiem,

<span id="an_3:24">3:24</span> Zinādami, ka jūs mantojuma algu saņemsiet
no Kunga. Kalpojiet Kungam Kristum!

<span id="an_3:25">3:25</span> Jo kas netaisnību dara, tas saņems to, ko
viņš netaisnīgi padarījis; Dievs nevērtē personu pēc tās stāvokļa.

<span id="an_4:1">4:1</span> Kungi, dariet saviem kalpiem taisnīgi un
pareizi, zinot, ka arī jums ir Kungs debesīs!

<span id="an_4:2">4:2</span> Esiet pastāvīgi lūgšanā un pateicībā modri!

<span id="an_4:3">4:3</span> Reizē lūdziet Dievu arī par mums, lai Dievs
mums atver mācīšanas durvis Kristus noslēpumu sludināšanai (kura dēļ es
esmu važās),

<span id="an_4:4">4:4</span> Lai es to pasludinātu, kā man pienākas
sludināt. (Ef.6,19; 2.Tes.3,1)

<span id="an_4:5">4:5</span> Gudri izturieties pret tiem, kas ir ārpusē!
Izmantojiet laiku!

<span id="an_4:6">4:6</span> Jūsu runai vienmēr jābūt laipnai, sālī
sālītai, lai jūs zinātu, kā katram atbildēt.

<span id="an_4:7">4:7</span> Visu, kas attiecas uz mani, paziņos jums
Tihiks, vismīļais brālis un uzticamais kalps, un līdzstrādnieks Kungā.

<span id="an_4:8">4:8</span> Lai viņš uzzinātu, kā jums klājas, un lai
iepriecinātu jūsu sirdis, es viņu sūtīju šim nolūkam

<span id="an_4:9">4:9</span> Kopā ar mīlēto un uzticamo brāli Onēzimu,
kas ir no jums. Tie jums darīs zināmu visu, kas šeit notiek.

<span id="an_4:10">4:10</span> Jūs sveicina mans līdzgūsteknis Aristarhs
un Barnabas brāļa dēls Marks par viņu jūs jau saņēmāt norādījumus; kad
viņš ieradīsies pie jums, uzņemiet to!

<span id="an_4:11">4:11</span> Un Jēzus, kas tiek saukts Justs, no
apgraizītajiem. Šie, kas mani iepriecināja, ir vienīgie mani palīgi
Dieva valstības darbā.

<span id="an_4:12">4:12</span> Jūs sveicina vēl Kristus kalps Epafra,
kas ir no jums. Viņš savās lūgšanās pastāvīgi par jums rūpējas, lai jūs
būtu pilnīgi un lai izpildītu visu, ko Dievs grib.

<span id="an_4:13">4:13</span> Es dodu liecību par viņu, ka viņš daudz
rūpējas par jums un par visiem, kas dzīvo Lāodikejā un Hierapolē.

<span id="an_4:14">4:14</span> Jūs sveicina vismīļais ārsts Lūkass un
Dēma.

<span id="an_4:15">4:15</span> Sveiciniet brāļus, kas dzīvo Lāodikejā un
Nimfu, un draudzi, kas ir viņa namā!

<span id="an_4:16">4:16</span> Kad šo vēstuli izlasīs pie jums, tad
parūpējieties, lai tā tiktu lasīta arī lāodikejiešu draudzē, bet to, kas
Lāodikejā, lasiet jūs!

<span id="an_4:17">4:17</span> Bet Arhipam sakiet: Pielūko, ka tu
izpildītu uzdevumu, ko saņēmi Kunga vārdā!

<span id="an_4:18">4:18</span> Sveiciens ar manu, Pāvila, roku.
Pieminiet manas važas! Žēlastība ar jums! Amen.

------------------------------------------------------------------------

[Next: 1 Thessalonians](th1)
