[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti2)  [Next](plm) 

------------------------------------------------------------------------

### Latvian Bible: Titus

<span id="an_1:1">1:1</span> Pāvils, Dieva kalps un Jēzus Kristus
apustulis, Dieva izredzēto ticībai un patiesības atzīšanai, kas saskan
ar dievbijību,

<span id="an_1:2">1:2</span> Un cerībai uz mūžīgo dzīvošanu, ko pirms
mūžīgiem laikiem apsolījis Dievs, kas nemelo;

<span id="an_1:3">1:3</span> Viņš savā laikā atklāja savu vārdu
sludināšanā, kas uzticēta man saskaņā ar mūsu Dieva Pestītāja pavēli,

<span id="an_1:4">1:4</span> Titam, mīļajam dēlam ticības kopībā,
žēlastība un miers no Dieva Tēva un mūsu Pestītāja Jēzus Kristus!

<span id="an_1:5">1:5</span> Es tevi atstāju Krētā tāpēc, lai tu
nokārtotu to, kas vēl trūkst, un ieceltu pilsētas prezbiterus tā, kā es
tev pavēlēju.

<span id="an_1:6">1:6</span> Ikvienam no tiem jābūt bez vainas, vienas
sievas vīram, kam bērni ticīgi, nav palaidņi vai nepaklausīgi,

<span id="an_1:7">1:7</span> Jo bīskapam kā Dieva namturim jābūt
nevainojamam: ne lepnam, ne dusmīgam, ne dzērājam, ne kauslim, ne
mantkārīgam,

<span id="an_1:8">1:8</span> Bet viesmīlīgam, labvēlīgam, prātīgam,
taisnīgam, svētam, atturīgam.

<span id="an_1:9">1:9</span> Viņam jāturas pie uzticamās mācības vārda,
lai spētu pamācīt veselīgajā mācībā un atspēkot tos, kas runā pretim.

<span id="an_1:10">1:10</span> Jo daudzi ir nepaklausīgi, pļāpas un
maldinātāji, visvairāk no apgraizītajiem.

<span id="an_1:11">1:11</span> Viņi veselas ģimenes ieved apjukumā,
negodīgas peļņas dēļ mācīdami, ko nevajag. Tie jāatspēko.

<span id="an_1:12">1:12</span> Viens no viņiem, viņu pašu pravietis,
sacīja: Krētieši vienmēr ir meļi, ļauni zvēri, slinki vēderi.

<span id="an_1:13">1:13</span> Šī liecība ir pareiza. Tāpēc tu viņus
stingri pārmāci, lai viņi kļūtu veseli ticībā,

<span id="an_1:14">1:14</span> Lai neklausās jūdu pasakās un to cilvēku
pavēlēs, kas tos novirza no patiesības!

<span id="an_1:15">1:15</span> Tīrajiem viss ir tīrs, bet aptraipītajiem
un neticīgajiem nekas nav tīrs, jo aptraipīts ir viņu prāts un
sirdsapziņa. (Rom 14,20)

<span id="an_1:16">1:16</span> Tie apgalvo, ka pazīstot Dievu, bet
darbos to noliedz. Tie ir riebīgi un neticīgi, neder nevienam labam
darbam.

<span id="an_2:1">2:1</span> Bet tu sludini to, kas saskan ar veselīgo
mācību:

<span id="an_2:2">2:2</span> Vecākiem vīriešiem jābūt atturīgiem,
cienīgiem, prātīgiem, veselīgiem ticībā, mīlestībā un pacietībā;

<span id="an_2:3">2:3</span> Tāpat vecākām sievietēm jāizturas, kā
svētām pieklājas, lai nenodotos ļaunām valodām, pārmērīgai vīna
dzeršanai un lai māca labu:

<span id="an_2:4">2:4</span> Lai pamāca jaunākās gudrībā, mīlēt savus
vīrus un savus bērnus,

<span id="an_2:5">2:5</span> Būt saprātīgām, tikumīgām, atturīgām, labām
nama mātēm, laipnām, paklausīgām saviem vīriem, lai Dieva vārds netiktu
zaimots.

<span id="an_2:6">2:6</span> Tāpat jaunākos vīriešus pamudini, lai tie
būtu godprātīgi!

<span id="an_2:7">2:7</span> Pats visiem esi paraugs labos darbos,
mācībā, nevainojamībā, nopietnībā!

<span id="an_2:8">2:8</span> Taviem vārdiem jābūt patiesiem un
nevainojamiem, lai pretinieks paliktu kaunā, nevarēdams neko ļaunu par
mums pateikt.

<span id="an_2:9">2:9</span> Kalpi lai paklausa saviem kungiem, visādi
tiem labpatikdami, un lai nerunā pretim.

<span id="an_2:10">2:10</span> Lai nedara zaudējumus, bet visā pierāda
pilnīgu uzticību, lai viņi Dieva, mūsu Pestītāja, mācību visādi
greznotu!

<span id="an_2:11">2:11</span> Jo Dieva, mūsu Pestītāja žēlastība
parādījusies visiem ļaudīm.

<span id="an_2:12">2:12</span> Pamācīdama mūs, lai mēs, atsacīdamies no
bezdievības un pasaulīgajām kārībām, apdomīgi un taisnīgi, un dievbijīgi
dzīvotu šinī pasaulē,

<span id="an_2:13">2:13</span> Gaidīdami svētīgo cerību un lielā Dieva
un mūsu Pestītāja Jēzus Kristus godības atnākšanu.

<span id="an_2:14">2:14</span> Viņš pats sevi atdeva par mums, lai
atpestītu mūs no katras netaisnības un šķīstītu mūs sev par pieņemamu
tautu, centīgu labos darbos.

<span id="an_2:15">2:15</span> To pamāci un pamudini, un norāj visā
stingrībā, lai neviens tevi nenicinātu!

<span id="an_3:1">3:1</span> Atgādini viņiem, lai tie būtu padevīgi
valdniekiem un varām, lai izpilda pavēles un būtu gatavi katram labam
darbam.

<span id="an_3:2">3:2</span> Lai nevienu nepulgotu, nebūtu strīdīgi, bet
gan piekāpīgi un visiem ļaudīm parādītu laipnību.

<span id="an_3:3">3:3</span> Jo arī mēs kādreiz bijām neapdomīgi,
neticīgi, maldījāmies, kalpojām dažādām kārībām un priekiem, dzīvojām
ļaunprātībā un skaudībā, paši nīstami, cits citu nīdām.

<span id="an_3:4">3:4</span> Bet kad parādījās Dieva, mūsu Pestītāja,
labsirdība un cilvēkmīlestība,

<span id="an_3:5">3:5</span> Tad Viņš mūs izglāba ne mūsu taisnīgo darbu
dēļ, kurus padarījām, bet savas žēlsirdības dēļ, caur atdzimšanu ūdenī
un atjaunošanos Svētajā Garā,

<span id="an_3:6">3:6</span> Ko Viņš bagātīgi izlēja pār mums caur mūsu
Pestītāju Jēzu Kristu,

<span id="an_3:7">3:7</span> Lai, attaisnoti Viņa žēlastībā, mēs kļūtu
cerētās mūžīgās dzīves mantinieki.

<span id="an_3:8">3:8</span> Šis ir patiess vārds; un es gribu, ka tu to
apstiprinātu, lai tie, kas uz Dievu tic, censtos darīt labus darbus. Tas
cilvēkiem ir labi un derīgi.

<span id="an_3:9">3:9</span> Bet izvairies no neprātīgajiem strīdiem un
cilts jautājumiem, un ķildām, un bauslības kariem, jo tie ir nederīgi un
tukši.

<span id="an_3:10">3:10</span> Vienreiz un otrreiz pamācījis, izvairies
arī no cilvēka, kas piekrīt maldu mācībām,

<span id="an_3:11">3:11</span> Jo tu zini, ka tāds ir atkritējs un
grēko. Tas pazudina pats sevi.

<span id="an_3:12">3:12</span> Kad aizsūtīšu pie tevis Artemu vai
Tihiku, tad steidzies atnākt pie manis Nikopolē, jo tur nolēmu
pārziemot.

<span id="an_3:13">3:13</span> Likuma pratēju Zēnasu un Apollu izsūti
iepriekš un rūpējies, lai viņiem nekā netrūktu!

<span id="an_3:14">3:14</span> Lai nepaliktu bezauglīgi, arī mūsu ļaudīm
jāmācās palīdzēt ar labiem darbiem tur, kur tas nepieciešams.

<span id="an_3:15">3:15</span> Tevi sveicina visi, kas pie manis.
Sveicini tos, kas ticībā mūs mīl! Dieva žēlastība lai ir ar jums visiem!
Amen.

------------------------------------------------------------------------

[Next: Philemon](plm)
