[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](act)  [Next](co1) 

------------------------------------------------------------------------

### Latvian Bible: Romans

<span id="an_1:1">1:1</span> Pāvils, Jēzus Kristus kalps, aicināts
apustulis, izredzēts Dieva evaņģēlijam,

<span id="an_1:2">1:2</span> Ko Viņš jau iepriekš apsolīja svētajos
Rakstos caur praviešiem

<span id="an_1:3">1:3</span> Par savu Dēlu, kas pēc miesas Viņam cēlies
no Dāvida cilts,

<span id="an_1:4">1:4</span> Kas svētdarītājā Garā ar savu
augšāmcelšanos no miroņiem spēkā parādījās Dieva Dēls, mūsu Kungs Jēzus
Kristus.

<span id="an_1:5">1:5</span> Caur Viņu mēs saņēmām žēlastību un apustuļa
sūtību pakļaut visas tautas ticībai Viņa vārda dēļ.

<span id="an_1:6">1:6</span> Tanī arī jūs esat Jēzus Kristus aicināti.

<span id="an_1:7">1:7</span> Visiem Dieva mīļotājiem, aicinātajiem
svētajiem Romā: žēlastība jums un miers no Dieva, mūsu Tēva, un no Kunga
Jēzus Kristus!

<span id="an_1:8">1:8</span> Vispirms es pateicos Dievam caur Jēzu
Kristu par jums visiem, jo jūsu ticība tiek daudzināta visā pasaulē.

<span id="an_1:9">1:9</span> Jo Dievs, kuram es savā garā Viņa Dēla
evaņģēlijā kalpoju, ir mans liecinieks, ka es jūs bez mitēšanās pieminu.

<span id="an_1:10">1:10</span> Savās lūgšanās, pastāvīgi lūgdams, lai
man saskaņā ar Dieva prātu kādreiz kaut kā pašķirtos ceļš aiziet pie
jums.

<span id="an_1:11">1:11</span> Jo es ilgojos jūs redzēt, lai sniegtu
jums kādu garīgu žēlastības dāvanu jūsu stiprināšanai,

<span id="an_1:12">1:12</span> Tas ir, reizē ar jums gūtu iepriecinājumu
savstarpējā ticībā, jūsējā un manējā.

<span id="an_1:13">1:13</span> Bet es, brāļi, negribu atstāt jūs neziņā
par to, ka es vairākkārt biju apņēmies jūs apmeklēt, lai iegūtu kādu
augli arī starp jums tāpat kā starp pārējām tautām, (bet līdz šim tiku
aizkavēts).

<span id="an_1:14">1:14</span> Grieķiem un barbariem, mācītiem un
nemācītiem es esmu parādnieks.

<span id="an_1:15">1:15</span> Tāpēc (kas attiecas uz mani) es esmu
gatavs sludināt evaņģēliju arī jums, kas esat Romā.

<span id="an_1:16">1:16</span> Es nekaunos evaņģēlija, jo tas ir Dieva
spēks katra ticīgā pestīšanai, vispirms jūda, tad grieķa.

<span id="an_1:17">1:17</span> Jo tanī atklājas Dieva taisnība no
ticības uz ticību, kā rakstīts: Taisnīgais dzīvo no ticības. (Hab.2,4)

<span id="an_1:18">1:18</span> Jo Dieva dusmas parādās no debesīm pār
katru to cilvēku bezdievību un netaisnību, kas Dieva patiesību nomāc
netaisnībā,

<span id="an_1:19">1:19</span> Jo kas par Dievu zināms, tas viņiem
pasludināts, jo Dievs viņiem to ir atklājis.

<span id="an_1:20">1:20</span> Jo tas, kas Viņā neredzams, un Viņa
mūžīgais spēks, un dievība no pasaules radīšanas ir ar prātu saskatāmi
Viņa darbos; tāpēc viņi ir neattaisnojami.

<span id="an_1:21">1:21</span> Jo tie, pazinuši Dievu, negodināja Viņu
kā Dievu un nebija Viņam pateicīgi, bet savās domās kļuva tukši, un viņu
neprātīgā sirds tika aptumšota;

<span id="an_1:22">1:22</span> Apgalvodami, ka viņi ir gudri, tie kļuva
nelgas;

<span id="an_1:23">1:23</span> Un nemirstīgā Dieva godību tie apmainīja
pret iznīcīgajiem cilvēkiem un putniem, un četrkājaiņiem, un rāpuļiem
līdzīgiem tēliem.

<span id="an_1:24">1:24</span> Tāpēc Dievs viņus atstājis viņu siržu
kārībām un nešķīstībai, lai tie paši apgānītu savas miesas.

<span id="an_1:25">1:25</span> Dieva patiesību tie apmainīja pret meliem
un pielūdza, un kalpoja drīzāk radībai nekā Radītājam, kas lai augsti
teikts mūžīgi mūžos. Amen.

<span id="an_1:26">1:26</span> Tāpēc Dievs tos atstājis kauna pilnām
kārībām, jo viņu sievietes dabisko kopdzīvi apmainījušas pret
pretdabisko.

<span id="an_1:27">1:27</span> Tāpat arī vīrieši, atstādami dabisko
kopdzīvi ar sievietēm, iedegās kaislībās viens pret otru, piekopdami
netiklību vīrietis ar vīrieti un saņemdami nopelnīto sodu par saviem
maldiem paši pie sevis.

<span id="an_1:28">1:28</span> Un tāpēc, ka viņi neuzskatīja Dieva
atzīšanu par vajadzīgu, Dievs tos atstāja izvirtušām tieksmēm, lai tie
darītu to, kas neklājas.

<span id="an_1:29">1:29</span> Viņi ir visādām netaisnībām,
ļaunprātībām, netiklībām, mantkārībām, ļaunumiem pārpildīti; viņi ir
pilni skaudības, slepkavību, ķildu, viltības, nedarbu, mēlnesības;

<span id="an_1:30">1:30</span> Viņi ir neslavas cēlāji, Dieva nīdēji,
ķengātāji, augstprātīgi, lielīgi, ļaunumu izgudrotāji, nepaklausīgi
vecākiem,

<span id="an_1:31">1:31</span> Neprātīgi, nesaticīgi, cietsirdīgi,
neuzticīgi, nežēlīgi.

<span id="an_1:32">1:32</span> Lai gan viņi Dieva taisnību pazina, tie
nenojauta, ka tie, kas tā dara, ir pelnījuši nāvi; un ne tikai tie, kas
tā dara, bet arī tie, kas darītājiem piekrīt.

<span id="an_2:1">2:1</span> Tāpēc neviens cilvēks, kas tiesā, nepaliek
bez vainas, jo, citu tiesādams, tu notiesā pats sevi, jo tu dari to, ko
tu nosodi.

<span id="an_2:2">2:2</span> Mēs zinām, ka Dievs spriež taisnīgu tiesu
tiem, kas tā dara.

<span id="an_2:3">2:3</span> Bet vai tu, cilvēk, kas tiesā tos, kas tā
dara, bet pats dari to pašu, domā, ka tu izbēgsi Dieva tiesai?

<span id="an_2:4">2:4</span> Vai tu nicini Viņa labuma un pacietības, un
lēnprātības bagātību, neapzinādamies, ka Dieva labvēlība ved tevi pie
atgriešanās?

<span id="an_2:5">2:5</span> Bet tavas stūrgalvības un negandarītājas
sirds dēļ tu krāj dusmas Dieva dusmu un taisnīgās tiesas parādīšanās
dienai.

<span id="an_2:6">2:6</span> Viņš katram atlīdzinās saskaņā ar tā
darbiem:

<span id="an_2:7">2:7</span> Tiem, kas, pacietībā labus darbus darīdami,
meklē svētlaimību un godu, un neiznīcību, - ar mūžīgo dzīvi,

<span id="an_2:8">2:8</span> Bet tiem, kas pretojas un nemeklē
patiesību, bet nododas netaisnībai, - ar dusmām un bardzību.

<span id="an_2:9">2:9</span> Bēdas un apspiešana ikvienai cilvēka
dvēselei, kas dara ļaunu, vispirms jūdam un arī grieķim.

<span id="an_2:10">2:10</span> Bet svētlaimība un gods, un miers
ikvienam, kas dara labu, vispirms jūdam un arī grieķim,

<span id="an_2:11">2:11</span> Jo Dievs neuzlūko cilvēka personu.

<span id="an_2:12">2:12</span> Jo tie, kam nebija likuma un ir
grēkojuši, bez likuma ies pazušanā; bet tie, kam bija likums un ir
grēkojuši, pēc likuma tiks tiesāti.

<span id="an_2:13">2:13</span> Jo ne likuma dzirdētāji ir taisnīgi Dieva
priekšā, bet gan likuma izpildītāji būs taisnīgi.

<span id="an_2:14">2:14</span> Jo ja pagāni, kam likuma nav, dabiski
izpilda to, ko likums prasa, tad viņi paši ir sev likums, lai gan viņiem
tāda likuma nav.

<span id="an_2:15">2:15</span> Viņi rāda darbos, ka likums ierakstīts
viņu sirdīs; viņu sirdsapziņa ir viņu lieciniece, un to domas viena otru
vai nu apsūdzēs, vai arī aizstāvēs

<span id="an_2:16">2:16</span> Tanī dienā, kad Dievs tiesās cilvēku
noslēpumus saskaņā ar manu evaņģēliju caur Jēzu Kristu.

<span id="an_2:17">2:17</span> Bet ja tu saucies jūds un paļaujies uz
likumu, un lepojies, ka tev ir Dievs,

<span id="an_2:18">2:18</span> Un tu pazīsti Viņa prātu un, likuma
pamācīts, tu atzīsti labāko,

<span id="an_2:19">2:19</span> Tu apzinies, ka tu esi aklo vadonis,
gaisma tiem, kas ir tumsībā,

<span id="an_2:20">2:20</span> Nesaprātīgo audzinātājs, nepieaugušo
skolotājs, kam likumā dota zināšanas un patiesības būtība,

<span id="an_2:21">2:21</span> Kā tad tu citu māci, bet pats sevi
nemāci? Tu sludini, ka nebūs zagt, bet tu zodz;

<span id="an_2:22">2:22</span> Tu saki, ka nebūs laulību pārkāpt, bet
pats pārkāp; tu nicini elkus, bet piekop svētzādzību;

<span id="an_2:23">2:23</span> Tu lepojies ar likumu, bet, pārkāpdams
to, tu pulgo Dievu?

<span id="an_2:24">2:24</span> (Jo, kā rakstīts, jūsu dēļ Dieva vārds
starp pagāniem tiek zaimots.) (Is.52,5)

<span id="an_2:25">2:25</span> Apgraizīšanai ir nozīme, ja tu izpildi
likumu, bet ja tu esi likuma pārkāpējs, tad tava apgraizīšana ir kļuvusi
neapgraizīšana.

<span id="an_2:26">2:26</span> Bet ja neapgraizītais izpildītu likuma
prasības, vai tad viņa neapgraizīšana neskaitīsies apgraizīšana?

<span id="an_2:27">2:27</span> Un vai tas, kas miesīgi neapgraizīts, bet
izpilda likumu, netiesās tevi, kam ir Raksti un apgraizīšana, bet esi
likuma pārkāpējs?

<span id="an_2:28">2:28</span> Jo ne tas ir jūds, kas ārīgi ir tāds, un
ne tā ir apgraizīšana, kas ir ārīgi pie miesas,

<span id="an_2:29">2:29</span> Bet jūds ir tas, kas tāds ir slepenībā,
un sirds apgraizīšana ir garā, bet ne burtā; tādam gods ir nevis no
cilvēkiem, bet no Dieva.

<span id="an_3:1">3:1</span> Kāda tad jūdiem priekšrocība vai kāds
labums no apgraizīšanas?

<span id="an_3:2">3:2</span> Katrā ziņā daudz! Vispirms tas, ka viņiem
uzticēti Dieva apsolījumi.

<span id="an_3:3">3:3</span> Kas tad, ja daži no viņiem neticēja? Vai
tad dažu neticība var atcelt Dieva uzticību? Nekad ne!

<span id="an_3:4">3:4</span> Tomēr Dievs ir patiess, bet katrs cilvēks
melis, tā kā rakstīts: Tu esi taisnīgs savos vārdos un uzvarēsi, kad ar
Tevi ies tiesā.

<span id="an_3:5">3:5</span> Bet ja mūsu netaisnība izceļ Dieva
taisnību, ko tad lai sakām? Vai Dievs ir netaisnīgs, ja Viņš uzliek
sodu?

<span id="an_3:6">3:6</span> (Es runāju cilvēcīgi.) Nekādā ziņā! Jo kā
citādi Dievs tiesās šo pasauli?

<span id="an_3:7">3:7</span> Bet ja manu melu dēļ Dieva patiesība
kļuvusi lielāka Viņa paša godam, kāpēc tad es vēl kā grēcinieks tieku
tiesāts?

<span id="an_3:8">3:8</span> Un vai nevajadzētu darīt ļaunu, ja tam ir
labas sekas (kā daži zaimodami saka, ka mēs tā mācot)? Tādu pazudināšana
ir taisnīga.

<span id="an_3:9">3:9</span> Kā tad ir? Vai mums ir priekšrocības?
Nekādā ziņā, jo mēs jau pierādījām, ka visi, tiklab jūdi, kā grieķi, ir
zem grēka,

<span id="an_3:10">3:10</span> Kā rakstīts: Nav neviena taisnīga,

<span id="an_3:11">3:11</span> Neviena, kas saprastu, neviena, kas
meklētu Dievu.

<span id="an_3:12">3:12</span> Visi novērsušies, visi kopā kļuvuši
nederīgi; nav neviena, kas darītu labu, pat it neviena.

<span id="an_3:13">3:13</span> Viņu rīkle ir atvērts kaps, ar savām
mēlēm viņi runā viltību, odžu inde ir aiz viņu lūpām;

<span id="an_3:14">3:14</span> Viņu mute ir lāstu un rūgtuma pilna;

<span id="an_3:15">3:15</span> Viņu kājas steidzīgas asins izliešanai;

<span id="an_3:16">3:16</span> Izpostīšana un bēdas ir viņu ceļos;

<span id="an_3:17">3:17</span> Un miera ceļu viņi nepazīst;

<span id="an_3:18">3:18</span> Dieva bijības nav viņu acu priekšā.

<span id="an_3:19">3:19</span> Bet mēs zinām, ka viss, ko saka likums,
ir teikts tiem, kas ir zem likuma, lai apklustu ikviena mute un lai visa
pasaule kļūtu Dievam padevīga,

<span id="an_3:20">3:20</span> Jo likuma darbi nevienu cilvēku
neattaisno Viņa priekšā; likums rada grēku pazīšanu.

<span id="an_3:21">3:21</span> Bet tagad Dieva taisnība atklājusies
neatkarīgi no likuma; to apliecina bauslība un pravieši.

<span id="an_3:22">3:22</span> Bet Dieva taisnība caur ticību uz Jēzu
Kristu ir visiem un pār visiem, kas tic uz Viņu, jo nav nekādas
izšķirības.

<span id="an_3:23">3:23</span> Jo visi ir grēkojuši, un viņiem trūkst
Dieva godības.

<span id="an_3:24">3:24</span> Viņa žēlastība tos nepelnīti attaisnojusi
caur atpestīšanu, kas ir Jēzū Kristū.

<span id="an_3:25">3:25</span> Viņu Dievs nolicis tiem, kas tic, par
grēku izpircēju Viņa asinīs un, piedodams iepriekšējos grēkus, parāda
savu taisnību

<span id="an_3:26">3:26</span> Dievišķā pacietībā, lai tagadējā laikā
parādītos Viņa taisnība; pats būdams taisnīgs, attaisnotu to, kas tic uz
Jēzu Kristu.

<span id="an_3:27">3:27</span> Kur paliek tava dižošanās? Tā ir
izslēgta. Ar kādu likumu? Darbiem? Nē, bet ar ticības likumu.

<span id="an_3:28">3:28</span> Jo mēs esam pārliecināti, ka cilvēks tiek
attaisnots ticībā bez likuma darbiem.

<span id="an_3:29">3:29</span> Vai Dievs ir jūdiem vien? Vai nav arī
pagāniem? Taču arī pagāniem!

<span id="an_3:30">3:30</span> Jo ir tikai viens Dievs, kas attaisno
caur ticību apgraizītos un neapgraizītos ticībā.

<span id="an_3:31">3:31</span> Tātad mēs ar ticību atceļam bauslību?
Nekādā ziņā, bet mēs apstiprinām bauslību.

<span id="an_4:1">4:1</span> Ko lai sakām? Ko panāca mūsu miesīgais
ciltstēvs Ābrahams?

<span id="an_4:2">4:2</span> Jo, ja Ābrahams kļuvis taisnīgs ar saviem
darbiem, tad viņam ir gods, bet ne pie Dieva.

<span id="an_4:3">4:3</span> Jo ko saka Raksti? Ābrahams ticēja Dievam,
un tas tika viņam pieskaitīts attaisnošanai.

<span id="an_4:4">4:4</span> Bet tam, kas dara darbus, alga tiek
piešķirta ne no žēlastības, bet pienākuma dēļ.

<span id="an_4:5">4:5</span> Bet tam, kam darbu nav, bet tic uz To, kas
bezdievīgo dara taisnīgu, viņa ticība tiek pieskaitīta attaisnošanai
saskaņā ar Dieva žēlastības lēmumu.

<span id="an_4:6">4:6</span> Tā arī Dāvids runā par cilvēka svētlaimību,
kuram Dievs no savas labpatikas piešķir attaisnojumu neatkarīgi no
darbiem.

<span id="an_4:7">4:7</span> Svētīgi tie, kam noziegumi piedoti un grēki
apklāti.

<span id="an_4:8">4:8</span> Svētīgs tas vīrs, kuram Kungs grēku
nepieskaita.

<span id="an_4:9">4:9</span> Vai tad šī svētlaimība ir tikai
apgraizītajiem, vai arī neapgraizītajiem? Ja sakām, ka Ābrahamam ticība
pieskaitīta attaisnojumam,

<span id="an_4:10">4:10</span> Tad kā tā pieskaitīta? Vai apgraizīšanā,
vai tad, kad viņš nebija apgraizīts? - Ne apgraizīšanā, bet tad, kad
viņš nebija apgraizīts.

<span id="an_4:11">4:11</span> Bet apgraizīšanas zīmi viņš saņēma par
apstiprinājumu attaisnojumam ticībā, kas viņam bija vēl neapgraizītam,
lai viņš kļūtu visu neapgraizīto ticīgo tēvs, lai arī tiem tā tiktu
pieskaitīta attaisnojumam,

<span id="an_4:12">4:12</span> Un lai viņš būtu tēvs apgraizītajiem, bet
ne tikai apgraizītajiem, bet arī tiem, kas seko ticības pēdās, tās
ticības, kura bija mūsu tēvam Ābrahamam pirms apgraizīšanas.

<span id="an_4:13">4:13</span> Jo nevis pateicoties likumam Ābrahamam un
viņa pēcnācējiem dots solījums iemantot pasauli, bet pateicoties
attaisnojumam ticībā.

<span id="an_4:14">4:14</span> Jo ja tie ir mantinieki, pateicoties
likumam, tad ticība būtu zaudējusi savu spēku, un solījums būtu atcelts.

<span id="an_4:15">4:15</span> Jo likums rada dusmas. Kur nav likuma,
tur nav pārkāpuma.

<span id="an_4:16">4:16</span> Tāpēc tas nāk no ticības, lai,
pateicoties žēlastībai, apsolījums būtu nodrošināts visiem pēcnācējiem,
nevien tam, kas pakļauts tikai likumam, bet arī tam, kas seko ticībai,
kāda bija mūsu visu tēvam Ābrahamam

<span id="an_4:17">4:17</span> (Kā rakstīts: Es iecēlu tevi par tēvu
daudzām tautām) tā Dieva priekšā, uz kuru viņš ticēja, kas mirušos
atdzīvina un sauc vārdā tos, kas vēl nav, tāpat kā tos, kas ir.
(1.Moz.17,5)

<span id="an_4:18">4:18</span> Pretī cerībai cerēdams, viņš ir ticējis,
ka viņš kļūs daudzu tautu tēvs, tā kā sacīts: Tādi būs tavi pēcnācēji!
(1 Moz 15,5)

<span id="an_4:19">4:19</span> Un viņš nekļuva vājš ticībā, vērodams
savu pamirušo miesu, jo bija jau gandrīz simt gadu vecs, un Sāras
pamirušo mātes klēpi.

<span id="an_4:20">4:20</span> Viņš neticībā nešaubījās par Dieva
apsolījumu, bet, būdams stiprs ticībā, deva Dievam godu,

<span id="an_4:21">4:21</span> Būdams pilnīgi pārliecināts, ka to, ko
solījis, Viņš spēj arī izpildīt.

<span id="an_4:22">4:22</span> Tāpēc tas viņam pieskaitīts
attaisnošanai.

<span id="an_4:23">4:23</span> Bet nav jau rakstīts, ka viņa dēļ vien
tas pieskaitīts viņam attaisnošanai.

<span id="an_4:24">4:24</span> Bet arī mūsu dēļ, kam tas tiks
pieskaitīts mūsu ticības dēļ uz To, kas uzmodināja no miroņiem mūsu
Kungu Jēzu Kristu,

<span id="an_4:25">4:25</span> Kas mūsu grēku dēļ bija nodots un mūsu
attaisnošanas labad uzcēlās no miroņiem.

<span id="an_5:1">5:1</span> Tātad mums, ticībā attaisnotajiem, ir miers
ar Dievu caur mūsu Kungu Jēzu Kristu,

<span id="an_5:2">5:2</span> Caur Viņu, pateicoties ticībai, mums ir
pieeja žēlastībai, kurā mēs stāvam un dižojamies cerībā uz Dieva bērnu
svētlaimību.

<span id="an_5:3">5:3</span> Bet nevien tas: mēs gavilējam ciešanās,
zinādami, ka ciešanas rada pacietību,

<span id="an_5:4">5:4</span> Pacietība - pastāvību, pastāvība - cerību,

<span id="an_5:5">5:5</span> Bet cerība nepamet kaunā, jo Svētais Gars,
kas mums ir dots, ir ielējis Dieva mīlestību mūsu sirdīs;

<span id="an_5:6">5:6</span> Jo kāpēc Kristus miris par mums,
grēciniekiem, īstajā laikā, kad mēs vēl bijām slimi?

<span id="an_5:7">5:7</span> Jo neviens taču nemirst par taisnīgo, par
labo varbūt kāds uzņemtos mirt.

<span id="an_5:8">5:8</span> Bet Dievs apliecina savu mīlestību uz mums,
jo īstajā laikā, kamēr mēs vēl bijām grēcinieki,

<span id="an_5:9">5:9</span> Kristus mūsu dēļ nomira. Tāpēc jo vairāk
tagad, viņa asinīs taisnoti, mēs caur Viņu būsim glābti no dusmām.

<span id="an_5:10">5:10</span> Jo ja mēs tad, kad bijām ienaidnieki,
tikām izlīdzināti ar Dievu Viņa Dēla nāvē, tad jo vairāk, būdami jau
izlīdzināti, mēs būsim glābti Viņa dzīvībā.

<span id="an_5:11">5:11</span> Bet nevien tas: mēs dižojamies Dievā caur
mūsu Kungu Jēzu Kristu, kurā mēs tagad esam ieguvuši izlīdzināšanu.

<span id="an_5:12">5:12</span> Tāpēc, kā caur vienu cilvēku pasaulē
nācis grēks un ar grēku - nāve, tā nāve pārgāja uz visiem cilvēkiem, jo
visi viņā grēkojuši.

<span id="an_5:13">5:13</span> Jo līdz likumam pasaulē bija grēks, bet
grēks netika pieskaitīts, jo nebija likuma.

<span id="an_5:14">5:14</span> Bet no Ādama līdz Mozum nāve valdīja arī
pār tiem, kas nebija apgrēkojušies līdzīgi Ādamam, kas ir Nākamā attēls.

<span id="an_5:15">5:15</span> Bet ar žēlastības dāvanu nav tā kā ar
pārkāpumu; jo, ja viena noziedzības dēļ daudzi miruši, tad jo vairāk
Dieva žēlastība un viena cilvēka, Jēzus Kristus, žēlastības dāvana
pārpilnībā nākusi pār daudziem.

<span id="an_5:16">5:16</span> Un nav ar žēlastības dāvanu tāpat kā
viena grēka dēļ, jo lēmums pazudināšanai gan nācis viena grēka dēļ, bet
žēlastība nākusi attaisnošanai no daudziem grēkiem.

<span id="an_5:17">5:17</span> Jo ja viena vainas dēļ nāve kļuva
valdniece caur vienu, tad jo vairāk tie, kas pārpilnībā saņēmuši
žēlastības un taisnības dāvanas, būs valdnieki dzīvībā caur Vienu, Jēzu
Kristu.

<span id="an_5:18">5:18</span> Tātad, kā viena vainas dēļ pār visiem
cilvēkiem nākusi pazudināšana, tā Viena taisnības dēļ pār visiem
cilvēkiem nācis attaisnojums dzīvībai.

<span id="an_5:19">5:19</span> Jo kā viena cilvēka nepaklausības dēļ
daudzi kļuvuši grēcinieki, tā arī Viena paklausības dēļ daudzi kļuvuši
taisnīgi.

<span id="an_5:20">5:20</span> Bet starpā nācis likums, lai grēks ietu
vairumā; bet kur pārpilnībā grēks, tur vēl lielākā pārpilnībā ir
žēlastība,

<span id="an_5:21">5:21</span> Lai, tāpat kā grēks valdījis nāvei, tā
arī žēlastība caur taisnību mūžīgai dzīvei caur mūsu Kungu Jēzu Kristu.

<span id="an_6:1">6:1</span> Ko tad lai sakām? Vai paliksim grēkā, lai
vairojas žēlastība?

<span id="an_6:2">6:2</span> Nekādā ziņā! Jo kā lai mēs, kas esam miruši
grēkam, vēl tanī dzīvojam?

<span id="an_6:3">6:3</span> Vai jūs nezināt, ka mēs visi, kas esam
kristīti Jēzū Kristū, esam kristīti Viņa nāvē?

<span id="an_6:4">6:4</span> Jo mēs kristībā līdz ar Viņu esam apbedīti
nāvei, lai, kā Kristus caur Tēva godību uzcēlās no miroņiem, tāpat arī
mēs dzīvotu atjaunotajā dzīvē.

<span id="an_6:5">6:5</span> Jo ja mēs nāves līdzībā ar Viņu esam
saauguši, tad reizē līdzīgi būsim arī augšāmceļoties.

<span id="an_6:6">6:6</span> To mēs zinām, ka mūsu vecais cilvēks ticis
līdzi krustā sists, lai grēcīgā miesa tiktu iznīcināta un mēs vairs
nekalpotu grēkam.

<span id="an_6:7">6:7</span> Jo kas ir miris, tas ir no grēka
attaisnots.

<span id="an_6:8">6:8</span> Bet ja mēs esam miruši līdz ar Kristu, tad
mēs ticam, ka mēs arī dzīvosim kopā ar Kristu,

<span id="an_6:9">6:9</span> Zinādami, ka Kristus, no miroņiem uzcēlies,
vairs nemirst, nāve pār Viņu vairs nevaldīs.

<span id="an_6:10">6:10</span> Jo, mirdams grēkam, Viņš ir miris reiz
par visām reizēm, bet dzīvodams Viņš dzīvo Dievam.

<span id="an_6:11">6:11</span> Tā arī jūs esiet pārliecināti, ka jūs,
miruši grēkam, dzīvojat Dievam mūsu Kungā Jēzū Kristū.

<span id="an_6:12">6:12</span> Tāpēc lai grēks vairs nevalda jūsu
mirstīgajā miesā, un neklausiet tās kārībām!

<span id="an_6:13">6:13</span> Un nedodiet arī savus locekļus grēkam kā
netaisnības ieročus, bet atdodiet sevi, kas no mirušajiem kļuvuši dzīvi,
Dievam un savus locekļus par taisnības ieročiem Dievam!

<span id="an_6:14">6:14</span> Tad grēks pār jums vairs nevaldīs, jo jūs
neesat padoti likumam, bet žēlastībai.

<span id="an_6:15">6:15</span> Kā tā? Vai lai grēkojam, kad mēs neesam
padoti likumam, bet žēlastībai? Nekādā ziņā!

<span id="an_6:16">6:16</span> Vai jūs nezināt, ka jūs esat tā kalpi,
kam jūs paklausībā apņematies kalpot un arī kalpojat, vai tas būtu
grēkam uz nāvi, vai paklausībai uz taisnību?

<span id="an_6:17">6:17</span> Bet paldies Dievam, ka jūs, kas bijāt
grēka vergi, no sirds esat kļuvuši paklausīgi tās mācības
priekšrakstiem, kurai jūs tikāt padoti.

<span id="an_6:18">6:18</span> No grēka atbrīvoti, jūs kļuvāt taisnības
kalpi.

<span id="an_6:19">6:19</span> Jūsu miesas vājības dēļ es runāju to, kas
ir cilvēcīgi: kā jūs savus miesas locekļus bijāt nodevuši netiklības un
netaisnības, un atkal netaisnības kalpībai, tā tagad atdodiet savus
locekļus taisnības kalpošanai, lai kļūtu svēti!

<span id="an_6:20">6:20</span> Jo kamēr jūs bijāt grēka vergi, jums
trūka taisnības.

<span id="an_6:21">6:21</span> Un kādus augļus jūs toreiz ieguvāt par
to, no kā tagad kaunaties? Jo viņu gals ir nāve.

<span id="an_6:22">6:22</span> Bet tagad, kad jūs esat atbrīvoti no
grēka un kļuvuši Dieva kalpi, jūsu ieguvums ir svēttapšana, un tās gala
mērķis ir mūžīgā dzīve.

<span id="an_6:23">6:23</span> Jo grēka alga ir nāve, bet Dieva dāvana
ir mūžīgā dzīve mūsu Kungā Jēzū Kristū.

<span id="an_7:1">7:1</span> Vai jūs, brāļi, nezināt (jo es runāju tiem,
kas zina likumu), ka likums valda pār cilvēku tik ilgi, kamēr viņš
dzīvo?

<span id="an_7:2">7:2</span> Tā - precēta sieva ir saistīta ar likumu,
kamēr vīrs dzīvs, bet ja viņas vīrs miris, tad viņa ir brīva no likuma,
kas saistīja ar vīru.

<span id="an_7:3">7:3</span> Tāpēc, kamēr vīrs dzīvs, tā sauksies
laulības pārkāpēja, ja biedrosies ar citu vīru; bet pēc viņas vīra nāves
tā ir brīva no likuma saistībām ar vīru, un viņa nebūs laulības
pārkāpēja, ja tā dzīvos ar citu vīru.

<span id="an_7:4">7:4</span> Tātad, mani brāļi, Kristus miesa arī jūs ir
nomērdējusi likumam, lai jūs piederētu Citam, Tam, kas no miroņiem
uzcēlies, lai mēs nestu augļus Dievam.

<span id="an_7:5">7:5</span> Jo kamēr mēs dzīvojām miesā, likuma
atklātās grēcīgās kaislības darbojās mūsu locekļos, lai mēs nestu augļus
nāvei.

<span id="an_7:6">7:6</span> Bet tagad mēs esam atbrīvoti no nāves
likuma, kurā tikām turēti, lai kalpotu jaunā garā, bet ne novecojušam
burtam.

<span id="an_7:7">7:7</span> Ko tad lai sakām? Vai likums ir grēks?
Nekādā ziņā! Bet es grēka nepazītu, ja nebūtu likuma, jo es nezinātu,
kas ir iekāre, ja likums nesacītu: Tev nebūs iekārot!

<span id="an_7:8">7:8</span> Bet grēks, izmantojot izdevību, caur
likumu, modināja manī visas iekāres; jo bez likuma grēks būtu miris;

<span id="an_7:9">7:9</span> Es gan kādreiz dzīvoju bez likuma, bet, kad
nāca likums, grēks atdzīvojās;

<span id="an_7:10">7:10</span> Turpretī es nomiru. Tā izrādījās, ka
likums, kas bija domāts dzīvei, man atnesa nāvi.

<span id="an_7:11">7:11</span> Jo grēks, izmantojot izdevību, caur
likumu mani pievīla un tā nonāvēja mani.

<span id="an_7:12">7:12</span> Likums gan ir svēts, un bauslība ir svēta
un taisnīga, un laba.

<span id="an_7:13">7:13</span> Vai tad tas, kas labs, man atnesis nāvi?
Nekādā ziņā! Bet grēks, lai parādītos kā grēks, izmantodams labo, man
atnesa nāvi, lai grēks, pateicoties likumam, kļūtu pār mēru grēcīgs.

<span id="an_7:14">7:14</span> Jo mēs zinām, ka likums ir garīgs, bet
es, grēkam pārdots, esmu miesīgs.

<span id="an_7:15">7:15</span> Es nesaprotu, ko daru: jo es nedaru labu,
ko gribu, bet es daru ļaunu, ko ienīstu.

<span id="an_7:16">7:16</span> Bet ja es daru to, ko negribu, tad es
piekrītu likumam, ka tas ir labs.

<span id="an_7:17">7:17</span> Bet tagad jau ne es to daru, bet grēks,
kas manī mājo.

<span id="an_7:18">7:18</span> Jo es zinu, ka labais manī, tas ir, manā
miesā, nemājo. Man ir tieksme labu gribēt, bet labā izpildīšanu es sevī
neatrodu.

<span id="an_7:19">7:19</span> Jo es nedaru labo, ko vēlos, bet daru
ļauno, ko nevēlos.

<span id="an_7:20">7:20</span> Bet ja es daru to, ko nevēlos, tad jau ne
es to daru, bet grēks, kas manī mājo.

<span id="an_7:21">7:21</span> Tātad es atrodu likumu, kas tad, kad
gribu labu darīt, tuvojas man ar ļaunu:

<span id="an_7:22">7:22</span> Jo iekšējais cilvēks priecājas par Dieva
likumu,

<span id="an_7:23">7:23</span> Bet citu likumu es redzu savos locekļos.
Tas karo pret mana prāta likumu un pakļauj mani grēka likumam, kas ir
manos locekļos.

<span id="an_7:24">7:24</span> Es, nelaimīgais cilvēks! Kas mani
atbrīvos no šīs nāvi nesējas miesas?

<span id="an_7:25">7:25</span> Dieva žēlastība caur mūsu Kungu Jēzu
Kristu! Tātad ar prātu es kalpoju Dieva likumam, bet ar miesu - grēka
likumam.

<span id="an_8:1">8:1</span> Tāpēc tiem, kas nedzīvo saskaņā ar miesu,
kas ir Jēzū Kristū, tagad vairs nav nekādas pazudināšanas.

<span id="an_8:2">8:2</span> Jo dzīvības gara likums Kristū Jēzū mani
atbrīvojis no grēka un nāves likuma.

<span id="an_8:3">8:3</span> Jo ko nespēja likums, kas miesas dēļ bija
nevarīgs, to padarīja Dievs, sūtīdams savu Dēlu grēcīgās miesas veidā un
grēka dēļ, kas bija miesā; viņš grēku pazudināja,

<span id="an_8:4">8:4</span> Lai likuma taisnība izpildītos mūsos, kas
dzīvojam saskaņā ar garu, bet ne saskaņā ar miesu.

<span id="an_8:5">8:5</span> Jo tie, kas dzīvo saskaņā ar miesu, tiecas
pēc tā, kas miesīgs, bet kas saskaņā ar garu, tie cenšas pēc garīgā.

<span id="an_8:6">8:6</span> Jo miesas tieksme ir nāve; bet gara tieksme
- dzīvība un miers.

<span id="an_8:7">8:7</span> Jo miesas gudrība ir naidīga Dievam; tā
nepakļaujas Dieva likumam, nedz tā to spēj.

<span id="an_8:8">8:8</span> Un miesas cilvēki nevar Dievam patikt.

<span id="an_8:9">8:9</span> Bet jūs neesat miesā, bet garā, ja tikai
Dieva gars jūsos mājo. Bet ja kam Kristus gara nav, tas nav Viņa.

<span id="an_8:10">8:10</span> Bet ja Kristus ir jūsos, tad miesa grēka
dēļ gan mirusi, bet gars dzīvo attaisnojuma dēļ.

<span id="an_8:11">8:11</span> Bet ja Viņa gars, kas uzmodināja Jēzu no
miroņiem, mājo jūsos, tad Viņš, kas uzmodināja Jēzu Kristu no miroņiem,
dzīvas darīs arī jūsu mirstīgās miesas tā Gara dēļ, kas jūsos mājo.

<span id="an_8:12">8:12</span> Tāpēc, brāļi, mēs neesam parādnieki
miesai, lai dzīvotu saskaņā ar miesu.

<span id="an_8:13">8:13</span> Jo ja jūs saskaņā ar miesu dzīvosiet, tad
mirsiet; bet ja jūs miesas darbus garā mērdēsiet, tad dzīvosiet.

<span id="an_8:14">8:14</span> Jo visi, ko vada Dieva gars, ir Dieva
bērni.

<span id="an_8:15">8:15</span> Jo jūs neesat saņēmuši verdzības garu,
lai jūs atkal bītos, bet jūs saņēmāt pieņemtā bērna garu, kurā mēs
sucam: Abba (Tēvs).

<span id="an_8:16">8:16</span> Un pats Gars apliecina mūsu garam, ka mēs
esam Dieva bērni.

<span id="an_8:17">8:17</span> Bet ja esam bērni, tad arī mantinieki,
pat Dieva mantinieki un Kristus līdzmantinieki; tik tiešām, ja mēs līdzi
ciešam, tad līdzi tiksim arī pagodināti.

<span id="an_8:18">8:18</span> Un es esmu pārliecināts, ka tagadējā
laika ciešanas nav salīdzināšanas cienīgas ar nākotnes godību, kas
parādīsies mūsos.

<span id="an_8:19">8:19</span> Jo arī radība ilgodamās gaida Dieva bērnu
parādīšanos.

<span id="an_8:20">8:20</span> Jo radība pakļauta iznīcībai ne savas
patikas dēļ, bet tā dēļ, kas to pakļāva, dodams cerību,

<span id="an_8:21">8:21</span> Ka arī pati radība tiks atbrīvota no
iznīcības verdzības, lai iegūtu Dieva bērnu godības brīvību.

<span id="an_8:22">8:22</span> Mēs taču zinām, ka visa radība nopūšas un
vaimanā līdz pat šai dienai;

<span id="an_8:23">8:23</span> Un nevien tā, bet arī mēs paši, kam ir
gara pirmtiesības. Arī mēs sevī nopūšamies, gaidīdami Dieva bērnu
tiesības mūsu miesas atpestīšanai.

<span id="an_8:24">8:24</span> Jo cerībā mēs esam pestīti. Bet cerība,
kas redzama, nav cerība, jo kas gan cer uz to, ko kāds redz?

<span id="an_8:25">8:25</span> Bet ja ceram uz ko neredzēdami, tad to ar
pacietību gaidām.

<span id="an_8:26">8:26</span> Tāpat arī Gars nāk palīgā mūsu vājībai,
jo ko no Dieva jālūdz, kā nākas, to mēs nezinām; bet Gars pats aizlūdz
par mums neizsakāmās nopūtās.

<span id="an_8:27">8:27</span> Bet Viņš, kas pēta sirdis, zina, ko Gars
vēlas, jo Viņš saskaņā ar Dievu aizlūdz par svētajiem.

<span id="an_8:28">8:28</span> Un mēs zinām, ka tiem, kas mīl Dievu,
viss nāk par labu, tiem, kas saskaņā ar lēmumu ir aicināti kļūt par
svētajiem.

<span id="an_8:29">8:29</span> Jo kurus Viņš iepriekš pazina, tos arī
iepriekš nozīmēja kļūt līdzīgiem sava Dēla attēlam, lai Viņš būtu
pirmdzimtais starp daudziem brāļiem.

<span id="an_8:30">8:30</span> Bet kurus Viņš iepriekš nolēma, tos arī
aicināja; un kurus aicināja, tos arī attaisnoja; bet kurus attaisnoja,
tos arī pagodināja.

<span id="an_8:31">8:31</span> Ko lai vēl par to sakām? Ja Dievs par
mums, kas ir pret mums?

<span id="an_8:32">8:32</span> Viņš pats savu Dēlu nav saudzējis, bet
par mums visiem To atdevis, kā tad Viņš līdz ar To nebūtu mums visu
dāvinājis?

<span id="an_8:33">8:33</span> Kas apsūdzēs Dieva izredzētos? Dievs ir
tas, kas attaisno.

<span id="an_8:34">8:34</span> Kas ir tas, kas pazudina? Jēzus Kristus,
kas nomira, vēl vairāk, kas augšāmcēlies, kas atrodas pie Dieva labās
rokas, aizstāv mūs.

<span id="an_8:35">8:35</span> Kas tad mūs spēj šķirt no Kristus
mīlestības? Vai bēdas vai apspiešanas, vai bads, vai kailums, vai
briesmas, vai vajāšanas, vai zobens?

<span id="an_8:36">8:36</span> (Ir tā, kā rakstīts: Tevis dēļ mēs ciešam
nāvi augu dienu; mūs uzskata līdzīgus kaujamām avīm.) (Ps 43,24)

<span id="an_8:37">8:37</span> Bet visumā mēs uzvaram Viņa dēļ, kas mūs
mīlējis.

<span id="an_8:38">8:38</span> Es esmu drošs, ka ne nāve, ne dzīvība, ne
eņģeļi, ne valdības, ne varas, ne tagadējais, ne nākamais, ne spēki,

<span id="an_8:39">8:39</span> Ne augstums, ne dziļums un neviena cita
radība nespēs mūs šķirt no Dieva mīlestības, kas ir mūsu Kungā Jēzū
Kristū.

<span id="an_9:1">9:1</span> Es runāju patiesību Kristū, es nemeloju;
mana sirdsapziņa dod liecību Svētajā Garā,

<span id="an_9:2">9:2</span> Ka man ir lielas skumjas un nepārtrauktas
sāpes manā sirdī.

<span id="an_9:3">9:3</span> Es vēlētos, ka Kristus mani atmestu manu
brāļu dēļ, kas miesīgi ir mani ciltsbrāļi,

<span id="an_9:4">9:4</span> Kuri ir izraēlieši, kam pieder pieņemto
bērnu tiesības un godība, un derība, un bauslība, un dievkalpojumi, un
apsolījumi,

<span id="an_9:5">9:5</span> Un tēvi, un no kuriem pēc miesas cēlies
Kristus, kas mūžīgi ir augsti teicams Dievs. Amen.

<span id="an_9:6">9:6</span> Bet nav tā, it kā Dieva solījumi būtu
zaudējuši spēku. Jo ne visi, kas no izraēliešiem cēlušies, ir
izraēlieši.

<span id="an_9:7">9:7</span> Un ne visi Ābrahama pēcnācēji ir arī bērni,
bet no Īzāka tev tiks aicināti pēcnācēji;

<span id="an_9:8">9:8</span> Tas ir: ne mirstīgie bērni ir Dieva bērni,
bet apsolīšanas bērni tiek ieskaitīti pēcnācējos.

<span id="an_9:9">9:9</span> Jo šie ir apsolīšanas vārdi: Ap šo laiku es
nākšu, un Sārai būs dēls. (1.Moz.18,10)

<span id="an_9:10">9:10</span> Un ne tikai viņai, bet arī Rebeka kļuva
grūta no vienas kopdzīves ar mūsu tēvu Īzāku.

<span id="an_9:11">9:11</span> Un iekams dēli bija dzimuši vai ko labu
vai ļaunu darījuši, (lai Dieva lēmums attiecībā uz izvēli nemainītos)

<span id="an_9:12">9:12</span> Ne darbu dēļ, bet Aicinātāja gribas dēļ
viņai bija sacīts, ka vecākais kalpos jaunākajam,

<span id="an_9:13">9:13</span> Kā rakstīts: Jēkabu es mīlēju, bet Ezavu
es ienīdu.

<span id="an_9:14">9:14</span> Ko tad lai sakām? Vai Dievs rīkojas
netaisnīgi? Nekādā ziņā!

<span id="an_9:15">9:15</span> Jo Mozum Viņš saka: Es apžēlošu to, kuru
gribu apžēlot; un es parādīšu žēlsirdību tam, kam vēlos būt žēlsirdīgs.

<span id="an_9:16">9:16</span> Tāpēc tas nav atkarīgs no vēlēšanās nedz
no skriešanas, bet no Dieva, kas apžēlojas.

<span id="an_9:17">9:17</span> Jo Raksti saka faraonam: Tāpēc es tevi
iecēlu, lai pie tevis parādītu savu spēku un lai mans vārds tiktu
pasludināts visai pasaulei.

<span id="an_9:18">9:18</span> Tātad, kuru Viņš grib, to Viņš apžēlo, un
kuram grib, tam nocietina sirdi.

<span id="an_9:19">9:19</span> Tu varbūt sacīsi man: ko tad viņš vēl
pārmet? Jo kas spēj pretoties Viņa prātam?

<span id="an_9:20">9:20</span> Ak cilvēk, kas tu esi, ka gribi ar Dievu
tiesāties? Vai veidols saka tēlniekam: Kāpēc tu mani esi tā veidojis?

<span id="an_9:21">9:21</span> Un vai podniekam nav varas no tās pašas
vielas darināt vienu trauku godam, bet citu negodam?

<span id="an_9:22">9:22</span> Bet kas tad, ja Dievs, gribēdams parādīt
savas dusmas un zināmu darīt savu varu, lielā pacietībā bija iecietīgs
pret dusmības traukiem, kas bija padoti pazušanai,

<span id="an_9:23">9:23</span> Lai apžēlošanas traukiem, kurus viņš
sagatavojis godībai, atklātu savu godības bagātību?

<span id="an_9:24">9:24</span> Par tādiem Viņš mūs aicinājis ne tikai no
jūdiem, bet arī no pagāniem,

<span id="an_9:25">9:25</span> Kā Viņš Oseja grāmatā saka: Es saukšu par
savu tautu to, kas nav mana tauta, un nemīļoto par mīļoto, un neapžēloto
par apžēloto.

<span id="an_9:26">9:26</span> Un notiks, ka tanī vietā, kur bija
pateikts: Jūs neesat mana tauta, ka tur viņi tiks saukti par dzīvā Dieva
bērniem. (Os.1,10; 2,24)

<span id="an_9:27">9:27</span> Bet Isajs izsaucas par Izraēli: Ja
Izraēļa bērnu skaits būtu kā jūras smiltis, tad tikai atliekas tiks
izglābtas.

<span id="an_9:28">9:28</span> Jo Viņš savu vārdu izpildīs steidzīgi un
taisnīgi, jā, Kungs izpildīs savu vārdu ar steigu virs zemes. (Is.10,22)

<span id="an_9:29">9:29</span> Kā jau Isajs iepriekš pateicis: Ja Kungs
Sabaots nebūtu atstājis mums sēklu, mēs būtu kļuvuši kā Sodoma un
līdzinātos Gomorai.

<span id="an_9:30">9:30</span> Ko tad lai sakām? Pagāni, kas necentās
pēc attaisnošanas, iemantoja attaisnošanu, proti, attaisnošanu, kas
iziet no ticības.

<span id="an_9:31">9:31</span> Turpretī Izraēlis, kas dzinās pēc
attaisnošanas likuma, attaisnošanu likumā nesasniedza.

<span id="an_9:32">9:32</span> Kāpēc? Tāpēc, ka nemeklēja ticībā, bet ar
darbiem; viņi atsitās pret piedauzības akmeni,

<span id="an_9:33">9:33</span> Kā rakstīts: Lūk, es nolieku Sionā
piedauzības akmeni un apgrēcības klinti, un katrs, kas uz Viņu tic,
kaunā nepaliks. (Is 8,14; 23,16)

<span id="an_10:1">10:1</span> Brāļi, manas sirds vēlēšanās un aizlūgums
pie Dieva ir par viņiem, lai viņi tiktu pestīti.

<span id="an_10:2">10:2</span> Jo es viņiem liecinu, ka viņiem ir
centība uz Dievu, bet nav izpratnes.

<span id="an_10:3">10:3</span> Pārprazdami Dieva taisnību un cenzdamies
nostiprināt savu, viņi nepakļāvās Dieva taisnībai.

<span id="an_10:4">10:4</span> Jo likuma gala mērķis ir Kristus, kas
katram ticīgajam sagādā attaisnojumu.

<span id="an_10:5">10:5</span> Jo Mozus raksta: katrs cilvēks, kas
izpildīs likuma taisnību, dzīvos tanī.

<span id="an_10:6">10:6</span> Bet taisnība, kas nāk no ticības, saka
tā: Nesaki savā sirdī: kas uzkāps debesīs, tas ir, lai novestu Kristu,

<span id="an_10:7">10:7</span> Vai arī: kas nokāps bezdibenī, tas ir,
lai atsauktu Kristu no miroņiem!

<span id="an_10:8">10:8</span> Bet ko saka Raksti? Vārds ir tuvu, tavā
mutē un tavā sirdī; tas ir ticības vārds, ko mēs sludinām.

<span id="an_10:9">10:9</span> Jo, ja tu ar savu muti atzīsi Kungu Jēzu
un savā sirdī ticēsi, ka Dievs Viņu uzmodinājis no miroņiem, tad būsi
pestīts.

<span id="an_10:10">10:10</span> Jo sirdī ticam, lai panāktu
attaisnošanu, bet ar muti apliecinām, lai panāktu pestīšanu.

<span id="an_10:11">10:11</span> Jo Raksti saka: Katrs, kas uz Viņu tic,
nepaliks kaunā. (Is.28,16)

<span id="an_10:12">10:12</span> Un nav izšķirības starp jūdu un grieķi,
jo tas pats Kungs pār visiem, bagāts visiem, kas Viņu piesauc.

<span id="an_10:13">10:13</span> Jo katrs, kas piesauks Kunga vārdu,
tiks pestīts. (Jl.2,32; Apd.2,21)

<span id="an_10:14">10:14</span> Bet kā tie piesauks to, kam nav
ticējuši? Vai kā lai tic uz to, par ko nav dzirdējuši? Bet kā lai dzird
bez sludinātāja?

<span id="an_10:15">10:15</span> Bet kā lai sludina bez sūtības? Ir
rakstīts: Cik tīkamas to kājas, kas sludina mieru, kas sludina labu!

<span id="an_10:16">10:16</span> Bet ne visi ir paklausīgi evaņģēlijam.
Jo Isajs saka: Kungs, kas ir ticējis tam, ko no mums dzirdējis?

<span id="an_10:17">10:17</span> Tātad ticība nāk no dzirdēšanas, bet
dzirdētais - caur Kristus vārdu.

<span id="an_10:18">10:18</span> Bet es saku: Vai viņi nav dzirdējuši?
Un taču pār visu zemi ir atskanējusi viņu balss un līdz zemeslodes
robežām viņu vārdi. (Ps 18)

<span id="an_10:19">10:19</span> Bet es jautāju: Vai Izraēlis nesaprata?
Mozus pirmais saka: Es jūs novedīšu līdz skaudībai pret vienu netautu,
es jūs ievedīšu dusmās pret nesaprātīgu tautu. (5 Moz 32,21)

<span id="an_10:20">10:20</span> Bet Isajs uzdrošinās sacīt: Tie, kas
mani nemeklēja, atrada mani; es atklāti parādījos tiem, kas pēc manis
nevaicāja. (Is 65,1)

<span id="an_10:21">10:21</span> Bet Izraēlim viņš saka: Augu dienu es
stiepu savas rokas pretim neticīgai un stūrgalvīgai tautai. (Is 65,2)

<span id="an_11:1">11:1</span> Tātad es jautāju: Vai Dievs savu tautu ir
atmetis? - Nekādā ziņā; jo arī es esmu izraēlietis, Ābrahama pēcnācējs,
no Benjamīna cilts.

<span id="an_11:2">11:2</span> Dievs nav atmetis savu tautu, kuru Viņš
iepriekš bija izredzējis. Vai jūs nezināt, ko Raksti saka par Eliju, kā
viņš žēlojās Dievam par Izraēli?

<span id="an_11:3">11:3</span> Kungs, tie nogalināja Tavus praviešus,
viņi nopostīja Tavus altārus, un es esmu viens atlicis, un viņi tiecas
pēc manas dzīvības.

<span id="an_11:4">11:4</span> Bet ko saka viņam Dieva atbilde? - Es
atstāju sev septiņus tūkstošus vīru, kas savus ceļus nav locījuši Baala
priekšā.

<span id="an_11:5">11:5</span> Tā arī šinī laikā izglābts ir atlikums
saskaņā ar žēlastības izvēli.

<span id="an_11:6">11:6</span> Bet ja no žēlastības, tad jau ne darbu
dēļ, citādi žēlastība nebūtu žēlastība.

<span id="an_11:7">11:7</span> Kā tad ir? - Pēc kā tiecās Izraēlis, to
viņš nav sasniedzis, tikai izredzētie to sasniedza, bet pārējie palika
apstulbināti,

<span id="an_11:8">11:8</span> Kā rakstīts: Dievs deva viņiem truluma
garu: acis, lai neredzētu, un ausis, lai nedzirdētu līdz pat šai dienai.

<span id="an_11:9">11:9</span> Un Dāvids saka: Viņu galds lai tiem kļūst
par slazdu un cilpu, un apgrēcību, un atmaksu.

<span id="an_11:10">11:10</span> Viņu acis lai tiek aptumšotas, ka tie
neredzētu, un viņu muguras liec vienmēr!

<span id="an_11:11">11:11</span> Tātad es jautāju: Vai viņi tā klupuši,
lai kristu? Nekādā ziņā; bet viņu grēka dēļ pestīšana nākusi pagāniem,
lai viņi ar tiem sacenstos.

<span id="an_11:12">11:12</span> Bet ja viņu grēks ir pasaulei bagātība,
un viņu mazais skaits pagāniem ieguvums, tad jo vairāk viņu pilnskaits.

<span id="an_11:13">11:13</span> Un jums, pagāniem, es saku: Kamēr es
esmu pagānu apustulis, es savu kalpošanu pagodināšu,

<span id="an_11:14">11:14</span> Kaut kādā veidā pamudinādams savus
ciltsbrāļus uz sacensību un dažus no viņiem izglābdams.

<span id="an_11:15">11:15</span> Ja jau viņu atmešana ir izlīdzināšana
pasaulei, kas tad būs pieņemšana, ja ne atdzīvināšana no mirušiem?

<span id="an_11:16">11:16</span> Ja pirmupuris ir svēts, tad arī visa
mīkla, un ja sakne ir svēta, tad arī zari.

<span id="an_11:17">11:17</span> Bet ja daži zari nolauzti un tu, meža
olīvkoka atvase, esi uzpotēta to vietā un esi kļuvusi olīvkoka saknes un
sulas līdzdalībniece,

<span id="an_11:18">11:18</span> Tad nelielies zaru priekšā! Bet ja
lielies, tad zini, ka ne tu nes sakni, bet sakne tevi!

<span id="an_11:19">11:19</span> Tu varbūt sacīsi: Zari tika nolauzti,
lai mani uzpotētu.

<span id="an_11:20">11:20</span> Labi! Tie nolauzti neticības dēļ, bet
tu stāvi, pateicoties ticībai; neesi augstprātīgs, bet bijīgs!

<span id="an_11:21">11:21</span> Jo ja Dievs nav saudzējis dabiskos
zarus, tad taču arī tevi nesaudzēs.

<span id="an_11:22">11:22</span> Tāpēc vēro Dieva labumu un bardzību:
bardzību pret tiem, kas krituši, bet pret sevi Dieva labumu, ja tu
labajā pastāvēsi, citādi arī tevi nocirtīs.

<span id="an_11:23">11:23</span> Bet arī tie tiks uzpotēti, ja viņi
nepaliks savā neticībā, jo Dievs ir spējīgs viņus atkal uzpotēt.

<span id="an_11:24">11:24</span> Jo ja tu esi nocirsts no meža olīvkoka,
kam pēc dabas piederi, un pret dabu uzpotēts labajam olīvkokam, tad jo
vairāk tie, kas attiecīgi savai dabai tiek uzpotēti savam olīvkokam.

<span id="an_11:25">11:25</span> Bet es jūs, brāļi, negribu atstāt
neziņā par šo noslēpumu (lai jūs nekļūtu iedomīgi), ka viena Izraēļa
daļa skarta ar aklumu, līdz kamēr tautu visums būs iegājis.

<span id="an_11:26">11:26</span> Un tā viss Izraēlis tiktu glābts, kā
rakstīts: No Siona nāks Glābējs un novērsīs bezdievību no Jēkaba.

<span id="an_11:27">11:27</span> Un šī ir mana derība ar viņiem, ka es
piedošu viņu grēkus. (Is.59,20)

<span id="an_11:28">11:28</span> Attiecībā uz evaņģēliju viņi ir
ienaidnieki jūsu dēļ, bet kas attiecas uz izredzēšanu, viņi ir vismīļie
sentēvu dēļ.

<span id="an_11:29">11:29</span> Jo žēlastības dāvanas un aicinājumu
Dievs nenožēlo.

<span id="an_11:30">11:30</span> Jo kā arī jūs kādreiz neticējāt Dievam,
bet tagad esat ieguvuši žēlsirdību viņu neticības dēļ,

<span id="an_11:31">11:31</span> Tā arī viņi neticēja jūsu apžēlošanai,
lai paši iegūtu apžēlošanu.

<span id="an_11:32">11:32</span> Jo Dievs visu ieslēdzis neticībā, lai
visus apžēlotu.

<span id="an_11:33">11:33</span> Ak, kāds ir Dieva gudrības un zināšanas
bagātību dziļums! Cik neizprotami ir Viņa lēmumi un neizdibināmi Viņa
ceļi!

<span id="an_11:34">11:34</span> Jo kas gan ir izpratis Dieva prātu, vai
kas bijis Viņa padomdevējs?

<span id="an_11:35">11:35</span> Vai kas Viņam iepriekš ko devis, lai
saņemtu atlīdzinājumu?

<span id="an_11:36">11:36</span> Jo no Viņa un caur Viņu, un Viņā ir
viss. Viņam lai gods mūžīgi! Amen.

<span id="an_12:1">12:1</span> Tāpēc, brāļi, Dieva žēlsirdības dēļ es
jūs lūdzu: nododiet savas miesas par dzīvu, svētu, Dievam patīkamu
upuri, lai tas būtu jūsu garīgais dievkalpojums!

<span id="an_12:2">12:2</span> Un nepiemērojieties šai pasaulei, bet
pārvērtieties, atjaunodamies savā garā, lai jūs saprastu, kāds ir Dieva
prāts, kas labs un patīkams, un pilnīgs!

<span id="an_12:3">12:3</span> Jo, pateicoties žēlastībai, kas man dota,
es visiem starp jums saku: Nedomājiet par sevi augstāk, nekā pienākas
domāt, bet domājiet saprātīgi saskaņā ar to ticības mēru, kādu katram
Dievs piešķīris.

<span id="an_12:4">12:4</span> Un kā mūsu ķermenī ir daudz locekļu, bet
ne visiem locekļiem tas pats uzdevums,

<span id="an_12:5">12:5</span> Tāpat mēs daudzi esam viens ķermenis
Kristū, bet atsevišķi mēs esam viens otra locekļi.

<span id="an_12:6">12:6</span> Bet mums ir dāvanas, kas mums dotas
attiecīgi žēlastībai, un tās ir dažādas: paraviešu dāvanas, kuras
izmantojamas saskaņā ar ticību,

<span id="an_12:7">12:7</span> Kalpošanas pienākums, kas jāpilda
kalpojot, mācīšanas - mācot;

<span id="an_12:8">12:8</span> Kas sludinātājs, lai sludina, kas dala
dāvanas, lai dara to vientiesīgi, kas ir priekšnieks, lai pilda rūpīgi,
kas strādā žēsirdības darbu, lai dara to ar prieku!

<span id="an_12:9">12:9</span> Mīlestībai jābūt neliekuļotai. Nīzdami
ļaunu, pastāviet labajā!

<span id="an_12:10">12:10</span> Brāļu mīlestībā mīliet viens otru,
godbijībā pārsteidziet cits citu!

<span id="an_12:11">12:11</span> Neesiet kūtri centībā, esiet dedzīgi
garā, kalpojiet Kungam!

<span id="an_12:12">12:12</span> Esiet priecīgi cerībā, pacietīgi bēdās,
pastāvīgi lūgšanā!

<span id="an_12:13">12:13</span> Ņemiet līdzdalību svēto vajadzībās,
centieties būt viesmīlīgi!

<span id="an_12:14">12:14</span> Svētiet tos, kas jūs vajā, svētiet, bet
nelādiet!

<span id="an_12:15">12:15</span> Priecājieties ar priecīgajiem, raudiet
ar tiem, kas raud!

<span id="an_12:16">12:16</span> Esiet savstarpēji vienprātīgi! Neesiet
augstprātīgi, bet pazemojieties ar pazemīgajiem! Neesiet pārgudri paši
sevī!

<span id="an_12:17">12:17</span> Nevienam ļaunu ar ļaunu neatmaksādami,
sekmējiet labu nevien Dievam, bet arī visu cilvēku priekšā!

<span id="an_12:18">12:18</span> Ja iespējams, ieturiet mieru ar visiem
cilvēkiem, cik tas no jums atkarīgs!

<span id="an_12:19">12:19</span> Vismīļie, neatriebieties jūs paši, bet
dodiet vietu dusmām, par kurām rakstīts: Man pieder atriebšana, es
atmaksāšu, saka Kungs.

<span id="an_12:20">12:20</span> Bet ja tavs ienaidnieks ir izsalcis,
paēdini viņu, ja viņš cieš slāpes, dod viņam dzert! To darīdams, tu
sakrāsi uz viņa galvas kvēlojošas ogles.

<span id="an_12:21">12:21</span> Ļaunums nedrīkst tevi uzvarēt, bet tu
uzvari ļaunumu ar labu!

<span id="an_13:1">13:1</span> Katrs cilvēks lai ir padots
priekšniecības varai, jo nav varas, kā tikai no Dieva; un tā, kas ir, ir
Dieva iecelta.

<span id="an_13:2">13:2</span> Tāpēc, kas pretojas priekšniecībai,
pretojas Dieva rīcībai; bet tie, kas pretojas, paši sev sagādā
pazudināšanu.

<span id="an_13:3">13:3</span> Jo priekšnieki nav atbaidīšanai no laba,
bet no ļauna. Bet ja tu gribi, ka tev priekšniecības nevajadzētu bīties,
dari labu un tu saņemsi tās uzslavu,

<span id="an_13:4">13:4</span> Jo tā ir Dieva kalpone tavā labā. Bet ja
tu dari ļaunu, tad bīsties, jo velti tā zobenu nenēsā. Viņa ir Dieva
kalpone, atriebēja tā sodīšanai, kas dara ļaunu.

<span id="an_13:5">13:5</span> Tātad nepieciešami esiet paklausīgi ne
tikai soda dēļ, bet arī sirdsapziņas dēļ.

<span id="an_13:6">13:6</span> Tāpēc jūs arī maksājat nodokļus, jo viņi,
būdami Dieva kalpi, kalpo šim nolūkam.

<span id="an_13:7">13:7</span> Tātad atdodiet katram, kas kam pienākas:
nodokli, kam pienākas nodoklis; muitu, kam pienākas muita; bijību, kam
nākas bijība; godu, kam nākas gods!

<span id="an_13:8">13:8</span> Nepalieciet nevienam nekā parādā, kā
tikai savstarpējo mīlestību, jo, kas mīl savu tuvāko, tas izpilda
likumu.

<span id="an_13:9">13:9</span> Jo: tev nebūs laulību pārkāpt, tev nebūs
nokaut, tev nebūs zagt, tev nebūs nepatiesu liecību dot, tev nebūs
iekārot, kā arī visi citi baušļi ir ietverti šajos vārdos: Tev būs mīlēt
savu tuvāko kā sevi pašu!

<span id="an_13:10">13:10</span> Mīlestība nedara tuvākajam ļaunu. Tātad
bauslības piepildījums ir mīlestība.

<span id="an_13:11">13:11</span> Un izprotiet šo laiku, jo mums jau
pienākusi stunda celties no miega; un mūsu pestīšana tagad ir tuvāk nekā
tad, kad kļuvām ticīgi.

<span id="an_13:12">13:12</span> Nakts ir pagājusi, diena iestājusies;
tāpēc atmetīsim tumsības darbus un ietērpsimies gaismas bruņās!

<span id="an_13:13">13:13</span> Dzīvosim godīgi kā dienā: ne plītēdami
un dzīrodami, ne izvirtībā un netiklībā, ne ķildās un skaudībā,

<span id="an_13:14">13:14</span> Bet ietērpieties Kungā Jēzū Kristū! Arī
miesu nelutiniet kārībām!

<span id="an_14:1">14:1</span> Pieņemiet vājos ticībā, neķildojieties
par uzsaktu dažādību!

<span id="an_14:2">14:2</span> Jo dažs ir pārliecināts, ka viņam brīv
visu ēst, turpretī vājais lai ēd dārzājus.

<span id="an_14:3">14:3</span> Tas, kas ēd, lai nenicina to, kas neēd,
bet tas, kas neēd, lai netiesā ēdāju, jo Dievs viņu pieņēmis.

<span id="an_14:4">14:4</span> Kas tu esi, ka tu tiesā cita kalpu? Viņš
stāv un krīt par savu Kungu; un viņš stāvēs, jo Dievs ir spējīgs viņu
nostiprināt.

<span id="an_14:5">14:5</span> Jo dažš šķiro dienu no dienas, citam
visas dienas ir vienādas; katrs lai paliek savā pārliecībā!

<span id="an_14:6">14:6</span> Kas šķiro dienas, tas Kungam tās šķiro;
un kas ēd, tas ēd Kunga dēļ un pateicas Dievam. Arī tas, kas neēd, neēd
Kunga dēļ un arī pateicas Dievam.

<span id="an_14:7">14:7</span> Jo neviens no mums nedzīvo sev, un
neviens nemirst sev.

<span id="an_14:8">14:8</span> Ja tad mēs dzīvojam, dzīvojam Kungam, ja
mirstam, mirstam Kungam. Tātad, vai mēs dzīvojam, vai mirstam, mēs
piederam Kungam.

<span id="an_14:9">14:9</span> Jo tāpēc Kristus nomira un augšāmcēlās,
lai valdītu pār mirušajiem un dzīvajiem.

<span id="an_14:10">14:10</span> Bet kāpēc tu tiesā savu brāli? Vai
kāpēc tu nicini savu brāli? Mēs visi taču stāsimies Kristus soģa krēsla
priekšā.

<span id="an_14:11">14:11</span> Jo ir rakstīts: Tik tiešām, ka es
dzīvoju, saka Kungs, visi ceļi tiks locīti manā priekšā, un ikviena mēle
atzīs Dievu. (Is.45,23-24)

<span id="an_14:12">14:12</span> Tātad katrs no mums dos Dievam norēķinu
par sevi.

<span id="an_14:13">14:13</span> Tāpēc netiesāsim vairs viens otru, bet
labāk apsveriet to, lai nedotu savam brālim piedauzību vai apgrēcību.

<span id="an_14:14">14:14</span> Es zinu un es esmu pārliecināts Kungā
Jēzū, ka pats par sevi nekas nav nešķīsts; tikai tam ir nešķīsts, kas ko
par nešķīstu uzskata.

<span id="an_14:15">14:15</span> Jo ja tavs brālis ēdiena dēļ tiek
apbēdināts, tad tu vairs nedzīvo mīlestībā. Nepazudini ēdiena dēļ to,
kura dēļ Kristus ir miris!

<span id="an_14:16">14:16</span> Tātad, lai netiek zaimots tas, kas mums
ir labs!

<span id="an_14:17">14:17</span> Jo ne ēšana un dzeršana ir Dieva
valstība, bet taisnība un miers, un prieks Svētajā Garā.

<span id="an_14:18">14:18</span> Jo kas šinīs lietās kalpo Kristum, tas
ir patīkams Dievam un pieņemams cilvēkiem.

<span id="an_14:19">14:19</span> Tāpēc centīsimies pēc tā, kas veicina
mieru, un savstarpēji sargāsim to, kas mūs ceļ!

<span id="an_14:20">14:20</span> Neposti Dieva darbu ēdiena dēļ! Viss
gan ir šķīsts, bet cilvēkam, kas ēd un apgrēcinās, tas ir par ļaunu.

<span id="an_14:21">14:21</span> Labi ir neēst gaļu un nedzert vīnu, un
nedarīt neko citu, kas dod piedauzību tavam brālim, to apgrēcina vai
padara viņu vāju.

<span id="an_14:22">14:22</span> Ja tev ir pārliecība, tad paturi to pie
sevis Dieva priekšā! Svētīgs ir tas, kas sev nepārmet par to, ko atzīst
par labu.

<span id="an_14:23">14:23</span> Bet tas, kas šaubīdamies ēd, ir
notiesāts, tāpēc ka to nedara aiz pārliecības; jo viss, kas nenāk no
pārliecības ir grēks.

<span id="an_15:1">15:1</span> Mums, stiprajiem, jācieš vājo trūkumi, un
mēs nedrīkstam sev izpatikt.

<span id="an_15:2">15:2</span> Katrs no jums lai izpatīk savam tuvākajam
uz labu, lai viņu celtu!

<span id="an_15:3">15:3</span> Arī Kristus neizpatika sev, bet kā
rakstīts: To zaimi, kas Tevi zaimo, krita uz mani. (Ps.69)

<span id="an_15:4">15:4</span> Jo viss, kas ir uzrakstīts, ir rakstīts
mūsu pamācīšanai, lai mēs pacietībā un Rakstu iepriecinājumā smeltos
cerību.

<span id="an_15:5">15:5</span> Bet pacietības un iepriecinājuma Dievs
lai dod jums vienprātību savā starpā saskaņā ar Jēzu Kristu,

<span id="an_15:6">15:6</span> Lai vienprātīgi, vienā mutē godinātu
Dievu un mūsu Kunga Jēzus Kristus Tēvu.

<span id="an_15:7">15:7</span> Tāpēc rūpējieties viens par otru, kā arī
Kristus jūs uzņēmis Dievam par godu.

<span id="an_15:8">15:8</span> Jo es saku: Kristus Jēzus ir kļuvis
apgraizīto kalps Dieva patiesības dēļ, lai apstiprinātu tēviem dotos
solījumus;

<span id="an_15:9">15:9</span> Bet pagāni godina Dievu žēlsirdības dēļ,
kā rakstīts: Tāpēc es slavēšu Tevi, Kungs, starp tautām un dziedāšu
Tavam vārdam.

<span id="an_15:10">15:10</span> Un atkal sacīts: Priecājieties, pagāni,
kopā ar Viņa tautu!

<span id="an_15:11">15:11</span> Un atkal: Teiciet Kungu visas tautas un
slavējiet Viņu visi ļaudis!

<span id="an_15:12">15:12</span> Arī Isajs vēl saka: Nāks Jeses atvase,
kas celsies, lai valdītu pār tautām, un tautas cerēs uz Viņu.

<span id="an_15:13">15:13</span> Bet Dievs, cerības devējs, lai piepilda
jūs, kas ticat, ar visu prieku un mieru, lai jūs būtu bagāti cerībā un
Svētā Gara spēkā.

<span id="an_15:14">15:14</span> Bet, mani brāļi, arī es pats esmu tanī
pārliecībā par jums, ka arī jūs paši esat mīlestības pilni, bagāti ar
ikvienu atziņu, tā ka jūs spējat viens otru pamācīt.

<span id="an_15:15">15:15</span> Bet, brāļi, pa daļai es jums rakstīju
pārdrošāk, atgādinādams jums, ka, pateicoties žēlastībai, ko Dievs man
devis,

<span id="an_15:16">15:16</span> Es esmu Kristus kalps starp pagāniem un
pildu svēto pienākumu pie Dieva evaņģēlija, lai pagānu uzupurēšana kļūst
pieņemama un Svētā Gara svētīta.

<span id="an_15:17">15:17</span> Un tā es varu lepoties Kristū Jēzū par
to, kas attiecas uz Dievu.

<span id="an_15:18">15:18</span> Jo es neiedrošinos kaut ko stāstīt par
to, ko Kristus caur mani nebūtu darījis gan vārdos, gan darbos, lai
vestu pagānus pie paklausības

<span id="an_15:19">15:19</span> Varenām zīmēm un brīnumiem, Svētā Gara
spēkā, tā kā es, sākot ar Jeruzalemi, visā apkārtnē līdz Illīrijai
pasludināju Kristus evaņģēliju.

<span id="an_15:20">15:20</span> Bet es nesludināju evaņģēliju tur, kur
Kristus vārds tiek piesaukts, lai neceltu uz sveša pamata, bet kā
rakstīts:

<span id="an_15:21">15:21</span> Redzēs tie, kam nebija sludināts par
Viņu, un sapratīs tie, kas nav dzirdējuši.

<span id="an_15:22">15:22</span> Tāpēc es daudzkārt tiku aizkavēts
aiziet pie jums un līdz šim vēl esmu aizkavēts.

<span id="an_15:23">15:23</span> Tagad šinīs apgabalos man darba lauka
vairs nav, bet kopš vairākiem gadiem man ir vēlēšanās jūs apmeklēt.

<span id="an_15:24">15:24</span> Kad sākšu ceļojumu uz Spāniju, es ceru
garāmejot jūs redzēt, lai jūs mani pavadītu uz turieni, kad iepriekš
daudzmaz būšu iepazinies ar jums.

<span id="an_15:25">15:25</span> Bet tagad es ceļošu uz Jeruzalemi, lai
kalpotu svētajiem,

<span id="an_15:26">15:26</span> Jo Maķedonija un Ahaja nolēmušas savākt
dažas dāvanas trūcīgajiem, kas dzīvo starp svētajiem Jeruzalemē.

<span id="an_15:27">15:27</span> Tā tas tām labpaticis; un tās ir viņu
parādnieces, jo, ja tās, būdamas pagāniskas, ir kļuvušas līdzdalībnieces
viņu garīgajās lietās, tad tām ir viņiem jākalpo laicīgajās.

<span id="an_15:28">15:28</span> To pabeidzis un šos ziedojumus viņiem
pasniedzis, es ceļā uz Spāniju iegriezīšos pie jums.

<span id="an_15:29">15:29</span> Un es zinu, ka, nākdams pie jums, es
nākšu Kristus evaņģēlija svētības pilnībā.

<span id="an_15:30">15:30</span> Bet es jūs, brāļi, lūdzu mūsu Kunga
Jēzu Kristu un Svētā Gara mīlestības vārdā: palīdziet man savās lūgšanās
pie Dieva par mani,

<span id="an_15:31">15:31</span> Lai es izglābtos no neticīgajiem, kas
ir Jūdejā, un lai mans kalpošanas upuris būtu patīkams svētajiem
Jeruzalemē;

<span id="an_15:32">15:32</span> Lai es, ja tāds būs Dieva prāts,
priecīgs ierastos pie jums un atspirdzinātos kopā ar jums.

<span id="an_15:33">15:33</span> Un miera Dievs lai ir ar jums visiem!
Amen.

<span id="an_16:1">16:1</span> Un es jums ieteicu Fēbu, mūsu māsu, kas
kalpo Kenhrejas baznīcā.

<span id="an_16:2">16:2</span> Uzņemiet viņu Kunga vārdā, kā tas
svētajiem piederas, un izpalīdziet visur, kur viņai jūsu palīdzība būs
vajadzīga, jo arī viņa palīdz daudziem un arī man!

<span id="an_16:3">16:3</span> Kristū Jēzū sveiciniet manus palīgus,
Prisku un Akvilu,

<span id="an_16:4">16:4</span> (Kuri par manu dzīvību ķīlā likuši savas
galvas. Viņiem nevien es esmu pateicīgs, bet arī visas pagānu draudzes.)

<span id="an_16:5">16:5</span> Un arī viņu mājas draudzi! Sveiciniet
manu mīļo Epenetu, kas Āzijā ir pirmdzimtais Kristū!

<span id="an_16:6">16:6</span> Sveiciniet Mariju, kas daudz strādājusi
jūsu labā!

<span id="an_16:7">16:7</span> Sveiciniet Andronīku un Jūniju, manus
tuviniekus un cietuma biedrus, kas ir cieņā starp apustuļiem un jau
pirms manis piederēja Kristum!

<span id="an_16:8">16:8</span> Sveiciniet Ampliatu, kas man mīļš Kungā!

<span id="an_16:9">16:9</span> Sveiciniet Urbānu, mūsu palīgu Kristū
Jēzū, un manu mīļo Stahiju!

<span id="an_16:10">16:10</span> Sveiciniet Kristū pārbaudīto Apellu!

<span id="an_16:11">16:11</span> Aristobūla mājas iemitniekus!
Sveiciniet manu radinieku Herodionu! Sveiciniet Narkisa mājas ļaudis,
kas pieder Kungam!

<span id="an_16:12">16:12</span> Sveiciniet Trifenu un Trifozu, kas
strādā Kungam! Sveiciniet dārgo Persidi, kas daudz strādājusi Kungā!

<span id="an_16:13">16:13</span> Sveiciniet Rufu, Kunga izredzēto, un
viņa un manu māti!

<span id="an_16:14">16:14</span> Sveiciniet Asinkritu, Flegontu,
Hermeju, Patrobu, Hermu un brāļus, kas ar viņiem ir!

<span id="an_16:15">16:15</span> Sveiciniet Filologu un Jūliju, Nēreju
un viņa māsu, un Olimpiju, un visus svētos, kas ir kopā ar viņiem!

<span id="an_16:16">16:16</span> Sveiciniet viens otru ar svētu skūpstu!
Jūs sveicina visas Kristus draudzes.

<span id="an_16:17">16:17</span> Bet, brāļi, es jūs lūdzu, ņemiet vērā
tos, kas rada šķelšanos un apgrēcību pret to mācību, ko jūs esat
mācījušies, un izvairieties no viņiem!

<span id="an_16:18">16:18</span> Jo tādi nekalpo Kristum, mūsu Kungam,
bet savam vēderam. Ar saldajām runām un uzslavas vārdiem viņi pieviļ
vientiesīgo sirdis.

<span id="an_16:19">16:19</span> Bet jūsu paklausība ir izdaudzināta
visās vietās. Tāpēc es priecājos par jums. Es tikai vēlos, lai jūs būtu
sapratīgi labajā, bet vientiesīgi attiecībā pret ļaunu.

<span id="an_16:20">16:20</span> Bet miera Dievs lai satriec sātanu visā
drīzumā zem jūsu kājām! Mūsu Kunga Jēzus Kristus žēlastība lai ir ar
jums!

<span id="an_16:21">16:21</span> Jūs sveicina mans līdzstrādnieks
Timotejs un mani tuvinieki: Lucijs un Jāsons, un Sosipatrs.

<span id="an_16:22">16:22</span> Es, Tercijs, šīs vēstules rakstītājs,
sveicinu jūs Kungā.

<span id="an_16:23">16:23</span> Jūs sveicina Gajs, mans viesis, un visa
draudze. Jūs sveicina Erasts, pilsētas mantzinis, un brālis Kvarts.

<span id="an_16:24">16:24</span> Mūsu Kunga Jēzus Kristus žēlastība lai
ir ar jums visiem! Amen.

<span id="an_16:25">16:25</span> Bet Viņam, kas spējīgs jūs stiprināt
sakaņā ar manu evaņģēliju un Jēzus Kristus vēstījumu, saskaņā ar
noslēpumu atklāšanu, kas no mūžības bija noslēpts,

<span id="an_16:26">16:26</span> (Kas tagad uz mūžīgā Dieva pavēli
atklāts ar praviešu rakstiem, lai paklausītu ticībai), kas visām tautām
pasludināts,

<span id="an_16:27">16:27</span> Vienīgajam visugudrajam Dievam caur
Jēzu Kristu lai ir gods un slava mūžīgi mūžos! Amen.

------------------------------------------------------------------------

[Next: 1 Corinthians](co1)
