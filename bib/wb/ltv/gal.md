[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Latvian Bible: Galatians

<span id="an_1:1">1:1</span> Pāvils, apustulis ne no cilvēkiem, ne caur
cilvēku, bet caur Jēzu Kristu un Dievu Tēvu, kas Viņu uzmodināja no
miroņiem,

<span id="an_1:2">1:2</span> Un brāļi, kas ir pie manis, Galatijas
draudzēm.

<span id="an_1:3">1:3</span> Žēlastība un miers jums no Dieva Tēva un
mūsu Kunga Jēzus Kristus,

<span id="an_1:4">1:4</span> Kas sevi atdeva par mūsu grēkiem, lai
saskaņā ar Dieva, mūsu Tēva, prātu izglābtu mūs no tagadējās ļaunās
pasaules.

<span id="an_1:5">1:5</span> Viņam lai gods mūžīgi mūžos! Amen.

<span id="an_1:6">1:6</span> Brīnos, ka jūs tik drīz novēršaties no tā,
kas jūs aicināja Kristus žēlastībai, uz citu evaņģēliju;

<span id="an_1:7">1:7</span> Bet cita nav; ir tikai daži cilvēki, kas
jūs mulsina un grib sagrozīt Kristus evaņģēliju.

<span id="an_1:8">1:8</span> Bet ja arī mēs vai eņģelis no debesīm
sludinātu citu evaņģēliju nekā to, ko mēs jums pasludinājām, lai tas top
nolādēts!

<span id="an_1:9">1:9</span> Kā agrāk jums sacījām, tā arī tagad vēlreiz
saku: ja kāds sludinātu jums citu evaņģēliju nekā to, ko esat saņēmuši,
tas lai top nolādēts!

<span id="an_1:10">1:10</span> Vai es meklēju cilvēku vai Dieva
labvēlību? Vai es cenšos cilvēkiem izpatikt? Ja es arī tagad cilvēkiem
izpatiktu, tad es nebūtu Kristus kalps.

<span id="an_1:11">1:11</span> Pasludinu jums, brāļi, ka evaņģēlijs, ko
es jums pasludināju, nav no cilvēkiem,

<span id="an_1:12">1:12</span> Jo es pieņēmu to un iemācījos ne no
cilvēka, bet no Jēzus Kristus caur atklāsmi.

<span id="an_1:13">1:13</span> Jūs jau dzirdējāt par manu iepriekšējo
dzīves veidu jūdu ticībā, ka es pārmērīgi vajāju Dieva Baznīcu un
apkaroju to,

<span id="an_1:14">1:14</span> Un kā es jūdu ticībā pārspēju daudzus
sava vecuma ļaudis savā tautā, būdams centīgāks savu tēvu paražās.

<span id="an_1:15">1:15</span> Bet kad Tam, kas mani no manas mātes
miesām izredzējis un savā žēlastībā aicinājis, labpatika

<span id="an_1:16">1:16</span> Atklāt man savu Dēlu, lai es Viņu
sludinātu pagāniem, tad es tūdaļ nepievērsos miesai un asinīm,

<span id="an_1:17">1:17</span> Negāju arī uz Jeruzalemi pie tiem, kas
jau pirms manis bija apustuļi, bet es aizgāju uz Arābiju un atkal
atgriezos atpakaļ Damaskā.

<span id="an_1:18">1:18</span> Tikai vēlāk, pēc trim gadiem es aizgāju
uz Jeruzalemi, lai redzētu Pēteri, un paliku pie viņa piecpadsmit
dienas.

<span id="an_1:19">1:19</span> Tad no citiem apustuļiem es nevienu
neredzēju, tikai Jēkabu, Kunga brāli.

<span id="an_1:20">1:20</span> Bet ko es jums rakstu, lūk, Dievs to
zina, ka es nemeloju.

<span id="an_1:21">1:21</span> Pēc tam es nonācu Sīrijas un Kilikijas
apgabalos,

<span id="an_1:22">1:22</span> Bet Jūdejas kristīgās draudzes personīgi
mani nepazina.

<span id="an_1:23">1:23</span> Viņas tikai dzirdēja: Tas, kas mūs
kādreiz vajāja, tagad sludina ticību, ko citkārt apkaroja.

<span id="an_1:24">1:24</span> Un viņi godināja Dievu manis dēļ.

<span id="an_2:1">2:1</span> Vēlāk pēc četrpadsmit gadiem, es reizē ar
Barnabu atkal aizgāju uz Jeruzalemi un līdzi paņēmu arī Titu.

<span id="an_2:2">2:2</span> Bet es aizgāju, sekodams atklāsmei, un cēlu
viņiem, bet sevišķi tiem, kas bija ievērojami, to evaņģēliju priekšā, ko
es sludinu pagāniem, vai kādreiz mana skriešana nav vai nebūtu bijusi
veltīga.

<span id="an_2:3">2:3</span> Bet pat Tits, kas bija reizē ar mani,
būdams no pagāniem, netika spiests apgraizīties.

<span id="an_2:4">2:4</span> Tomēr daži ievestie viltus brāļi bija
iezagušies uzlūkot mūsu brīvību, kas mums ir Kristū Jēzū, lai atgrieztu
mūs verdzībā.

<span id="an_2:5">2:5</span> Mēs ne brīdi viņiem nepadevāmies un
nepiekāpāmies, lai tikai evaņģēlija patiesība paliktu pie jums.

<span id="an_2:6">2:6</span> Bet tie, kas bija ievērojami (kādi viņi
agrāk bijuši, tas man vienalga, Dievs cilvēka ārieni neievēro), pat
ievērojamākie man nekā neuzlika.

<span id="an_2:7">2:7</span> Gluži pretēji, viņi redzēja, ka man ir
uzticēts evaņģēlijs starp neapgraizītajiem tāpat kā Pēterim starp
apgraizītajiem.

<span id="an_2:8">2:8</span> (Un Tas pats, kas līdzdarbojās Pēterim
apustuļu darbā pie apgraizītajiem, Tas līdzdarbojās arī man pie
pagāniem.)

<span id="an_2:9">2:9</span> Pārliecinājušies par to žēlastību, kas man
dota, Jēkabs un Kēfa, un Jānis, kurus uzskatīja par balstiem, sniedza
man un Barnabam savas labās rokas sadarbībai: mēs pie pagāniem, bet viņi
pie apgraizītajiem.

<span id="an_2:10">2:10</span> Tikai mums jārūpējas par trūkumcietējiem,
ko arī es esmu centies darīt.

<span id="an_2:11">2:11</span> Bet kad Kēfa nonāca Antiohijā, es atklāti
viņam pretojos, jo viņš bija peļams,

<span id="an_2:12">2:12</span> Tāpēc ka, iekams daži no Jēkaba nebija
nākuši, viņš ēda reizē ar pagāniem, bet kad tie atnāca, tad viņš atrāvās
un nošķīrās, bīdamies no apgraizītajiem.

<span id="an_2:13">2:13</span> Arī pārējie jūdi piekrita viņa
divkosībai, tā ka šī izlikšanās arī Barnabu aizrāva līdz ar viņiem.

<span id="an_2:14">2:14</span> Bet es, redzēdams, ka viņi dara nepareizi
un nesaskanīgi ar evaņģēliju, sacīju Kēfam visu klātbūtnē: Ja tu, būdams
jūds, dzīvo pēc pagānu un ne pēc jūdu paražām, kā tad tu spied pagānus
dzīvot pēc jūdu dzīves veida?

<span id="an_2:15">2:15</span> Mēs esam dzimuši jūdi, bet ne pagānu
grēcinieki.

<span id="an_2:16">2:16</span> Un mēs zinām, ka likuma darbi cilvēku
neattaisno, ja viņš netic uz Jēzu Kristu, bet mēs ticam uz Kristu Jēzu,
lai ticībā uz Kristu mēs kļūtu taisnīgi, bet ne no likuma darbiem, jo
likuma darbu dēļ neviens cilvēks nekļūst taisnīgs.

<span id="an_2:17">2:17</span> Bet ja mēs, kas cenšamies būt attaisnoti
Kristū, paši esam grēcinieki, vai tad Kristus ir grēka kalps? Nekādā
ziņā!

<span id="an_2:18">2:18</span> Un ja es atkal ceļu to, ko nojaucu, tad
es nostādu sevi par pārkāpēju.

<span id="an_2:19">2:19</span> Jo caur likumu es likumam esmu miris, lai
dzīvotu Dievam. Līdz ar Kristu es esmu piesists krustā.

<span id="an_2:20">2:20</span> Es dzīvoju, bet jau ne es, bet manī dzīvo
Kristus. Un cik es tagad dzīvoju miesā, es dzīvoju ticībā uz Dieva Dēlu,
kas mani mīlējis un atdevis sevi par mani.

<span id="an_2:21">2:21</span> Es neatmetu Dieva žēlastību. Bet ja
likums mūs attaisno, tad Kristus ir veltīgi miris.

<span id="an_3:1">3:1</span> Ak jūs, neprātīgie galatieši, kas jūs
apmājis nepaklausīt patiesībai, jo jūsu acu priekšā ir attēlots Jēzus
Kristus, it kā Viņš starp jums būtu krustā sists.

<span id="an_3:2">3:2</span> Vienīgi to es gribētu no jums dabūt zināt:
vai jūs Garu saņēmāt ar likuma darbiem vai ar ticības atzīšanu?

<span id="an_3:3">3:3</span> Vai jūs esat tik neprātīgi, ka iesākuši ar
Garu, tagad miesā gribat pabeigt?

<span id="an_3:4">3:4</span> Vai tik daudz jūs veltīgi esat cietuši?
Taču ne veltīgi!

<span id="an_3:5">3:5</span> Vai tas, kas devis jums Garu un dara jūsos
brīnumus, dara to likuma darbu dēļ, vai ticības dēļ, ko pieņēmāt?

<span id="an_3:6">3:6</span> Ir rakstīts: Ābrahams ticēja Dievam, un
viņam to pieskaitīja attaisnošanai.

<span id="an_3:7">3:7</span> Tātad atzīstiet, ka tie, kas ticībā dzīvo,
ir Ābrahama bērni.

<span id="an_3:8">3:8</span> Bet Raksti, paredzēdami, ka Dievs ticībā
attaisno tautas, Ābrahamam ir iepriekš pasludinājuši: Tevī tiks svētītas
visas tautas.

<span id="an_3:9">3:9</span> Tātad ticīgie tiks svētīti līdz ar ticīgo
Ābrahamu.

<span id="an_3:10">3:10</span> Jo visi, kas balstās uz likuma darbiem,
ir zem lāsta. Jo ir rakstīts: Lai nolādēts katrs, kas nepastāv un nedara
visu to, kas rakstīts likuma grāmatā.

<span id="an_3:11">3:11</span> Bet ka likums nevienu Dieva priekšā
neattaisno, par to teikts: Taisnīgais dzīvo no ticības.

<span id="an_3:12">3:12</span> Bet likums nav no ticības, bet kas ko
dara, tas tanī dzīvo. (3 Moz 18,5)

<span id="an_3:13">3:13</span> Kristus mūs atpirka no likuma lāsta, pats
mūsu dēļ palikdams par lāstu, jo rakstīts: Lai nolādēts katrs, kas
pakārts pie koka,

<span id="an_3:14">3:14</span> Lai Ābrahama svētība, nāktu pār tautām
Kristū Jēzū, tā ka ticībā mēs saņemam Gara apsolījumu.

<span id="an_3:15">3:15</span> Brāļi, (runājot cilvēcīgi) taču
apstiprinātu cilvēka testamentu neviens neatceļ un nepapildina.

<span id="an_3:16">3:16</span> Ābrahamam un viņa pēcnācējam ir doti
solījumi. Nav sacīts: Un pēcnācējiem, it kā daudziem, bet kā vienam: Un
tavā pēcnācējā, kas ir Kristus.

<span id="an_3:17">3:17</span> Bet to es saku, ka likums, kas izdots
četri simti trīsdesmit gadus vēlāk, nevar atcelt Dieva apstiprināto
gribas izpausmi un iznīcināt solījumus.

<span id="an_3:18">3:18</span> Ja mantojums nāk ar likumu, tad jau ne ar
solījumu, bet Ābrahamam Dievs to dāvināja ar apsolījumu.

<span id="an_3:19">3:19</span> Kāda tad nozīme likumam? To eņģeli
pavēlējuši ar starpnieka roku, tas izdots pārkāpuma dēļ, kamēr nāks
Atvase, uz kuru attiecas solījumi.

<span id="an_3:20">3:20</span> Kur viens, tur starpnieka nav. Bet Dievs
ir viens.

<span id="an_3:21">3:21</span> Vai tad likums ir pret Dieva
apsolījumiem? Nekādā ziņā! Jo ja būtu dots likums, kas spēj darīt dzīvu,
tad patiesi attaisnošana nāktu ar likumu.

<span id="an_3:22">3:22</span> Bet Raksti ir visu ieslēguši grēkā, lai
apsolījums tiktu dots ticīgajiem ticībā uz Jēzu Kristu.

<span id="an_3:23">3:23</span> Bet pirms nāca ticība, mēs, ieslēgti zem
likuma, tikām uzglabāti ticībai, kura bija jāpasludina.

<span id="an_3:24">3:24</span> Tātad likums bija mūsu audzinātājs
Kristum, lai mēs ticībā tiktu attaisnoti.

<span id="an_3:25">3:25</span> Bet mēs, atnākot ticībai, audzinātājam
neesam vairs padoti.

<span id="an_3:26">3:26</span> Jūs visi esat Dieva bērni ticībā uz Jēzu
Kristu,

<span id="an_3:27">3:27</span> Jo visi, kas esat kristīti Kristus vārdā,
esat tērpušies Kristū.

<span id="an_3:28">3:28</span> Nav ne jūda, ne grieķa, nav verga, ne
brīvā, nav ne vīrieša, ne sievietes, jo jūs visi esat viens Kristū Jēzū.

<span id="an_3:29">3:29</span> Bet ja jūs piederat Kristum, tad jūs esat
Ābrahama pēcnācēji, mantinieki saskaņā ar apsolījumu.

<span id="an_4:1">4:1</span> Es saku: tik ilgi, kamēr mantinieks ir
mazgadīgs, nav nekādas starpības starp viņu un kalpu, kaut viņš ir visa
kungs,

<span id="an_4:2">4:2</span> Bet līdz tēva nozīmētajam laikam viņš
padots aizbildņiem un pārvaldniekiem.

<span id="an_4:3">4:3</span> Tā arī mēs, kamēr nebijām pieauguši, bijām
pasaules pamatvielu kalpībā.

<span id="an_4:4">4:4</span> Bet Dievs, laikam piepildoties, sūtīja savu
Dēlu, dzimušu no sievietes, padotu likumam,

<span id="an_4:5">4:5</span> Lai atpirktu tos, kuri bija padoti likumam,
un lai mēs kļūtu pieņemti bērni.

<span id="an_4:6">4:6</span> Bet tā kā jūs esat bērni, tad Dievs sūtīja
sava Dēla Garu jūsu sirdīs, kas sauc: Abba - Tēvs!

<span id="an_4:7">4:7</span> Tātad vairs nav kalps, bet ir dēls, un ja
dēls, tad arī mantinieks caur Dievu.

<span id="an_4:8">4:8</span> Toreiz gan jūs, nepazīdami Dievu, kalpojāt
tiem, kas savā būtībā nav dievi.

<span id="an_4:9">4:9</span> Bet tagad jūs esat Dievu atzinuši, vai
labāk: Dievs jūs ir pazinis. Kā tad jūs atkal atgriežaties pie
nespēcīgajām un nabadzīgajām pamatvielām, kurām no jauna gribat kalpot?

<span id="an_4:10">4:10</span> Jūs ievērojat dienas un mēnešus, un
laikus, un gadus.

<span id="an_4:11">4:11</span> Es bīstos, ka tik es nebūtu veltīgi pie
jums strādājis.

<span id="an_4:12">4:12</span> Brāļi, es jūs lūdzu, esiet tādi kā es, jo
es esmu tāds kā jūs. Jūs man nekā ļauna neesat darījuši.

<span id="an_4:13">4:13</span> Jūs atminaties, ka es agrāk sludināju
jums evaņģēliju, būdams miesīgi vājš, bet manu miesas stāvokli, kas bija
jums pārbaudījums,

<span id="an_4:14">4:14</span> Jūs nenopēlāt un nenicinājāt, bet jūs
pieņēmēt mani it kā Dieva eņģeli, it kā Jēzu Kristu.

<span id="an_4:15">4:15</span> Kur tad jūsu svētlaimība? Jo es jums
apliecinu, ka jūs, ja tas būtu bijis iespējams, savas acis būtu izrāvuši
un man atdevuši.

<span id="an_4:16">4:16</span> Vai es, runādams jums patiesību, esmu
kļuvis jūsu ienaidnieks?

<span id="an_4:17">4:17</span> Tie rūpējas par jums, bet ne labā nolūkā;
tie grib jūs atšķirt, lai jūs rūpētos par viņiem.

<span id="an_4:18">4:18</span> Bet teicami ir, ja jūs vienmēr cenšaties
uz labu un ne tikai tad, kad es esmu pie jums.

<span id="an_4:19">4:19</span> Mani bērniņi, es atkal sāpēs jūs
dzemdēju, līdz kamēr Kristus izveidosies jūsos.

<span id="an_4:20">4:20</span> Bet es tagad gribētu būt pie jums un
mainīt savu balsi, jo esmu nesaprašanā par jums.

<span id="an_4:21">4:21</span> Sakiet man, jūs, kas gribat padoties
likumam, vai jūs likumu neesat lasījuši?

<span id="an_4:22">4:22</span> Jo ir rakstīts, ka Ābrahamam bijuši divi
dēli: viens no kalpones, otrs no brīvās.

<span id="an_4:23">4:23</span> Tas, kas no kalpones, piedzima miesīgi,
bet tas, kas no brīvās, saskaņā ar apsolījumu.

<span id="an_4:24">4:24</span> Tas ir pateikts līdzībā. Šīs ir divas
derības: viena Sinaja kalnā, kas dzemdē verdzībai, tā ir Agare.

<span id="an_4:25">4:25</span> Bet Sinaja kalns ir Arābijā; tam ir
kopība ar tagadējo Jeruzalemi, kas reizē ar saviem bērniem dzīvo
verdzībā.

<span id="an_4:26">4:26</span> Turpretī Jeruzaleme, kas augšā, ir brīva;
tā ir mūsu māte.

<span id="an_4:27">4:27</span> Jo ir rakstīts: Priecājies, neauglīgā,
kas nedzemdē; līksmo un gavilē, kas necieš dzemdību sāpes, jo daudz
bērnu ir vientulei, vairāk nekā tai, kam ir vīrs.

<span id="an_4:28">4:28</span> Bet mēs, brāļi, kā Īzāks esam apsolījuma
bērni.

<span id="an_4:29">4:29</span> Bet kā toreiz miesīgi dzimušais vajāja
garīgi dzimušo, tā arī tagad.

<span id="an_4:30">4:30</span> Bet ko saka Raksti? Padzen kalponi un
viņas dēlu, jo kalpones dēls nebūs mantinieks līdzīgi brīvās dēlam.

<span id="an_4:31">4:31</span> Tātad, brāļi, mēs neesam kalpones, bet
brīvās bērni saskaņā ar brīvību, kādai Kristus mūs ir atbrīvojis.

<span id="an_5:1">5:1</span> Esiet pastāvīgi un neļaujiet atkal ievest
sevi verdzības jūgā!

<span id="an_5:2">5:2</span> Lūk, es, Pāvils, saku jums: ja jūs
apgraizīsieties, Kristus jums nekā nelīdzēs.

<span id="an_5:3">5:3</span> Bet ikvienam cilvēkam, kas liek sevi
apgraizīt, es vēlreiz apliecinu, ka tad viņam jāizpilda viss likums.

<span id="an_5:4">5:4</span> Jūs, kuri likumā meklējat attaisnošanu, no
Kristus esat atšķirti un žēlastībai zuduši.

<span id="an_5:5">5:5</span> Jo mēs garā gaidām attaisnošanas cerību
ticībā.

<span id="an_5:6">5:6</span> Un Kristū Jēzū ne apgraizīšana, ne
neapgraizīšana ko spēj, bet ticība, kas darbojas mīlestībā.

<span id="an_5:7">5:7</span> Jūsu gaitas bija labas; kas jūs traucēja
paklausīt patiesībai?

<span id="an_5:8">5:8</span> Šī pārliecināšana nenāk no Tā, kas jūs ir
aicinājis.

<span id="an_5:9">5:9</span> Nedaudz rauga saraudzē visu mīklu.

<span id="an_5:10">5:10</span> Es paļaujos uz jums Kungā, ka jūs citādāk
nedomāsiet; bet tas, kas jūs maldina, saņems sodu, lai viņš būtu, kas
būdams.

<span id="an_5:11">5:11</span> Bet, brāļi, ja es vēl sludinu
apgraizīšanu, kāpēc tad es vēl tieku vajāts? Tad jau krusta piedauzība
ir beigusies.

<span id="an_5:12">5:12</span> Kaut arī tie, kas jūs maldina,
sagraizītos.

<span id="an_5:13">5:13</span> Bet jūs, brāļi, esiet aicināti brīvībai;
tikai ne tādai brīvībai, lai jūs dotu vaļu miesai, bet kalpotu cits
citam Gara mīlestībā!

<span id="an_5:14">5:14</span> Jo viss likums izpildās vienā vārdā: Mīli
savu tuvāko kā sevi pašu!

<span id="an_5:15">5:15</span> Bet ja jūs savā starpā kožaties un
ēdaties, tad pielūkojiet, ka jūs viens otru neaprijat!

<span id="an_5:16">5:16</span> Bet es saku: dzīvojiet garā, tad jūs
miesas kārībām nesekosiet.

<span id="an_5:17">5:17</span> Jo miesa tiecas pret garu, bet gars
pretojas miesai; tie viens otru apkaro, lai nedarītu to, ko vēlaties.

<span id="an_5:18">5:18</span> Un ja gars jūs vada, tad neesat vairs
padoti likumam.

<span id="an_5:19">5:19</span> Bet miesas darbi ir zināmi; tie ir:
netiklība, nešķīstība, bezkaunība, baudkāre,

<span id="an_5:20">5:20</span> Kalpošana elkiem, burvestība, ienaids,
strīdi, nenovīdība, dusmas, ķildas, šķelšanās, nesaticība,

<span id="an_5:21">5:21</span> Skaudība, slepkavība, piedzeršanās,
plītēšana un tiem līdzīgi. Par tiem es iepriekš saku, kā jau agrāk
sacīju: kas tādus darbus dara, tie Dieva valstību neiemantos.

<span id="an_5:22">5:22</span> Turpretī gara augļi ir: mīlestība,
prieks, miers, pacietība, laipnība, labprātība, augstsirdība,

<span id="an_5:23">5:23</span> Lēnprātība, uzticība, pieklājība,
atturība, šķīstība. Tādiem likums nepretojas.

<span id="an_5:24">5:24</span> Bet kas pieder Kristum, tie ir savu miesu
krustā piesituši līdz ar kaislībām un kārībām.

<span id="an_5:25">5:25</span> Ja mēs garā dzīvojam, garā arī
jādarbojas.

<span id="an_5:26">5:26</span> Nekārosim tukšu godu, viens otru
izaicinādami, cits citu apskauzdami.

<span id="an_6:1">6:1</span> Brāļi, ja kāds cilvēks ir kritis grēkā, tad
jūs, kas esat garīgi, lēnprātības garā pamāciet viņu, un lūko pats sevi,
ka arī tu netieci kārdināts!

<span id="an_6:2">6:2</span> Cits cita nastas nesiet, un tā jūs
izpildīsiet Kristus likumu.

<span id="an_6:3">6:3</span> Un ja kāds, nebūdams nekas, domā, ka viņš
kas ir, tas pieviļ sevi.

<span id="an_6:4">6:4</span> Ikviens lai pārbauda savu darbu, tad viņam
būs gods tikai sevī, bet ne pie cita.

<span id="an_6:5">6:5</span> Jo katram jānes sava nasta.

<span id="an_6:6">6:6</span> Bet tas, kas tiek pamācīts vārdos, lai
dalās visos labumos ar to, kas viņu pamāca.

<span id="an_6:7">6:7</span> Nepievilieties, Dievs neļauj sevi izsmiet.

<span id="an_6:8">6:8</span> Jo ko cilvēks sēs, to arī pļaus. Kas sēj
savā miesā, tas no miesas pļaus iznīcību, bet kas sēj garā, tas no gara
pļaus mūžīgo dzīvi.

<span id="an_6:9">6:9</span> Nepagursim, labu darīdami, jo savā laikā
mēs nepagurdami arī pļausim.

<span id="an_6:10">6:10</span> Tātad, darīsim labu visiem, kamēr mums ir
laiks, bet sevišķi ticības brāļiem.

<span id="an_6:11">6:11</span> Redziet, kādiem burtiem es jums pašrocīgi
rakstu!

<span id="an_6:12">6:12</span> Tie, kas grib patikt miesai, uzspiež jums
apgraizīšanu, lai tikai netiktu vajāti Kristus krusta dēļ.

<span id="an_6:13">6:13</span> Bet arī apgraizītie nepilda likumu; viņi
grib, ka jūs ļautu apgraizīties, lai lielītos ar jūsu miesām.

<span id="an_6:14">6:14</span> Bet es negribu ne ar ko lepoties, tik
vien ar mūsu Kunga Jēzus Kristus krustu, ar ko man pasaule krustā sista
un es pasaulei.

<span id="an_6:15">6:15</span> Jo Kristū Jēzū nav nozīmes ne
apgraizīšanai, ne neapgraizīšanai, bet gan jaunai radībai.

<span id="an_6:16">6:16</span> Un visiem tiem, kas sekos šiem
pamatlikumiem, arī Dieva izraēliešiem, lai miers un žēlastība!

<span id="an_6:17">6:17</span> Turpmāk lai mani neviens vairs
neapgrūtina, jo es nesu savā miesā Kunga Jēzus rētas.

<span id="an_6:18">6:18</span> Brāļi, mūsu Kunga Jēzus Kristus žēlastība
lai ir ar jūsu garu! Amen.

------------------------------------------------------------------------

[Next: Ephesians](eph)
