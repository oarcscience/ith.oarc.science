[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Latvian Bible: Hebrews

<span id="an_1:1">1:1</span> Daudzkārt un dažādos veidos Dievs caur
praviešiem runājis mūsu tēviem.

<span id="an_1:2">1:2</span> Pēdīgi šinīs dienās Viņš mums runājis caur
savu Dēlu, kuru Viņš iecēlis visam par mantinieku, caur ko Viņš arī
radījis pasauli.

<span id="an_1:3">1:3</span> Viņš, būdams godības atspīdums un Viņa
būtības attēls ar savas varas vārdu nes visu un, izpildījis šķīstīšanu
no grēkiem, sēd pie Majestātes labās rokas augstībā.

<span id="an_1:4">1:4</span> Par eņģeļiem Viņš cēlāks tik daudz, cik
pārāku par tiem Viņš mantojis vārdu.

<span id="an_1:5">1:5</span> Jo kuram no eņģeļiem Viņš kādreiz teicis:
Tu esi mans Dēls; šodien es Tevi esmu dzemdinājis? Vai atkal: Es būšu
Viņam Tēvs, un Viņš būs mans Dēls? (Ps 2,7; 2 Ķēn 7,14)

<span id="an_1:6">1:6</span> Un kad atkal ieved Pirmdzimto pasaulē, Viņš
saka: Un visi Dieva eņģeļi pielūgs Viņu. (Ps 97)

<span id="an_1:7">1:7</span> Un eņģeļiem Viņš saka: Kas savus eņģeļus
dara par vējiem un savus kalpus par uguns liesmu. (Ps 103,5)

<span id="an_1:8">1:8</span> Bet Dēlam: Tavs tronis, Dievs, mūžīgi
mūžos; un taisnības zizlis ir Tavas valsts zizlis.

<span id="an_1:9">1:9</span> Tu mīlēji taisnību un ienīdi netaisnību;
tāpēc Dievs, Tavs Dievs Tevi svaidīja ar prieka eļļu vairāk par Taviem
līdzdalībniekiem. (Ps 44,6-7)

<span id="an_1:10">1:10</span> Un: Sākumā Tu, Kungs, dibināji zemi, un
debesis ir Tavu roku darbs.

<span id="an_1:11">1:11</span> Tās zudīs, bet Tu paliksi, un tās visas
sadils kā drēbes.

<span id="an_1:12">1:12</span> Un kā drānas Tu tās mainīsi, un tās
pārvērtīsies, bet Tu esi tas pats, un tavi gadi nebeigsies. (Ps
101,26-28)

<span id="an_1:13">1:13</span> Jo kuram no eņģeļiem Viņš kādreiz teicis:
Sēdies pie manas labās rokas, kamēr es Tavus ienaidniekus likšu par
pameslu Tavām kājām? (Ps 109,1)

<span id="an_1:14">1:14</span> Vai tie visi nav kalpotāji gari, kas
sūtīti kalpošanai to labad, kas iemantos pestīšanas mantojumu?

<span id="an_2:1">2:1</span> Tāpēc mums jo vairāk jāievēro tas, ko
dzirdējām, lai mēs kādreiz nepazustu.

<span id="an_2:2">2:2</span> Jo, ja caur eņģeļiem sacītais vārds ir
bijis stiprs un katrs pārkāpums un nepaklausība saņēmusi taisnīgu
atmaksu.

<span id="an_2:3">2:3</span> Kā tad mēs izbēgsim, ja neievērosim tik
lielu pestīšanu, ko sākumā pasludinājis Kungs? To nostiprināja tie, kas
dzirdēja.

<span id="an_2:4">2:4</span> Dievs to ir apliecinājis ar zīmēm un
brīnumiem, un dažādiem vareniem darbiem, izdalot Svētā Gara dāvanas pēc
sava prāta.

<span id="an_2:5">2:5</span> Jo ne eņģeļiem Dievs pakļāva nākamo
pasauli, par ko runājam.

<span id="an_2:6">2:6</span> Bet kādā vietā kāds apliecināja, sacīdams:
Kas ir cilvēks, ka Tu viņu piemini, vai cilvēka dēls, ka Tu viņu
apmeklē?

<span id="an_2:7">2:7</span> Tu padarīji viņu tik nedaudz zemāku par
eņģeļiem; ar godu un slavu Tu to kronēji un nostādīji viņu pāri savam
roku darbam.

<span id="an_2:8">2:8</span> Visu Tu noliki zem tā kājām. Jo, pakļāvis
viņam visu, Viņš nekā nav atstājis tam nepakļauta; bet tagad vēl mēs
neredzam, ka viss viņam pakļauts.

<span id="an_2:9">2:9</span> Mēs gan redzam Jēzu, kas uz īsu brīdi bija
zemāk nostādīts par eņģeļiem, nāves ciešanu dēļ kronētu ar godu un
slavu, lai Dieva žēlastībā baudītu nāvi par visiem.

<span id="an_2:10">2:10</span> Jo pieklājas Tam, kura dēļ un caur kuru
viss ir, kas daudzus bērnus veda godībā, pestīšanas devēju caur ciešanām
padarīt pilnīgu.

<span id="an_2:11">2:11</span> Jo visi ir no Viena: tas, kas svētdara un
tie, kas tiek svētdarīti. Tāpēc arī Viņš nekaunējās tos saukt par
brāļiem, sacīdams:

<span id="an_2:12">2:12</span> Es Tavu vārdu pasludināšu saviem brāļiem,
draudzes priekšā es Tevi cildināšu.

<span id="an_2:13">2:13</span> Un atkal: Es Viņam uzticos. Un atkal:
Lūk, es un mani bērni, kurus Dievs man devis. (Is 8,17-18)

<span id="an_2:14">2:14</span> Tā kā bērniem kopīgi ir miesa un asinis,
tad arī Viņš tāpat to pieņēmis, lai caur nāvi iznīcinātu to, kam vara
pār nāvi, tas ir, velnu,

<span id="an_2:15">2:15</span> Un atbrīvotu tos, kas nāves baiļu dēļ
visu dzīvi bija padoti verdzībai.

<span id="an_2:16">2:16</span> Jo Viņš nekur nerūpējas par eņģeļiem, bet
rūpējas par Ābrahama pēcnācējiem.

<span id="an_2:17">2:17</span> Tāpēc Viņam visās lietās bija jātop
brāļiem līdzīgam, lai kļūtu žēlsirdīgs un uzticīgs augstais priesteris
Dievam tautas grēku izlīdzināšanai.

<span id="an_2:18">2:18</span> Jo tāpēc, ka Viņš cietis un ticis
kārdināts, Viņš spējīgs palīdzēt tiem, kas tiek kārdināti.

<span id="an_3:1">3:1</span> Tāpēc, svētie brāļi, debesu aicinājuma
dalībnieki, skatieties uz mūsu apliecināšanas sūtni un augsto priesteri
Jēzu,

<span id="an_3:2">3:2</span> Kas ir uzticīgs Tam, kas Viņu iecēlis,
tāpat kā Mozus bija visā Viņa namā.

<span id="an_3:3">3:3</span> Viņš ir atzīts par lielāka goda cienīgu
nekā Mozus par tik, par cik mājas cēlājam piekrīt lielāks gods nekā
mājai.

<span id="an_3:4">3:4</span> Katram namam ir savs cēlājs, bet Dievs ir
visu radījis.

<span id="an_3:5">3:5</span> Un Mozus gan bija uzticīgs visa Viņa namā
kā kalps, lai apliecinātu to, kas jāsludina.

<span id="an_3:6">3:6</span> Bet Kristus ir kā dēls savā namā. Mēs esam
šis nams, ja līdz galam uzglabāsim nesatricinātu uzticību un cerības
godību.

<span id="an_3:7">3:7</span> Tāpēc Svētais Gars saka: Šodien, ja
dzirdiet Viņa balsi,

<span id="an_3:8">3:8</span> Neapcietiniet savas sirdis kā sarūgtinājuma
un kārdināšanas dienā tuksnesī.

<span id="an_3:9">3:9</span> Kur jūsu tēvi kārdināja mani pārbaudīdami,
kaut gan redzēja manus darbus

<span id="an_3:10">3:10</span> Četrdesmit gadus. Tāpēc es sašutu par šo
cilti un sacīju: vienmēr viņi sirdī maldās, bet manus ceļus viņi
neatzina.

<span id="an_3:11">3:11</span> Tāpēc es zvērēju savās dusmās: Manā miera
tie neieies. (Ps 94)

<span id="an_3:12">3:12</span> Skatieties, brāļi, vai kādā no jums nav
neticības ļaunā sirds, lai atkāptos no dzīvā Dieva,

<span id="an_3:13">3:13</span> Bet pamudiniet viens otru diendienā,
kamēr vēl saucas "šodien", ka grēka viltība nenocietina kādu no jums.

<span id="an_3:14">3:14</span> Jo mēs esam kļuvuši Kristus
līdzdalībnieki, ja tikai mēs paļāvības sākumu uz Viņu paturēsim stipru
līdz galam.

<span id="an_3:15">3:15</span> Kamēr sacīts: Šodien, ja Viņa balsi
dzirdēsiet, neapcietiniet savas sirdis kā tanī sarūgtinājumā!

<span id="an_3:16">3:16</span> Daži, to dzirdēdami, sarūgtinājās, bet ne
visi, kas Mozus vadībā izgāja no Ēģiptes.

<span id="an_3:17">3:17</span> Bet uz ko Viņš dusmojās četrdesmit gadus?
Vai ne uz tiem, kas bija grēkojuši un kuru miesas tika izkaisītas
tuksnesī?

<span id="an_3:18">3:18</span> Bet par kuriem Viņš zvērēja, ka tie
neieies Viņa mierā; vai ne par tiem, kas bija neticīgi?

<span id="an_3:19">3:19</span> Un mēs redzam, ka viņi nevarēja ieiet
savas neticības dēļ.

<span id="an_4:1">4:1</span> Tā kā apsolījums ieiet Viņa mierā vēl
pastāv, bīsimies, lai kāds no jums neizrādītos to nokavējis.

<span id="an_4:2">4:2</span> Jo arī mums tika pasludināts tāpat kā
viņiem: bet dzirdētais vārds tiem nekā nelīdzēja, tāpēc ka tie, kas
dzirdēja, nesavienoja to ar ticību.

<span id="an_4:3">4:3</span> Jo mēs, kas esam ticējuši, ieiesim mierā,
kā Viņš to teicis: Tā es zvērēju savās dusmās: tiem manā mierā neieiet,
lai gan darbi pabeigti no pasaules radīšanas.

<span id="an_4:4">4:4</span> Jo Viņš ar septīto dienu kādā vietā teicis:
Un Dievs septītajā dienā atdusējās no visiem saviem darbiem.

<span id="an_4:5">4:5</span> Bet šeit atkal: Tiem nebūs ieiet manā
mierā!

<span id="an_4:6">4:6</span> Tā kā dažiem atliek tanī vēl ieiet, bet
tie, kuriem pirmajiem tas tika pasludināts, neticības dēļ neiegāja.

<span id="an_4:7">4:7</span> Viņš atkal nozīmē vienu dienu, šodien, pēc
tik ilga laika caur Dāvidu runādams, kā jau iepriekš sacīts: Šodien, ja
jūs Viņa balsi dzirdēsiet, nenocietiniet savas sirdis!

<span id="an_4:8">4:8</span> Jo ja Jēzus būtu ievedis tos mierā, tad
Viņš nekad vairs nebūtu runājis par kādu vēlāku dienu.

<span id="an_4:9">4:9</span> Tātad Dieva tautai atliek vēl viena sabata
atpūta.

<span id="an_4:10">4:10</span> Jo kas Viņa mierā iegājis, tas arī pats
atdusēsies no saviem darbiem kā Dievs no savējiem.

<span id="an_4:11">4:11</span> Centīsimies tāpēc ieiet šinī mierā, lai
kāds neiekristu neticībā pēc tā paša parauga!

<span id="an_4:12">4:12</span> Jo Dieva vārds ir dzīvs un darbīgs, un
asāks par katru divasmeņu zobenu. Tas spiežas cauri, kamēr pāršķir
dvēseli un garu, tāpat locekļus un smadzenes. Tas ir domu un
sirdsapziņas tiesnesis.

<span id="an_4:13">4:13</span> Un Viņa vaiga priekšā nav apslēpts
neviens radījums, bet Viņa acīm viss ir kails un atklāts; mums jādod
Viņam norēķins.

<span id="an_4:14">4:14</span> Bet mums ir augstais priesteris Jēzus,
Dieva Dēls, kas debesis caurstaigājis, tad turēsimies pie
apliecināšanas.

<span id="an_4:15">4:15</span> Jo mums nav augstā priestera, kas nespētu
līdzjust mūsu vājībām, bet kas tāpat kārdināts visās lietās, tikai bez
grēka.

<span id="an_4:16">4:16</span> Tāpēc iesim ar uzticību pie želastības
troņa, lai saņemtu žēlsirdību un atrastu žēlastību palīdzībai īstā
laikā!

<span id="an_5:1">5:1</span> Jo katrs augstais priesteris, no ļaudīm
ņemts, ļaužu dēļ tiek iecelts tanīs lietās, kas attiecas uz Dievu, lai
Viņš upurētu dāvanas un upurus par grēkiem;

<span id="an_5:2">5:2</span> Lai Viņš varētu līdzjust tiem, kas nezina
un maldās, jo arī Viņš pats apņemts vājībām.

<span id="an_5:3">5:3</span> Tādēļ Viņam jāupurē kā par tautas, tā arī
par saviem grēkiem.

<span id="an_5:4">5:4</span> Un neviens šo godu neņem pats sev, bet tas,
ko Dievs aicina tāpat kā Āronu.

<span id="an_5:5">5:5</span> Tāpat arī Kristus nav sevi pagodinājis, lai
kļūtu augstais priesteris, bet Tas, kas sacīja Viņam: Tu esi mans Dēls,
šodien es Tevi esmu dzemdinājis.

<span id="an_5:6">5:6</span> Kā arī Viņš citā vietā saka: Tu esi
priesteris mūžīgi saskaņā ar Melhizedeka iekārtu. (Ps 109,4)

<span id="an_5:7">5:7</span> Savās miesīgajās dienās Viņš, skaļi
saukdams, ar asarām raidīja lūgšanas un pārlūgumus Tam, kas Viņu spēja
izglābt no nāves. Savas godbijības dēļ Viņš tika uzklausīts;

<span id="an_5:8">5:8</span> Un Viņš, būdams Dieva Dēls, tomēr mācījās
paklausību no tā, ko izcieta.

<span id="an_5:9">5:9</span> Un Viņš, sasniedza pilnību, kļuva visiem,
kas Viņam paklausa, mūžīgās pestīšanas cēlonis,

<span id="an_5:10">5:10</span> Dieva nosauktais augstais priesteris
saskaņā ar Melhizedeka iekārtu.

<span id="an_5:11">5:11</span> Par to mums būtu daudz kas sakāms, bet
grūti izskaidrot, jo jūs esat kļuvuši kūtri klausīties.

<span id="an_5:12">5:12</span> Jo lai gan laika ziņā jums vajadzētu būt
skolotājiem, vēl jums vajaga kādu, kas jūs mācītu Dieva vārdu
pirmssākumus. Un jūs esat kļuvuši par tādiem, kam vajag piena, bet ne
cietas barības.

<span id="an_5:13">5:13</span> Jo katrs, kas vēl ar pienu barojams,
taisnības vārdu nesaprot, jo tas ir bērns.

<span id="an_5:14">5:14</span> Bet pilnīgajiem pienākas cieta barība;
tiem piedzīvojumos prāti vingrināti atšķirt labu no ļauna.

<span id="an_6:1">6:1</span> Tāpēc, atstājuši Kristus mācības sākumu,
pāriesim uz pilnīgāku; un neliksim atkal pamatu atgriešanai no
mirušajiem darbiem un ticībai uz Dievu,

<span id="an_6:2">6:2</span> Mācībai par kristību un roku uzlikšanu, un
mirušo augšāmcelšanos, un mūžīgo tiesu.

<span id="an_6:3">6:3</span> Arī to mēs darīsim, ja tikai Dievs atļaus.

<span id="an_6:4">6:4</span> Jo neiespējami tos, kas reiz apgaismoti,
baudījuši arī debess dāvanas un kļuvuši Svētā Gara dalībnieki,

<span id="an_6:5">6:5</span> Bez tam baudījuši labo Dieva vārdu un
nākamā mūža spēku,

<span id="an_6:6">6:6</span> Bet atkrituši, vest atkal pie atgriešanās;
tie Dieva Dēlu, no jauna izzobodami, sit sev krustā.

<span id="an_6:7">6:7</span> Jo zeme, kas uzsūc sevī bieži līstošo lietu
un audzē stādus, noderīgus tiem, kas to apstrādā, saņem Dieva svētību;

<span id="an_6:8">6:8</span> Bet ja audzē ērkšķus un dadžus, tad tā
nederīga un lāstam tuvu, tās gals ir izdegšana.

<span id="an_6:9">6:9</span> Bet lai gan tā jums runājam, vismīļie, mums
ir labāka un pestīšanai tuvāka pārliecība.

<span id="an_6:10">6:10</span> Jo Dievs nav netaisnīgs. Viņš neaizmirsīs
jūsu darbus un mīlestību, ko jūs parādījāt Viņa vārdā, kalpojuši un
kalpodami svētajiem.

<span id="an_6:11">6:11</span> Bet mēs vēlamies, lai katrs no jums
parādītu to pašu centību cerības piepildīšanā līdz galam.

<span id="an_6:12">6:12</span> Lai jūs nekļūtu kūtri, bet būtu sekotāji
tiem, kas ticībā un pacietībā iemantos apsolījumus.

<span id="an_6:13">6:13</span> Jo Dievs, dodams Ābrahamam solījumus,
zvērēja pats sev, kad Viņam nebija neviena lielāka, kam zvērēt,

<span id="an_6:14">6:14</span> Sacīdams: Tiešām, svētīdams es tevi
svētīšu un vairodams tevi vairošu. (1 Moz 22,16-17)

<span id="an_6:15">6:15</span> Un tā, pacietīgi gaidīdams, viņš saņēma
apsolīto.

<span id="an_6:16">6:16</span> Jo cilvēki zvēr lielākam par sevi, un
apstiprinājums ar zvērestu ir gals katrai viņu pretrunai.

<span id="an_6:17">6:17</span> Un tā kā Dievs gribēja vēl vairāk parādīt
apsolījuma mantiniekiem sava lēmuma negrozāmību, Viņš lietoja zvērestu,

<span id="an_6:18">6:18</span> Lai šinīs divās negrozāmajās lietās,
kurās Dievs maldināt nevar, būtu stiprs iepriecinājums mums, kas
steidzamies saņemt piedāvāto cerību.

<span id="an_6:19">6:19</span> Tā dvēselei ir drošs un stiprs enkurs,
kas sniedzas aiz priekškara iekšpusē,

<span id="an_6:20">6:20</span> Kur Jēzus kā priekšgājējs iegājis par
mums, mūžam būdams augstais priesteris saskaņā ar Melhizedeka iekārtu.

<span id="an_7:1">7:1</span> Šis Melhizedeks, Salemas ķēniņš,
visaugstākā Dieva priesteris izgāja pretim Ābrahamam, kad tas, satriecis
ķēniņus, atgriezās atpakaļ, un svētīja viņu:

<span id="an_7:2">7:2</span> Viņam arī Ābrahams piešķīra desmito daļu no
visa; tulkojumā viņš vispirms ir taisnības ķēniņš, bet tad Salemas
ķēniņš, tas ir, miera ķēniņš,

<span id="an_7:3">7:3</span> Bez tēva, bez mātes, bez cilts grāmatas;
viņam nav ne dienu sākuma, ne dzīves gala. Tā viņš pielīdzināms Dieva
Dēlam un paliek priesteris uz mūžiem.

<span id="an_7:4">7:4</span> Tāpēc skatieties, cik liels ir tas, kam pat
patriarhs Ābrahams deva desmito daļu no labākā!

<span id="an_7:5">7:5</span> Arī tiem Levi pēcnācējiem, kas saņem
priesterību, ir pavēle saskaņā ar bauslību ņemt desmito daļu no tautas,
tas ir, no saviem brāļiem, lai gan tie arī cēlušies no Ābrahama gurniem.

<span id="an_7:6">7:6</span> Tā tas, kas neskaitās pie viņu cilts, ir
ņēmis desmito daļu no Ābrahama un svētīja to, kam bija apsolījumi.

<span id="an_7:7">7:7</span> Bez kādas pretrunas pārākais svētī mazāko.

<span id="an_7:8">7:8</span> Jo šeit desmito daļu saņem mirstīgi
cilvēki, bet tur tas, par kuru liecina, ka viņš dzīvs.

<span id="an_7:9">7:9</span> Un (tā sakot) arī Levi, kas saņem desmito
daļu, caur Ābrahamu bija aplikts ar desmito daļu,

<span id="an_7:10">7:10</span> Jo viņš vēl atradās tēva gurnos, kad
Melhizedeks to satika.

<span id="an_7:11">7:11</span> Ja jau Levi priesterība (jo tauta tās
laikā saņēma likumu) būtu nesusi pilnību, kāda vēl bija vajadzība
celties citam priesterim saskaņā ar Melhizedeka iekārtu un nesaukties
pēc Ārona iekārtas?

<span id="an_7:12">7:12</span> Priesterībai mainoties, nepieciešami
jāmainās arī likumam.

<span id="an_7:13">7:13</span> Jo Tas, par ko šis tiek runāts, ir no
citas cilts, no kuras neviens vēl nav kalpojis pie altāra.

<span id="an_7:14">7:14</span> Jo zināms, ka mūsu Kungs cēlies no Jūdas
cilts, kurai Mozus nekā nav norādījis par priesterību.

<span id="an_7:15">7:15</span> Un tas kļūst vēl skaidrāk ar to, ka
celsies cits priesteris, Melhizedekam līdzīgs,

<span id="an_7:16">7:16</span> Kas tāds kļuvis ne miesīgā likuma un
pavēles dēļ, bet neiznīcīgās dzīves spēkā.

<span id="an_7:17">7:17</span> Jo apliecināts: Tu esi mūžam priesteris
saskaņā ar Melhizedeka iekārtu.

<span id="an_7:18">7:18</span> Tā iekšējais likums tik atcelts tā
nespēka un nederības dēļ.

<span id="an_7:19">7:19</span> Jo likums neko nav vedis pie pilnības,
turpretī tiek ievesta lielāka cerība, ar kuru mēs tuvojamies Dievam.

<span id="an_7:20">7:20</span> Un tas nenotiek bez zvēresta (jo citi
kļuvuši priesteri bez zvēresta,

<span id="an_7:21">7:21</span> Bet šis ar zvērestu caur To, kas Viņam
teicis: Kungs zvērējis un nenožēlos, Tu esi priesteris mūžam).

<span id="an_7:22">7:22</span> Tāpēc Jēzus kļuvis par daudz augstākas
derības galvinieku.

<span id="an_7:23">7:23</span> Un viņi gan daudzi kļuvuši priesteri, jo
tiem nāve neatļāva pastāvīgi palikt,

<span id="an_7:24">7:24</span> Bet Viņam priesterība neiznīcīga, tāpēc
ka paliek mūžīgi.

<span id="an_7:25">7:25</span> Tāpēc arī Viņš visos laikos spēj izglābt
tos, kas caur Viņu tuvojas Dievam, vienmēr dzīvs būdams, lai mūs
aizstāvētu.

<span id="an_7:26">7:26</span> Jo vajadzēja, lai mums būtu tāds augstais
priesteris: svēts, nevainīgs, neaptraipīts, atšķirts no grēciniekiem un
augstāks par debesīm;

<span id="an_7:27">7:27</span> Kam nevajag kā tiem priesteriem ik dienas
upurēt dāvanas vispirms par saviem, pēc tam par tautas grēkiem; jo to
Viņš darīja vienreiz, pats sevi upurēdams.

<span id="an_7:28">7:28</span> Jo bauslība ieceļ par priesteriem
cilvēkus, kam savas vājības, bet zvēresta vārds, kas nāca pēc bauslības,
- mūžam pilnīgo Dēlu.

<span id="an_8:1">8:1</span> Bet galvenais tanī, kas pārrunājams, ir
tas, ka mums tāds augstais priesteris, kas debesīs nosēdies Majestātes
troņa labajā pusē,

<span id="an_8:2">8:2</span> Būdams svētnīcas un īstās telts kalpotājs.
To uzcēlis Kungs, bet ne cilvēks.

<span id="an_8:3">8:3</span> Jo katrs augstais priesteris tiek iecelts
dāvanu un upuru nešanai, kāpēc nepieciešami, ka Viņam būtu kaut kas, ko
upurēt.

<span id="an_8:4">8:4</span> Ja Viņš būtu virs zemes, Viņš nebūtu
priesteris, tāpēc ka šeit ir tādi, kas upurē dāvanas saskaņā ar
bauslību,

<span id="an_8:5">8:5</span> Kas kalpo tā attēlam un ēnai, kas debesīs.
Arī Mozum bija norādīts, kad viņš taisīja telti: Lūk, (tā bija teikts)
padari visu pēc parauga, kas tev kalnā parādīts!

<span id="an_8:6">8:6</span> Bet tagad Viņam piešķirtā kalpošana labāka
tik, par cik labāka derība, kuras starpnieks Viņš ir, jo tā dibināta ar
labākiem solījumiem.

<span id="an_8:7">8:7</span> Jo ja pirmā būtu bijusi bez vainas, tad
nemeklētu vietu otrai.

<span id="an_8:8">8:8</span> Un tos peldams, Viņš saka: Lūk, nāk dienas,
saka Kungs, un es nodibināšu jaunu derību ar Izraēļa namu un ar Jūdas
namu.

<span id="an_8:9">8:9</span> Ne tādu derību, kādu nodibināju ar viņu
tēviem tanī dienā, kad satvēru viņu roku, lai izvestu tos no Ēģiptes
zemes, jo viņi paši nav palikuši manā derībā, un es viņus atmetu, saka
Kungs.

<span id="an_8:10">8:10</span> Bet šī ir derība, ko es nodibināšu ar
Izraēļa namu pēc šīm dienām, saka Kungs: Es likšu savus likumus viņu
prātā un ierakstīšu tos viņu sirdīs, un es būšu viņiem Dievs, un viņi
būs mana tauta.

<span id="an_8:11">8:11</span> Un neviens nemācīs savu tuvāko un neviens
savu brāli sacīdams: Pazīsti Kungu, jo visi viņi no mazākā līdz
lielākajam pazīs mani,

<span id="an_8:12">8:12</span> Jo es būšu žēlīgs viņu netaisnībām un
viņu grēkus vairs nepieminēšu.

<span id="an_8:13">8:13</span> Ja Viņš runā par jauno, tad novecojusi
agrākā: bet kas novecojis un kļūst nespēcīgs, tas tuvu iznīcībai.

<span id="an_9:1">9:1</span> Bija arī pirmajā (derībā) dievkalpojumu
noteikumi un virszemes svētnīca.

<span id="an_9:2">9:2</span> Jo uzceltās telts priekšdaļā, kura saucas
svētā, atradās svečturi un galds, un upuru maize:

<span id="an_9:3">9:3</span> Bet aiz otrā priekškara teltī, kas saucas
vissvētākā,

<span id="an_9:4">9:4</span> Bija zelta kvēpināmais trauks un visapkārt
ar zeltu apklāts derības šķirsts, kurā atrodas zelta trauks ar mannu un
Ārona zizlis, kas zaļoja, un derības galdiņi.

<span id="an_9:5">9:5</span> Un pāri tam godības herubīni, kas apēnoja
žēlastības troni. Par tiem tagad atsevišķi nav jārunā.

<span id="an_9:6">9:6</span> Pastāvot šādai iekārtai, priekšējā teltī
priesteri vienmēr iegāja tad, kad tie izpildīja upura pienākumus,

<span id="an_9:7">9:7</span> Bet otrā vienīgi augstais priesteris
vienreiz gadā, ne bez asinīm, ko viņš upurē par savu un tautas
neapzinību.

<span id="an_9:8">9:8</span> Ar to Svētais Gars norāda ka, pastāvot
pirmajai teltij, ceļš uz vissvētāko vēl nav atklāts.

<span id="an_9:9">9:9</span> Tas ir tagadējā laika attēlojums: saskaņā
ar to tiek upurētas dāvanas un upuri, kas nespēj padarīt sirdsapziņā
pilnīgu to, kas kalpo, bet tie tikai ēdieniem un dzērieniem.

<span id="an_9:10">9:10</span> Un dažādām mazgāšanām miesas dēļ uzlikti
likumi līdz atjaunošanas laikam.

<span id="an_9:11">9:11</span> Bet Kristus, nākamo labumu augstais
priesteris, atnāca caur augstāko un pilnīgāko telti, ne rokām darināto,
tas ir, ne no šīs pasaules.

<span id="an_9:12">9:12</span> Un ne ar āžu un teļu, bet caur savām
asinīm reiz iegāja vissvētākajā, panākdams mūžīgo pestīšanu.

<span id="an_9:13">9:13</span> Ja jau āžu un vēršu asinis un govs pelni,
apslacinot sagānītos, svētī miesu tīrībai,

<span id="an_9:14">9:14</span> Cik daudz vairāk Kristus asinis, kas
Svētajā Garā pats sevi bezvainīgu upurēja Dievam, tīrīs mūsu sirdsapziņu
no mirušajiem darbiem, lai kalpotu dzīvajam Dievam.

<span id="an_9:15">9:15</span> Un tāpēc Viņš ir jaunās derības vidutājs:
lai aicinātie saņemtu apsolīto mūžīgo mantojumu, Viņš nomira, lai
atpestītu no pārkāpumiem, kas pirmās derības laikā bija padarīti.

<span id="an_9:16">9:16</span> Jo kur ir testaments, tur nepieciešami
jāpierāda mantojuma atstājēja nāve,

<span id="an_9:17">9:17</span> Jo ar viņa nāvi testaments stājas spēkā,
bet tam nav spēka, kamēr novēlētājs dzīvo.

<span id="an_9:18">9:18</span> Tāpēc arī pirmā (derība) netika iesvētīta
bez asinīm.

<span id="an_9:19">9:19</span> Jo Mozus, nolasījis visai tautai visu
bauslības likumu, paņēma teļu un āžu asinis kopā ar ūdeni, un
purpursārtu vilnu, un izapu un apslacīja pašu grāmatu un visu tautu,

<span id="an_9:20">9:20</span> Sacīdams: Šīs ir derības asinis, ko Dievs
jums pavēlējis.

<span id="an_9:21">9:21</span> Arī telti un visus dievkalpojuma traukus
viņš tāpat apslacīja asinīm.

<span id="an_9:22">9:22</span> Un saskaņā ar likumu gandrīz viss tiek
šķīstīts asinīs un bez asins izliešanas nav piedošanas.

<span id="an_9:23">9:23</span> Tā šķīstīja debeslietu attēlus, bet pašām
debeslietām nepieciešami labāki upuri nekā tie.

<span id="an_9:24">9:24</span> Jo Jēzus iegāja ne rokām celtā svētnīcā,
patiesās attēlā, bet pašās debesīs, lai tagad parādītos par mums Dieva
vaiga priekšā,

<span id="an_9:25">9:25</span> Nevis lai sevi bieži upurētu, kā augstais
priesteris ik gadus ieiet svētnīcā ar svešām asinīm.

<span id="an_9:26">9:26</span> Citādi Viņam būtu pienācis bieži ciest no
pasaules iesākuma, bet tagad, laikam izpildoties, Viņš parādījās vienu
reizi, lai, sevi uzupurēdams, izdeldētu grēku.

<span id="an_9:27">9:27</span> Un kā cilvēkiem nolemts vienreiz mirt un
pēc tam tiesa,

<span id="an_9:28">9:28</span> Tā arī Kristus vienreiz uzupurēts daudzu
grēku deldēšanai. Otrreiz Viņš parādīsies bez grēka to pestīšanai, kas
Viņu gaida.

<span id="an_10:1">10:1</span> Jo bauslība aptver tikai nākamo labumu
ēnu, ne pašas īstenības tēlu. Tāpēc, tā nekad nespēj ik gadus ar tiem
pašiem upuriem, ko nepārtraukti upurē, padarīt pilnīgus tos, kas
tuvojas.

<span id="an_10:2">10:2</span> Citādi būtu jau mitējušies upurēt, jo
upurētāji, reiz šķīstīti, neapzinātos vairs nekādus grēkus.

<span id="an_10:3">10:3</span> Bet ar tiem gads gadā notiek grēku
pieminēšana,

<span id="an_10:4">10:4</span> Jo vēršu un āžu asinis grēkus piedot
nespēj.

<span id="an_10:5">10:5</span> Tāpēc, pasaulē ienākdams, Viņš saka:
Upurus un dāvanas Tu negribēji, bet miesu Tu man sagatavoji;

<span id="an_10:6">10:6</span> Dedzināmie upuri par grēkiem Tev
nepatika.

<span id="an_10:7">10:7</span> Tad es sacīju: Lūk, es nāku. Grāmatas
sākumā par mani rakstīts, lai es izpildītu, Dievs, Tavu prātu. (Ps 39)

<span id="an_10:8">10:8</span> Agrāk Viņš sacīja: Upurus un dāvanas, un
dedzināmos upurus par grēkiem, un upurus, kas saskaņā ar bauslību tiek
upurēti, Tu negribēji, un tie Tev nepatika.

<span id="an_10:9">10:9</span> Tad es sacīju: Lūk, es nāku, lai
piepildītu, Dievs, Tavu prātu. Tā Viņš atceļ pirmo, lai nodibinātu
nākošo.

<span id="an_10:10">10:10</span> Šinī gribā mēs esam svētīti ar
vienreizējo Jēzus Kristus miesas uzupurēšanu.

<span id="an_10:11">10:11</span> Un katrs priesteris gan ik dienas stāv
kalpodams un bieži tos pašus upurus upurēdams, kas nekad nespēj izdeldēt
grēkus.

<span id="an_10:12">10:12</span> Bet Viņš, vienu upuri par grēkiem
upurējis, mūžīgi sēž pie Dieva labās rokas,

<span id="an_10:13">10:13</span> Joprojām gaidīdams, kamēr Viņa
ienaidnieki tiks likti par pameslu Viņa kājām,

<span id="an_10:14">10:14</span> Jo ar vienu upuri Viņš uz mūžiem
padarīja pilnīgus svētdarāmos.

<span id="an_10:15">10:15</span> Bet arī Svētais Gars mums liecina, jo
Viņš pēc tam sacījis:

<span id="an_10:16">10:16</span> Šī ir tā derība, ko es pēc tām dienām
ar viņiem nodibināšu, saka Kungs: Es savus likumus došu viņu sirdīs un
ierakstīšu tos viņu prātā,

<span id="an_10:17">10:17</span> Un viņu grēkus un netaisnības es vairs
jau nepieminēšu.

<span id="an_10:18">10:18</span> Bet kur tie piedoti, tur vairs nav
upura par grēku.

<span id="an_10:19">10:19</span> Tātad, brāļi, Jēzus asins dēļ mums ir
cerība ieiet vissvētākajā.

<span id="an_10:20">10:20</span> Uz turieni Viņš mums sagatavojis jaunu
un dzīvu ceļu caur priekškaru, tas ir, savu miesu;

<span id="an_10:21">10:21</span> Un tā kā mums ir augstais priesteris
pār Dieva namu,

<span id="an_10:22">10:22</span> Tad tuvosimies patiesu sirdi, ticības
pilnībā, apslacināti sirdīs un brīvi no ļaunas sirdsapziņas, un miesu
nomazgājuši tīrā ūdenī.

<span id="an_10:23">10:23</span> Turēsim nesatricināmi savu cerības
apliecinājumu (jo uzticams ir Tas, kas apsolījis)!

<span id="an_10:24">10:24</span> Un vērosim cits citu, lai pamudinātos
mīlestībā un labajos darbos!

<span id="an_10:25">10:25</span> Neatstāsim savas sanāksmes, kā daži
paraduši, nepamudinādami viens otru jo vairāk redzot, ka tā diena
tuvojas.

<span id="an_10:26">10:26</span> Un ja mēs, patiesības atziņu saņēmuši,
apzināti grēkojam, tad vairs neatliek upuris par grēkiem,

<span id="an_10:27">10:27</span> Bet gan šausmīgas tiesas gaidīšana un
uguns niknums, kas aprīs pretiniekus.

<span id="an_10:28">10:28</span> Kas atmeta Mozus likumu, tam, diviem
vai trim lieciniekiem liecinot, bez žēlastības bija jāmirst.

<span id="an_10:29">10:29</span> Kā jums šķiet, cik gan smagāku sodu
pelna tas, kas Dieva Dēlu kājām mītu un derības asinis, kurās tas
svētīts, turētu par nesvētām, un žēlastības Garu nievātu?

<span id="an_10:30">10:30</span> Jo mēs pazīstam To, kas teicis:
Atriebšana pieder man, es atmaksāšu; un atkal: Kungs tiesās savu tautu.

<span id="an_10:31">10:31</span> Šausmīgi ir krist dzīvā Dieva rokās!

<span id="an_10:32">10:32</span> Bet atminieties agrākās dienas, kad jūs
apgaismoti izturējāt lielu ciešanu cīņu.

<span id="an_10:33">10:33</span> Arī jūs atklātībā bijāt nodoti zaimiem
un mokām, arī bijāt līdzdalībnieki tiem, kam tāpat notika.

<span id="an_10:34">10:34</span> Jo jūs esat cietumniekiem līdzcietuši,
un jūsu mantas nolaupīšanu uzņēmāt ar prieku, apzinādamies, ka jums ir
labāka un paliekama manta.

<span id="an_10:35">10:35</span> Tāpēc nezaudējiet savu paļāvību, jo tai
ir liela alga.

<span id="an_10:36">10:36</span> Jo pacietība jums nepieciešama, lai,
Dieva prātu izpildījuši, iemantotu apsolījumu.

<span id="an_10:37">10:37</span> Un vēl neilgi, tad nāks un nekavēsies
Tas, kam jānāk.

<span id="an_10:38">10:38</span> Bet mans taisnīgais dzīvo no ticības,
un tas nepatiks manai dvēselei, ja viņš atkāptos.

<span id="an_10:39">10:39</span> Tomēr mēs neesam izmisuma bērni, kas
iet pazušanā, bet mums ir ticība dvēseles pestīšanai.

<span id="an_11:1">11:1</span> Ticība ir paļāvība tam, uz ko cer, un
pārliecība par to, ko neredz.

<span id="an_11:2">11:2</span> Tanī senči kļuvuši slaveni.

<span id="an_11:3">11:3</span> Ticībā mēs noprotam, ka ar Dieva vārdu
pasaule radīta, ka no neredzamā cēlies redzamais.

<span id="an_11:4">11:4</span> Ticības dēļ Ābels nesa Dievam labāku
upuri nekā Kains; tās dēļ viņš saņēma liecību, ka viņš taisnīgs, jo
Dievs liecinājis par viņa dāvanām: un tanī viņš, lai gan jau miris, vēl
joprojām runā.

<span id="an_11:5">11:5</span> Ticības dēļ Henohs tika paņemts, lai viņš
nāves neredzētu, un viņu vairs neatrada, jo Dievs viņu paņēma. Pirms
paņemšanas par viņu liecināts, ka viņš Dievam bijis patīkams.

<span id="an_11:6">11:6</span> Bet bez ticības nav iespējams Dievam
patikt. Jo tam, kas Dievam tuvojas, jātic, ka Viņš ir, un ka Viņš
atalgos tos, kas Viņu meklē.

<span id="an_11:7">11:7</span> Saņēmis aizrādījumu par to, kas vēl
nebija redzams, Noass ticībā rūpīgi taisīja šķirstu sava nama glābšanai.
Tās dēļ viņš nosodīja pasauli un kļuva taisnības mantinieks, kas nāk no
ticības.

<span id="an_11:8">11:8</span> Ticībā paklausīja tas, ka saucas
Ābrahams, un gāja uz to vietu, ko viņam nācās saņemt mantojumā. Viņš
gāja, nezinādams, kur aizies.

<span id="an_11:9">11:9</span> Ticības dēļ viņš apmetās apsolītajā zemē
kā svešinieks un dzīvoja teltīs kopā ar Īzāku un Jēkabu, tā paša
apsolījuma līdzmantiniekiem;

<span id="an_11:10">11:10</span> Jo viņš gaidīja pilsētu ar stipriem
pamatiem, kuras cēlājs un nodibinātājs ir Dievs.

<span id="an_11:11">11:11</span> Ticībā arī neauglīgā Sāra neraugoties
uz vecumu, saņēma spēku kļūt māte, jo ticēja, ka Tas, kas solīja, ir
uzticams.

<span id="an_11:12">11:12</span> Tāpēc arī no viena (turklāt neauglīga)
dzimuši tik daudzi kā debesu zvaigznes un kā neskaitāmas smiltis
jūrmalā.

<span id="an_11:13">11:13</span> Tie visi nomira ticībā, apsolīto
nesaņēmuši; bet no tālienes tie Viņu redzēja un sveica, apliecinādami,
ka viņi virs zemes ir ceļotāji un viesi.

<span id="an_11:14">11:14</span> Tā runājot, tie aizrādīja, ka viņi
meklē tēviju.

<span id="an_11:15">11:15</span> Bet ja viņi būtu domājuši par to, no
kurienes bija izgājuši, tad viņiem vēl bija laiks atgriezties.

<span id="an_11:16">11:16</span> Bet tagad tie tiecas pēc labākas, tas
ir, debesu. Tāpēc arī Dievs nekautrējas saukties par viņu Dievu, jo Viņš
tiem sagatavoja pilsētu.

<span id="an_11:17">11:17</span> Ticībā Ābrahams, kad tika pārbaudīts,
nesa upurī vienīgo dēlu Īzāku. Viņš arī saņēma apsolījumus,

<span id="an_11:18">11:18</span> Jo viņam tika sacīts: No Īzāka tev būs
pēcnācēji. (1.Moz.21,12)

<span id="an_11:19">11:19</span> Tad viņš domāja, ka Dievs spēj
uzmodināt arī mirušos; tāpēc viņš to saņēma atpakaļ kā piemēru.

<span id="an_11:20">11:20</span> Ticībā Īzāks svētīja nākotnei Jēkabu un
Ezavu.

<span id="an_11:21">11:21</span> Ticībā Jēkabs mirdams svētīja ikkatru
Jāzepa dēlu un pielūdza Dievu, noliekdamies pār sava zižļa galu.

<span id="an_11:22">11:22</span> Ticībā Jāzeps mirdams atgādināja par
Izraēļa bērnu aizceļošanu un deva norādījumus par saviem kauliem.

<span id="an_11:23">11:23</span> Ticībā vecāki slēpa Mozu pēc dzimšanas
trīs mēnešus, jo redzēja, ka bērns ir skaists, un viņi nebijās ķēniņa
pavēles.

<span id="an_11:24">11:24</span> Ticības dēļ Mozus, uzaudzis liels,
noliedza, ka viņš būtu faraona meitas dēls,

<span id="an_11:25">11:25</span> Labāk izvēlēdamies ar Dieva tautu ciest
apspiešanu, nekā no grēka smelt īslaicīgu baudu.

<span id="an_11:26">11:26</span> Kristus pazemošanu viņš turēja par
lielāku bagātību nekā Ēģiptes mantas, jo viņš skatījās uz atmaksu.

<span id="an_11:27">11:27</span> Ticības dēļ viņš atstāja Ēģipti,
nebīdamies no ķēniņa dusmām, jo, it kā neredzamo redzēdams, viņš
izturēja.

<span id="an_11:28">11:28</span> Ticības dēļ viņš svinēja pashu un
apslacīšanu asinīm, lai pirmdzimušo postītājs tos neaiztiktu.

<span id="an_11:29">11:29</span> Ticībā tie pārgāja Sarkano jūru kā
sauszemi. Ēģiptieši to mēģināja, bet noslīka. (2 Moz 14,22)

<span id="an_11:30">11:30</span> Ticībā, septiņas dienas apkārt ejot,
sabruka Jērikas mūri.

<span id="an_11:31">11:31</span> Ticības dēļ netikle Rahaba, miermīlīgi
uzņemdama izlūkus, negāja bojā līdz ar neticīgajiem.

<span id="an_11:32">11:32</span> Un ko vēl lai saku? Man pietrūkst laika
stāstīt par Gideonu, Baraku, Samsonu, Jefti, Dāvidu, Samuēlu un
praviešiem,

<span id="an_11:33">11:33</span> Kas, pateicoties ticībai, uzvarēja
valstis, darīja taisnīgus darbus, saņēma apsolījumus, aizdarīja lauvu
mutes.

<span id="an_11:34">11:34</span> Nodzēsa uguns spēku, izbēga zobens
asmenim, pārvarēja slimības, bija stipri karā, uzvarēja svešu karaspēku;

<span id="an_11:35">11:35</span> Sievietes atguva savus mirušos,
uzmodinātus no miroņiem; bet citi, nodoti mokām, nepieņēma atbrīvošanu,
lai iemantotu labāku augšāmcelšanos.

<span id="an_11:36">11:36</span> Vēl citi izcieta izsmieklu šaustīšanu,
pat arī važas un cietumu.

<span id="an_11:37">11:37</span> Tie tika akmeņiem nomētāti, sazāģēti,
kārdināti, mira zobena nonāvēti, staigāja apkārt aitu ādās, kazu ādās,
ciezdami trūkumu, apspiesti, mocīti;

<span id="an_11:38">11:38</span> Tie, kam pasaule nebija cienīga,
maldījās tuksnešos, kalnos un alās, un zemes aizās.

<span id="an_11:39">11:39</span> Un tie visi, pārbaudīti ticības
apliecinājumā, nesaņēma apsolīto, tāpēc ka

<span id="an_11:40">11:40</span> Dievs mums paredzējis kaut ko labāku,
un tāpēc viņi bez mums izpildījumu nesasniedza.

<span id="an_12:1">12:1</span> Ap mums ir tik liels liecinieku mākonis,
tāpēc dosimies ar pacietību mums priekšā stāvošajā sacīkstē, nolikdami
katru smagumu un grēku, kas mums pieķēries.

<span id="an_12:2">12:2</span> Skatīsimies uz Jēzu, ticības
nodibinātāju, kas paredzētā prieka dēļ, nievāšanu neievērodams, pārcieta
krustu, bet tagad sēž Dieva troņa labajā pusē.

<span id="an_12:3">12:3</span> Vērojiet To, kas panesa tādas vajāšanas,
ko grēcinieki vērsa pret Viņu, lai jūs nepagurtu un nekļūtu vāji savā
garā!

<span id="an_12:4">12:4</span> Jo jūs, cīnīdamies pret grēku, vēl neesat
līdz asinīm pretojušies.

<span id="an_12:5">12:5</span> Un jūs esat aizmirsuši pamudinājumu, kas
uz jums kā bērniem runā, sacīdams: Mans dēls, nenicini Kunga pamācību un
nepagursti, kad viņš tevi norāj.

<span id="an_12:6">12:6</span> Jo, ko Kungs mīl, to pārmāca un šausta
katru bērnu, ko Viņš pieņem.

<span id="an_12:7">12:7</span> Esiet pacietīgi pārmācībā! Dievs izturas
pret jums kā pret bērniem; jo kur būtu tāds bērns, ko tēvs nepārmācītu?

<span id="an_12:8">12:8</span> Ja jūs esat bez pārmācības, kuru visi
saņēmuši, tad jūs neesat īsti bērni, bet nelikumīgi.

<span id="an_12:9">12:9</span> Tālāk, ja mūsu miesīgie tēvi mūs pārmāca
un mēs tiem parādām godbijību, tad jo vairāk paklausīsim gara Tēvam un
mēs dzīvosim.

<span id="an_12:10">12:10</span> Tie pēc sava prāta mūs pārmācīja dažu
dienu laikam, bet Viņš pārmāca mūsu labā, Viņa svētlaimības iegūšanai.

<span id="an_12:11">12:11</span> Lai gan liekas, ka katra pārmācība tanī
brīdī sagādā ne prieku, bet skumjas, tomēr vēlāk tiem, kas tanī
vingrināti, dod taisnības miera augli.

<span id="an_12:12">12:12</span> Tāpēc paceliet gurdenās rokas un
nespēcīgos ceļus

<span id="an_12:13">12:13</span> Un savām kājām staigājiet taisnus
soļus, lai kāds klibodams nenomaldītos, bet gan tiktu dziedināts!

<span id="an_12:14">12:14</span> Tiecieties pēc miera ar visiem un pēc
svētuma, bez tā neviens Dievu neredzēs.

<span id="an_12:15">12:15</span> Uzmaniet, ka neviens Dieva žēlastībai
neizpaliktu, ka kāda rūgtuma sakne, augstu izaugusi, jums nekaitētu un
daudzi ar to netiktu aptraipīti,

<span id="an_12:16">12:16</span> Neviens lai nebūtu netikls vai zemisks
kā Ezavs, kas par vienu maltīti pārdeva savu pirmdzimtību. (1 Moz 25,33)

<span id="an_12:17">12:17</span> Jūs gan zināt, ka viņš vēlāk gribēja
mantot svētību, bet tika atraidīts, jo neatrada iespēju atgriezties, lai
gan ar asarām to meklēja.

<span id="an_12:18">12:18</span> Jo jūs neesat piegājuši pie taustāma
kalna, ne pie degošas uguns, ne negaisa mākoņa, ne tumsas, ne vētras,

<span id="an_12:19">12:19</span> Ne bazūnes skaņas, ne vārdu balss, ko
dzirdēdami, tie lūdza, lai mitējas viņiem runāt;

<span id="an_12:20">12:20</span> Jo viņi nevarēja paciest to, kas tika
sacīts: Un ja kustonis pieskartos kalnam, tas jānomētā akmeņiem. (2 Moz
19,12-13)

<span id="an_12:21">12:21</span> Jā, parādība bija tik baismīga, ka
Mozus izsaucās: Es esmu baiļu pārņemts un drebu! (5.Moz.9,19)

<span id="an_12:22">12:22</span> Bet jūs esat tuvojušies Siona kalnam un
dzīvā Dieva pilsētai, debesu Jeruzalemei, un daudzu tūkstošu eņģeļu
sapulcei,

<span id="an_12:23">12:23</span> Un debesīs pierakstīto pirmdzimušo
draudzei, un Dievam, visu tiesātājam, un taisnīgajām, pilnību
sasniegušajām dvēselēm,

<span id="an_12:24">12:24</span> Un Jaunās derības vidutājam Jēzum, un
apslacīšanai asinīm, kas spēcīgāk runā nekā Ābela.

<span id="an_12:25">12:25</span> Pielūkojiet, ka jūs nenoraidītu To, kas
runā! Ja tie neizbēga, kas atmeta To, kas runāja virs zemes, jo vairāk
mēs, ja novērsīsimies no Tā, kas runā no debesīm.

<span id="an_12:26">12:26</span> Toreiz Viņa balss satricināja zemi, bet
tagad Viņš pasludina, sacīdams: Vēl vienreiz es sakustināšu ne tikai
zemi, bet arī debesis.

<span id="an_12:27">12:27</span> Bet tas "vēl vienreiz" norāda, ka tas,
kas radīts un satricināšanai padots, tiks pārmainīts, lai paliktu tas,
kas nesatricināms.

<span id="an_12:28">12:28</span> Tāpēc, saņemdami nesatricināmu
valstību, būsim pateicīgi! Ar to mēs, Dievam patikdami kalposim bailēs
un godbijībā.

<span id="an_12:29">12:29</span> Jo mūsu Dievs ir iznīcinātāja uguns.

<span id="an_13:1">13:1</span> Brāļu mīlestība lai paliek jūsos!

<span id="an_13:2">13:2</span> Neaizmirstiet viesmīlību, jo daži caur
to, pašiem nezinot, uzņēmuši savā pajumtē eņģeļus.

<span id="an_13:3">13:3</span> Atminieties cietumniekus, it kā jūs kopā
ar viņiem būtu cietumnieki, un cietējus, jo arī jūs vēl miesā dzīvojat.

<span id="an_13:4">13:4</span> Laulība lai ir visā godā un laulības
gulta neaptraipīta, jo netiklos un laulības pārkāpējus tiesās Dievs.

<span id="an_13:5">13:5</span> Jūsu dzīvei jābūt brīvai no mantkārības.
Apmierinieties ar to, kas jums ir, jo Viņš sacījis: Es tevi nedz
atstāšu, nedz pametīšu; (5 Moz 31,6; Joz 1,5)

<span id="an_13:6">13:6</span> Tā ka varam droši sacīt: Kungs ir mans
palīgs, es nebīstos; ko spēj man padarīt cilvēks? (Ps 117,6)

<span id="an_13:7">13:7</span> Atminieties savus priekšniekus, kas jums
sludinājuši Dieva vārdu! Vērodami viņu dzīves iznākumu, sekojiet to
ticībai!

<span id="an_13:8">13:8</span> Jēzus Kristus vakar un šodien, un mūžīgi
tas pats.

<span id="an_13:9">13:9</span> Neļaujiet sevi maldināt dažādām svešām
mācībām, jo labāk, ka sirdi stiprina žēlastība, ne ēdieni; tie neko
nepalīdzēja tiem, kas tanī piedalījās.

<span id="an_13:10">13:10</span> Mums ir altāris; no tā ēst nav tiesības
tiem, kas kalpo teltij.

<span id="an_13:11">13:11</span> Jo kuru dzīvnieku asinis augstais
priesteris ienes vissvētākajā vietā, to miesas tiek sadedzinātas ārpus
nometnes.

<span id="an_13:12">13:12</span> Tāpēc arī Jēzus, lai ar savām asinīm
svētdarītu tautu, cieta ārpus vārtiem.

<span id="an_13:13">13:13</span> Iziesim tad arī mēs pie Viņa ārpus
nometnes, nesdami Viņa pazemošanu!

<span id="an_13:14">13:14</span> Jo mums šeit nav paliekamas vietas, bet
mēs meklējam nākamo. (Mih.2,10)

<span id="an_13:15">13:15</span> Upurēsim tad caur Viņu Dievam vienmēr
slavas upuri, tas ir, mūsu lūpu augļus, kas godina Viņa vārdu.

<span id="an_13:16">13:16</span> Neaizmirstiet darīt labu un dot
dāvanas! Tādi upuri Dievam labpatīk.

<span id="an_13:17">13:17</span> Paklausiet saviem priekšniekiem un
esiet viņiem padevīgi, jo viņi ir nomodā un viņiem būs jādod norēķins
par jūsu dvēselēm; lai viņi to dara priecādamies, ne nopūzdamies, jo tas
jums labumu nenes.

<span id="an_13:18">13:18</span> Lūdziet Dievu par mums! Mēs apzināmies,
ka mūsu sirdsapziņa ir tīra, jo visu gribam labi darīt.

<span id="an_13:19">13:19</span> Un jo vairāk es jūs lūdzu tā darīt, lai
drīzāk mani atdotu jums.

<span id="an_13:20">13:20</span> Bet miera Dievs, kas lielo avju Ganu,
mūsu Kungu Jēzu Kristu, caur mūžīgās derības asinīm uzcēlis no miroņiem,

<span id="an_13:21">13:21</span> Lai stiprina jūs katrā labā darbā, ka
jūs izpildītu Viņa gribu; lai Viņš jūsos padara to, kas Viņam patīk caur
Jēzu Kristu, kam lai gods mūžīgi mūžos! Amen.

<span id="an_13:22">13:22</span> Bet es jūs, brāļi lūdzu: pieņemiet šos
pamācības vārdus, jo es jums uzrakstīju tikai īsumā.

<span id="an_13:23">13:23</span> Ziniet, ka mūsu brālis Timotejs
atbrīvots; kopā ar viņu (ja viņš drīz nāks) es jūs redzēšu.

<span id="an_13:24">13:24</span> Sveiciniet visus savus priekšniekus un
visus svētos! Jūs sveicina brāļi Itālijā.

<span id="an_13:25">13:25</span> Žēlastība ar jums visiem! Amen.

------------------------------------------------------------------------

[Next: James](jam)
