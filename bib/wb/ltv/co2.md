[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co1)  [Next](gal.md) 

------------------------------------------------------------------------

### Latvian Bible: 2 Corinthians

<span id="an_1:1">1:1</span> Pāvils, saskaņā ar Dieva prātu Jēzus
Kristus apustulis, un brālis Timotejs Dieva draudzei, kas ir Korintā, un
visiem svētajiem visā Ahajā:

<span id="an_1:2">1:2</span> Žēlastība jums un miers no mūsu Dieva Tēva
un Kunga Jēzus Kristus!

<span id="an_1:3">1:3</span> Slavēts lai Dievs un mūsu Kunga Jēzus
Kristus Tēvs, žēlsirdības Tēvs un katras iepriecināšanas Dievs,

<span id="an_1:4">1:4</span> Kas mūs iepriecina visās mūsu bēdās, lai
arī mēs paši varētu iepriecināt tos, kas cieš visādas apspiešanas, ar to
mācību, ar kādu Dievs mūs iepriecina.

<span id="an_1:5">1:5</span> Jo kā Kristus ciešanas pārpilnīgi mūs
piemeklē, tāpat pārpilnībā nāk pār mums iepriecinājumi caur Kristu.

<span id="an_1:6">1:6</span> Bet ja mēs ciešam bēdas, tad tas jūsu
pamācīšanai un pestīšanai; kad tiekam iepriecināti, tad tas jūsu
iepriecināšanai; ja mēs tiekam pamudināti, tad tas jūsu pamudināšanai un
glābšanai. Tas dara to, ka jūs panesat tās pašas ciešanas, kuras mēs
ciešam,

<span id="an_1:7">1:7</span> Lai mūsu cerība par jums būtu stipra,
zinādami, ka jūs būsiet līdzdalībnieki iepriecinājumā, tāpat kā esat
ciešanās.

<span id="an_1:8">1:8</span> Jo mēs negribam jūs, brāļi, atstāt neziņā
par mūsu bēdām, kas mūs piemeklēja Āzijā. Pārmērīgi un pāri spēkiem mēs
bijām apspiesti, tā ka pat dzīvot apnika.

<span id="an_1:9">1:9</span> Mēs sevī bijām pārliecināti, ka mums
jāmirst, tā ka vairs nepaļāvāmies uz sevi, bet uz Dievu, kas uzmodina
mirušos.

<span id="an_1:10">1:10</span> Viņš mūs glābis un glābj no tik lielām
briesmām: uz Viņu mēs ceram, ka Viņš arī turpmāk mūs glābs.

<span id="an_1:11">1:11</span> Arī jūs palīdziet, aizlūgdami par mums,
lai par mums piešķirto žēlastību, ko daudzi izlūguši, no daudzām mutēm
tiktu izteikta pateicība par mums.

<span id="an_1:12">1:12</span> Bet mūsu gods ir mūsu sirdsapziņas
liecība, ka mēs sirds vienkāršībā un vaļsirdībā uz Dievu, ne miesīgā
gudrībā, bet Dieva žēlastībā staigājam šinī pasaulē, it sevišķi starp
jums.

<span id="an_1:13">1:13</span> Jo mēs nerakstām jums cita nekā, kā tikai
to, ko jūs lasījāt un atzināt. Bet es ceru, ka jūs līdz galam to
atzīsiet.

<span id="an_1:14">1:14</span> Un kā jūs pa daļai sapratāt, ka mēs esam
jūsu gods, tā arī jūs esat mūsu - mūsu Kunga Jēzus Kristus dienā.

<span id="an_1:15">1:15</span> Un šinī pārliecībā es agrāk gribēju
aiziet pie jums, lai parādītu divkāršu labvēlību,

<span id="an_1:16">1:16</span> Un no jums aiziet un Maķedoniju, bet no
Maķedonijas atkal nākt pie jums, lai jūs mani pavadītu uz Jūdeju.

<span id="an_1:17">1:17</span> Bet kad es tā lēmu, vai es to darīju
vieglprātīgi? Vai mani nodomi ir tikai miesīgi nodomi, tā ka pie manis
ir drīz ‘jā’, drīz ‘nē’?

<span id="an_1:18">1:18</span> Bet kā Dievs ir uzticams, tā mūsu runa
jums nav reizē ‘jā’ un ‘nē’.

<span id="an_1:19">1:19</span> Jo Dieva Dēls Jēzus Kristus, ko es un
Silvans, un Timotejs jums sludinājām, nav rezē ‘jā’ un ‘nē’, bet Viņā
bija ‘jā’.

<span id="an_1:20">1:20</span> Jo cik ir Dieva apsolīšanu, tās ir Viņā
‘jā’: tāpēc arī caur Viņu ‘amen’ Dievam mums par godu.

<span id="an_1:21">1:21</span> Bet tas, kas stiprina mūs un jūs Kristū
un kas mūs svaidīja, ir Dievs.

<span id="an_1:22">1:22</span> Viņš mūs apzīmogoja un deva Gara ķīlu
mūsu sirdīs.

<span id="an_1:23">1:23</span> Pie savas dvēseles piesaucu Dievu par
liecinieku, ka es, jūs saudzēdams, negāju vairs uz Korintu ne tāpēc, ka
mēs jūsu ticību gribētu pārvaldīt, bet lai palīdzētu jūsu priekā, jo jūs
pastāvat ticībā.

<span id="an_2:1">2:1</span> Bet es pats sevī apņēmos pie jums ar
skumjām vairs nenākt.

<span id="an_2:2">2:2</span> Jo ja es jūs apbēdinu, tad kas mani
iepriecinās, ja ne tas, ko es apbēdināju?

<span id="an_2:3">2:3</span> Tāpēc es jums to rakstīju, lai, atnākot,
man nebūtu bēdas uz bēdām par tiem, par kuriem man vajadzēja priecāties;
es uzticos jums visiem, jo mans ir arī jūsu visu prieks.

<span id="an_2:4">2:4</span> Jo es jums rakstīju lielās bēdās un sirds
bailēs, rūgti raudādams, nevis lai jūs skumtu, bet lai jūs zinātu, cik
ļoti es jūs mīlu.

<span id="an_2:5">2:5</span> Ja kāds apbēdināja, tad ne mani vien, bet,
lai neapvainotu visus, pa daļai arī jūs.

<span id="an_2:6">2:6</span> Tādam pietiek soda, ko vairākums viņam
uzlicis.

<span id="an_2:7">2:7</span> Pretēji tam labāk piedodiet un ieprieciniet
viņu, lai to nenomāc pārāk lielas bēdas!

<span id="an_2:8">2:8</span> Tāpēc es jūs uzaicinu, lai jūs parādītu
viņam mīlestību.

<span id="an_2:9">2:9</span> Jo tamdēļ es jums arī rakstīju, lai
pārliecinātos par jums, vai jūs visā esat paklausīgi.

<span id="an_2:10">2:10</span> Bet kam jūs ko piedevāt, tam arī es
piedevu; jo ja es kādam piedevu, tad piedevu jūsu dēļ Kristus vārdā,

<span id="an_2:11">2:11</span> Lai sātans mūs nepieviltu, jo viņa nodomi
mums ir zināmi.

<span id="an_2:12">2:12</span> Bet kad es nonācu Troadā Kristus
evaņģēlija dēļ un durvis Kungā man bija atvērtas,

<span id="an_2:13">2:13</span> Mans gars neatrada mieru, tāpēc ka
nesastapu savu brāli Titu. Atvadījies no viņiem, es aizgāju uz
Maķedoniju.

<span id="an_2:14">2:14</span> Bet lai pateicība Dievam, kas mums liek
uzvarēt Jēzū Kristū un caur mums izplata Viņa atziņas smaržu visās
vietās,

<span id="an_2:15">2:15</span> Jo Dievam mēs esam Kristus labā smarža
tiem, kas tiek izglābti, un tiem, kas iet pazušanā:

<span id="an_2:16">2:16</span> Vieniem gan nāves smarža nāvei, bet
citiem dzīvības smarža dzīvībai. Un kas tam ir piemērots?

<span id="an_2:17">2:17</span> Mēs neviltojam Dieva vārdu kā daudzi
citi, bet mēs runājam no skaidras sirds kā no Dieva, - Dieva priekšā,
Kristus vārdā.

<span id="an_3:1">3:1</span> Vai mēs atkal sākam sevi ieteikt? Vai mums
vajadzīgi ieteikšanas raksti pie jums vai no jums kā dažiem citiem?

<span id="an_3:2">3:2</span> Jūs esat mūsu vēstule, kas ierakstīta mūsu
sirdīs un ko pazīst un lasa visi cilvēki.

<span id="an_3:3">3:3</span> Ir redzams, ka jūs esat Kristus vēstule, ko
mēs esam sastādījuši un uzrakstījuši ne ar tinti, bet ar dzīvā Dieva
Garu, ne uz akmens, bet uz miesīgām sirds plāksnēm.

<span id="an_3:4">3:4</span> Bet tāda paļāvība mums ir uz Dievu caur
Kristu;

<span id="an_3:5">3:5</span> Ne tāpēc, ka mēs būtu no sevis spējīgi
domāt it kā no sevis, bet mūsu spējas ir no Dieva.

<span id="an_3:6">3:6</span> Viņš arī mums devis spējas kalpot Jaunajai
derībai, ne burtam, bet garam, jo burts nokauj, bet gars atdzīvina.

<span id="an_3:7">3:7</span> Bet ja kalpošanai nāvei, kas burtiem bija
iekalta akmenī, bija tāda godība, ka Izraēļa bērni nevarēja skatīties
Mozus sejā viņa vaiga spožuma dēļ, kas bija pārejošs,

<span id="an_3:8">3:8</span> Vai tad gara kalpošanai nebūs daudz lielāka
godība?

<span id="an_3:9">3:9</span> Ja jau pazudināšanas kalpošanai ir sava
godība, tad daudz vairāk šī godība pārpilnībā ir taisnības kalpošanai.

<span id="an_3:10">3:10</span> Toreizējā godība vairs nav godība šīs
pārlieku lielās godības dēļ.

<span id="an_3:11">3:11</span> Ja jau iznīcīgajam ir sava godība, tad jo
vairāk godība ir tam, kas paliek.

<span id="an_3:12">3:12</span> Tā kā mums ir tāda cerība, mēs rīkojamies
lielā paļāvībā

<span id="an_3:13">3:13</span> Un ne kā Mozus, kas apsedza savu vaigu,
lai Izraēļa bērni neredzētu viņa sejā to, kam jāizzūd.

<span id="an_3:14">3:14</span> Bet viņu prāts ir nocietināts. Jo līdz
pat šai dienai, lasot Veco Derību, tas pats aizsegs paliek neatsegts (jo
ar Kristu tas izzūd).

<span id="an_3:15">3:15</span> Bet līdz šai dienai, kad lasa Mozu, sega
paliek pārklāta pār viņu sirdīm.

<span id="an_3:16">3:16</span> Bet tikko kāds atgriežas pie Kunga, sega
tiek noņemta.

<span id="an_3:17">3:17</span> Kungs ir Gars; bet kur Kunga Gars, tur
brīvība.

<span id="an_3:18">3:18</span> Un mēs visi, kad atklātām sejām skatāmies
Kunga godībā, it kā no Kunga Gara tiekam pārveidoti tanī pat attēlā no
spožuma spožumā.

<span id="an_4:1">4:1</span> Tādēļ mēs nepagurstam, atrazdamies šinī
kalpošanā, jo žēlsirdība mums to uzticējusi.

<span id="an_4:2">4:2</span> Bet mēs, atteikušies no slepeniem,
negodīgiem paņēmieniem, nedzīvojam viltībā un neviltojam Dieva vārdu.
Mēs, atklāti sludinādami patiesību, novēlam sevi katrai cilvēku
sirdsapziņai Dieva priekšā.

<span id="an_4:3">4:3</span> Ja mūsu evaņģēlijs ir aizklāts, tad tikai
tiem tas aizklāts, kas iet pazušanā.

<span id="an_4:4">4:4</span> Neticīgajiem šīs pasaules dievs ir
apstulbinājis prātu, lai tiem nespīdētu Dieva attēla - Kristus godības
evaņģēlija gaisma.

<span id="an_4:5">4:5</span> Jo mēs nesludinām paši sevi, bet mūsu Kungu
Jēzu Kristu. Mēs esam jūsu kalpi Jēzū.

<span id="an_4:6">4:6</span> Jo Dievs, kas lika no tumsas spīdēt
gaismai, pats atspīdēja mūsu sirdīs, lai apgaismotu Dieva godības
atzīšanu Jēzus Kristus vaigā.

<span id="an_4:7">4:7</span> Bet šo dārgumu mēs glabājam māla traukos,
lai spēka pārpilnība būtu ne no mums, bet no Dieva.

<span id="an_4:8">4:8</span> No visurienes mēs ciešam apspiešanu, bet
neesam nomākti; esam trūkumā, bet neesam izmisuši.

<span id="an_4:9">4:9</span> Mēs ciešam vajāšanas, bet neesam atstāti;
tiekam satriekti, bet neejam bojā.

<span id="an_4:10">4:10</span> Mēs vienmēr nesam Jēzus nāves ciešanas
savās miesās, lai arī Jēzus dzīvība parādītos mūsu mirstīgajā miesā.

<span id="an_4:11">4:11</span> Jo vienmēr mēs, kas dzīvojam, Jēzus dēļ
esam padoti nāvei, lai Jēzus dzīvība parādītos mūsu mirstīgajā miesā.

<span id="an_4:12">4:12</span> Tātad nāve darbojas mūsos, dzīvība -
jūsos.

<span id="an_4:13">4:13</span> Bet mums ir tas pats ticības gars, kā
rakstīts: Es ticēju, tāpēc es runāju; arī mēs ticam un tāpēc runājam,

<span id="an_4:14">4:14</span> Zinādami, ka Tas, kas uzmodināja Jēzu,
arī mūs uzmodinās līdz ar Jēzu un nostādīs kopā ar jums.

<span id="an_4:15">4:15</span> Jo tas viss jūsu dēļ, lai ar daudzu
pateicību pārpilnībā būtu žēlastība Dieva lielākam godam.

<span id="an_4:16">4:16</span> Tāpēc mēs nepagurstam, un lai gan mūsu
ārīgais cilvēks iznīkst, iekšējais tomēr diendienā atjaunojas.

<span id="an_4:17">4:17</span> Jo tagadējās apspiešanas, kas ir
īslaicīgas un vieglas, dod mums pārmērīgu, mūžīgu godību, kas atsver
visu,

<span id="an_4:18">4:18</span> Ja mēs neņemam vērā to, kas redzams, bet
to, kas nav redzams. Jo tas, ko redzam, ir laicīgs, bet neredzamais ir
mūžīgs.

<span id="an_5:1">5:1</span> Kad mūsu šīs dzīves laicīgais miteklis būs
nojaukts, mēs zinām, ka mums no Dieva ir mūžīgs mājoklis debesīs, kas
nav rokām celts.

<span id="an_5:2">5:2</span> Jo šinī mēs nopūšamies, ilgodamies būt
ietērpti tanī mājoklī, kas ir no debesīm,

<span id="an_5:3">5:3</span> Un, ja būsim ietērpti, nebūsim kaili.

<span id="an_5:4">5:4</span> Jo mēs, šinī teltī būdami, apgrūtināti
nopūšamies, negribēdami, lai mūs izģērbj, bet lai pārģērbj, dzīvei
aprijot mirstīgo.

<span id="an_5:5">5:5</span> Bet Dievs ir tas, kas mūs tam sagatavojis
un devis Garu ķīlā.

<span id="an_5:6">5:6</span> Tāpēc mums vienmēr ir stipra pārliecība un
zinām, ka mēs, kamēr esam šinī miesā, no Kunga esam tālu,

<span id="an_5:7">5:7</span> (Jo mēs vēl dzīvojam ticībā, bet ne
redzēšanā.)

<span id="an_5:8">5:8</span> Bet mums ir vēlēšanās un stipra griba labāk
aiziet no šīs miesas un būt Kunga klātbūtnē.

<span id="an_5:9">5:9</span> Un tāpēc mes cenšamies vai nu prombūtnē,
vai klātbūtnē Viņam būt patīkami.

<span id="an_5:10">5:10</span> Jo mums visiem jāstājas Kristus soģa
krēsla priekšā, lai katrs saņemtu attiecīgi tam, ko viņš, būdams savā
miesā, labu vai ļaunu darījis.

<span id="an_5:11">5:11</span> Tātad, pazīdami bijību pret Kungu, mēs
pārliecinām cilvēkus. Bet Dievs mūs pazīst, un es ceru, ka arī jūsu
sirdsapziņas mūs pazīst.

<span id="an_5:12">5:12</span> Mēs jums sevi atkal neieteicam, bet jums
dodam iemeslu ar mums lepoties, lai jūs varētu atbildēt tiem, kas lielās
ar ārišķīgo, bet ne ar to, kas sirdī.

<span id="an_5:13">5:13</span> Ja aizraujamies līdz neprātam, tas
Dievam; ja rīkojamies apdomīgi, tas jūsu labā.

<span id="an_5:14">5:14</span> Jo Kristus mīlestība mūs skubina, kad
apdomājam to: ja viens miris par visiem, tad mēs visi ir miruši.

<span id="an_5:15">5:15</span> Bet par visiem mira Kristus, lai tie, kas
dzīvo, nedzīvo vairs sev, bet Tam, kas par viņiem miris un augšāmcēlies.

<span id="an_5:16">5:16</span> Tāpēc no šī brīža mēs neviena nepazīstam
miesīgi; un ja mēs Kristu esam pazinuši miesīgi, tad tagad vairs tā
nepazīstam.

<span id="an_5:17">5:17</span> Tātad, ja kas ir Kristū, tas ir jauns
radījums; vecais ir pagājis; lūk, viss kļuvis jauns.

<span id="an_5:18">5:18</span> Bet viss no Dieva, kas mūs samierināja ar
sevi caur Kristu un deva mums samierināšanās kalpošanu.

<span id="an_5:19">5:19</span> Jo Dievs caur Kristu samierināja pasauli
ar sevi, nepieskaitīdams tiem viņu grēkus un ielikdams mūsos
samierināšanās vārdu.

<span id="an_5:20">5:20</span> Kristus vietā mēs izpildām sūtību, it kā
Dievs pamācītu caur mums. Kristus vietā mēs jūs lūdzam: samierinieties
ar Dievu!

<span id="an_5:21">5:21</span> To, kas grēka nepazina, Viņš mūsu dēļ
padarīja par grēku, lai mēs caur Viņu kļūtu Dieva taisnība.

<span id="an_6:1">6:1</span> Būdami jūsu līdzstrādnieki, mēs atgādinām,
lai jūs nesaņemtu Dieva žēlastību veltīgi.

<span id="an_6:2">6:2</span> Jo Viņš saka: žēlastības laikā es tevi
paklausīju un pestīšanas dienā es tev palīdzēju. Lūk, tagad ir
žēlastības laiks, lūk, tagad pestīšanas diena.

<span id="an_6:3">6:3</span> Mēs nevienam nekādu apgrēcību nedodam, lai
mūsu kalpošana netiktu nopelta;

<span id="an_6:4">6:4</span> Bet ka visā esam Dieva kalpi, mēs pierādām
lielā pacietībā, bēdās, trūkumā un bailēs,

<span id="an_6:5">6:5</span> Šaustīšanā, cietumos, uztraukumos, darbā,
negulēšanā, gavēnī,

<span id="an_6:6">6:6</span> Šķīstībā, zināšanā, lēnprātībā, laipnībā,
Svētajā Garā, neviltotā mīlestībā,

<span id="an_6:7">6:7</span> Patiesības vārdā, Dieva spēkā, ar taisnības
ieročiem pa labi un pa kreisi,

<span id="an_6:8">6:8</span> Ar godu un negodu, ar neslavu un labu
slavu, it kā viltnieki un tomēr patiesīgi; kā nepazīstami un tomēr
zināmi;

<span id="an_6:9">6:9</span> Kā mirēji, un, lūk, mēs dzīvojam; kā
šaustīti, bet nenonāvēti;

<span id="an_6:10">6:10</span> Kā noskumuši, bet vienmēr priecīgī; kā
trūkumcietēji, bet kas daudzus dara bagātus; kā tādi, kam nekā nav un
tomēr ir viss.

<span id="an_6:11">6:11</span> Korintieši, mēs jums atklāti sakām, mūsu
sirds ir plaši atvērt.

<span id="an_6:12">6:12</span> Mēs pret jums neesam šaursirdīgi, bet jūs
pret mums esat šaursirdīgi.

<span id="an_6:13">6:13</span> Tā kā jūs saņemat to pašu algu, es kā
bērniem jums saku: kļūstiet arī jūs atvērtāki!

<span id="an_6:14">6:14</span> Nevelciet jūgu kopā ar neticīgajiem, jo
kas kopējs ir taisnībai ar netaisnību? Vai kāda sadraudzība gaismai ar
tumsu?

<span id="an_6:15">6:15</span> Bet kāda saskaņa Kristum ar Beliālu? Vai
kāda daļa ir ticīgajam ar neticīgo?

<span id="an_6:16">6:16</span> Bet kā sader Dieva svētnīca ar elkiem? Jo
jūs esat dzīvā Dieva svētnīca, kā Dievs to saka: es viņos mājošu un
starp viņiem staigāšu, un es būšu viņu Dievs, un viņi būs mana tauta.

<span id="an_6:17">6:17</span> Tāpēc aizejiet no viņu vidus un
nošķirieties, saka Kungs, un netīram nepieskarieties!

<span id="an_6:18">6:18</span> Un es jūs pieņemšu, un es būšu jums Tēvs,
un jūs būsiet mani dēli un meitas, saka visspēcīgais Kungs.

<span id="an_7:1">7:1</span> Vismīļie, tā kā mums ir tādi apsolījumi,
tīrīsimies no katra miesas un gara traipa un Dieva bijībā sekmēsim savu
svēttapšanu!

<span id="an_7:2">7:2</span> Pieņemiet mūs! Mēs nevienam neesam
netaisnību nodarījuši, nevienu notiesājuši, nevienu apgājuši.

<span id="an_7:3">7:3</span> Ne jūsu notiesāšanai es to saku, jo es jau
agrāk teicu, ka jūs esat mūsu sirdīs, lai kopā mirtu un kopā dzīvotu.

<span id="an_7:4">7:4</span> Es pilnīgi paļaujos uz jums, es esmu ļoti
lepns uz jums. Iepriecinājuma pilns, es pārpilnībā izjūtu prieku visās
mūsu bēdās.

<span id="an_7:5">7:5</span> Jo, kad nonācām Maķedonijā, mūsu miesai
nebija nekāda miera, bet izcietām visādas bēdas: no ārienes uzbrukumus,
iekšienē bailes.

<span id="an_7:6">7:6</span> Bet Dievs, kas iepriecina pazemīgos, Titam
atnākot, iepriecināja arī mūs.

<span id="an_7:7">7:7</span> Bet nevien viņa atnākšana, bet arī
iepriecinājums ar kādu jūs viņu iepriecinājāt, jo viņš mums stāstīja par
jūsu rūpēm par mani, tā ka es vēl vairāk priecājos.

<span id="an_7:8">7:8</span> Es nenožēloju, ka es jūs apbēdināju ar savu
vēstuli. Ja man arī bija žēl, redzot, ka tā vēstule (kaut vai uz brīdi)
jūs apbēdinājusi,

<span id="an_7:9">7:9</span> Tad tagad es priecājos ne tāpēc, ka jūs
bijāt noskumuši, bet tāpēc, ka noskumāt, lai gandarītu; jo jūs noskumāt
pēc Dieva prāta, lai jūs mūsu dēļ nekādā ziņā neciestu zaudējumu.

<span id="an_7:10">7:10</span> Jo Dievam patīkamas skumjas rada noteiktu
gandarījumu pestīšanai, bet pasaulīgās skumjas nes nāvi.

<span id="an_7:11">7:11</span> Jo, lūk, tās pašas Dievam patīkamās
skumjas, ar kādām es jūs apbēdināju, kādu rūpību tās jūsos radījušas,
arī aizstāvēšanos, arī īgnumu, arī bailes, arī ilgas, arī centību, arī
nosodīšanu! Katrā ziņā jūs pierādījāt, ka jūs šinī lietā neesat
vainojami.

<span id="an_7:12">7:12</span> Tātad, ja es jums rakstīju, tad ne tā
dēļ, kas padarīja netaisnību, un arī ne cietēja dēļ, bet lai parādītu
tās rūpes, kas mums ir jūsu labā

<span id="an_7:13">7:13</span> Dieva priekšā. Tāpēc mēs esam
apmierināti. Bet mūsu apmierinājumā mēs vēl vairāk priecājamies par Tita
prieku, jo jūs visi atspirdzinājāt viņa garu.

<span id="an_7:14">7:14</span> Un ja es jūs kaut kā viņam esmu
cildinājis, tad neesmu palicis kaunā, bet kā viss, ko jums runājām, ir
patiesība, tā arī mūsu cildināšana Titam ir bijusi patiesība;

<span id="an_7:15">7:15</span> Un, atminoties visu jūsu paklausību, viņa
sirds vēl vairāk ir jums pievērsusies, jo jūs viņu uzņēmāt bijībā un
bailēs.

<span id="an_7:16">7:16</span> Es priecājos, ka es visā varu uz jums
paļauties.

<span id="an_8:1">8:1</span> Bet mēs jums, brāļi, ziņojam par Dieva
žēlastību, kas dota Maķedonijas draudzēm.

<span id="an_8:2">8:2</span> Jo viņiem, lai gan daudz bēdu pārbaudītiem,
prieks bija pārpilnībā; un viņi, paši dzīvodami lielā trūkumā, bija ļoti
bagāti savā sirsnībā.

<span id="an_8:3">8:3</span> Es apliecinu par viņiem, ka tie attiecīgi
savām spējām un pat pāri spējām bijuši labvēlīgi.

<span id="an_8:4">8:4</span> Mūs pierunādami, viņi ļoti lūdza mūsu
atļauju piedalīties svēto pabalstīšanā.

<span id="an_8:5">8:5</span> Un pāri mūsu cerībām viņi vispirms ziedoja
sevi Kungam un tad mums saskaņā ar Dieva prātu.

<span id="an_8:6">8:6</span> Tad mēs lūdzām Titu: kā viņš iesācis, tā
lai arī pabeidz pie jums šo mīlestības darbu.

<span id="an_8:7">8:7</span> Bet tā kā jūs visā esat bagāti: gan ticībā,
gan vārdos, gan zināšanā, gan visādos centienos un klāt vēl jūsu
mīlestībā iepretim mums, tad esiet bagāti arī šinī mīlestības darbā!

<span id="an_8:8">8:8</span> To es nesaku pavēlēdams, bet, ievērojot
citu centību, pārbaudu jūsu mīlestības īstenību.

<span id="an_8:9">8:9</span> Jo jūs zināt mūsu Kunga Jēzus Kristus
žēlastību, ka Viņš, būdams bagāts, jūsu dēļ kļuvis nabags, lai Viņa
nabadzībā jūs kļūtu bagāti.

<span id="an_8:10">8:10</span> Šinī gadījumā es dodu šādu padomu: tas
jums derīgi, ka jūs pagājušā gadā iesākāt nevien ar darbu, bet arī ar
labu gribu.

<span id="an_8:11">8:11</span> Bet tagad izpildiet to arī darbā, lai
labprātīgai gribai seko arī izpildīšana no tā, kas jums ir!

<span id="an_8:12">8:12</span> Ja laba griba ir, tad tā labpatīkama
tanī, kas ir, bet ne no tā, kā nav.

<span id="an_8:13">8:13</span> Jo nedrīkst būt, ka citu atvieglošana jūs
novestu trūkumā; te jābūt vienlīdzībai.

<span id="an_8:14">8:14</span> Tagadējā laikā jūsu pārpilnība lai palīdz
viņu trūkumam, un viņu pārpilnība lai aizpilda jūsu trūkumu, lai būtu
vienlīdzība, kā ir rakstīts:

<span id="an_8:15">8:15</span> Kam bija daudz, tam nebija pārpilnības;
kam bija maz, tas necieta trūkumu.

<span id="an_8:16">8:16</span> Bet lai pateicība Dievam, kas Titam sirdī
devis tādu pat rūpību par jums.

<span id="an_8:17">8:17</span> Jo viņš, pieņēmis manu uzaicinājumu un
būdams centības pilns, labprātīgi aizceļoja pie jums.

<span id="an_8:18">8:18</span> Reizē ar viņu mēs nosūtījām brāli, kā
gods evaņģēlija sludināšanā izpaudies visās draudzēs.

<span id="an_8:19">8:19</span> Un nevien tas, bet draudzes viņu
iecēlušas par mūsu ceļojuma pavadoni šinī mīlestības darbā, ko mēs
strādājam Kunga godam un mūsu labās gribas pierādīšanai.

<span id="an_8:20">8:20</span> Tā mēs izvairāmies, lai kāds mūs
nenopeltu bagātīgo dāvanu dēļ, ko esam savākuši;

<span id="an_8:21">8:21</span> Jo mēs rūpējamies nevien par to, kas labs
Dievam, bet arī cilvēkiem.

<span id="an_8:22">8:22</span> Viņiem līdz mēs nosūtījām mūsu brāli,
kura centību mēs bieži daudzos gadījumos esam pārbaudījuši; tagad,
pilnīgi paļaudamies uz jums, viņš kļuvis vēl centīgāks.

<span id="an_8:23">8:23</span> Kas attiecas uz Titu, tad viņš ir mans
līdzgaitnieks un līdzstrādnieks jūsu labā; kas attiecas uz mūsu brāļiem,
tad viņi ir draudžu sūtņi un Kristus gods.

<span id="an_8:24">8:24</span> Tātad parādiet viņiem savu mīlestību un
attaisnojiet mūsu labo atsauksmi par jums visu draudžu priekšā!

<span id="an_9:1">9:1</span> Bet man ir lieki rakstīt jums par
palīdzības darbu svētajiem.

<span id="an_9:2">9:2</span> Jo es pazīstu jūsu centīgo garu, par ko es
jūs cildināju maķedoniešiem. Arī Ahaja no pagājuša gada bijusi
sagatavota, bet jūsu centība pamudinājusi daudzus citus.

<span id="an_9:3">9:3</span> Bet es nosūtīju brāļus, lai jūs (kā jau
sacīju) būtu sagatavoti un mūsu dižošanās par jums šinī ziņā nebūtu
tukša;

<span id="an_9:4">9:4</span> Lai tad, ja maķedonieši kopā ar mani
atnāktu un atrastu jūs nesagatavotus, mums (neteiksim jums) nebūtu
jānosarkst šīs lietas dēļ.

<span id="an_9:5">9:5</span> Tāpēc man šķita, ka ir nepieciešami lūgt
brāļus, lai viņi jau iepriekš aiziet pie jums un lai sagatavo šo
apsolīto svētību tā, ka tā būtu gatava kā svētība, bet ne kā skopums.

<span id="an_9:6">9:6</span> Bet to es saku: kas skopi sēj, tas skopi
pļaus; un kas svētīgi sēj, tas svētīgi pļaus.

<span id="an_9:7">9:7</span> Katrs lai dara, kā viņš savā sirdī
apņēmies, ne skumdams un ne spiests, jo augstsirdīgu devēju Dievs mīl.

<span id="an_9:8">9:8</span> Bet Dievs ir spējīgs dot jums bagātīgi
visādas žēlastības, lai jums vienmēr visā būtu visāda pārticība un jūs
būtu bagāti visādiem labiem darbiem.

<span id="an_9:9">9:9</span> Kā rakstīts: Viņš ir izbēris, devis
nabagiem, Viņa taisnība paliek mūžīgi mūžos. (Ps 111,9)

<span id="an_9:10">9:10</span> Bet kas dod sēklu sējējam, dos arī maizi
ēšanai un vairos jūsu sēju un liks pieaugt jūsu taisnības augļiem,

<span id="an_9:11">9:11</span> Lai jums, kas visā bagāti, pārpilnībā
būtu katra labsirdība, kas mūsos rada pateicību Dievam.

<span id="an_9:12">9:12</span> Jo šis palīdzības darbs ne tikai
aizpildīs to, kas trūkst svētajiem, bet pārpilnībā radīs arī daudz
pateicības Dievam.

<span id="an_9:13">9:13</span> Šīs sekmīgās labdarības dēļ viņi godina
Dievu par jūsu paklausības apliecinājumu Kristus evaņģēlijam un
labvēlīgo palīdzību viņiem un citiem,

<span id="an_9:14">9:14</span> Un viņi, lūgdami Dievu par jums, ilgojas
pēc jums pārlieku lielās Dieva žēlastības dēļ, kas ir jūsos.

<span id="an_9:15">9:15</span> Dievam lai pateicība par Viņa neizsakāmo
dāvanu!

<span id="an_10:1">10:1</span> Bet es, Pāvils, kas jūsu klātbūtnē esot
pazemīgs, bet prombūtnē drošsirdīgs pret jums, lūdzu jūs Kristus
lēnprātības un laipnības dēļ.

<span id="an_10:2">10:2</span> Un es jūs lūdzu, lai man nevajadzētu, pie
jums esot, uzstāties ar tādu drošsirdību, ar kādu esmu apņēmies
uzstāties pret dažiem, kas domā, ka mēs dzīvojam miesai.

<span id="an_10:3">10:3</span> Jo mēs gan miesā dzīvojam, bet nekarojam
miesīgi.

<span id="an_10:4">10:4</span> Mūsu cīņas ieroči nav miesīgi, bet ar
Dievu tie ir spējīgi sagraut cietokšņus; mēs apgāžam lēmumus

<span id="an_10:5">10:5</span> Un katru augstprātību, kas paceļas pret
Dieva atzīšanu, un ņemam gūstā visus prātus, lai tie kalpotu Kristum.

<span id="an_10:6">10:6</span> Un esam gatavi nosodīt katru
nepaklausību, tiklīdz jūsu paklausība būs pilnīga.

<span id="an_10:7">10:7</span> Vērojiet to, kas acu priekšā! Ja kāds ir
sevī pārliecināts, ka viņš pieder Kristum, tad lai tas pats sevi padomā:
kā viņš pieder Kristum, tā arī mēs.

<span id="an_10:8">10:8</span> Un ja es vēl vairāk lepotos ar varu, ko
Kungs mums devis jūsu stiprināšanai, bet ne jūsu graušanai, arī tad es
nepalikšu kaunā.

<span id="an_10:9">10:9</span> Bet nedomājiet, ka es ar vēstulēm gribētu
jūs iebaidīt!

<span id="an_10:10">10:10</span> Jo tie gan saka, ka viņa vēstules ir
svarīgas un spēcīgas, bet viņa personīgā uzstāšanās ir vāja, un viņa
runa nenozīmīga.

<span id="an_10:11">10:11</span> Tādi lai iegaumē sekojošo: kādi mēs
esam prombūtnē vārdos savās vēstulēs, tādi arī klātesot darbos.

<span id="an_10:12">10:12</span> Jo mēs neuzdrošināmies sevi pieskaitīt
vai pielīdzināt tādiem, kas sevi ieteic; bet mēs mērojam sevi pēc tā,
kas mēs sevī esam un salīdzinām sevi ar mums pašiem.

<span id="an_10:13">10:13</span> Bet mēs neleposimies pārmērīgi, bet
saskaņā ar mēra paraugu, ko Dievs mums spraudis. Pēc šī mēra mēs
sniedzamies līdz jums.

<span id="an_10:14">10:14</span> Mēs nepārspīlējam, it kā mēs nebūtu
nonākuši līdz jums; mēs taču atnesām jums Kristus evaņģēliju.

<span id="an_10:15">10:15</span> Mēs bez mēra nelielīsimies ar svešiem
darbiem, bet mēs ceram, ka, pieaugot jūsu ticībai, mēs savas darbības
apjomā iegūsim jūsu atzinību pārpilnībā,

<span id="an_10:16">10:16</span> Lai varētu sludināt evaņģēliju pāri
jūsu robežām, nemaz nedižojoties ar to, kas jau padarīts svešā darba
laukā.

<span id="an_10:17">10:17</span> Bet kas lielās, lai lielās Kungā!

<span id="an_10:18">10:18</span> Jo ne tas ir cienīgs, kas sevi ieteic,
bet ko Kungs ieteic.

<span id="an_11:1">11:1</span> Kaut jūs mazliet paciestu mani manā
neprātībā! Bet jūs jau ciešat mani.

<span id="an_11:2">11:2</span> Jo es cenšos par jums ar Dieva centību;
es saderināju jūs vienam Vīram, lai kā nevainīgu jaunavu stādītu Kristum
priekšā.

<span id="an_11:3">11:3</span> Bet es baidos, ka jūs neatkristu no
Kristus vienkāršības un jūsu domas netiktu sagandētas, tāpat kā čūska
pievīla Ievu ar savu viltību.

<span id="an_11:4">11:4</span> Bet ja kāds nāk un sludina citu Kristu
nekā to, ko esam sludinājuši, vai saņemat citu garu nekā to, ko esat
saņēmuši, vai citu evaņģēliju, nekā to, ko pieņēmuši, tad jūs to labprāt
ciešat.

<span id="an_11:5">11:5</span> Man šķiet, ka es ne mazāk par tiem
dižapustuļiem esmu darījis.

<span id="an_11:6">11:6</span> Lai arī es esmu neveikls runāšanā, tad
tomēr ne atziņā; to mēs jums visumā pierādījām.

<span id="an_11:7">11:7</span> Vai tad es esmu grēkojis, sevi
pazemodams, lai jūs paaugstinātu? Jo es sludināju Dieva evaņģēliju bez
atlīdzības.

<span id="an_11:8">11:8</span> Citas draudzes es esmu izmantojis,
saņemdams no tām pabalstu, lai kalpotu jums.

<span id="an_11:9">11:9</span> Un kad biju pie jums un cietu trūkumu, es
nevienu neapgrūtināju, bet to, kas man trūka, aizpildīja brāļi, kas man
atnāca no Maķedonijas; jums es visā kalpoju un kalpošu bez
apgrūtināšanas.

<span id="an_11:10">11:10</span> Kā Kristus patiesība manī ir, tā šo
godu Ahajas apgabalā neviens man nevar atņemt.

<span id="an_11:11">11:11</span> Kāpēc? Vai tāpēc, ka es jūs nemīlu?
Dievs to zina!

<span id="an_11:12">11:12</span> Bet ko es daru, to arī darīšu, lai
nedotu iespēju tiem, kas meklē izdevību savai lielībai, līdzināties ar
mums.

<span id="an_11:13">11:13</span> Jo tādi viltus apustuļi ir viltīgi
strādnieki, kas izliekas par Kristus apustuļiem.

<span id="an_11:14">11:14</span> Nav arī brīnums, jo pats sātans
izliekas par gaismas eņģeli!

<span id="an_11:15">11:15</span> Tāpēc nav nekas sevišķs, ja viņa kalpi
izliekas par taisnības kalpiem; bet kādi viņu darbi, tāds būs arī gals.

<span id="an_11:16">11:16</span> Es atkal saku (lai neviens netur mani
par neprātīgu; bet ja jau tā, tad pieņemiet mani kā neprātīgu, lai arī
es varētu mazliet palielīties).

<span id="an_11:17">11:17</span> Ko es saku šinī dižošanās lietā, to es
nesaku pēc Dieva prāta, bet it kā neprātā.

<span id="an_11:18">11:18</span> Bet ja daudzi lielās tanī, kas attiecas
uz miesu, tad arī es lielīšos.

<span id="an_11:19">11:19</span> Jo jūs, paši prātīgi būdami, labprāt
ciešat neprātīgos.

<span id="an_11:20">11:20</span> Jūs panesat, ja kāds jūs verdzina, ja
kāds izmanto, ja kāds ko atņem, ja kāds lielās, ja kāds jūs sit sejā.

<span id="an_11:21">11:21</span> Sev par kaunu es saku, ka šinī ziņā mēs
bijām vāji. Bet ja kāds uzdrošinās lepoties (to saku neprātā), tad
uzdrošinos arī es.

<span id="an_11:22">11:22</span> Tie ir ebreji, arī es; tie ir
izraēlieši, arī es; tie ir Ābrahama pēcnācēji, arī es.

<span id="an_11:23">11:23</span> Tie ir Kristus kalpi (es runāju kā
neprātīgais), vēl vairāk es tāds esmu: daudzos darbos, vairākkārt
cietumos, bezmēra šaustīšanā, bieži nāves briesmās.

<span id="an_11:24">11:24</span> No jūdiem piecas reizes saņēmu pa
četrdesmit sitienu, atskaitot vienu.

<span id="an_11:25">11:25</span> Trīs rezes tiku rīkstēm šaustīts,
vienreiz akmeņiem mētāts, trīs reizes izcietu kuģa bojā eju, diennakti
biju jūras dzelmē;

<span id="an_11:26">11:26</span> Bieži biju ceļojumos, upju briesmās,
laupītāju apdraudēts, briesmas man draudēja no savas tautas, briesmas no
pagāniem, biju briesmās pilsētās, briesmās tuksnesī, briesmās uz jūras,
briesmas draudēja no viltus brāļiem;

<span id="an_11:27">11:27</span> Darbā un pūlēs, daudz negulētās naktīs,
badā un slāpēs, daudzos gavēņos, saltumā un kailumā.

<span id="an_11:28">11:28</span> Bez tam vēl viss pārējais, arī ikdienas
drūzma ap mani un rūpes par visām draudzēm.

<span id="an_11:29">11:29</span> Ja kāds ir nespēcīgs, vai es nekļūstu
nespēcīgs? Ja kāds tiek ieļaunots, vai es neiedegos?

<span id="an_11:30">11:30</span> Ja jau jādižojas, tad dižošos ar savu
vājību.

<span id="an_11:31">11:31</span> Dievs un mūsu Kunga Jēzus Kristus Tēvs
zina, ka es nemeloju. Viņam gods mūžīgi!

<span id="an_11:32">11:32</span> Damaskā ķēniņa Aretas zemes
pārvaldnieks apsargāja pilsētu, lai mani notvertu;

<span id="an_11:33">11:33</span> Bet caur logu grozā mani nolaida pāri
mūrim, un tā es izglābos no viņu rokām.

<span id="an_12:1">12:1</span> Ja jau jālielās (lai gan tas
nepieklājas), tad es pāriešu uz Kunga parādībām un atklāsmēm.

<span id="an_12:2">12:2</span> Kristū es pazīstu cilvēku, kas pirms
četrpadsmit gadiem, nezinu, vai miesā, nezinu arī, vai ārpus miesas,
Dievs to zina, tika aizrauts trešajās debesīs.

<span id="an_12:3">12:3</span> Un es zinu, ka šis cilvēks vai miesā, vai
ārpus miesas, nezinu, Dievs to zina,

<span id="an_12:4">12:4</span> Tika aizrauts paradīzē un dzirdēja
noslēpumainus vārdus, ko cilvēks nedrīkst izrunāt.

<span id="an_12:5">12:5</span> Ar viņu es lielīšos, bet ar sevi es
nelielīšos, kā vienīgi ar savām vājībām.

<span id="an_12:6">12:6</span> Ja arī es gribēšu dižoties, es nebūšu
neprātīgs, jo es teikšu patiesību; bet es atturos, lai kāds par mani
nedomātu vairāk par to, ko tas manī saskata un ko no manis dzird.

<span id="an_12:7">12:7</span> Bet lai atklāsmju daudzums mani
neizceltu, manā miesā ir dots dzelonis, sātana eņģelis, kas mani pļaukā.

<span id="an_12:8">12:8</span> Tāpēc es trīs reizes lūdzu Kungu, lai tas
no manis atkāptos.

<span id="an_12:9">12:9</span> Un Viņš man sacīja: Tev pietiek manas
žēlastības, jo spēks nespēkā kļūst pilnīgs. Tāpēc es labprāt dižošos
savā nespēkā, lai Kristus spēks mājotu manī.

<span id="an_12:10">12:10</span> Kristus dēļ man patīk manas vājības,
nievāšanas, posts, vajāšanas, apspiešana; jo, būdams nespēcīgs, es esmu
spēcīgs.

<span id="an_12:11">12:11</span> Es esmu kļuvis neprātīgs; jūs mani pie
tā novedāt. Jums gan vajadzēja mani ieteikt, jo es nemaz neesmu zemāks
par tiem, kas ir dižapustuļi, kaut gan nekas neesmu.

<span id="an_12:12">12:12</span> Tomēr manas apustuliskās sūtības
pazīmes jums ir pierādītas pacietībā, zīmēs, brīnumos un spēkā.

<span id="an_12:13">12:13</span> Un kas būtu tas, ko jūs būtu mazāk par
citām draudzēm saņēmuši, ja ne tas, ka es jūs neapgrūtināju? Piedodiet
man šo netaisnību!

<span id="an_12:14">12:14</span> Lūk, trešo reiz es esmu gatavs pie jums
iet un neapgrūtināšu jūs; jo es nemeklēju to, kas jums ir, bet jūs
pašus. Jo nav vajadzīgs, ka bērni krātu mantu vecākiem, bet vecāki
bērniem.

<span id="an_12:15">12:15</span> Un par jūsu dvēselēm es ļoti labprāt
uzupurēšu visu, arī pats sevi uzupurēšu, lai gan, jo vairāk es jūs mīlu,
pats tieku mazāk mīlēts.

<span id="an_12:16">12:16</span> Bet lai! Apgrūtinājis es jūs neesmu,
bet es, būdams veikls, esot ieguvis jūs ar viltu.

<span id="an_12:17">12:17</span> Vai caur tiem, kurus pie jums sūtīju,
esmu jūs piemānījis?

<span id="an_12:18">12:18</span> Es lūdzu Titu un sūtīju viņam līdz
brāli. Vai Tits jūs piemānīja? Vai mēs nedarbojāmies vienā un tanī pat
garā, tanīs pat pēdās?

<span id="an_12:19">12:19</span> Jūs, laikam, sen jau domājat, ka mēs
attaisnojamies jūsu priekšā? Mēs runājam Dieva priekšā Kristus vārdā.
Vismīļie, tas viss jūsu pamācīšanai!

<span id="an_12:20">12:20</span> Es baidos, lai atnācis neatrastu jūs
tādus, kādus es nevēlos; un ka jūs neatrastu mani tādu, kādu jūs
nevēlaties; lai nebūtu starp jums ķildu, skaudības, dusmu, ienaida, goda
laupīšanas, mēlnesības, uzpūtības, nekārtības.

<span id="an_12:21">12:21</span> Un kad atkal atnākšu, lai Dievs mani
nepazemo jūsu priekšā un lai man nebūtu par daudziem jāskumst, kas agrāk
grēkojuši, bet nav gandarījuši par nešķīstību un bezkaunību, un
izlaidību, ko tie darījuši.

<span id="an_13:1">13:1</span> Lūk, trešo reiz es nāku pie jums. Ikviena
lieta tiks izšķirta, diviem vai trim lieciniekiem liecinot.

<span id="an_13:2">13:2</span> Pie jums būdams, es sacīju un tagad
prombūtnē saku tiem, kas agrāk grēkojuši, un visiem pārējiem, ka
nesaudzēšu tos, kad atkal atnākšu.

<span id="an_13:3">13:3</span> Vai jūs meklējat pierādījumu tam, ka manī
runā Kristus? Viņš jūsos nav bezspēcīgs, bet Viņš jūsos varens.

<span id="an_13:4">13:4</span> Lai gan Viņš krustā sists nespēkā, bet
dzīvo Dieva spēkā. Arī mēs Viņā esam nespēcīgi, bet mēs dzīvosim starp
jums līdz ar Viņu Dieva spēkā.

<span id="an_13:5">13:5</span> Pārbaudiet paši sevi, vai esat ticīgi,
pārbaudiet sevi! Vai jūs sevī neatzīstat, ka Kristus ir jūsos? Ja nē,
tad jūs esat neuzticīgi.

<span id="an_13:6">13:6</span> Bet es ceru, ka jūs atzīsiet, ka mēs esam
uzticīgi.

<span id="an_13:7">13:7</span> Un mēs lūdzam Dievu, lai jūs nedarītu
nekā ļauna ne tāpēc, lai mūs uzskatītu par uzticīgiem, bet lai jūs
darītu labu un mēs būtu it kā nederīgi.

<span id="an_13:8">13:8</span> Jo mēs nekā nespējam pret patiesību, bet
par patiesību.

<span id="an_13:9">13:9</span> Mēs priecājamies, ka mēs esam vāji, bet
jūs stipri. To arī izlūdzamies, lai jūs būtu pilnīgi.

<span id="an_13:10">13:10</span> Tāpēc es jums šo rakstu prombūtnē, lai,
pie jums esot, man nevajadzētu bargāk rīkoties saskaņā ar to varu, ko
Kungs man devis celšanai, bet ne graušanai.

<span id="an_13:11">13:11</span> Bez tam, brāļi, esiet līksmi, topiet
pilnīgi, ieprieciniet viens otru, esiet vienprātīgi, uzturiet mieru: un
miera un mīlestības Dievs būs ar jums.

<span id="an_13:12">13:12</span> Sveiciniet viens otru ar svētu skūpstu!
Visi svētie jūs sveicina.

<span id="an_13:13">13:13</span> Mūsu Kunga Jēzus Kristus žēlastība un
Dieva mīlestība, un Svētā Gara sadraudzība lai ir ar jums visiem! Amen.

------------------------------------------------------------------------

[Next: Galatians](gal.md)
