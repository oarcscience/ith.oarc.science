[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lam002)  [KJV](../kjv/lam002)  [Tan](../tan/lam002.md) 
[Vul](../vul/lam002.md)   
  
[Lamentations Index](lam.md)  
  [Previous](lam001)  [Next](lam003.md) 

------------------------------------------------------------------------

### Septuagint: Lamentations Chapter 2

<span id="001">1</span> πῶς ἐγνόφωσεν ἐν ὀργῇ αὐτοῦ κύριος τὴν θυγατέρα
Σιων κατέρριψεν ἐξ οὐρανοῦ εἰς γῆν δόξασμα Ισραηλ καὶ οὐκ ἐμνήσθη
ὑποποδίου ποδῶν αὐτοῦ ἐν ἡμέρᾳ ὀργῆς αὐτοῦ

<span id="002">2</span> κατεπόντισεν κύριος οὐ φεισάμενος πάντα τὰ ὡραῖα
Ιακωβ καθεῖλεν ἐν θυμῷ αὐτοῦ τὰ ὀχυρώματα τῆς θυγατρὸς Ιουδα ἐκόλλησεν
εἰς τὴν γῆν ἐβεβήλωσεν βασιλέα αὐτῆς καὶ ἄρχοντας αὐτῆς

<span id="003">3</span> συνέκλασεν ἐν ὀργῇ θυμοῦ αὐτοῦ πᾶν κέρας Ισραηλ
ἀπέστρεψεν ὀπίσω δεξιὰν αὐτοῦ ἀπὸ προσώπου ἐχθροῦ καὶ ἀνῆψεν ἐν Ιακωβ ὡς
πῦρ φλόγα καὶ κατέφαγεν πάντα τὰ κύκλῳ

<span id="004">4</span> ἐνέτεινεν τόξον αὐτοῦ ὡς ἐχθρός ἐστερέωσεν
δεξιὰν αὐτοῦ ὡς ὑπεναντίος καὶ ἀπέκτεινεν πάντα τὰ ἐπιθυμήματα ὀφθαλμῶν
μου ἐν σκηνῇ θυγατρὸς Σιων ἐξέχεεν ὡς πῦρ τὸν θυμὸν αὐτοῦ

<span id="005">5</span> ἐγενήθη κύριος ὡς ἐχθρός κατεπόντισεν Ισραηλ
κατεπόντισεν πάσας τὰς βάρεις αὐτῆς διέφθειρεν τὰ ὀχυρώματα αὐτοῦ καὶ
ἐπλήθυνεν τῇ θυγατρὶ Ιουδα ταπεινουμένην καὶ τεταπεινωμένην

<span id="006">6</span> καὶ διεπέτασεν ὡς ἄμπελον τὸ σκήνωμα αὐτοῦ
διέφθειρεν ἑορτὴν αὐτοῦ ἐπελάθετο κύριος ὃ ἐποίησεν ἐν Σιων ἑορτῆς καὶ
σαββάτου καὶ παρώξυνεν ἐμβριμήματι ὀργῆς αὐτοῦ βασιλέα καὶ ἱερέα καὶ
ἄρχοντα

<span id="007">7</span> ἀπώσατο κύριος θυσιαστήριον αὐτοῦ ἀπετίναξεν
ἁγίασμα αὐτοῦ συνέτριψεν ἐν χειρὶ ἐχθροῦ τεῖχος βάρεων αὐτῆς φωνὴν
ἔδωκαν ἐν οἴκῳ κυρίου ὡς ἐν ἡμέρᾳ ἑορτῆς

<span id="008">8</span> καὶ ἐπέστρεψεν κύριος τοῦ διαφθεῖραι τεῖχος
θυγατρὸς Σιων ἐξέτεινεν μέτρον οὐκ ἀπέστρεψεν χεῖρα αὐτοῦ ἀπὸ
καταπατήματος καὶ ἐπένθησεν τὸ προτείχισμα καὶ τεῖχος ὁμοθυμαδὸν
ἠσθένησεν

<span id="009">9</span> ἐνεπάγησαν εἰς γῆν πύλαι αὐτῆς ἀπώλεσεν καὶ
συνέτριψεν μοχλοὺς αὐτῆς βασιλέα αὐτῆς καὶ ἄρχοντας αὐτῆς ἐν τοῖς
ἔθνεσιν οὐκ ἔστιν νόμος καί γε προφῆται αὐτῆς οὐκ εἶδον ὅρασιν παρὰ
κυρίου

<span id="010">10</span> ἐκάθισαν εἰς τὴν γῆν ἐσιώπησαν πρεσβύτεροι
θυγατρὸς Σιων ἀνεβίβασαν χοῦν ἐπὶ τὴν κεφαλὴν αὐτῶν περιεζώσαντο σάκκους
κατήγαγον εἰς γῆν ἀρχηγοὺς παρθένους ἐν Ιερουσαλημ

<span id="011">11</span> ἐξέλιπον ἐν δάκρυσιν οἱ ὀφθαλμοί μου ἐταράχθη ἡ
καρδία μου ἐξεχύθη εἰς γῆν ἡ δόξα μου ἐπὶ τὸ σύντριμμα τῆς θυγατρὸς τοῦ
λαοῦ μου ἐν τῷ ἐκλιπεῖν νήπιον καὶ θηλάζοντα ἐν πλατείαις πόλεως

<span id="012">12</span> ταῖς μητράσιν αὐτῶν εἶπαν ποῦ σῖτος καὶ οἶνος
ἐν τῷ ἐκλύεσθαι αὐτοὺς ὡς τραυματίας ἐν πλατείαις πόλεως ἐν τῷ ἐκχεῖσθαι
ψυχὰς αὐτῶν εἰς κόλπον μητέρων αὐτῶν

<span id="013">13</span> τί μαρτυρήσω σοι ἢ τί ὁμοιώσω σοι θύγατερ
Ιερουσαλημ τίς σώσει σε καὶ παρακαλέσει σε παρθένος θύγατερ Σιων ὅτι
ἐμεγαλύνθη ποτήριον συντριβῆς σου τίς ἰάσεταί σε

<span id="014">14</span> προφῆταί σου εἴδοσάν σοι μάταια καὶ ἀφροσύνην
καὶ οὐκ ἀπεκάλυψαν ἐπὶ τὴν ἀδικίαν σου τοῦ ἐπιστρέψαι αἰχμαλωσίαν σου
καὶ εἴδοσάν σοι λήμματα μάταια καὶ ἐξώσματα

<span id="015">15</span> ἐκρότησαν ἐπὶ σὲ χεῖρας πάντες οἱ
παραπορευόμενοι ὁδόν ἐσύρισαν καὶ ἐκίνησαν τὴν κεφαλὴν αὐτῶν ἐπὶ τὴν
θυγατέρα Ιερουσαλημ ἦ αὕτη ἡ πόλις ἣν ἐροῦσιν στέφανος δόξης εὐφροσύνη
πάσης τῆς γῆς

<span id="016">16</span> διήνοιξαν ἐπὶ σὲ στόμα αὐτῶν πάντες οἱ ἐχθροί
σου ἐσύρισαν καὶ ἔβρυξαν ὀδόντας εἶπαν κατεπίομεν αὐτήν πλὴν αὕτη ἡ
ἡμέρα ἣν προσεδοκῶμεν εὕρομεν αὐτήν εἴδομεν

<span id="017">17</span> ἐποίησεν κύριος ἃ ἐνεθυμήθη συνετέλεσεν ῥήματα
αὐτοῦ ἃ ἐνετείλατο ἐξ ἡμερῶν ἀρχαίων καθεῖλεν καὶ οὐκ ἐφείσατο καὶ
ηὔφρανεν ἐπὶ σὲ ἐχθρόν ὕψωσεν κέρας θλίβοντός σε

<span id="018">18</span> ἐβόησεν καρδία αὐτῶν πρὸς κύριον τείχη Σιων
καταγάγετε ὡς χειμάρρους δάκρυα ἡμέρας καὶ νυκτός μὴ δῷς ἔκνηψιν σεαυτῇ
μὴ σιωπήσαιτο θύγατερ ὁ ὀφθαλμός σου

<span id="019">19</span> ἀνάστα ἀγαλλίασαι ἐν νυκτὶ εἰς ἀρχὰς φυλακῆς
σου ἔκχεον ὡς ὕδωρ καρδίαν σου ἀπέναντι προσώπου κυρίου ἆρον πρὸς αὐτὸν
χεῖράς σου περὶ ψυχῆς νηπίων σου τῶν ἐκλυομένων λιμῷ ἐπ᾽ ἀρχῆς πασῶν
ἐξόδων

<span id="020">20</span> ἰδέ κύριε καὶ ἐπίβλεψον τίνι ἐπεφύλλισας οὕτως
εἰ φάγονται γυναῖκες καρπὸν κοιλίας αὐτῶν ἐπιφυλλίδα ἐποίησεν μάγειρος
φονευθήσονται νήπια θηλάζοντα μαστούς ἀποκτενεῖς ἐν ἁγιάσματι κυρίου
ἱερέα καὶ προφήτην

<span id="021">21</span> ἐκοιμήθησαν εἰς τὴν ἔξοδον παιδάριον καὶ
πρεσβύτης παρθένοι μου καὶ νεανίσκοι μου ἐπορεύθησαν ἐν αἰχμαλωσίᾳ ἐν
ῥομφαίᾳ καὶ ἐν λιμῷ ἀπέκτεινας ἐν ἡμέρᾳ ὀργῆς σου ἐμαγείρευσας οὐκ
ἐφείσω

<span id="022">22</span> ἐκάλεσεν ἡμέραν ἑορτῆς παροικίας μου κυκλόθεν
καὶ οὐκ ἐγένοντο ἐν ἡμέρᾳ ὀργῆς κυρίου ἀνασῳζόμενος καὶ καταλελειμμένος
ὡς ἐπεκράτησα καὶ ἐπλήθυνα ἐχθρούς μου πάντας

------------------------------------------------------------------------

[Next: Lamentations Chapter 3](lam003.md)
