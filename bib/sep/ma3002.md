[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma3002.md)   
  
[3 Macabees Index](ma3.md)  
  [Previous](ma3001)  [Next](ma3003.md) 

------------------------------------------------------------------------

### Septuagint: 3 Macabees Chapter 2

<span id="001">1</span> ὁ μὲν οὖν ἀρχιερεὺς Σιμων ἐξ ἐναντίας τοῦ ναοῦ
κάμψας τὰ γόνατα καὶ τὰς χεῖρας προτείνας εὐτάκτως ἐποιήσατο τὴν δέησιν
τοιαύτην

<span id="002">2</span> κύριε κύριε βασιλεῦ τῶν οὐρανῶν καὶ δέσποτα
πάσης κτίσεως ἅγιε ἐν ἁγίοις μόναρχε παντοκράτωρ πρόσχες ἡμῖν
καταπονουμένοις ὑπὸ ἀνοσίου καὶ βεβήλου θράσει καὶ σθένει πεφρυαγμένου

<span id="003">3</span> σὺ γὰρ ὁ κτίσας τὰ πάντα καὶ τῶν ὅλων ἐπικρατῶν
δυνάστης δίκαιος εἶ καὶ τοὺς ὕβρει καὶ ἀγερωχίᾳ τι πράσσοντας κρίνεις

<span id="004">4</span> σὺ τοὺς ἔμπροσθεν ἀδικίαν ποιήσαντας ἐν οἷς καὶ
γίγαντες ἦσαν ῥώμῃ καὶ θράσει πεποιθότες διέφθειρας ἐπαγαγὼν αὐτοῖς
ἀμέτρητον ὕδωρ

<span id="005">5</span> σὺ τοὺς ὑπερηφανίαν ἐργαζομένους Σοδομίτας
διαδήλους ταῖς κακίαις γενομένους πυρὶ καὶ θείῳ κατέφλεξας παράδειγμα
τοῖς ἐπιγινομένοις καταστήσας

<span id="006">6</span> σὺ τὸν θρασὺν Φαραω καταδουλωσάμενον τὸν λαόν
σου τὸν ἅγιον Ισραηλ ποικίλαις καὶ πολλαῖς δοκιμάσας τιμωρίαις ἐγνώρισας
τὴν σὴν δύναμιν ἐφ᾽ οἷς ἐγνώρισας τὸ μέγα σου κράτος

<span id="007">7</span> καὶ ἐπιδιώξαντα αὐτὸν σὺν ἅρμασιν καὶ ὄχλων
πλήθει ἐπέκλυσας βάθει θαλάσσης τοὺς δὲ ἐμπιστεύσαντας ἐπὶ σοὶ τῷ τῆς
ἁπάσης κτίσεως δυναστεύοντι σώους διεκόμισας

<span id="008">8</span> οἳ καὶ συνιδόντες ἔργα σῆς χειρὸς ᾔνεσάν σε τὸν
παντοκράτορα

<span id="009">9</span> σύ βασιλεῦ κτίσας τὴν ἀπέραντον καὶ ἀμέτρητον
γῆν ἐξελέξω τὴν πόλιν ταύτην καὶ ἡγίασας τὸν τόπον τοῦτον εἰς ὄνομά σοι
τῷ τῶν ἁπάντων ἀπροσδεεῖ καὶ παρεδόξασας ἐν ἐπιφανείᾳ μεγαλοπρεπεῖ
σύστασιν ποιησάμενος αὐτοῦ πρὸς δόξαν τοῦ μεγάλου καὶ ἐντίμου ὀνόματός
σου

<span id="010">10</span> καὶ ἀγαπῶν τὸν οἶκον τοῦ Ισραηλ ἐπηγγείλω διότι
ἐὰν γένηται ἡμῶν ἀποστροφὴ καὶ καταλάβῃ ἡμᾶς στενοχωρία καὶ ἐλθόντες εἰς
τὸν τόπον τοῦτον δεηθῶμεν εἰσακούσῃ τῆς δεήσεως ἡμῶν

<span id="011">11</span> καὶ δὴ πιστὸς εἶ καὶ ἀληθινός

<span id="012">12</span> ἐπεὶ δὲ πλεονάκις θλιβέντων τῶν πατέρων ἡμῶν
ἐβοήθησας αὐτοῖς ἐν τῇ ταπεινώσει καὶ ἐρρύσω αὐτοὺς ἐκ μεγάλων κακῶν

<span id="013">13</span> ἰδοὺ δὲ νῦν ἅγιε βασιλεῦ διὰ τὰς πολλὰς καὶ
μεγάλας ἡμῶν ἁμαρτίας καταπονούμεθα καὶ ὑπετάγημεν τοῖς ἐχθροῖς ἡμῶν καὶ
παρείμεθα ἐν ἀδυναμίαις

<span id="014">14</span> ἐν δὲ τῇ ἡμετέρᾳ καταπτώσει ὁ θρασὺς καὶ
βέβηλος οὗτος ἐπιτηδεύει καθυβρίσαι τὸν ἐπὶ τῆς γῆς ἀναδεδειγμένον τῷ
ὀνόματι τῆς δόξης σου ἅγιον τόπον

<span id="015">15</span> τὸ μὲν γὰρ κατοικητήριόν σου οὐρανὸς τοῦ
οὐρανοῦ ἀνέφικτος ἀνθρώποις ἐστίν

<span id="016">16</span> ἀλλὰ ἐπεὶ εὐδοκήσας τὴν δόξαν σου ἐν τῷ λαῷ σου
Ισραηλ ἡγίασας τὸν τόπον τοῦτον

<span id="017">17</span> μὴ ἐκδικήσῃς ἡμᾶς ἐν τῇ τούτων ἀκαθαρσίᾳ μηδὲ
εὐθύνῃς ἡμᾶς ἐν βεβηλώσει ἵνα μὴ καυχήσωνται οἱ παράνομοι ἐν θυμῷ αὐτῶν
μηδὲ ἀγαλλιάσωνται ἐν ὑπερηφανίᾳ γλώσσης αὐτῶν λέγοντες

<span id="018">18</span> ἡμεῖς κατεπατήσαμεν τὸν οἶκον τοῦ ἁγιασμοῦ ὡς
καταπατοῦνται οἱ οἶκοι τῶν προσοχθισμάτων

<span id="019">19</span> ἀπάλειψον τὰς ἁμαρτίας ἡμῶν καὶ διασκέδασον τὰς
ἀμβλακίας ἡμῶν καὶ ἐπίφανον τὸ ἔλεός σου κατὰ τὴν ὥραν ταύτην

<span id="020">20</span> ταχὺ προκαταλαβέτωσαν ἡμᾶς οἱ οἰκτιρμοί σου καὶ
δὸς αἰνέσεις ἐν τῷ στόματι τῶν καταπεπτωκότων καὶ συντετριμμένων τὰς
ψυχὰς ποιήσας ἡμῖν εἰρήνην

<span id="021">21</span> ἐνταῦθα ὁ πάντων ἐπόπτης θεὸς καὶ προπάτωρ
ἅγιος ἐν ἁγίοις εἰσακούσας τῆς ἐνθέσμου λιτανείας τὸν ὕβρει καὶ θράσει
μεγάλως ἐπηρμένον ἐμάστιξεν αὐτὸν

<span id="022">22</span> ἔνθεν καὶ ἔνθεν κραδάνας αὐτὸν ὡς κάλαμον ὑπὸ
ἀνέμου ὥστε κατ᾽ ἐδάφους ἄπρακτον ἔτι καὶ τοῖς μέλεσιν παραλελυμένον
μηδὲ φωνῆσαι δύνασθαι δικαίᾳ περιπεπληγμένον κρίσει

<span id="023">23</span> ὅθεν οἵ τε φίλοι καὶ σωματοφύλακες ὀξεῖαν
ἰδόντες τὴν καταλαβοῦσαν αὐτὸν εὔθυναν φοβούμενοι μὴ καὶ τὸ ζῆν ἐκλείπῃ
ταχέως αὐτὸν ἐξείλκυσαν ὑπερβάλλοντι καταπεπληγμένοι φόβῳ

<span id="024">24</span> ἐν χρόνῳ δὲ ὕστερον ἀναλεξάμενος αὑτὸν οὐδαμῶς
εἰς μετάμελον ἦλθεν ἐπιτιμηθείς ἀπειλὰς δὲ πικρὰς θέμενος ἀνέλυσεν

<span id="025">25</span> διακομισθεὶς δὲ εἰς τὴν Αἴγυπτον καὶ τὰ τῆς
κακίας ἐπαύξων διά τε τῶν προαποδεδειγμένων συμποτῶν καὶ ἑταίρων τοῦ
παντὸς δικαίου κεχωρισμένων

<span id="026">26</span> οὐ μόνον ταῖς ἀναριθμήτοις ἀσελγείαις διηρκέσθη
ἀλλὰ καὶ ἐπὶ τοσοῦτον θράσους προῆλθεν ὥστε δυσφημίας ἐν τοῖς τόποις
συνίστασθαι καὶ πολλοὺς τῶν φίλων ἀτενίζοντας εἰς τὴν τοῦ βασιλέως
πρόθεσιν καὶ αὐτοὺς ἕπεσθαι τῇ ἐκείνου θελήσει

<span id="027">27</span> προέθετο δημοσίᾳ κατὰ τοῦ ἔθνους διαδοῦναι
ψόγον ἐπὶ τοῦ κατὰ τὴν αὐλὴν πύργου στήλην ἀναστήσας ἐκόλαψεν γραφὴν

<span id="028">28</span> μηδένα τῶν μὴ θυόντων εἰς τὰ ἱερὰ αὐτῶν
εἰσιέναι πάντας δὲ τοὺς Ιουδαίους εἰς λαογραφίαν καὶ οἰκετικὴν διάθεσιν
ἀχθῆναι τοὺς δὲ ἀντιλέγοντας βίᾳ φερομένους τοῦ ζῆν μεταστῆσαι

<span id="029">29</span> τούς τε ἀπογραφομένους χαράσσεσθαι καὶ διὰ
πυρὸς εἰς τὸ σῶμα παρασήμῳ Διονύσου κισσοφύλλῳ οὓς καὶ καταχωρίσαι εἰς
τὴν προσυνεσταλμένην αὐθεντίαν

<span id="030">30</span> ἵνα δὲ μὴ τοῖς πᾶσιν ἀπεχθόμενος φαίνηται
ὑπέγραψεν ἐὰν δέ τινες ἐξ αὐτῶν προαιρῶνται ἐν τοῖς κατὰ τὰς τελετὰς
μεμυημένοις ἀναστρέφεσθαι τούτους ἰσοπολίτας Ἀλεξανδρεῦσιν εἶναι

<span id="031">31</span> ἔνιοι μὲν οὖν ἐπιπολαίως τὰς τῆς πόλεως
εὐσεβείας ἐπιβάθρας στυγοῦντες εὐχερῶς ἑαυτοὺς ἐδίδοσαν ὡς μεγάλης τινὸς
κοινωνήσοντες εὐκλείας ἀπὸ τῆς ἐσομένης τῷ βασιλεῖ συναναστροφῆς

<span id="032">32</span> οἱ δὲ πλεῖστοι γενναίᾳ ψυχῇ ἐνίσχυσαν καὶ οὐ
διέστησαν τῆς εὐσεβείας τά τε χρήματα περὶ τοῦ ζῆν ἀντικαταλλασσόμενοι
ἀδεῶς ἐπειρῶντο ἑαυτοὺς ῥύσασθαι ἐκ τῶν ἀπογραφῶν

<span id="033">33</span> εὐέλπιδές τε καθειστήκεισαν ἀντιλήμψεως
τεύξασθαι καὶ τοὺς ἀποχωροῦντας ἐξ αὐτῶν ἐβδελύσσοντο καὶ ὡς πολεμίους
τοῦ ἔθνους ἔκρινον καὶ τῆς κοινῆς συναναστροφῆς καὶ εὐχρηστίας ἐστέρουν

------------------------------------------------------------------------

[Next: 3 Macabees Chapter 3](ma3003.md)
