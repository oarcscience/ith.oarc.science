[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma2004)  [Apo](../apo/ma2004.md) 
[Vul](../vul/ma2004.md)   
  
[2 Macabees Index](ma2.md)  
  [Previous](ma2003)  [Next](ma2005.md) 

------------------------------------------------------------------------

### Septuagint: 2 Macabees Chapter 4

<span id="001">1</span> ὁ δὲ προειρημένος Σιμων ὁ τῶν χρημάτων καὶ τῆς
πατρίδος ἐνδείκτης γεγονὼς ἐκακολόγει τὸν Ονιαν ὡς αὐτός τε εἴη τὸν
Ἡλιόδωρον ἐπισεσεικὼς καὶ τῶν κακῶν δημιουργὸς καθεστηκώς

<span id="002">2</span> καὶ τὸν εὐεργέτην τῆς πόλεως καὶ τὸν κηδεμόνα
τῶν ὁμοεθνῶν καὶ ζηλωτὴν τῶν νόμων ἐπίβουλον τῶν πραγμάτων ἐτόλμα λέγειν

<span id="003">3</span> τῆς δὲ ἔχθρας ἐπὶ τοσοῦτον προβαινούσης ὥστε καὶ
διά τινος τῶν ὑπὸ τοῦ Σιμωνος δεδοκιμασμένων φόνους συντελεῖσθαι

<span id="004">4</span> συνορῶν ὁ Ονιας τὸ χαλεπὸν τῆς φιλονεικίας καὶ
Ἀπολλώνιον Μενεσθέως τὸν Κοίλης Συρίας καὶ Φοινίκης στρατηγὸν συναύξοντα
τὴν κακίαν τοῦ Σιμωνος

<span id="005">5</span> πρὸς τὸν βασιλέα διεκομίσθη οὐ γινόμενος τῶν
πολιτῶν κατήγορος τὸ δὲ σύμφορον κοινῇ καὶ κατ᾽ ἰδίαν παντὶ τῷ πλήθει
σκοπῶν

<span id="006">6</span> ἑώρα γὰρ ἄνευ βασιλικῆς προνοίας ἀδύνατον εἶναι
τυχεῖν εἰρήνης ἔτι τὰ πράγματα καὶ τὸν Σιμωνα παῦλαν οὐ λημψόμενον τῆς
ἀνοίας

<span id="007">7</span> μεταλλάξαντος δὲ τὸν βίον Σελεύκου καὶ
παραλαβόντος τὴν βασιλείαν Ἀντιόχου τοῦ προσαγορευθέντος Ἐπιφανοῦς
ὑπενόθευσεν Ἰάσων ὁ ἀδελφὸς Ονιου τὴν ἀρχιερωσύνην

<span id="008">8</span> ἐπαγγειλάμενος τῷ βασιλεῖ δι᾽ ἐντεύξεως ἀργυρίου
τάλαντα ἑξήκοντα πρὸς τοῖς τριακοσίοις καὶ προσόδου τινὸς ἄλλης τάλαντα
ὀγδοήκοντα

<span id="009">9</span> πρὸς δὲ τούτοις ὑπισχνεῖτο καὶ ἕτερα διαγράφειν
πεντήκοντα πρὸς τοῖς ἑκατόν ἐὰν ἐπιχωρηθῇ διὰ τῆς ἐξουσίας αὐτοῦ
γυμνάσιον καὶ ἐφηβεῖον αὐτῷ συστήσασθαι καὶ τοὺς ἐν Ιεροσολύμοις
Ἀντιοχεῖς ἀναγράψαι

<span id="010">10</span> ἐπινεύσαντος δὲ τοῦ βασιλέως καὶ τῆς ἀρχῆς
κρατήσας εὐθέως πρὸς τὸν Ἑλληνικὸν χαρακτῆρα τοὺς ὁμοφύλους μετέστησε

<span id="011">11</span> καὶ τὰ κείμενα τοῖς Ιουδαίοις φιλάνθρωπα
βασιλικὰ διὰ Ιωάννου τοῦ πατρὸς Εὐπολέμου τοῦ ποιησαμένου τὴν πρεσβείαν
ὑπὲρ φιλίας καὶ συμμαχίας πρὸς τοὺς Ῥωμαίους παρώσας καὶ τὰς μὲν
νομίμους καταλύων πολιτείας παρανόμους ἐθισμοὺς ἐκαίνιζεν

<span id="012">12</span> ἀσμένως γὰρ ὑπ᾽ αὐτὴν τὴν ἀκρόπολιν γυμνάσιον
καθίδρυσεν καὶ τοὺς κρατίστους τῶν ἐφήβων ὑποτάσσων ὑπὸ πέτασον ἤγαγεν

<span id="013">13</span> ἦν δ᾽ οὕτως ἀκμή τις Ἑλληνισμοῦ καὶ πρόσβασις
ἀλλοφυλισμοῦ διὰ τὴν τοῦ ἀσεβοῦς καὶ οὐκ ἀρχιερέως Ἰάσωνος ὑπερβάλλουσαν
ἀναγνείαν

<span id="014">14</span> ὥστε μηκέτι περὶ τὰς τοῦ θυσιαστηρίου
λειτουργίας προθύμους εἶναι τοὺς ἱερεῖς ἀλλὰ τοῦ μὲν νεὼ καταφρονοῦντες
καὶ τῶν θυσιῶν ἀμελοῦντες ἔσπευδον μετέχειν τῆς ἐν παλαίστρῃ παρανόμου
χορηγίας μετὰ τὴν τοῦ δίσκου πρόσκλησιν

<span id="015">15</span> καὶ τὰς μὲν πατρῴους τιμὰς ἐν οὐδενὶ τιθέμενοι
τὰς δὲ Ἑλληνικὰς δόξας καλλίστας ἡγούμενοι

<span id="016">16</span> ὧν καὶ χάριν περιέσχεν αὐτοὺς χαλεπὴ περίστασις
καὶ ὧν ἐζήλουν τὰς ἀγωγὰς καὶ καθ᾽ ἅπαν ἤθελον ἐξομοιοῦσθαι τούτους
πολεμίους καὶ τιμωρητὰς ἔσχον

<span id="017">17</span> ἀσεβεῖν γὰρ εἰς τοὺς θείους νόμους οὐ ῥᾴδιον
ἀλλὰ ταῦτα ὁ ἀκόλουθος καιρὸς δηλώσει

<span id="018">18</span> ἀγομένου δὲ πενταετηρικοῦ ἀγῶνος ἐν Τύρῳ καὶ
τοῦ βασιλέως παρόντος

<span id="019">19</span> ἀπέστειλεν Ἰάσων ὁ μιαρὸς θεωροὺς ὡς ἀπὸ
Ιεροσολύμων Ἀντιοχεῖς ὄντας παρακομίζοντας ἀργυρίου δραχμὰς τριακοσίας
εἰς τὴν τοῦ Ἡρακλέους θυσίαν ἃς καὶ ἠξίωσαν οἱ παρακομίσαντες μὴ χρῆσθαι
εἰς θυσίαν διὰ τὸ μὴ καθήκειν εἰς ἑτέραν δὲ καταθέσθαι δαπάνην

<span id="020">20</span> ἔπεσε μὲν οὖν ταῦτα διὰ μὲν τὸν ἀποστείλαντα
εἰς τὴν τοῦ Ἡρακλέους θυσίαν ἕνεκεν δὲ τῶν παρακομιζόντων εἰς τὰς τῶν
τριηρέων κατασκευάς

<span id="021">21</span> ἀποσταλέντος δὲ εἰς Αἴγυπτον Ἀπολλωνίου τοῦ
Μενεσθέως διὰ τὰ πρωτοκλίσια τοῦ Φιλομήτορος βασιλέως μεταλαβὼν Ἀντίοχος
ἀλλότριον αὐτὸν τῶν αὐτοῦ γεγονέναι πραγμάτων τῆς καθ᾽ αὑτὸν ἀσφαλείας
ἐφρόντιζεν ὅθεν εἰς Ιοππην παραγενόμενος κατήντησεν εἰς Ιεροσόλυμα

<span id="022">22</span> μεγαλομερῶς δὲ ὑπὸ τοῦ Ἰάσωνος καὶ τῆς πόλεως
ἀποδεχθεὶς μετὰ δᾳδουχίας καὶ βοῶν εἰσεδέχθη εἶθ᾽ οὕτως εἰς τὴν Φοινίκην
κατεστρατοπέδευσεν

<span id="023">23</span> μετὰ δὲ τριετῆ χρόνον ἀπέστειλεν Ἰάσων Μενέλαον
τὸν τοῦ προσημαινομένου Σιμωνος ἀδελφὸν παρακομίζοντα τὰ χρήματα τῷ
βασιλεῖ καὶ περὶ πραγμάτων ἀναγκαίων ὑπομνηματισμοὺς τελέσοντα

<span id="024">24</span> ὁ δὲ συσταθεὶς τῷ βασιλεῖ καὶ δοξάσας αὐτὸν τῷ
προσώπῳ τῆς ἐξουσίας εἰς ἑαυτὸν κατήντησεν τὴν ἀρχιερωσύνην ὑπερβαλὼν
τὸν Ἰάσωνα τάλαντα ἀργυρίου τριακόσια

<span id="025">25</span> λαβὼν δὲ τὰς βασιλικὰς ἐντολὰς παρεγένετο τῆς
μὲν ἀρχιερωσύνης οὐδὲν ἄξιον φέρων θυμοὺς δὲ ὠμοῦ τυράννου καὶ θηρὸς
βαρβάρου ὀργὰς ἔχων

<span id="026">26</span> καὶ ὁ μὲν Ἰάσων ὁ τὸν ἴδιον ἀδελφὸν ὑπονοθεύσας
ὑπονοθευθεὶς ὑφ᾽ ἑτέρου φυγὰς εἰς τὴν Αμμανῖτιν χώραν συνήλαστο

<span id="027">27</span> ὁ δὲ Μενέλαος τῆς μὲν ἀρχῆς ἐκράτει τῶν δὲ
ἐπηγγελμένων τῷ βασιλεῖ χρημάτων οὐδὲν εὐτάκτει

<span id="028">28</span> ποιουμένου δὲ τὴν ἀπαίτησιν Σωστράτου τοῦ τῆς
ἀκροπόλεως ἐπάρχου πρὸς τοῦτον γὰρ ἦν ἡ τῶν διαφόρων πρᾶξις δι᾽ ἣν
αἰτίαν οἱ δύο ὑπὸ τοῦ βασιλέως προσεκλήθησαν

<span id="029">29</span> καὶ ὁ μὲν Μενέλαος ἀπέλιπεν τῆς ἀρχιερωσύνης
διάδοχον Λυσίμαχον τὸν ἑαυτοῦ ἀδελφόν Σώστρατος δὲ Κράτητα τὸν ἐπὶ τῶν
Κυπρίων

<span id="030">30</span> τοιούτων δὲ συνεστηκότων συνέβη Ταρσεῖς καὶ
Μαλλώτας στασιάζειν διὰ τὸ Ἀντιοχίδι τῇ παλλακῇ τοῦ βασιλέως ἐν δωρεᾷ
δεδόσθαι

<span id="031">31</span> θᾶττον οὖν ὁ βασιλεὺς ἧκεν καταστεῖλαι τὰ
πράγματα καταλιπὼν τὸν διαδεχόμενον Ἀνδρόνικον τῶν ἐν ἀξιώματι κειμένων

<span id="032">32</span> νομίσας δὲ ὁ Μενέλαος εἰληφέναι καιρὸν εὐφυῆ
χρυσώματά τινα τῶν τοῦ ἱεροῦ νοσφισάμενος ἐχαρίσατο τῷ Ἀνδρονίκῳ καὶ
ἕτερα ἐτύγχανεν πεπρακὼς εἴς τε Τύρον καὶ τὰς κύκλῳ πόλεις

<span id="033">33</span> ἃ καὶ σαφῶς ἐπεγνωκὼς ὁ Ονιας ἀπήλεγχεν
ἀποκεχωρηκὼς εἰς ἄσυλον τόπον ἐπὶ Δάφνης τῆς πρὸς Ἀντιόχειαν κειμένης

<span id="034">34</span> ὅθεν ὁ Μενέλαος λαβὼν ἰδίᾳ τὸν Ἀνδρόνικον
παρεκάλει χειρώσασθαι τὸν Ονιαν ὁ δὲ παραγενόμενος ἐπὶ τὸν Ονιαν καὶ
πεισθεὶς ἐπὶ δόλῳ καὶ δεξιασθεὶς μεθ᾽ ὅρκων δοὺς δεξιάν καίπερ ἐν ὑποψίᾳ
κείμενος ἔπεισεν ἐκ τοῦ ἀσύλου προελθεῖν ὃν καὶ παραχρῆμα παρέκλεισεν
οὐκ αἰδεσθεὶς τὸ δίκαιον

<span id="035">35</span> δι᾽ ἣν αἰτίαν οὐ μόνον Ιουδαῖοι πολλοὶ δὲ καὶ
τῶν ἄλλων ἐθνῶν ἐδείναζον καὶ ἐδυσφόρουν ἐπὶ τῷ τοῦ ἀνδρὸς ἀδίκῳ φόνῳ

<span id="036">36</span> τοῦ δὲ βασιλέως ἐπανελθόντος ἀπὸ τῶν κατὰ
Κιλικίαν τόπων ἐνετύγχανον οἱ κατὰ πόλιν Ιουδαῖοι συμμισοπονηρούντων καὶ
τῶν Ἑλλήνων ὑπὲρ τοῦ παρὰ λόγον τὸν Ονιαν ἀπεκτονῆσθαι

<span id="037">37</span> ψυχικῶς οὖν ὁ Ἀντίοχος ἐπιλυπηθεὶς καὶ τραπεὶς
ἐπὶ ἔλεος καὶ δακρύσας διὰ τὴν τοῦ μετηλλαχότος σωφροσύνην καὶ πολλὴν
εὐταξίαν

<span id="038">38</span> καὶ πυρωθεὶς τοῖς θυμοῖς παραχρῆμα τὴν τοῦ
Ἀνδρονίκου πορφύραν περιελόμενος καὶ τοὺς χιτῶνας περιρρήξας περιαγαγὼν
καθ᾽ ὅλην τὴν πόλιν ἐπ᾽ αὐτὸν τὸν τόπον οὗπερ τὸν Ονιαν ἠσέβησεν ἐκεῖ
τὸν μιαιφόνον ἀπεκόσμησεν τοῦ κυρίου τὴν ἀξίαν αὐτῷ κόλασιν ἀποδόντος

<span id="039">39</span> γενομένων δὲ πολλῶν ἱεροσυλημάτων κατὰ τὴν
πόλιν ὑπὸ τοῦ Λυσιμάχου μετὰ τῆς τοῦ Μενελάου γνώμης καὶ διαδοθείσης ἔξω
τῆς φήμης ἐπισυνήχθη τὸ πλῆθος ἐπὶ τὸν Λυσίμαχον χρυσωμάτων ἤδη πολλῶν
διενηνεγμένων

<span id="040">40</span> ἐπεγειρομένων δὲ τῶν ὄχλων καὶ ταῖς ὀργαῖς
διεμπιπλαμένων καθοπλίσας ὁ Λυσίμαχος πρὸς τρισχιλίους κατήρξατο χειρῶν
ἀδίκων προηγησαμένου τινὸς Αυρανου προβεβηκότος τὴν ἡλικίαν οὐδὲν δὲ
ἧττον καὶ τὴν ἄνοιαν

<span id="041">41</span> συνιδόντες δὲ καὶ τὴν ἐπίθεσιν τοῦ Λυσιμάχου
συναρπάσαντες οἱ μὲν πέτρους οἱ δὲ ξύλων πάχη τινὲς δὲ ἐκ τῆς
παρακειμένης σποδοῦ δρασσόμενοι φύρδην ἐνετίνασσον εἰς τοὺς περὶ τὸν
Λυσίμαχον

<span id="042">42</span> δι᾽ ἣν αἰτίαν πολλοὺς μὲν αὐτῶν τραυματίας
ἐποίησαν τινὰς δὲ καὶ κατέβαλον πάντας δὲ εἰς φυγὴν συνήλασαν αὐτὸν δὲ
τὸν ἱερόσυλον παρὰ τὸ γαζοφυλάκιον ἐχειρώσαντο

<span id="043">43</span> περὶ δὲ τούτων ἐνέστη κρίσις πρὸς τὸν Μενέλαον

<span id="044">44</span> καταντήσαντος δὲ τοῦ βασιλέως εἰς Τύρον ἐπ᾽
αὐτοῦ τὴν δικαιολογίαν ἐποιήσαντο οἱ πεμφθέντες τρεῖς ἄνδρες ὑπὸ τῆς
γερουσίας

<span id="045">45</span> ἤδη δὲ λελειμμένος ὁ Μενέλαος ἐπηγγείλατο
χρήματα ἱκανὰ τῷ Πτολεμαίῳ Δορυμένους πρὸς τὸ πεῖσαι τὸν βασιλέα

<span id="046">46</span> ὅθεν ἀπολαβὼν ὁ Πτολεμαῖος εἴς τι περίστυλον ὡς
ἀναψύξοντα τὸν βασιλέα μετέθηκεν

<span id="047">47</span> καὶ τὸν μὲν τῆς ὅλης κακίας αἴτιον Μενέλαον
ἀπέλυσεν τῶν κατηγορημένων τοῖς δὲ ταλαιπώροις οἵτινες εἰ καὶ ἐπὶ Σκυθῶν
ἔλεγον ἀπελύθησαν ἀκατάγνωστοι τούτοις θάνατον ἐπέκρινεν

<span id="048">48</span> ταχέως οὖν τὴν ἄδικον ζημίαν ὑπέσχον οἱ περὶ
πόλεως καὶ δήμων καὶ τῶν ἱερῶν σκευῶν προηγορήσαντες

<span id="049">49</span> δι᾽ ἣν αἰτίαν καὶ Τύριοι μισοπονηρήσαντες τὰ
πρὸς τὴν κηδείαν αὐτῶν μεγαλοπρεπῶς ἐχορήγησαν

<span id="050">50</span> ὁ δὲ Μενέλαος διὰ τὰς τῶν κρατούντων πλεονεξίας
ἔμενεν ἐπὶ τῇ ἀρχῇ ἐπιφυόμενος τῇ κακίᾳ μέγας τῶν πολιτῶν ἐπίβουλος
καθεστώς

------------------------------------------------------------------------

[Next: 2 Macabees Chapter 5](ma2005.md)
