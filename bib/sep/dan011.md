[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/dan011)  [KJV](../kjv/dan011)  [Sep:DaT](dat011.md) 
[Tan](../tan/dan011)  [Vul](../vul/dan011.md)   
  
[Daniel Index](dan.md)  
  [Previous](dan010)  [Next](dan012.md) 

------------------------------------------------------------------------

### Septuagint: Daniel Chapter 11

<span id="001">1</span> καὶ ἐν τῷ ἐνιαυτῷ τῷ πρώτῳ Κύρου τοῦ βασιλέως
εἶπέν μοι ἐνισχῦσαι καὶ ἀνδρίζεσθαι

<span id="002">2</span> καὶ νῦν ἦλθον τὴν ἀλήθειαν ὑποδεῖξαί σοι ἰδοὺ
τρεῖς βασιλεῖς ἀνθεστήκασιν ἐν τῇ Περσίδι καὶ ὁ τέταρτος πλουτήσει
πλοῦτον μέγαν παρὰ πάντας καὶ ἐν τῷ κατισχῦσαι αὐτὸν ἐν τῷ πλούτῳ αὐτοῦ
ἐπαναστήσεται παντὶ βασιλεῖ Ἑλλήνων

<span id="003">3</span> καὶ στήσεται βασιλεὺς δυνατὸς καὶ κυριεύσει
κυριείας πολλῆς καὶ ποιήσει καθὼς ἂν βούληται

<span id="004">4</span> καὶ ἐν τῷ ἀναστῆναι αὐτὸν συντριβήσεται ἡ
βασιλεία αὐτοῦ καὶ μερισθήσεται εἰς τοὺς τέσσαρας ἀνέμους τοῦ οὐρανοῦ οὐ
κατὰ τὴν ἀλκὴν αὐτοῦ οὐδὲ κατὰ τὴν κυριείαν αὐτοῦ ἣν ἐδυνάστευσε ὅτι
ἀποσταθήσεται ἡ βασιλεία αὐτοῦ καὶ ἑτέρους διδάξει ταῦτα

<span id="005">5</span> καὶ ἐνισχύσει βασιλείαν Αἰγύπτου καὶ εἷς ἐκ τῶν
δυναστῶν κατισχύσει αὐτὸν καὶ δυναστεύσει δυναστεία μεγάλη ἡ δυναστεία
αὐτοῦ

<span id="006">6</span> καὶ εἰς συντέλειαν ἐνιαυτῶν ἄξει αὐτούς καὶ
εἰσελεύσεται βασιλεὺς Αἰγύπτου εἰς τὴν βασιλείαν τὴν βορρᾶ ποιήσασθαι
συνθήκας καὶ οὐ μὴ κατισχύσῃ ὅτι ὁ βραχίων αὐτοῦ οὐ στήσει ἰσχύν καὶ ὁ
βραχίων αὐτοῦ ναρκήσει καὶ τῶν συμπορευομένων μετ᾽ αὐτοῦ καὶ μενεῖ εἰς
ὥρας

<span id="007">7</span> καὶ ἀναστήσεται φυτὸν ἐκ τῆς ῥίζης αὐτοῦ καθ᾽
ἑαυτόν καὶ ἥξει ἐπὶ τὴν δύναμιν αὐτοῦ ἐν ἰσχύι αὐτοῦ βασιλεὺς βορρᾶ καὶ
ποιήσει ταραχὴν καὶ κατισχύσει

<span id="008">8</span> καὶ τοὺς θεοὺς αὐτῶν καταστρέψει μετὰ τῶν
χωνευτῶν αὐτῶν καὶ τοὺς ὄχλους αὐτῶν μετὰ τῶν σκευῶν τῶν ἐπιθυμημάτων
αὐτῶν τὸ ἀργύριον καὶ τὸ χρυσίον ἐν αἰχμαλωσίᾳ ἀποίσουσιν εἰς Αἴγυπτον
καὶ ἔσται ἔτος βασιλεῖ βορρᾶ

<span id="009">9</span> καὶ εἰσελεύσεται εἰς βασιλείαν Αἰγύπτου ἡμέρας
καὶ ἐπιστρέψει ἐπὶ τὴν γῆν αὐτοῦ

<span id="010">10</span> καὶ ὁ υἱὸς αὐτοῦ καὶ ἐρεθισθήσεται καὶ συνάξει
συναγωγὴν ὄχλου πολλοῦ καὶ εἰσελεύσεται κατ᾽ αὐτὴν κατασύρων
παρελεύσεται καὶ ἐπιστρέψει καὶ παροξυνθήσεται ἐπὶ πολύ

<span id="011">11</span> καὶ ὀργισθήσεται βασιλεὺς Αἰγύπτου καὶ
πολεμήσει μετὰ βασιλέως βορρᾶ καὶ παραδοθήσεται ἡ συναγωγὴ εἰς τὰς
χεῖρας αὐτοῦ

<span id="012">12</span> καὶ λήψεται τὴν συναγωγήν καὶ ὑψωθήσεται ἡ
καρδία αὐτοῦ καὶ ταράξει πολλοὺς καὶ οὐ μὴ φοβηθῇ

<span id="013">13</span> καὶ ἐπιστρέψει βασιλεὺς βορρᾶ καὶ συνάξει
πόλεως συναγωγὴν μείζονα παρὰ τὴν πρώτην κατὰ συντέλειαν καιροῦ ἐνιαυτοῦ
καὶ εἰσελεύσεται εἰς αὐτὴν ἐπ᾽ αὐτὸν ἐν ὄχλῳ πολλῷ καὶ ἐν χρήμασι
πολλοῖς

<span id="014">14</span> καὶ ἐν τοῖς καιροῖς ἐκείνοις διάνοιαι
ἀναστήσονται ἐπὶ τὸν βασιλέα Αἰγύπτου καὶ ἀνοικοδομήσει τὰ πεπτωκότα τοῦ
ἔθνους σου καὶ ἀναστήσεται εἰς τὸ ἀναστῆσαι τὴν προφητείαν καὶ
προσκόψουσι

<span id="015">15</span> καὶ ἐπελεύσεται βασιλεὺς βορρᾶ καὶ ἐπιστρέψει
τὰ δόρατα αὐτοῦ καὶ λήψεται τὴν πόλιν τὴν ὀχυράν καὶ οἱ βραχίονες
βασιλέως Αἰγύπτου στήσονται μετὰ τῶν δυναστῶν αὐτοῦ καὶ οὐκ ἔσται αὐτῷ
ἰσχὺς εἰς τὸ ἀντιστῆναι αὐτῷ

<span id="016">16</span> καὶ ποιήσει ὁ εἰσπορευόμενος ἐπ᾽ αὐτὸν κατὰ τὸ
θέλημα αὐτοῦ καὶ οὐκ ἔσται ὁ ἀνθεστηκὼς ἐναντίον αὐτοῦ καὶ στήσεται ἐν
τῇ χώρᾳ καὶ ἐπιτελεσθήσεται πάντα ἐν ταῖς χερσὶν αὐτοῦ

<span id="017">17</span> καὶ δώσει τὸ πρόσωπον αὐτοῦ ἐπελθεῖν βίᾳ πᾶν τὸ
ἔργον αὐτοῦ καὶ συνθήκας μετ᾽ αὐτοῦ ποιήσεται καὶ θυγατέρα ἀνθρώπου
δώσει αὐτῷ εἰς τὸ φθεῖραι αὐτήν καὶ οὐ πείσεται καὶ οὐκ ἔσται

<span id="018">18</span> καὶ δώσει τὸ πρόσωπον αὐτοῦ ἐπὶ τὴν θάλασσαν
καὶ λήψεται πολλοὺς καὶ ἐπιστρέψει ὀργὴν ὀνειδισμοῦ αὐτῶν ἐν ὅρκῳ κατὰ
τὸν ὀνειδισμὸν αὐτοῦ

<span id="019">19</span> ἐπιστρέψει τὸ πρόσωπον αὐτοῦ εἰς τὸ κατισχῦσαι
τὴν χώραν αὐτοῦ καὶ προσκόψει καὶ πεσεῖται καὶ οὐχ εὑρεθήσεται

<span id="020">20</span> καὶ ἀναστήσεται ἐκ τῆς ῥίζης αὐτοῦ φυτὸν
βασιλείας εἰς ἀνάστασιν ἀνὴρ τύπτων δόξαν βασιλέως καὶ ἐν ἡμέραις
ἐσχάταις συντριβήσεται καὶ οὐκ ἐν ὀργῇ οὐδὲ ἐν πολέμῳ

<span id="021">21</span> καὶ ἀναστήσεται ἐπὶ τὸν τόπον αὐτοῦ
εὐκαταφρόνητος καὶ οὐ δοθήσεται ἐπ᾽ αὐτὸν δόξα βασιλέως καὶ ἥξει ἐξάπινα
κατισχύσει βασιλεὺς ἐν κληροδοσίᾳ αὐτοῦ

<span id="022">22</span> καὶ τοὺς βραχίονας τοὺς συντριβέντας συντρίψει
ἀπὸ προσώπου αὐτοῦ

<span id="023">23</span> καὶ μετὰ τῆς διαθήκης καὶ δήμου συνταγέντος
μετ᾽ αὐτοῦ ποιήσει ψεῦδος καὶ ἐπὶ ἔθνος ἰσχυρὸν ἐν ὀλιγοστῷ ἔθνει

<span id="024">24</span> ἐξάπινα ἐρημώσει πόλιν καὶ ποιήσει ὅσα οὐκ
ἐποίησαν οἱ πατέρες αὐτοῦ οὐδὲ οἱ πατέρες τῶν πατέρων αὐτοῦ προνομὴν καὶ
σκῦλα καὶ χρήματα αὐτοῖς δώσει καὶ ἐπὶ τὴν πόλιν τὴν ἰσχυρὰν
διανοηθήσεται καὶ οἱ λογισμοὶ αὐτοῦ εἰς μάτην

<span id="025">25</span> καὶ ἐγερθήσεται ἡ ἰσχὺς αὐτοῦ καὶ ἡ καρδία
αὐτοῦ ἐπὶ τὸν βασιλέα Αἰγύπτου ἐν ὄχλῳ πολλῷ καὶ ὁ βασιλεὺς Αἰγύπτου
ἐρεθισθήσεται εἰς πόλεμον ἐν ὄχλῳ ἰσχυρῷ σφόδρα λίαν καὶ οὐ στήσεται ὅτι
διανοηθήσεται ἐπ᾽ αὐτὸν διανοίᾳ

<span id="026">26</span> καὶ καταναλώσουσιν αὐτὸν μέριμναι αὐτοῦ καὶ
ἀποστρέψουσιν αὐτόν καὶ παρελεύσεται καὶ κατασυριεῖ καὶ πεσοῦνται
τραυματίαι πολλοί

<span id="027">27</span> καὶ δύο βασιλεῖς μόνοι δειπνήσουσιν ἐπὶ τὸ αὐτὸ
καὶ ἐπὶ μιᾶς τραπέζης φάγονται καὶ ψευδολογήσουσι καὶ οὐκ εὐοδωθήσονται
ἔτι γὰρ συντέλεια εἰς καιρόν

<span id="028">28</span> καὶ ἐπιστρέψει εἰς τὴν χώραν αὐτοῦ ἐν χρήμασι
πολλοῖς καὶ ἡ καρδία αὐτοῦ ἐπὶ τὴν διαθήκην τοῦ ἁγίου ποιήσει καὶ
ἐπιστρέψει ἐπὶ τὴν χώραν αὐτοῦ

<span id="029">29</span> εἰς καιρόν καὶ εἰσελεύσεται εἰς Αἴγυπτον καὶ
οὐκ ἔσται ὡς ἡ πρώτη καὶ ἡ ἐσχάτη

<span id="030">30</span> καὶ ἥξουσι Ῥωμαῖοι καὶ ἐξώσουσιν αὐτὸν καὶ
ἐμβριμήσονται αὐτῷ καὶ ἐπιστρέψει καὶ ὀργισθήσεται ἐπὶ τὴν διαθήκην τοῦ
ἁγίου καὶ ποιήσει καὶ ἐπιστρέψει καὶ διανοηθήσεται ἐπ᾽ αὐτούς ἀνθ᾽ ὧν
ἐγκατέλιπον τὴν διαθήκην τοῦ ἁγίου

<span id="031">31</span> καὶ βραχίονες παρ᾽ αὐτοῦ στήσονται καὶ μιανοῦσι
τὸ ἅγιον τοῦ φόβου καὶ ἀποστήσουσι τὴν θυσίαν καὶ δώσουσι βδέλυγμα
ἐρημώσεως

<span id="032">32</span> καὶ ἐν ἁμαρτίαις διαθήκης μιανοῦσιν ἐν σκληρῷ
λαῷ καὶ ὁ δῆμος ὁ γινώσκων ταῦτα κατισχύσουσι καὶ ποιήσουσι

<span id="033">33</span> καὶ ἐννοούμενοι τοῦ ἔθνους συνήσουσιν εἰς
πολλούς καὶ προσκόψουσι ῥομφαίᾳ καὶ παλαιωθήσονται ἐν αὐτῇ καὶ ἐν
αἰχμαλωσίᾳ καὶ ἐν προνομῇ ἡμερῶν κηλιδωθήσονται

<span id="034">34</span> καὶ ὅταν συντρίβωνται συνάξουσιν ἰσχὺν βραχεῖαν
καὶ ἐπισυναχθήσονται ἐπ᾽ αὐτοὺς πολλοὶ ἐπὶ πόλεως καὶ πολλοὶ ὡς ἐν
κληροδοσίᾳ

<span id="035">35</span> καὶ ἐκ τῶν συνιέντων διανοηθήσονται εἰς τὸ
καθαρίσαι ἑαυτοὺς καὶ εἰς τὸ ἐκλεγῆναι καὶ εἰς τὸ καθαρισθῆναι ἕως
καιροῦ συντελείας ἔτι γὰρ καιρὸς εἰς ὥρας

<span id="036">36</span> καὶ ποιήσει κατὰ τὸ θέλημα αὐτοῦ ὁ βασιλεὺς καὶ
παροργισθήσεται καὶ ὑψωθήσεται ἐπὶ πάντα θεὸν καὶ ἐπὶ τὸν θεὸν τῶν θεῶν
ἔξαλλα λαλήσει καὶ εὐοδωθήσεται ἕως ἂν συντελεσθῇ ἡ ὀργή εἰς αὐτὸν γὰρ
συντέλεια γίνεται

<span id="037">37</span> καὶ ἐπὶ τοὺς θεοὺς τῶν πατέρων αὐτοῦ οὐ μὴ
προνοηθῇ καὶ ἐν ἐπιθυμίᾳ γυναικὸς οὐ μὴ προνοηθῇ ὅτι ἐν παντὶ ὑψωθήσεται
καὶ ὑποταγήσεται αὐτῷ ἔθνη ἰσχυρά

<span id="038">38</span> ἐπὶ τὸν τόπον αὐτοῦ κινήσει καὶ θεόν ὃν οὐκ
ἔγνωσαν οἱ πατέρες αὐτοῦ τιμήσει ἐν χρυσίῳ καὶ ἀργυρίῳ καὶ λίθῳ
πολυτελεῖ καὶ ἐν ἐπιθυμήμασι

<span id="039">39</span> ποιήσει πόλεων καὶ εἰς ὀχύρωμα ἰσχυρὸν ἥξει
μετὰ θεοῦ ἀλλοτρίου οὗ ἐὰν ἐπιγνῷ πληθυνεῖ δόξαν καὶ κατακυριεύσει αὐτοῦ
ἐπὶ πολὺ καὶ χώραν ἀπομεριεῖ εἰς δωρεάν

<span id="040">40</span> καὶ καθ᾽ ὥραν συντελείας συγκερατισθήσεται αὐτῷ
ὁ βασιλεὺς Αἰγύπτου καὶ ἐποργισθήσεται αὐτῷ βασιλεὺς βορρᾶ ἐν ἅρμασι καὶ
ἐν ἵπποις πολλοῖς καὶ ἐν πλοίοις πολλοῖς καὶ εἰσελεύσεται εἰς χώραν
Αἰγύπτου

<span id="041">41</span> καὶ ἐπελεύσεται εἰς τὴν χώραν μου

<span id="042">42</span> καὶ ἐν χώρᾳ Αἰγύπτου οὐκ ἔσται ἐν αὐτῇ
διασῳζόμενος

<span id="043">43</span> καὶ κρατήσει τοῦ τόπου τοῦ χρυσίου καὶ τοῦ
τόπου τοῦ ἀργυρίου καὶ πάσης τῆς ἐπιθυμίας Αἰγύπτου καὶ Λίβυες καὶ
Αἰθίοπες ἔσονται ἐν τῷ ὄχλῳ αὐτοῦ

<span id="044">44</span> καὶ ἀκοὴ ταράξει αὐτὸν ἀπὸ ἀνατολῶν καὶ βορρᾶ
καὶ ἐξελεύσεται ἐν θυμῷ ἰσχυρῷ καὶ ῥομφαίᾳ ἀφανίσαι καὶ ἀποκτεῖναι
πολλούς

<span id="045">45</span> καὶ στήσει αὐτοῦ τὴν σκηνὴν τότε ἀνὰ μέσον τῶν
θαλασσῶν καὶ τοῦ ὄρους τῆς θελήσεως τοῦ ἁγίου καὶ ἥξει ὥρα τῆς
συντελείας αὐτοῦ καὶ οὐκ ἔσται ὁ βοηθῶν αὐτῷ

------------------------------------------------------------------------

[Next: Daniel Chapter 12](dan012.md)
