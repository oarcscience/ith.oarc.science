[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer038)  [KJV](../kjv/jer038)  [Tan](../tan/jer038.md) 
[Vul](../vul/jer038.md)   
  
[Jeremiah Index](jer.md)  
  [Previous](jer037)  [Next](jer039.md) 

------------------------------------------------------------------------

### Septuagint: Jeremiah Chapter 38

<span id="001">1</span> ἐν τῷ χρόνῳ ἐκείνῳ εἶπεν κύριος ἔσομαι εἰς θεὸν
τῷ γένει Ισραηλ καὶ αὐτοὶ ἔσονταί μοι εἰς λαόν

<span id="002">2</span> οὕτως εἶπεν κύριος εὗρον θερμὸν ἐν ἐρήμῳ μετὰ
ὀλωλότων ἐν μαχαίρᾳ βαδίσατε καὶ μὴ ὀλέσητε τὸν Ισραηλ

<span id="003">3</span> κύριος πόρρωθεν ὤφθη αὐτῷ ἀγάπησιν αἰωνίαν
ἠγάπησά σε διὰ τοῦτο εἵλκυσά σε εἰς οἰκτίρημα

<span id="004">4</span> ἔτι οἰκοδομήσω σε καὶ οἰκοδομηθήσῃ παρθένος
Ισραηλ ἔτι λήμψῃ τύμπανόν σου καὶ ἐξελεύσῃ μετὰ συναγωγῆς παιζόντων

<span id="005">5</span> ἔτι φυτεύσατε ἀμπελῶνας ἐν ὄρεσιν Σαμαρείας
φυτεύσατε καὶ αἰνέσατε

<span id="006">6</span> ὅτι ἔστιν ἡμέρα κλήσεως ἀπολογουμένων ἐν ὄρεσιν
Εφραιμ ἀνάστητε καὶ ἀνάβητε εἰς Σιων πρὸς κύριον τὸν θεὸν ἡμῶν

<span id="007">7</span> ὅτι οὕτως εἶπεν κύριος τῷ Ιακωβ εὐφράνθητε καὶ
χρεμετίσατε ἐπὶ κεφαλὴν ἐθνῶν ἀκουστὰ ποιήσατε καὶ αἰνέσατε εἴπατε
ἔσωσεν κύριος τὸν λαὸν αὐτοῦ τὸ κατάλοιπον τοῦ Ισραηλ

<span id="008">8</span> ἰδοὺ ἐγὼ ἄγω αὐτοὺς ἀπὸ βορρᾶ καὶ συνάξω αὐτοὺς
ἀπ᾽ ἐσχάτου τῆς γῆς ἐν ἑορτῇ φασεκ καὶ τεκνοποιήσῃ ὄχλον πολύν καὶ
ἀποστρέψουσιν ὧδε

<span id="009">9</span> ἐν κλαυθμῷ ἐξῆλθον καὶ ἐν παρακλήσει ἀνάξω
αὐτοὺς αὐλίζων ἐπὶ διώρυγας ὑδάτων ἐν ὁδῷ ὀρθῇ καὶ οὐ μὴ πλανηθῶσιν ἐν
αὐτῇ ὅτι ἐγενόμην τῷ Ισραηλ εἰς πατέρα καὶ Εφραιμ πρωτότοκός μού ἐστιν

<span id="010">10</span> ἀκούσατε λόγον κυρίου ἔθνη καὶ ἀναγγείλατε εἰς
νήσους τὰς μακρότερον εἴπατε ὁ λικμήσας τὸν Ισραηλ συνάξει αὐτὸν καὶ
φυλάξει αὐτὸν ὡς ὁ βόσκων τὸ ποίμνιον αὐτοῦ

<span id="011">11</span> ὅτι ἐλυτρώσατο κύριος τὸν Ιακωβ ἐξείλατο αὐτὸν
ἐκ χειρὸς στερεωτέρων αὐτοῦ

<span id="012">12</span> καὶ ἥξουσιν καὶ εὐφρανθήσονται ἐν τῷ ὄρει Σιων
καὶ ἥξουσιν ἐπ᾽ ἀγαθὰ κυρίου ἐπὶ γῆν σίτου καὶ οἴνου καὶ καρπῶν καὶ
κτηνῶν καὶ προβάτων καὶ ἔσται ἡ ψυχὴ αὐτῶν ὥσπερ ξύλον ἔγκαρπον καὶ οὐ
πεινάσουσιν ἔτι

<span id="013">13</span> τότε χαρήσονται παρθένοι ἐν συναγωγῇ νεανίσκων
καὶ πρεσβῦται χαρήσονται καὶ στρέψω τὸ πένθος αὐτῶν εἰς χαρμονὴν καὶ
ποιήσω αὐτοὺς εὐφραινομένους

<span id="014">14</span> μεγαλυνῶ καὶ μεθύσω τὴν ψυχὴν τῶν ἱερέων υἱῶν
Λευι καὶ ὁ λαός μου τῶν ἀγαθῶν μου ἐμπλησθήσεται

<span id="015">15</span> οὕτως εἶπεν κύριος φωνὴ ἐν Ραμα ἠκούσθη θρήνου
καὶ κλαυθμοῦ καὶ ὀδυρμοῦ Ραχηλ ἀποκλαιομένη οὐκ ἤθελεν παύσασθαι ἐπὶ
τοῖς υἱοῖς αὐτῆς ὅτι οὐκ εἰσίν

<span id="016">16</span> οὕτως εἶπεν κύριος διαλιπέτω ἡ φωνή σου ἀπὸ
κλαυθμοῦ καὶ οἱ ὀφθαλμοί σου ἀπὸ δακρύων σου ὅτι ἔστιν μισθὸς τοῖς σοῖς
ἔργοις καὶ ἐπιστρέψουσιν ἐκ γῆς ἐχθρῶν

<span id="017">17</span> μόνιμον τοῖς σοῖς τέκνοις

<span id="018">18</span> ἀκοὴν ἤκουσα Εφραιμ ὀδυρομένου ἐπαίδευσάς με
καὶ ἐπαιδεύθην ἐγώ ὥσπερ μόσχος οὐκ ἐδιδάχθην ἐπίστρεψόν με καὶ
ἐπιστρέψω ὅτι σὺ κύριος ὁ θεός μου

<span id="019">19</span> ὅτι ὕστερον αἰχμαλωσίας μου μετενόησα καὶ
ὕστερον τοῦ γνῶναί με ἐστέναξα ἐφ᾽ ἡμέρας αἰσχύνης καὶ ὑπέδειξά σοι ὅτι
ἔλαβον ὀνειδισμὸν ἐκ νεότητός μου

<span id="020">20</span> υἱὸς ἀγαπητὸς Εφραιμ ἐμοί παιδίον ἐντρυφῶν ὅτι
ἀνθ᾽ ὧν οἱ λόγοι μου ἐν αὐτῷ μνείᾳ μνησθήσομαι αὐτοῦ διὰ τοῦτο ἔσπευσα
ἐπ᾽ αὐτῷ ἐλεῶν ἐλεήσω αὐτόν φησὶν κύριος

<span id="021">21</span> στῆσον σεαυτήν Σιων ποίησον τιμωρίαν δὸς
καρδίαν σου εἰς τοὺς ὤμους ὁδὸν ἣν ἐπορεύθης ἀποστράφητι παρθένος Ισραηλ
ἀποστράφητι εἰς τὰς πόλεις σου πενθοῦσα

<span id="022">22</span> ἕως πότε ἀποστρέψεις θυγάτηρ ἠτιμωμένη ὅτι
ἔκτισεν κύριος σωτηρίαν εἰς καταφύτευσιν καινήν ἐν σωτηρίᾳ
περιελεύσονται ἄνθρωποι

<span id="023">23</span> οὕτως εἶπεν κύριος ἔτι ἐροῦσιν τὸν λόγον τοῦτον
ἐν γῇ Ιουδα καὶ ἐν πόλεσιν αὐτοῦ ὅταν ἀποστρέψω τὴν αἰχμαλωσίαν αὐτοῦ
εὐλογημένος κύριος ἐπὶ δίκαιον ὄρος τὸ ἅγιον αὐτοῦ

<span id="024">24</span> καὶ ἐνοικοῦντες ἐν ταῖς πόλεσιν Ιουδα καὶ ἐν
πάσῃ τῇ γῇ αὐτοῦ ἅμα γεωργῷ καὶ ἀρθήσεται ἐν ποιμνίῳ

<span id="025">25</span> ὅτι ἐμέθυσα πᾶσαν ψυχὴν διψῶσαν καὶ πᾶσαν ψυχὴν
πεινῶσαν ἐνέπλησα

<span id="026">26</span> διὰ τοῦτο ἐξηγέρθην καὶ εἶδον καὶ ὁ ὕπνος μου
ἡδύς μοι ἐγενήθη

<span id="027">27</span> διὰ τοῦτο ἰδοὺ ἡμέραι ἔρχονται φησὶν κύριος καὶ
σπερῶ τὸν Ισραηλ καὶ τὸν Ιουδαν σπέρμα ἀνθρώπου καὶ σπέρμα κτήνους

<span id="028">28</span> καὶ ἔσται ὥσπερ ἐγρηγόρουν ἐπ᾽ αὐτοὺς καθαιρεῖν
καὶ κακοῦν οὕτως γρηγορήσω ἐπ᾽ αὐτοὺς τοῦ οἰκοδομεῖν καὶ καταφυτεύειν
φησὶν κύριος

<span id="029">29</span> ἐν ταῖς ἡμέραις ἐκείναις οὐ μὴ εἴπωσιν οἱ
πατέρες ἔφαγον ὄμφακα καὶ οἱ ὀδόντες τῶν τέκνων ᾑμωδίασαν

<span id="030">30</span> ἀλλ᾽ ἢ ἕκαστος ἐν τῇ ἑαυτοῦ ἁμαρτίᾳ ἀποθανεῖται
καὶ τοῦ φαγόντος τὸν ὄμφακα αἱμωδιάσουσιν οἱ ὀδόντες αὐτοῦ

<span id="031">31</span> ἰδοὺ ἡμέραι ἔρχονται φησὶν κύριος καὶ
διαθήσομαι τῷ οἴκῳ Ισραηλ καὶ τῷ οἴκῳ Ιουδα διαθήκην καινήν

<span id="032">32</span> οὐ κατὰ τὴν διαθήκην ἣν διεθέμην τοῖς πατράσιν
αὐτῶν ἐν ἡμέρᾳ ἐπιλαβομένου μου τῆς χειρὸς αὐτῶν ἐξαγαγεῖν αὐτοὺς ἐκ γῆς
Αἰγύπτου ὅτι αὐτοὶ οὐκ ἐνέμειναν ἐν τῇ διαθήκῃ μου καὶ ἐγὼ ἠμέλησα αὐτῶν
φησὶν κύριος

<span id="033">33</span> ὅτι αὕτη ἡ διαθήκη ἣν διαθήσομαι τῷ οἴκῳ Ισραηλ
μετὰ τὰς ἡμέρας ἐκείνας φησὶν κύριος διδοὺς δώσω νόμους μου εἰς τὴν
διάνοιαν αὐτῶν καὶ ἐπὶ καρδίας αὐτῶν γράψω αὐτούς καὶ ἔσομαι αὐτοῖς εἰς
θεόν καὶ αὐτοὶ ἔσονταί μοι εἰς λαόν

<span id="034">34</span> καὶ οὐ μὴ διδάξωσιν ἕκαστος τὸν πολίτην αὐτοῦ
καὶ ἕκαστος τὸν ἀδελφὸν αὐτοῦ λέγων γνῶθι τὸν κύριον ὅτι πάντες
εἰδήσουσίν με ἀπὸ μικροῦ αὐτῶν καὶ ἕως μεγάλου αὐτῶν ὅτι ἵλεως ἔσομαι
ταῖς ἀδικίαις αὐτῶν καὶ τῶν ἁμαρτιῶν αὐτῶν οὐ μὴ μνησθῶ ἔτι

<span id="035">35</span> ἐὰν ὑψωθῇ ὁ οὐρανὸς εἰς τὸ μετέωρον φησὶν
κύριος καὶ ἐὰν ταπεινωθῇ τὸ ἔδαφος τῆς γῆς κάτω καὶ ἐγὼ οὐκ ἀποδοκιμῶ τὸ
γένος Ισραηλ φησὶν κύριος περὶ πάντων ὧν ἐποίησαν

<span id="036">36</span> οὕτως εἶπεν κύριος ὁ δοὺς τὸν ἥλιον εἰς φῶς τῆς
ἡμέρας σελήνην καὶ ἀστέρας εἰς φῶς τῆς νυκτός καὶ κραυγὴν ἐν θαλάσσῃ καὶ
ἐβόμβησεν τὰ κύματα αὐτῆς κύριος παντοκράτωρ ὄνομα αὐτῷ

<span id="037">37</span> ἐὰν παύσωνται οἱ νόμοι οὗτοι ἀπὸ προσώπου μου
φησὶν κύριος καὶ τὸ γένος Ισραηλ παύσεται γενέσθαι ἔθνος κατὰ πρόσωπόν
μου πάσας τὰς ἡμέρας

<span id="038">38</span> ἰδοὺ ἡμέραι ἔρχονται φησὶν κύριος καὶ
οἰκοδομηθήσεται πόλις τῷ κυρίῳ ἀπὸ πύργου Αναμεηλ ἕως πύλης τῆς γωνίας

<span id="039">39</span> καὶ ἐξελεύσεται ἡ διαμέτρησις αὐτῆς ἀπέναντι
αὐτῶν ἕως βουνῶν Γαρηβ καὶ περικυκλωθήσεται κύκλῳ ἐξ ἐκλεκτῶν λίθων

<span id="040">40</span> καὶ πάντες ασαρημωθ ἕως ναχαλ Κεδρων ἕως γωνίας
πύλης ἵππων ἀνατολῆς ἁγίασμα τῷ κυρίῳ καὶ οὐκέτι οὐ μὴ ἐκλίπῃ καὶ οὐ μὴ
καθαιρεθῇ ἕως τοῦ αἰῶνος

------------------------------------------------------------------------

[Next: Jeremiah Chapter 39](jer039.md)
