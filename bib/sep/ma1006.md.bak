[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1006)  [Apo](../apo/ma1006.md) 
[Vul](../vul/ma1006.md)   
  
[1 Macabees Index](ma1.md)  
  [Previous](ma1005)  [Next](ma1007.md) 

------------------------------------------------------------------------

### Septuagint: 1 Macabees Chapter 6

<span id="001">1</span> καὶ ὁ βασιλεὺς Ἀντίοχος διεπορεύετο τὰς ἐπάνω
χώρας καὶ ἤκουσεν ὅτι ἐστὶν Ἐλυμαῒς ἐν τῇ Περσίδι πόλις ἔνδοξος πλούτῳ
ἀργυρίῳ καὶ χρυσίῳ

<span id="002">2</span> καὶ τὸ ἱερὸν τὸ ἐν αὐτῇ πλούσιον σφόδρα καὶ ἐκεῖ
καλύμματα χρυσᾶ καὶ θώρακες καὶ ὅπλα ἃ κατέλιπεν ἐκεῖ Ἀλέξανδρος ὁ τοῦ
Φιλίππου ὁ βασιλεὺς ὁ Μακεδών ὃς ἐβασίλευσεν πρῶτος ἐν τοῖς Ἕλλησι

<span id="003">3</span> καὶ ἦλθεν καὶ ἐζήτει καταλαβέσθαι τὴν πόλιν καὶ
προνομεῦσαι αὐτήν καὶ οὐκ ἠδυνάσθη ὅτι ἐγνώσθη ὁ λόγος τοῖς ἐκ τῆς
πόλεως

<span id="004">4</span> καὶ ἀντέστησαν αὐτῷ εἰς πόλεμον καὶ ἔφυγεν καὶ
ἀπῆρεν ἐκεῖθεν μετὰ λύπης μεγάλης ἀποστρέψαι εἰς Βαβυλῶνα

<span id="005">5</span> καὶ ἦλθέν τις ἀπαγγέλλων αὐτῷ εἰς τὴν Περσίδα
ὅτι τετρόπωνται αἱ παρεμβολαὶ αἱ πορευθεῖσαι εἰς γῆν Ιουδα

<span id="006">6</span> καὶ ἐπορεύθη Λυσίας δυνάμει ἰσχυρᾷ ἐν πρώτοις
καὶ ἐνετράπη ἀπὸ προσώπου αὐτῶν καὶ ἐπίσχυσαν ὅπλοις καὶ δυνάμει καὶ
σκύλοις πολλοῖς οἷς ἔλαβον ἀπὸ τῶν παρεμβολῶν ὧν ἐξέκοψαν

<span id="007">7</span> καὶ καθεῖλον τὸ βδέλυγμα ὃ ᾠκοδόμησεν ἐπὶ τὸ
θυσιαστήριον τὸ ἐν Ιερουσαλημ καὶ τὸ ἁγίασμα καθὼς τὸ πρότερον ἐκύκλωσαν
τείχεσιν ὑψηλοῖς καὶ τὴν Βαιθσουραν πόλιν αὐτοῦ

<span id="008">8</span> καὶ ἐγένετο ὡς ἤκουσεν ὁ βασιλεὺς τοὺς λόγους
τούτους ἐθαμβήθη καὶ ἐσαλεύθη σφόδρα καὶ ἔπεσεν ἐπὶ τὴν κοίτην καὶ
ἐνέπεσεν εἰς ἀρρωστίαν ἀπὸ τῆς λύπης ὅτι οὐκ ἐγένετο αὐτῷ καθὼς
ἐνεθυμεῖτο

<span id="009">9</span> καὶ ἦν ἐκεῖ ἡμέρας πλείους ὅτι ἀνεκαινίσθη ἐπ᾽
αὐτὸν λύπη μεγάλη καὶ ἐλογίσατο ὅτι ἀποθνῄσκει

<span id="010">10</span> καὶ ἐκάλεσεν πάντας τοὺς φίλους αὐτοῦ καὶ εἶπεν
πρὸς αὐτούς ἀφίσταται ὁ ὕπνος ἀπὸ τῶν ὀφθαλμῶν μου καὶ συμπέπτωκα τῇ
καρδίᾳ ἀπὸ τῆς μερίμνης

<span id="011">11</span> καὶ εἶπα τῇ καρδίᾳ ἕως τίνος θλίψεως ἦλθα καὶ
κλύδωνος μεγάλου ἐν ᾧ νῦν εἰμι ὅτι χρηστὸς καὶ ἀγαπώμενος ἤμην ἐν τῇ
ἐξουσίᾳ μου

<span id="012">12</span> νῦν δὲ μιμνῄσκομαι τῶν κακῶν ὧν ἐποίησα ἐν
Ιερουσαλημ καὶ ἔλαβον πάντα τὰ σκεύη τὰ ἀργυρᾶ καὶ τὰ χρυσᾶ τὰ ἐν αὐτῇ
καὶ ἐξαπέστειλα ἐξᾶραι τοὺς κατοικοῦντας Ιουδα διὰ κενῆς

<span id="013">13</span> ἔγνων ὅτι χάριν τούτων εὗρέν με τὰ κακὰ ταῦτα
καὶ ἰδοὺ ἀπόλλυμαι λύπῃ μεγάλῃ ἐν γῇ ἀλλοτρίᾳ

<span id="014">14</span> καὶ ἐκάλεσεν Φίλιππον ἕνα τῶν φίλων αὐτοῦ καὶ
κατέστησεν αὐτὸν ἐπὶ πάσης τῆς βασιλείας αὐτοῦ

<span id="015">15</span> καὶ ἔδωκεν αὐτῷ τὸ διάδημα καὶ τὴν στολὴν αὐτοῦ
καὶ τὸν δακτύλιον τοῦ ἀγαγεῖν Ἀντίοχον τὸν υἱὸν αὐτοῦ καὶ ἐκθρέψαι αὐτὸν
τοῦ βασιλεύειν

<span id="016">16</span> καὶ ἀπέθανεν ἐκεῖ Ἀντίοχος ὁ βασιλεὺς ἔτους
ἐνάτου καὶ τεσσαρακοστοῦ καὶ ἑκατοστοῦ

<span id="017">17</span> καὶ ἐπέγνω Λυσίας ὅτι τέθνηκεν ὁ βασιλεύς καὶ
κατέστησεν βασιλεύειν Ἀντίοχον τὸν υἱὸν αὐτοῦ ὃν ἐξέθρεψεν νεώτερον καὶ
ἐκάλεσεν τὸ ὄνομα αὐτοῦ Εὐπάτωρ

<span id="018">18</span> καὶ οἱ ἐκ τῆς ἄκρας ἦσαν συγκλείοντες τὸν
Ισραηλ κύκλῳ τῶν ἁγίων καὶ ζητοῦντες κακὰ δι᾽ ὅλου καὶ στήριγμα τοῖς
ἔθνεσιν

<span id="019">19</span> καὶ ἐλογίσατο Ιουδας ἐξᾶραι αὐτοὺς καὶ
ἐξεκκλησίασε πάντα τὸν λαὸν τοῦ περικαθίσαι ἐπ᾽ αὐτούς

<span id="020">20</span> καὶ συνήχθησαν ἅμα καὶ περιεκάθισαν ἐπ᾽ αὐτὴν
ἔτους πεντηκοστοῦ καὶ ἑκατοστοῦ καὶ ἐποίησεν βελοστάσεις καὶ μηχανάς

<span id="021">21</span> καὶ ἐξῆλθον ἐξ αὐτῶν ἐκ τοῦ συγκλεισμοῦ καὶ
ἐκολλήθησαν αὐτοῖς τινες τῶν ἀσεβῶν ἐξ Ισραηλ

<span id="022">22</span> καὶ ἐπορεύθησαν πρὸς τὸν βασιλέα καὶ εἶπον ἕως
πότε οὐ ποιήσῃ κρίσιν καὶ ἐκδικήσεις τοὺς ἀδελφοὺς ἡμῶν

<span id="023">23</span> ἡμεῖς εὐδοκοῦμεν δουλεύειν τῷ πατρί σου καὶ
πορεύεσθαι τοῖς ὑπ᾽ αὐτοῦ λεγομένοις καὶ κατακολουθεῖν τοῖς προστάγμασιν
αὐτοῦ

<span id="024">24</span> καὶ περιεκάθηντο ἐπ᾽ αὐτὴν οἱ υἱοὶ τοῦ λαοῦ
ἡμῶν χάριν τούτου καὶ ἠλλοτριοῦντο ἀφ᾽ ἡμῶν πλὴν ὅσοι εὑρίσκοντο ἐξ ἡμῶν
ἐθανατοῦντο καὶ αἱ κληρονομίαι ἡμῶν διηρπάζοντο

<span id="025">25</span> καὶ οὐκ ἐφ᾽ ἡμᾶς μόνον ἐξέτειναν χεῖρα ἀλλὰ καὶ
ἐπὶ πάντα τὰ ὅρια αὐτῶν

<span id="026">26</span> καὶ ἰδοὺ παρεμβεβλήκασι σήμερον ἐπὶ τὴν ἄκραν
ἐν Ιερουσαλημ τοῦ καταλαβέσθαι αὐτήν καὶ τὸ ἁγίασμα καὶ τὴν Βαιθσουραν
ὠχύρωσαν

<span id="027">27</span> καὶ ἐὰν μὴ προκαταλάβῃ αὐτοὺς διὰ τάχους
μείζονα τούτων ποιήσουσιν καὶ οὐ δυνήσῃ τοῦ κατασχεῖν αὐτῶν

<span id="028">28</span> καὶ ὠργίσθη ὁ βασιλεύς ὅτε ἤκουσεν καὶ
συνήγαγεν πάντας τοὺς φίλους αὐτοῦ ἄρχοντας δυνάμεως αὐτοῦ καὶ τοὺς ἐπὶ
τῶν ἡνιῶν

<span id="029">29</span> καὶ ἀπὸ βασιλειῶν ἑτέρων καὶ ἀπὸ νήσων θαλασσῶν
ἦλθον πρὸς αὐτὸν δυνάμεις μισθωταί

<span id="030">30</span> καὶ ἦν ὁ ἀριθμὸς τῶν δυνάμεων αὐτοῦ ἑκατὸν
χιλιάδες πεζῶν καὶ εἴκοσι χιλιάδες ἱππέων καὶ ἐλέφαντες δύο καὶ
τριάκοντα εἰδότες πόλεμον

<span id="031">31</span> καὶ ἦλθον διὰ τῆς Ιδουμαίας καὶ παρενέβαλον ἐπὶ
Βαιθσουραν καὶ ἐπολέμησαν ἡμέρας πολλὰς καὶ ἐποίησαν μηχανάς καὶ ἐξῆλθον
καὶ ἐνεπύρισαν αὐτὰς πυρὶ καὶ ἐπολέμησαν ἀνδρωδῶς

<span id="032">32</span> καὶ ἀπῆρεν Ιουδας ἀπὸ τῆς ἄκρας καὶ παρενέβαλεν
εἰς Βαιθζαχαρια ἀπέναντι τῆς παρεμβολῆς τοῦ βασιλέως

<span id="033">33</span> καὶ ὤρθρισεν ὁ βασιλεὺς τὸ πρωὶ καὶ ἀπῆρεν τὴν
παρεμβολὴν ἐν ὁρμήματι αὐτῆς κατὰ τὴν ὁδὸν Βαιθζαχαρια καὶ
διεσκευάσθησαν αἱ δυνάμεις εἰς τὸν πόλεμον καὶ ἐσάλπισαν ταῖς σάλπιγξιν

<span id="034">34</span> καὶ τοῖς ἐλέφασιν ἔδειξαν αἷμα σταφυλῆς καὶ
μόρων τοῦ παραστῆσαι αὐτοὺς εἰς τὸν πόλεμον

<span id="035">35</span> καὶ διεῖλον τὰ θηρία εἰς τὰς φάλαγγας καὶ
παρέστησαν ἑκάστῳ ἐλέφαντι χιλίους ἄνδρας τεθωρακισμένους ἐν ἁλυσιδωτοῖς
καὶ περικεφαλαῖαι χαλκαῖ ἐπὶ τῶν κεφαλῶν αὐτῶν καὶ πεντακοσία ἵππος
διατεταγμένη ἑκάστῳ θηρίῳ ἐκλελεγμένη

<span id="036">36</span> οὗτοι πρὸ καιροῦ οὗ ἂν ᾖ τὸ θηρίον ἦσαν καὶ οὗ
ἐὰν ἐπορεύετο ἐπορεύοντο ἅμα οὐκ ἀφίσταντο ἀπ᾽ αὐτοῦ

<span id="037">37</span> καὶ πύργοι ξύλινοι ἐπ᾽ αὐτοὺς ὀχυροὶ
σκεπαζόμενοι ἐφ᾽ ἑκάστου θηρίου ἐζωσμένοι ἐπ᾽ αὐτοῦ μηχαναῖς καὶ ἐφ᾽
ἑκάστου ἄνδρες δυνάμεως τέσσαρες οἱ πολεμοῦντες ἐπ᾽ αὐτοῖς καὶ ὁ Ἰνδὸς
αὐτοῦ

<span id="038">38</span> καὶ τὴν ἐπίλοιπον ἵππον ἔνθεν καὶ ἔνθεν ἔστησεν
ἐπὶ τὰ δύο μέρη τῆς παρεμβολῆς κατασείοντες καὶ καταφρασσόμενοι ἐν ταῖς
φάλαγξιν

<span id="039">39</span> ὡς δὲ ἔστιλβεν ὁ ἥλιος ἐπὶ τὰς χρυσᾶς καὶ
χαλκᾶς ἀσπίδας ἔστιλβεν τὰ ὄρη ἀπ᾽ αὐτῶν καὶ κατηύγαζεν ὡς λαμπάδες
πυρός

<span id="040">40</span> καὶ ἐξετάθη μέρος τι τῆς παρεμβολῆς τοῦ
βασιλέως ἐπὶ τὰ ὑψηλὰ ὄρη καί τινες ἐπὶ τὰ ταπεινά καὶ ἤρχοντο ἀσφαλῶς
καὶ τεταγμένως

<span id="041">41</span> καὶ ἐσαλεύοντο πάντες οἱ ἀκούοντες φωνῆς
πλήθους αὐτῶν καὶ ὁδοιπορίας τοῦ πλήθους καὶ συγκρουσμοῦ τῶν ὅπλων ἦν
γὰρ ἡ παρεμβολὴ μεγάλη σφόδρα καὶ ἰσχυρά

<span id="042">42</span> καὶ ἤγγισεν Ιουδας καὶ ἡ παρεμβολὴ αὐτοῦ εἰς
παράταξιν καὶ ἔπεσον ἀπὸ τῆς παρεμβολῆς τοῦ βασιλέως ἑξακόσιοι ἄνδρες

<span id="043">43</span> καὶ εἶδεν Ελεαζαρος ὁ Αυαραν ἓν τῶν θηρίων
τεθωρακισμένον θώραξιν βασιλικοῖς καὶ ἦν ὑπεράγον πάντα τὰ θηρία καὶ
ᾠήθη ὅτι ἐν αὐτῷ ἐστιν ὁ βασιλεύς

<span id="044">44</span> καὶ ἔδωκεν ἑαυτὸν τοῦ σῶσαι τὸν λαὸν αὐτοῦ καὶ
περιποιῆσαι ἑαυτῷ ὄνομα αἰώνιον

<span id="045">45</span> καὶ ἐπέδραμεν αὐτῷ θράσει εἰς μέσον τῆς
φάλαγγος καὶ ἐθανάτου δεξιὰ καὶ εὐώνυμα καὶ ἐσχίζοντο ἀπ᾽ αὐτοῦ ἔνθα καὶ
ἔνθα

<span id="046">46</span> καὶ εἰσέδυ ὑπὸ τὸν ἐλέφαντα καὶ ὑπέθηκεν αὐτῷ
καὶ ἀνεῖλεν αὐτόν καὶ ἔπεσεν ἐπὶ τὴν γῆν ἐπάνω αὐτοῦ καὶ ἀπέθανεν ἐκεῖ

<span id="047">47</span> καὶ εἶδον τὴν ἰσχὺν τῆς βασιλείας καὶ τὸ ὅρμημα
τῶν δυνάμεων καὶ ἐξέκλιναν ἀπ᾽ αὐτῶν

<span id="048">48</span> οἱ δὲ ἐκ τῆς παρεμβολῆς τοῦ βασιλέως ἀνέβαινον
εἰς συνάντησιν αὐτῶν εἰς Ιερουσαλημ καὶ παρενέβαλεν ὁ βασιλεὺς εἰς τὴν
Ιουδαίαν καὶ εἰς τὸ ὄρος Σιων

<span id="049">49</span> καὶ ἐποίησεν εἰρήνην μετὰ τῶν ἐκ Βαιθσουρων καὶ
ἐξῆλθον ἐκ τῆς πόλεως ὅτι οὐκ ἦν αὐτοῖς ἐκεῖ διατροφὴ τοῦ συγκεκλεῖσθαι
ἐν αὐτῇ ὅτι σάββατον ἦν τῇ γῇ

<span id="050">50</span> καὶ κατελάβετο ὁ βασιλεὺς τὴν Βαιθσουραν καὶ
ἀπέταξεν ἐκεῖ φρουρὰν τηρεῖν αὐτήν

<span id="051">51</span> καὶ παρενέβαλεν ἐπὶ τὸ ἁγίασμα ἡμέρας πολλὰς
καὶ ἔστησεν ἐκεῖ βελοστάσεις καὶ μηχανὰς καὶ πυροβόλα καὶ λιθοβόλα καὶ
σκορπίδια εἰς τὸ βάλλεσθαι βέλη καὶ σφενδόνας

<span id="052">52</span> καὶ ἐποίησαν καὶ αὐτοὶ μηχανὰς πρὸς τὰς μηχανὰς
αὐτῶν καὶ ἐπολέμησαν ἡμέρας πολλάς

<span id="053">53</span> βρώματα δὲ οὐκ ἦν ἐν τοῖς ἀγγείοις διὰ τὸ
ἕβδομον ἔτος εἶναι καὶ οἱ ἀνασῳζόμενοι εἰς τὴν Ιουδαίαν ἀπὸ τῶν ἐθνῶν
κατέφαγον τὸ ὑπόλειμμα τῆς παραθέσεως

<span id="054">54</span> καὶ ὑπελείφθησαν ἐν τοῖς ἁγίοις ἄνδρες ὀλίγοι
ὅτι κατεκράτησεν αὐτῶν ὁ λιμός καὶ ἐσκορπίσθησαν ἕκαστος εἰς τὸν τόπον
αὐτοῦ

<span id="055">55</span> καὶ ἤκουσεν Λυσίας ὅτι Φίλιππος ὃν κατέστησεν ὁ
βασιλεὺς Ἀντίοχος ἔτι ζῶντος αὐτοῦ ἐκθρέψαι Ἀντίοχον τὸν υἱὸν αὐτοῦ εἰς
τὸ βασιλεῦσαι αὐτόν

<span id="056">56</span> ἀπέστρεψεν ἀπὸ τῆς Περσίδος καὶ Μηδίας καὶ αἱ
δυνάμεις αἱ πορευθεῖσαι μετὰ τοῦ βασιλέως μετ᾽ αὐτοῦ καὶ ὅτι ζητεῖ
παραλαβεῖν τὰ τῶν πραγμάτων

<span id="057">57</span> καὶ κατέσπευδεν καὶ ἐπένευσεν τοῦ ἀπελθεῖν καὶ
εἶπεν πρὸς τὸν βασιλέα καὶ τοὺς ἡγεμόνας τῆς δυνάμεως καὶ τοὺς ἄνδρας
ἐκλείπομεν καθ᾽ ἡμέραν καὶ ἡ τροφὴ ἡμῖν ὀλίγη καὶ ὁ τόπος οὗ
παρεμβάλλομέν ἐστιν ὀχυρός καὶ ἐπίκειται ἡμῖν τὰ τῆς βασιλείας

<span id="058">58</span> νῦν οὖν δῶμεν δεξιὰς τοῖς ἀνθρώποις τούτοις καὶ
ποιήσωμεν μετ᾽ αὐτῶν εἰρήνην καὶ μετὰ παντὸς ἔθνους αὐτῶν

<span id="059">59</span> καὶ στήσωμεν αὐτοῖς τοῦ πορεύεσθαι τοῖς
νομίμοις αὐτῶν ὡς τὸ πρότερον χάριν γὰρ τῶν νομίμων αὐτῶν ὧν
διεσκεδάσαμεν ὠργίσθησαν καὶ ἐποίησαν ταῦτα πάντα

<span id="060">60</span> καὶ ἤρεσεν ὁ λόγος ἐναντίον τοῦ βασιλέως καὶ
τῶν ἀρχόντων καὶ ἀπέστειλεν πρὸς αὐτοὺς εἰρηνεῦσαι καὶ ἐπεδέξαντο

<span id="061">61</span> καὶ ὤμοσεν αὐτοῖς ὁ βασιλεὺς καὶ οἱ ἄρχοντες
ἐπὶ τούτοις ἐξῆλθον ἐκ τοῦ ὀχυρώματος

<span id="062">62</span> καὶ εἰσῆλθεν ὁ βασιλεὺς εἰς ὄρος Σιων καὶ εἶδεν
τὸ ὀχύρωμα τοῦ τόπου καὶ ἠθέτησεν τὸν ὁρκισμόν ὃν ὤμοσεν καὶ ἐνετείλατο
καθελεῖν τὸ τεῖχος κυκλόθεν

<span id="063">63</span> καὶ ἀπῆρεν κατὰ σπουδὴν καὶ ἀπέστρεψεν εἰς
Ἀντιόχειαν καὶ εὗρεν Φίλιππον κυριεύοντα τῆς πόλεως καὶ ἐπολέμησεν πρὸς
αὐτὸν καὶ κατελάβετο τὴν πόλιν βίᾳ

------------------------------------------------------------------------

[Next: 1 Macabees Chapter 7](ma1007.md)
