[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma1005)  [Apo](../apo/ma1005) 
[Vul](../vul/ma1005)   
  
[1 Macabees Index](ma1)  
  [Previous](ma1004)  [Next](ma1006) 

------------------------------------------------------------------------

### Septuagint: 1 Macabees Chapter 5

<span id="001">1</span> καὶ ἐγένετο ὅτε ἤκουσαν τὰ ἔθνη κυκλόθεν ὅτι
ᾠκοδομήθη τὸ θυσιαστήριον καὶ ἐνεκαινίσθη τὸ ἁγίασμα ὡς τὸ πρότερον καὶ
ὠργίσθησαν σφόδρα

<span id="002">2</span> καὶ ἐβουλεύσαντο τοῦ ἆραι τὸ γένος Ιακωβ τοὺς
ὄντας ἐν μέσῳ αὐτῶν καὶ ἤρξαντο τοῦ θανατοῦν ἐν τῷ λαῷ καὶ ἐξαίρειν

<span id="003">3</span> καὶ ἐπολέμει Ιουδας πρὸς τοὺς υἱοὺς Ησαυ ἐν τῇ
Ιδουμαίᾳ τὴν Ακραβαττήνην ὅτι περιεκάθηντο τὸν Ισραηλ καὶ ἐπάταξεν
αὐτοὺς πληγὴν μεγάλην καὶ συνέστειλεν αὐτοὺς καὶ ἔλαβεν τὰ σκῦλα αὐτῶν

<span id="004">4</span> καὶ ἐμνήσθη τῆς κακίας υἱῶν Βαιαν οἳ ἦσαν τῷ λαῷ
εἰς παγίδα καὶ σκάνδαλον ἐν τῷ ἐνεδρεύειν αὐτοὺς ἐν ταῖς ὁδοῖς

<span id="005">5</span> καὶ συνεκλείσθησαν ὑπ᾽ αὐτοῦ εἰς τοὺς πύργους
καὶ παρενέβαλεν ἐπ᾽ αὐτοὺς καὶ ἀνεθεμάτισεν αὐτοὺς καὶ ἐνεπύρισε τοὺς
πύργους αὐτῆς ἐν πυρὶ σὺν πᾶσιν τοῖς ἐνοῦσιν

<span id="006">6</span> καὶ διεπέρασεν ἐπὶ τοὺς υἱοὺς Αμμων καὶ εὗρεν
χεῖρα κραταιὰν καὶ λαὸν πολὺν καὶ Τιμόθεον ἡγούμενον αὐτῶν

<span id="007">7</span> καὶ συνῆψεν πρὸς αὐτοὺς πολέμους πολλούς καὶ
συνετρίβησαν πρὸ προσώπου αὐτοῦ καὶ ἐπάταξεν αὐτούς

<span id="008">8</span> καὶ προκατελάβετο τὴν Ιαζηρ καὶ τὰς θυγατέρας
αὐτῆς καὶ ἀνέστρεψεν εἰς τὴν Ιουδαίαν

<span id="009">9</span> καὶ ἐπισυνήχθησαν τὰ ἔθνη τὰ ἐν τῇ Γαλααδ ἐπὶ
τὸν Ισραηλ τοὺς ὄντας ἐπὶ τοῖς ὁρίοις αὐτῶν τοῦ ἐξᾶραι αὐτούς καὶ ἔφυγον
εἰς Δαθεμα τὸ ὀχύρωμα

<span id="010">10</span> καὶ ἀπέστειλαν γράμματα πρὸς Ιουδαν καὶ τοὺς
ἀδελφοὺς αὐτοῦ λέγοντες ἐπισυνηγμένα ἐστὶν ἐφ᾽ ἡμᾶς τὰ ἔθνη κύκλῳ ἡμῶν
τοῦ ἐξᾶραι ἡμᾶς

<span id="011">11</span> καὶ ἑτοιμάζονται ἐλθεῖν καὶ προκαταλαβέσθαι τὸ
ὀχύρωμα εἰς ὃ κατεφύγομεν καὶ Τιμόθεος ἡγεῖται τῆς δυνάμεως αὐτῶν

<span id="012">12</span> νῦν οὖν ἐλθὼν ἐξελοῦ ἡμᾶς ἐκ χειρὸς αὐτῶν ὅτι
πέπτωκεν ἐξ ἡμῶν πλῆθος

<span id="013">13</span> καὶ πάντες οἱ ἀδελφοὶ ἡμῶν οἱ ὄντες ἐν τοῖς
Τουβίου τεθανάτωνται καὶ ᾐχμαλωτίκασιν τὰς γυναῖκας αὐτῶν καὶ τὰ τέκνα
καὶ τὴν ἀποσκευὴν καὶ ἀπώλεσαν ἐκεῖ ὡσεὶ μίαν χιλιαρχίαν ἀνδρῶν

<span id="014">14</span> ἔτι αἱ ἐπιστολαὶ ἀνεγιγνώσκοντο καὶ ἰδοὺ
ἄγγελοι ἕτεροι παρεγένοντο ἐκ τῆς Γαλιλαίας διερρηχότες τὰ ἱμάτια
ἀπαγγέλλοντες κατὰ τὰ ῥήματα ταῦτα

<span id="015">15</span> λέγοντες ἐπισυνῆχθαι ἐπ᾽ αὐτοὺς ἐκ Πτολεμαίδος
καὶ Τύρου καὶ Σιδῶνος καὶ πᾶσαν Γαλιλαίαν ἀλλοφύλων τοῦ ἐξαναλῶσαι ἡμᾶς

<span id="016">16</span> ὡς δὲ ἤκουσεν Ιουδας καὶ ὁ λαὸς τοὺς λόγους
τούτους ἐπισυνήχθη ἐκκλησία μεγάλη βουλεύσασθαι τί ποιήσωσιν τοῖς
ἀδελφοῖς αὐτῶν τοῖς οὖσιν ἐν θλίψει καὶ πολεμουμένοις ὑπ᾽ αὐτῶν

<span id="017">17</span> καὶ εἶπεν Ιουδας Σιμωνι τῷ ἀδελφῷ αὐτοῦ
ἐπίλεξον σεαυτῷ ἄνδρας καὶ πορεύου καὶ ῥῦσαι τοὺς ἀδελφούς σου τοὺς ἐν
τῇ Γαλιλαίᾳ ἐγὼ δὲ καὶ Ιωναθαν ὁ ἀδελφός μου πορευσόμεθα εἰς τὴν
Γαλααδῖτιν

<span id="018">18</span> καὶ κατέλιπεν Ιωσηπον τὸν τοῦ Ζαχαριου καὶ
Αζαριαν ἡγούμενον τοῦ λαοῦ μετὰ τῶν ἐπιλοίπων τῆς δυνάμεως ἐν τῇ Ιουδαίᾳ
εἰς τήρησιν

<span id="019">19</span> καὶ ἐνετείλατο αὐτοῖς λέγων πρόστητε τοῦ λαοῦ
τούτου καὶ μὴ συνάψητε πόλεμον πρὸς τὰ ἔθνη ἕως τοῦ ἐπιστρέψαι ἡμᾶς

<span id="020">20</span> καὶ ἐμερίσθησαν Σιμωνι ἄνδρες τρισχίλιοι τοῦ
πορευθῆναι εἰς τὴν Γαλιλαίαν Ιουδα δὲ ἄνδρες ὀκτακισχίλιοι εἰς τὴν
Γαλααδῖτιν

<span id="021">21</span> καὶ ἐπορεύθη Σιμων εἰς τὴν Γαλιλαίαν καὶ
συνῆψεν πολέμους πολλοὺς πρὸς τὰ ἔθνη καὶ συνετρίβη τὰ ἔθνη ἀπὸ προσώπου
αὐτοῦ

<span id="022">22</span> καὶ ἐδίωξεν αὐτοὺς ἕως τῆς πύλης Πτολεμαίδος
καὶ ἔπεσον ἐκ τῶν ἐθνῶν εἰς τρισχιλίους ἄνδρας καὶ ἔλαβεν τὰ σκῦλα αὐτῶν

<span id="023">23</span> καὶ παρέλαβεν τοὺς ἐκ τῆς Γαλιλαίας καὶ ἐν
Αρβαττοις σὺν ταῖς γυναιξὶν καὶ τοῖς τέκνοις καὶ πάντα ὅσα ἦν αὐτοῖς καὶ
ἤγαγεν εἰς τὴν Ιουδαίαν μετ᾽ εὐφροσύνης μεγάλης

<span id="024">24</span> καὶ Ιουδας ὁ Μακκαβαῖος καὶ Ιωναθαν ὁ ἀδελφὸς
αὐτοῦ διέβησαν τὸν Ιορδάνην καὶ ἐπορεύθησαν ὁδὸν τριῶν ἡμερῶν ἐν τῇ
ἐρήμῳ

<span id="025">25</span> καὶ συνήντησαν τοῖς Ναβαταίοις καὶ ἀπήντησαν
αὐτοῖς εἰρηνικῶς καὶ διηγήσαντο αὐτοῖς πάντα τὰ συμβάντα τοῖς ἀδελφοῖς
αὐτῶν ἐν τῇ Γαλααδίτιδι

<span id="026">26</span> καὶ ὅτι πολλοὶ ἐξ αὐτῶν συνειλημμένοι εἰσὶν εἰς
Βοσορρα καὶ Βοσορ ἐν Αλεμοις Χασφω Μακεδ καὶ Καρναιν πᾶσαι αἱ πόλεις
αὗται ὀχυραὶ καὶ μεγάλαι

<span id="027">27</span> καὶ ἐν ταῖς λοιπαῖς πόλεσιν τῆς Γαλααδίτιδός
εἰσιν συνειλημμένοι εἰς αὔριον τάσσονται παρεμβαλεῖν ἐπὶ τὰ ὀχυρώματα
καὶ καταλαβέσθαι καὶ ἐξᾶραι πάντας τούτους ἐν ἡμέρᾳ μιᾷ

<span id="028">28</span> καὶ ἀπέστρεψεν Ιουδας καὶ ἡ παρεμβολὴ αὐτοῦ
ὁδὸν εἰς τὴν ἔρημον Βοσορρα ἄφνω καὶ κατελάβετο τὴν πόλιν καὶ ἀπέκτεινε
πᾶν ἀρσενικὸν ἐν στόματι ῥομφαίας καὶ ἔλαβεν πάντα τὰ σκῦλα αὐτῶν καὶ
ἐνέπρησεν αὐτὴν πυρί

<span id="029">29</span> καὶ ἀπῆρεν ἐκεῖθεν νυκτός καὶ ἐπορεύοντο ἕως
ἐπὶ τὸ ὀχύρωμα

<span id="030">30</span> καὶ ἐγένετο ἑωθινῇ ἦραν τοὺς ὀφθαλμοὺς αὐτῶν
καὶ ἰδοὺ λαὸς πολύς οὗ οὐκ ἦν ἀριθμός αἴροντες κλίμακας καὶ μηχανὰς
καταλαβέσθαι τὸ ὀχύρωμα καὶ ἐπολέμουν αὐτούς

<span id="031">31</span> καὶ εἶδεν Ιουδας ὅτι ἦρκται ὁ πόλεμος καὶ ἡ
κραυγὴ τῆς πόλεως ἀνέβη ἕως οὐρανοῦ σάλπιγξιν καὶ κραυγῇ μεγάλῃ

<span id="032">32</span> καὶ εἶπεν τοῖς ἀνδράσιν τῆς δυνάμεως πολεμήσατε
σήμερον ὑπὲρ τῶν ἀδελφῶν ἡμῶν

<span id="033">33</span> καὶ ἐξῆλθεν ἐν τρισὶν ἀρχαῖς ἐξόπισθεν αὐτῶν
καὶ ἐσάλπισαν ταῖς σάλπιγξιν καὶ ἐβόησαν ἐν προσευχῇ

<span id="034">34</span> καὶ ἐπέγνω ἡ παρεμβολὴ Τιμοθέου ὅτι Μακκαβαῖός
ἐστιν καὶ ἔφυγον ἀπὸ προσώπου αὐτοῦ καὶ ἐπάταξεν αὐτοὺς πληγὴν μεγάλην
καὶ ἔπεσον ἐξ αὐτῶν ἐν ἐκείνῃ τῇ ἡμέρᾳ εἰς ὀκτακισχιλίους ἄνδρας

<span id="035">35</span> καὶ ἀπέκλινεν εἰς Αλεμα καὶ ἐπολέμησεν αὐτὴν
καὶ κατελάβετο αὐτὴν καὶ ἀπέκτεινεν πᾶν ἀρσενικὸν αὐτῆς καὶ ἔλαβεν τὰ
σκῦλα αὐτῆς καὶ ἐνέπρησεν αὐτὴν ἐν πυρί

<span id="036">36</span> ἐκεῖθεν ἀπῆρεν καὶ προκατελάβετο τὴν Χασφω
Μακεδ καὶ Βοσορ καὶ τὰς λοιπὰς πόλεις τῆς Γαλααδίτιδος

<span id="037">37</span> μετὰ δὲ τὰ ῥήματα ταῦτα συνήγαγεν Τιμόθεος
παρεμβολὴν ἄλλην καὶ παρενέβαλεν κατὰ πρόσωπον Ραφων ἐκ πέραν τοῦ
χειμάρρου

<span id="038">38</span> καὶ ἀπέστειλεν Ιουδας κατασκοπεῦσαι τὴν
παρεμβολήν καὶ ἀπήγγειλαν αὐτῷ λέγοντες ἐπισυνηγμένα εἰσὶν πρὸς αὐτὸν
πάντα τὰ ἔθνη τὰ κύκλῳ ἡμῶν δύναμις πολλὴ σφόδρα

<span id="039">39</span> καὶ Ἄραβας μεμίσθωνται εἰς βοήθειαν αὐτοῖς καὶ
παρεμβάλλουσιν πέραν τοῦ χειμάρρου ἕτοιμοι τοῦ ἐλθεῖν ἐπὶ σὲ εἰς πόλεμον
καὶ ἐπορεύθη Ιουδας εἰς συνάντησιν αὐτῶν

<span id="040">40</span> καὶ εἶπεν Τιμόθεος τοῖς ἄρχουσιν τῆς δυνάμεως
αὐτοῦ ἐν τῷ ἐγγίζειν Ιουδαν καὶ τὴν παρεμβολὴν αὐτοῦ ἐπὶ τὸν χειμάρρουν
τοῦ ὕδατος ἐὰν διαβῇ πρὸς ἡμᾶς πρότερος οὐ δυνησόμεθα ὑποστῆναι αὐτόν
ὅτι δυνάμενος δυνήσεται πρὸς ἡμᾶς

<span id="041">41</span> ἐὰν δὲ δειλανθῇ καὶ παρεμβάλῃ πέραν τοῦ ποταμοῦ
διαπεράσομεν πρὸς αὐτὸν καὶ δυνησόμεθα πρὸς αὐτόν

<span id="042">42</span> ὡς δὲ ἤγγισεν Ιουδας ἐπὶ τὸν χειμάρρουν τοῦ
ὕδατος ἔστησεν τοὺς γραμματεῖς τοῦ λαοῦ ἐπὶ τοῦ χειμάρρου καὶ ἐνετείλατο
αὐτοῖς λέγων μὴ ἀφῆτε πάντα ἄνθρωπον παρεμβαλεῖν ἀλλὰ ἐρχέσθωσαν πάντες
εἰς τὸν πόλεμον

<span id="043">43</span> καὶ διεπέρασεν ἐπ᾽ αὐτοὺς πρότερος καὶ πᾶς ὁ
λαὸς ὄπισθεν αὐτοῦ καὶ συνετρίβησαν πρὸ προσώπου αὐτῶν πάντα τὰ ἔθνη καὶ
ἔρριψαν τὰ ὅπλα αὐτῶν καὶ ἔφυγον εἰς τὸ τέμενος Καρναιν

<span id="044">44</span> καὶ προκατελάβοντο τὴν πόλιν καὶ τὸ τέμενος
ἐνεπύρισαν ἐν πυρὶ σὺν πᾶσιν τοῖς ἐν αὐτῷ καὶ ἐτροπώθη Καρναιν καὶ οὐκ
ἠδύναντο ἔτι ὑποστῆναι κατὰ πρόσωπον Ιουδου

<span id="045">45</span> καὶ συνήγαγεν Ιουδας πάντα Ισραηλ τοὺς ἐν τῇ
Γαλααδίτιδι ἀπὸ μικροῦ ἕως μεγάλου καὶ τὰς γυναῖκας αὐτῶν καὶ τὰ τέκνα
αὐτῶν καὶ τὴν ἀποσκευήν παρεμβολὴν μεγάλην σφόδρα ἐλθεῖν εἰς γῆν Ιουδα

<span id="046">46</span> καὶ ἦλθον ἕως Εφρων καὶ αὕτη πόλις μεγάλη ἐπὶ
τῆς ὁδοῦ ὀχυρὰ σφόδρα οὐκ ἦν ἐκκλῖναι ἀπ᾽ αὐτῆς δεξιὰν ἢ ἀριστεράν ἀλλ᾽
ἢ διὰ μέσου αὐτῆς πορεύεσθαι

<span id="047">47</span> καὶ ἀπέκλεισαν αὐτοὺς οἱ ἐκ τῆς πόλεως καὶ
ἐνέφραξαν τὰς πύλας λίθοις

<span id="048">48</span> καὶ ἀπέστειλεν πρὸς αὐτοὺς Ιουδας λόγοις
εἰρηνικοῖς λέγων διελευσόμεθα διὰ τῆς γῆς σου τοῦ ἀπελθεῖν εἰς τὴν γῆν
ἡμῶν καὶ οὐδεὶς κακοποιήσει ὑμᾶς πλὴν τοῖς ποσὶν παρελευσόμεθα καὶ οὐκ
ἠβούλοντο ἀνοῖξαι αὐτῷ

<span id="049">49</span> καὶ ἐπέταξεν Ιουδας κηρύξαι ἐν τῇ παρεμβολῇ τοῦ
παρεμβαλεῖν ἕκαστον ἐν ᾧ ἐστιν τόπῳ

<span id="050">50</span> καὶ παρενέβαλον οἱ ἄνδρες τῆς δυνάμεως καὶ
ἐπολέμησεν τὴν πόλιν ὅλην τὴν ἡμέραν ἐκείνην καὶ ὅλην τὴν νύκτα καὶ
παρεδόθη ἡ πόλις ἐν χειρὶ αὐτοῦ

<span id="051">51</span> καὶ ἀπώλεσεν πᾶν ἀρσενικὸν ἐν στόματι ῥομφαίας
καὶ ἐξερρίζωσεν αὐτὴν καὶ ἔλαβεν τὰ σκῦλα αὐτῆς καὶ διῆλθεν διὰ τῆς
πόλεως ἐπάνω τῶν ἀπεκταμμένων

<span id="052">52</span> καὶ διέβησαν τὸν Ιορδάνην εἰς τὸ πεδίον τὸ μέγα
κατὰ πρόσωπον Βαιθσαν

<span id="053">53</span> καὶ ἦν Ιουδας ἐπισυνάγων τοὺς ἐσχατίζοντας καὶ
παρακαλῶν τὸν λαὸν κατὰ πᾶσαν τὴν ὁδόν ἕως ἦλθεν εἰς γῆν Ιουδα

<span id="054">54</span> καὶ ἀνέβησαν εἰς ὄρος Σιων ἐν εὐφροσύνῃ καὶ
χαρᾷ καὶ προσήγαγον ὁλοκαυτώματα ὅτι οὐκ ἔπεσεν ἐξ αὐτῶν οὐθεὶς ἕως τοῦ
ἐπιστρέψαι ἐν εἰρήνῃ

<span id="055">55</span> καὶ ἐν ταῖς ἡμέραις ἐν αἷς ἦν Ιουδας καὶ
Ιωναθαν ἐν γῇ Γαλααδ καὶ Σιμων ὁ ἀδελφὸς αὐτοῦ ἐν τῇ Γαλιλαίᾳ κατὰ
πρόσωπον Πτολεμαίδος

<span id="056">56</span> ἤκουσεν Ιωσηφ ὁ τοῦ Ζαχαριου καὶ Αζαριας
ἄρχοντες τῆς δυνάμεως τῶν ἀνδραγαθιῶν καὶ τοῦ πολέμου οἷα ἐποίησαν

<span id="057">57</span> καὶ εἶπον ποιήσωμεν καὶ αὐτοὶ ἑαυτοῖς ὄνομα καὶ
πορευθῶμεν πολεμῆσαι πρὸς τὰ ἔθνη τὰ κύκλῳ ἡμῶν

<span id="058">58</span> καὶ παρήγγειλεν τοῖς ἀπὸ τῆς δυνάμεως τῆς μετ᾽
αὐτῶν καὶ ἐπορεύθησαν ἐπὶ Ιάμνειαν

<span id="059">59</span> καὶ ἐξῆλθεν Γοργίας ἐκ τῆς πόλεως καὶ οἱ ἄνδρες
αὐτοῦ εἰς συνάντησιν αὐτοῖς εἰς πόλεμον

<span id="060">60</span> καὶ ἐτροπώθη Ιωσηπος καὶ Αζαριας καὶ ἐδιώχθησαν
ἕως τῶν ὁρίων τῆς Ιουδαίας καὶ ἔπεσον ἐν τῇ ἡμέρᾳ ἐκείνῃ ἐκ τοῦ λαοῦ
Ισραηλ εἰς δισχιλίους ἄνδρας

<span id="061">61</span> καὶ ἐγενήθη τροπὴ μεγάλη ἐν τῷ λαῷ ὅτι οὐκ
ἤκουσαν Ιουδου καὶ τῶν ἀδελφῶν αὐτοῦ οἰόμενοι ἀνδραγαθῆσαι

<span id="062">62</span> αὐτοὶ δὲ οὐκ ἦσαν ἐκ τοῦ σπέρματος τῶν ἀνδρῶν
ἐκείνων οἷς ἐδόθη σωτηρία Ισραηλ διὰ χειρὸς αὐτῶν

<span id="063">63</span> καὶ ὁ ἀνὴρ Ιουδας καὶ οἱ ἀδελφοὶ αὐτοῦ
ἐδοξάσθησαν σφόδρα ἔναντι παντὸς Ισραηλ καὶ τῶν ἐθνῶν πάντων οὗ ἠκούετο
τὸ ὄνομα αὐτῶν

<span id="064">64</span> καὶ ἐπισυνήγοντο πρὸς αὐτοὺς εὐφημοῦντες

<span id="065">65</span> καὶ ἐξῆλθεν Ιουδας καὶ οἱ ἀδελφοὶ αὐτοῦ καὶ
ἐπολέμουν τοὺς υἱοὺς Ησαυ ἐν τῇ γῇ τῇ πρὸς νότον καὶ ἐπάταξεν τὴν Χεβρων
καὶ τὰς θυγατέρας αὐτῆς καὶ καθεῖλεν τὰ ὀχυρώματα αὐτῆς καὶ τοὺς πύργους
αὐτῆς ἐνεπύρισεν κυκλόθεν

<span id="066">66</span> καὶ ἀπῆρεν τοῦ πορευθῆναι εἰς γῆν ἀλλοφύλων καὶ
διεπορεύετο τὴν Μαρισαν

<span id="067">67</span> ἐν τῇ ἡμέρᾳ ἐκείνῃ ἔπεσον ἱερεῖς ἐν πολέμῳ
βουλόμενοι ἀνδραγαθῆσαι ἐν τῷ αὐτοὺς ἐξελθεῖν εἰς πόλεμον ἀβουλεύτως

<span id="068">68</span> καὶ ἐξέκλινεν Ιουδας εἰς Ἄζωτον γῆν ἀλλοφύλων
καὶ καθεῖλεν τοὺς βωμοὺς αὐτῶν καὶ τὰ γλυπτὰ τῶν θεῶν αὐτῶν κατέκαυσεν
πυρὶ καὶ ἐσκύλευσεν τὰ σκῦλα τῶν πόλεων καὶ ἐπέστρεψεν εἰς γῆν Ιουδα

------------------------------------------------------------------------

[Next: 1 Macabees Chapter 6](ma1006)
