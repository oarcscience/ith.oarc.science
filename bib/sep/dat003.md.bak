[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/dan003)  [KJV](../kjv/dan003)  [Sep:Dan](dan003.md) 
[Tan](../tan/dan003)  [Vul](../vul/dan003.md)   
  
[Daniel Th Index](dat.md)  
  [Previous](dat002)  [Next](dat004.md) 

------------------------------------------------------------------------

### Septuagint: Daniel Th Chapter 3

<span id="001">1</span> ἔτους ὀκτωκαιδεκάτου Ναβουχοδονοσορ ὁ βασιλεὺς
ἐποίησεν εἰκόνα χρυσῆν ὕψος αὐτῆς πήχεων ἑξήκοντα εὖρος αὐτῆς πήχεων ἕξ
καὶ ἔστησεν αὐτὴν ἐν πεδίῳ Δεϊρα ἐν χώρᾳ Βαβυλῶνος

<span id="002">2</span> καὶ ἀπέστειλεν συναγαγεῖν τοὺς ὑπάτους καὶ τοὺς
στρατηγοὺς καὶ τοὺς τοπάρχας ἡγουμένους καὶ τυράννους καὶ τοὺς ἐπ᾽
ἐξουσιῶν καὶ πάντας τοὺς ἄρχοντας τῶν χωρῶν ἐλθεῖν εἰς τὰ ἐγκαίνια τῆς
εἰκόνος ἧς ἔστησεν Ναβουχοδονοσορ ὁ βασιλεύς

<span id="003">3</span> καὶ συνήχθησαν οἱ τοπάρχαι ὕπατοι στρατηγοί
ἡγούμενοι τύραννοι μεγάλοι οἱ ἐπ᾽ ἐξουσιῶν καὶ πάντες οἱ ἄρχοντες τῶν
χωρῶν εἰς τὸν ἐγκαινισμὸν τῆς εἰκόνος ἧς ἔστησεν Ναβουχοδονοσορ ὁ
βασιλεύς καὶ εἱστήκεισαν ἐνώπιον τῆς εἰκόνος ἧς ἔστησεν Ναβουχοδονοσορ

<span id="004">4</span> καὶ ὁ κῆρυξ ἐβόα ἐν ἰσχύι ὑμῖν λέγεται λαοί
φυλαί γλῶσσαι

<span id="005">5</span> ᾗ ἂν ὥρᾳ ἀκούσητε τῆς φωνῆς τῆς σάλπιγγος
σύριγγός τε καὶ κιθάρας σαμβύκης καὶ ψαλτηρίου καὶ συμφωνίας καὶ παντὸς
γένους μουσικῶν πίπτοντες προσκυνεῖτε τῇ εἰκόνι τῇ χρυσῇ ᾗ ἔστησεν
Ναβουχοδονοσορ ὁ βασιλεύς

<span id="006">6</span> καὶ ὃς ἂν μὴ πεσὼν προσκυνήσῃ αὐτῇ τῇ ὥρᾳ
ἐμβληθήσεται εἰς τὴν κάμινον τοῦ πυρὸς τὴν καιομένην

<span id="007">7</span> καὶ ἐγένετο ὅτε ἤκουσαν οἱ λαοὶ τῆς φωνῆς τῆς
σάλπιγγος σύριγγός τε καὶ κιθάρας σαμβύκης καὶ ψαλτηρίου καὶ συμφωνίας
καὶ παντὸς γένους μουσικῶν πίπτοντες πάντες οἱ λαοί φυλαί γλῶσσαι
προσεκύνουν τῇ εἰκόνι τῇ χρυσῇ ᾗ ἔστησεν Ναβουχοδονοσορ ὁ βασιλεύς

<span id="008">8</span> τότε προσήλθοσαν ἄνδρες Χαλδαῖοι καὶ διέβαλον
τοὺς Ιουδαίους

<span id="009">9</span> τῷ βασιλεῖ Ναβουχοδονοσορ βασιλεῦ εἰς τοὺς
αἰῶνας ζῆθι

<span id="010">10</span> σύ βασιλεῦ ἔθηκας δόγμα πάντα ἄνθρωπον ὃς ἂν
ἀκούσῃ τῆς φωνῆς τῆς σάλπιγγος σύριγγός τε καὶ κιθάρας σαμβύκης καὶ
ψαλτηρίου καὶ συμφωνίας καὶ παντὸς γένους μουσικῶν

<span id="011">11</span> καὶ μὴ πεσὼν προσκυνήσῃ τῇ εἰκόνι τῇ χρυσῇ
ἐμβληθήσεται εἰς τὴν κάμινον τοῦ πυρὸς τὴν καιομένην

<span id="012">12</span> εἰσὶν ἄνδρες Ιουδαῖοι οὓς κατέστησας ἐπὶ τὰ
ἔργα τῆς χώρας Βαβυλῶνος Σεδραχ Μισαχ Αβδεναγω οἱ ἄνδρες ἐκεῖνοι οὐχ
ὑπήκουσαν βασιλεῦ τῷ δόγματί σου τοῖς θεοῖς σου οὐ λατρεύουσιν καὶ τῇ
εἰκόνι τῇ χρυσῇ ᾗ ἔστησας οὐ προσκυνοῦσιν

<span id="013">13</span> τότε Ναβουχοδονοσορ ἐν θυμῷ καὶ ὀργῇ εἶπεν
ἀγαγεῖν τὸν Σεδραχ Μισαχ καὶ Αβδεναγω καὶ ἤχθησαν ἐνώπιον τοῦ βασιλέως

<span id="014">14</span> καὶ ἀπεκρίθη Ναβουχοδονοσορ καὶ εἶπεν αὐτοῖς εἰ
ἀληθῶς Σεδραχ Μισαχ Αβδεναγω τοῖς θεοῖς μου οὐ λατρεύετε καὶ τῇ εἰκόνι
τῇ χρυσῇ ᾗ ἔστησα οὐ προσκυνεῖτε

<span id="015">15</span> νῦν οὖν εἰ ἔχετε ἑτοίμως ἵνα ὡς ἂν ἀκούσητε τῆς
φωνῆς τῆς σάλπιγγος σύριγγός τε καὶ κιθάρας σαμβύκης καὶ ψαλτηρίου καὶ
συμφωνίας καὶ παντὸς γένους μουσικῶν πεσόντες προσκυνήσητε τῇ εἰκόνι ᾗ
ἐποίησα ἐὰν δὲ μὴ προσκυνήσητε αὐτῇ τῇ ὥρᾳ ἐμβληθήσεσθε εἰς τὴν κάμινον
τοῦ πυρὸς τὴν καιομένην καὶ τίς ἐστιν θεός ὃς ἐξελεῖται ὑμᾶς ἐκ τῶν
χειρῶν μου

<span id="016">16</span> καὶ ἀπεκρίθησαν Σεδραχ Μισαχ Αβδεναγω λέγοντες
τῷ βασιλεῖ Ναβουχοδονοσορ οὐ χρείαν ἔχομεν ἡμεῖς περὶ τοῦ ῥήματος τούτου
ἀποκριθῆναί σοι

<span id="017">17</span> ἔστιν γὰρ θεός ᾧ ἡμεῖς λατρεύομεν δυνατὸς
ἐξελέσθαι ἡμᾶς ἐκ τῆς καμίνου τοῦ πυρὸς τῆς καιομένης καὶ ἐκ τῶν χειρῶν
σου βασιλεῦ ῥύσεται ἡμᾶς

<span id="018">18</span> καὶ ἐὰν μή γνωστὸν ἔστω σοι βασιλεῦ ὅτι τοῖς
θεοῖς σου οὐ λατρεύομεν καὶ τῇ εἰκόνι τῇ χρυσῇ ᾗ ἔστησας οὐ προσκυνοῦμεν

<span id="019">19</span> τότε Ναβουχοδονοσορ ἐπλήσθη θυμοῦ καὶ ἡ ὄψις
τοῦ προσώπου αὐτοῦ ἠλλοιώθη ἐπὶ Σεδραχ Μισαχ καὶ Αβδεναγω καὶ εἶπεν
ἐκκαῦσαι τὴν κάμινον ἑπταπλασίως ἕως οὗ εἰς τέλος ἐκκαῇ

<span id="020">20</span> καὶ ἄνδρας ἰσχυροὺς ἰσχύι εἶπεν πεδήσαντας τὸν
Σεδραχ Μισαχ καὶ Αβδεναγω ἐμβαλεῖν εἰς τὴν κάμινον τοῦ πυρὸς τὴν
καιομένην

<span id="021">21</span> τότε οἱ ἄνδρες ἐκεῖνοι ἐπεδήθησαν σὺν τοῖς
σαραβάροις αὐτῶν καὶ τιάραις καὶ περικνημῖσι καὶ ἐνδύμασιν αὐτῶν καὶ
ἐβλήθησαν εἰς μέσον τῆς καμίνου τοῦ πυρὸς τῆς καιομένης

<span id="022">22</span> ἐπεὶ τὸ ῥῆμα τοῦ βασιλέως ὑπερίσχυεν καὶ ἡ
κάμινος ἐξεκαύθη ἐκ περισσοῦ

<span id="023">23</span> καὶ οἱ τρεῖς οὗτοι Σεδραχ Μισαχ καὶ Αβδεναγω
ἔπεσον εἰς μέσον τῆς καμίνου τοῦ πυρὸς τῆς καιομένης πεπεδημένοι

<span id="024">24</span> καὶ περιεπάτουν ἐν μέσῳ τῆς φλογὸς ὑμνοῦντες
τὸν θεὸν καὶ εὐλογοῦντες τὸν κύριον

<span id="025">25</span> καὶ συστὰς Αζαριας προσηύξατο οὕτως καὶ ἀνοίξας
τὸ στόμα αὐτοῦ ἐν μέσῳ τοῦ πυρὸς εἶπεν

<span id="026">26</span> εὐλογητὸς εἶ κύριε ὁ θεὸς τῶν πατέρων ἡμῶν καὶ
αἰνετός καὶ δεδοξασμένον τὸ ὄνομά σου εἰς τοὺς αἰῶνας

<span id="027">27</span> ὅτι δίκαιος εἶ ἐπὶ πᾶσιν οἷς ἐποίησας ἡμῖν καὶ
πάντα τὰ ἔργα σου ἀληθινά καὶ εὐθεῖαι αἱ ὁδοί σου καὶ πᾶσαι αἱ κρίσεις
σου ἀλήθεια

<span id="028">28</span> καὶ κρίματα ἀληθείας ἐποίησας κατὰ πάντα ἃ
ἐπήγαγες ἡμῖν καὶ ἐπὶ τὴν πόλιν τὴν ἁγίαν τὴν τῶν πατέρων ἡμῶν
Ιερουσαλημ ὅτι ἐν ἀληθείᾳ καὶ κρίσει ἐπήγαγες πάντα ταῦτα διὰ τὰς
ἁμαρτίας ἡμῶν

<span id="029">29</span> ὅτι ἡμάρτομεν καὶ ἠνομήσαμεν ἀποστῆναι ἀπὸ σοῦ
καὶ ἐξημάρτομεν ἐν πᾶσιν καὶ τῶν ἐντολῶν σου οὐκ ἠκούσαμεν

<span id="030">30</span> οὐδὲ συνετηρήσαμεν οὐδὲ ἐποιήσαμεν καθὼς
ἐνετείλω ἡμῖν ἵνα εὖ ἡμῖν γένηται

<span id="031">31</span> καὶ πάντα ὅσα ἡμῖν ἐπήγαγες καὶ πάντα ὅσα
ἐποίησας ἡμῖν ἐν ἀληθινῇ κρίσει ἐποίησας

<span id="032">32</span> καὶ παρέδωκας ἡμᾶς εἰς χεῖρας ἐχθρῶν ἀνόμων
ἐχθίστων ἀποστατῶν καὶ βασιλεῖ ἀδίκῳ καὶ πονηροτάτῳ παρὰ πᾶσαν τὴν γῆν

<span id="033">33</span> καὶ νῦν οὐκ ἔστιν ἡμῖν ἀνοῖξαι τὸ στόμα αἰσχύνη
καὶ ὄνειδος ἐγενήθη τοῖς δούλοις σου καὶ τοῖς σεβομένοις σε

<span id="034">34</span> μὴ δὴ παραδῷς ἡμᾶς εἰς τέλος διὰ τὸ ὄνομά σου
καὶ μὴ διασκεδάσῃς τὴν διαθήκην σου

<span id="035">35</span> καὶ μὴ ἀποστήσῃς τὸ ἔλεός σου ἀφ᾽ ἡμῶν δι᾽
Αβρααμ τὸν ἠγαπημένον ὑπὸ σοῦ καὶ διὰ Ισαακ τὸν δοῦλόν σου καὶ Ισραηλ
τὸν ἅγιόν σου

<span id="036">36</span> οἷς ἐλάλησας πρὸς αὐτοὺς λέγων πληθῦναι τὸ
σπέρμα αὐτῶν ὡς τὰ ἄστρα τοῦ οὐρανοῦ καὶ ὡς τὴν ἄμμον τὴν παρὰ τὸ χεῖλος
τῆς θαλάσσης

<span id="037">37</span> ὅτι δέσποτα ἐσμικρύνθημεν παρὰ πάντα τὰ ἔθνη
καί ἐσμεν ταπεινοὶ ἐν πάσῃ τῇ γῇ σήμερον διὰ τὰς ἁμαρτίας ἡμῶν

<span id="038">38</span> καὶ οὐκ ἔστιν ἐν τῷ καιρῷ τούτῳ ἄρχων καὶ
προφήτης καὶ ἡγούμενος οὐδὲ ὁλοκαύτωσις οὐδὲ θυσία οὐδὲ προσφορὰ οὐδὲ
θυμίαμα οὐ τόπος τοῦ καρπῶσαι ἐναντίον σου καὶ εὑρεῖν ἔλεος

<span id="039">39</span> ἀλλ᾽ ἐν ψυχῇ συντετριμμένῃ καὶ πνεύματι
ταπεινώσεως προσδεχθείημεν ὡς ἐν ὁλοκαυτώμασιν κριῶν καὶ ταύρων καὶ ὡς
ἐν μυριάσιν ἀρνῶν πιόνων

<span id="040">40</span> οὕτως γενέσθω θυσία ἡμῶν ἐνώπιόν σου σήμερον
καὶ ἐκτελέσαι ὄπισθέν σου ὅτι οὐκ ἔσται αἰσχύνη τοῖς πεποιθόσιν ἐπὶ σοί

<span id="041">41</span> καὶ νῦν ἐξακολουθοῦμεν ἐν ὅλῃ καρδίᾳ καὶ
φοβούμεθά σε καὶ ζητοῦμεν τὸ πρόσωπόν σου μὴ καταισχύνῃς ἡμᾶς

<span id="042">42</span> ἀλλὰ ποίησον μεθ᾽ ἡμῶν κατὰ τὴν ἐπιείκειάν σου
καὶ κατὰ τὸ πλῆθος τοῦ ἐλέους σου

<span id="043">43</span> καὶ ἐξελοῦ ἡμᾶς κατὰ τὰ θαυμάσιά σου καὶ δὸς
δόξαν τῷ ὀνόματί σου κύριε

<span id="044">44</span> καὶ ἐντραπείησαν πάντες οἱ ἐνδεικνύμενοι τοῖς
δούλοις σου κακὰ καὶ καταισχυνθείησαν ἀπὸ πάσης δυνάμεως καὶ δυναστείας
καὶ ἡ ἰσχὺς αὐτῶν συντριβείη

<span id="045">45</span> γνώτωσαν ὅτι σὺ εἶ κύριος ὁ θεὸς μόνος καὶ
ἔνδοξος ἐφ᾽ ὅλην τὴν οἰκουμένην

<span id="046">46</span> καὶ οὐ διέλειπον οἱ ἐμβαλόντες αὐτοὺς ὑπηρέται
τοῦ βασιλέως καίοντες τὴν κάμινον νάφθαν καὶ πίσσαν καὶ στιππύον καὶ
κληματίδα

<span id="047">47</span> καὶ διεχεῖτο ἡ φλὸξ ἐπάνω τῆς καμίνου ἐπὶ
πήχεις τεσσαράκοντα ἐννέα

<span id="048">48</span> καὶ διώδευσεν καὶ ἐνεπύρισεν οὓς εὗρεν περὶ τὴν
κάμινον τῶν Χαλδαίων

<span id="049">49</span> ὁ δὲ ἄγγελος κυρίου συγκατέβη ἅμα τοῖς περὶ τὸν
Αζαριαν εἰς τὴν κάμινον καὶ ἐξετίναξεν τὴν φλόγα τοῦ πυρὸς ἐκ τῆς
καμίνου

<span id="050">50</span> καὶ ἐποίησεν τὸ μέσον τῆς καμίνου ὡς πνεῦμα
δρόσου διασυρίζον καὶ οὐχ ἥψατο αὐτῶν τὸ καθόλου τὸ πῦρ καὶ οὐκ ἐλύπησεν
οὐδὲ παρηνώχλησεν αὐτοῖς

<span id="051">51</span> τότε οἱ τρεῖς ὡς ἐξ ἑνὸς στόματος ὕμνουν καὶ
ἐδόξαζον καὶ εὐλόγουν τὸν θεὸν ἐν τῇ καμίνῳ λέγοντες

<span id="052">52</span> εὐλογητὸς εἶ κύριε ὁ θεὸς τῶν πατέρων ἡμῶν καὶ
αἰνετὸς καὶ ὑπερυψούμενος εἰς τοὺς αἰῶνας καὶ εὐλογημένον τὸ ὄνομα τῆς
δόξης σου τὸ ἅγιον καὶ ὑπεραινετὸν καὶ ὑπερυψούμενον εἰς τοὺς αἰῶνας

<span id="053">53</span> εὐλογημένος εἶ ἐν τῷ ναῷ τῆς ἁγίας δόξης σου
καὶ ὑπερυμνητὸς καὶ ὑπερένδοξος εἰς τοὺς αἰῶνας

<span id="055">55</span> εὐλογημένος εἶ ὁ ἐπιβλέπων ἀβύσσους καθήμενος
ἐπὶ χερουβιν καὶ αἰνετὸς καὶ ὑπερυψούμενος εἰς τοὺς αἰῶνας

<span id="054">54</span> εὐλογημένος εἶ ἐπὶ θρόνου τῆς βασιλείας σου καὶ
ὑπερυμνητὸς καὶ ὑπερυψούμενος εἰς τοὺς αἰῶνας

<span id="056">56</span> εὐλογημένος εἶ ἐν τῷ στερεώματι τοῦ οὐρανοῦ καὶ
ὑμνητὸς καὶ δεδοξασμένος εἰς τοὺς αἰῶνας

<span id="057">57</span> εὐλογεῖτε πάντα τὰ ἔργα κυρίου τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="059">59</span> εὐλογεῖτε οὐρανοί τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="058">58</span> εὐλογεῖτε ἄγγελοι κυρίου τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="060">60</span> εὐλογεῖτε ὕδατα πάντα τὰ ἐπάνω τοῦ οὐρανοῦ τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="061">61</span> εὐλογεῖτε πᾶσαι αἱ δυνάμεις τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="062">62</span> εὐλογεῖτε ἥλιος καὶ σελήνη τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="063">63</span> εὐλογεῖτε ἄστρα τοῦ οὐρανοῦ τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="064">64</span> εὐλογεῖτε πᾶς ὄμβρος καὶ δρόσος τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="065">65</span> εὐλογεῖτε πάντα τὰ πνεύματα τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="066">66</span> εὐλογεῖτε πῦρ καὶ καῦμα τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="067">67</span> εὐλογεῖτε ψῦχος καὶ καύσων τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="068">68</span> εὐλογεῖτε δρόσοι καὶ νιφετοί τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="071">71</span> εὐλογεῖτε νύκτες καὶ ἡμέραι τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="072">72</span> εὐλογεῖτε φῶς καὶ σκότος τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="069">69</span> εὐλογεῖτε πάγος καὶ ψῦχος τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="070">70</span> εὐλογεῖτε πάχναι καὶ χιόνες τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="073">73</span> εὐλογεῖτε ἀστραπαὶ καὶ νεφέλαι τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="074">74</span> εὐλογείτω ἡ γῆ τὸν κύριον ὑμνείτω καὶ
ὑπερυψούτω αὐτὸν εἰς τοὺς αἰῶνας

<span id="075">75</span> εὐλογεῖτε ὄρη καὶ βουνοί τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="076">76</span> εὐλογεῖτε πάντα τὰ φυόμενα ἐν τῇ γῇ τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="078">78</span> εὐλογεῖτε θάλασσαι καὶ ποταμοί τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="077">77</span> εὐλογεῖτε αἱ πηγαί τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="079">79</span> εὐλογεῖτε κήτη καὶ πάντα τὰ κινούμενα ἐν τοῖς
ὕδασιν τὸν κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="080">80</span> εὐλογεῖτε πάντα τὰ πετεινὰ τοῦ οὐρανοῦ τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="081">81</span> εὐλογεῖτε πάντα τὰ θηρία καὶ τὰ κτήνη τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="082">82</span> εὐλογεῖτε οἱ υἱοὶ τῶν ἀνθρώπων τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="083">83</span> εὐλογεῖτε Ισραηλ τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="084">84</span> εὐλογεῖτε ἱερεῖς κυρίου τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="085">85</span> εὐλογεῖτε δοῦλοι κυρίου τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="086">86</span> εὐλογεῖτε πνεύματα καὶ ψυχαὶ δικαίων τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="087">87</span> εὐλογεῖτε ὅσιοι καὶ ταπεινοὶ τῇ καρδίᾳ τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="088">88</span> εὐλογεῖτε Ανανια Αζαρια Μισαηλ τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας ὅτι ἐξείλατο ἡμᾶς ἐξ ᾅδου
καὶ ἐκ χειρὸς θανάτου ἔσωσεν ἡμᾶς καὶ ἐρρύσατο ἡμᾶς ἐκ μέσου καμίνου
καιομένης φλογὸς καὶ ἐκ μέσου πυρὸς ἐρρύσατο ἡμᾶς

<span id="089">89</span> ἐξομολογεῖσθε τῷ κυρίῳ ὅτι χρηστός ὅτι εἰς τὸν
αἰῶνα τὸ ἔλεος αὐτοῦ

<span id="090">90</span> εὐλογεῖτε πάντες οἱ σεβόμενοι τὸν κύριον τὸν
θεὸν τῶν θεῶν ὑμνεῖτε καὶ ἐξομολογεῖσθε ὅτι εἰς τὸν αἰῶνα τὸ ἔλεος αὐτοῦ

<span id="091">91</span> καὶ Ναβουχοδονοσορ ἤκουσεν ὑμνούντων αὐτῶν καὶ
ἐθαύμασεν καὶ ἐξανέστη ἐν σπουδῇ καὶ εἶπεν τοῖς μεγιστᾶσιν αὐτοῦ οὐχὶ
ἄνδρας τρεῖς ἐβάλομεν εἰς μέσον τοῦ πυρὸς πεπεδημένους καὶ εἶπαν τῷ
βασιλεῖ ἀληθῶς βασιλεῦ

<span id="092">92</span> καὶ εἶπεν ὁ βασιλεύς ἰδοὺ ἐγὼ ὁρῶ ἄνδρας
τέσσαρας λελυμένους καὶ περιπατοῦντας ἐν μέσῳ τοῦ πυρός καὶ διαφθορὰ οὐκ
ἔστιν ἐν αὐτοῖς καὶ ἡ ὅρασις τοῦ τετάρτου ὁμοία υἱῷ θεοῦ

<span id="093">93</span> τότε προσῆλθεν Ναβουχοδονοσορ πρὸς τὴν θύραν
τῆς καμίνου τοῦ πυρὸς τῆς καιομένης καὶ εἶπεν Σεδραχ Μισαχ Αβδεναγω οἱ
δοῦλοι τοῦ θεοῦ τοῦ ὑψίστου ἐξέλθετε καὶ δεῦτε καὶ ἐξῆλθον Σεδραχ Μισαχ
Αβδεναγω ἐκ μέσου τοῦ πυρός

<span id="094">94</span> καὶ συνάγονται οἱ σατράπαι καὶ οἱ στρατηγοὶ καὶ
οἱ τοπάρχαι καὶ οἱ δυνάσται τοῦ βασιλέως καὶ ἐθεώρουν τοὺς ἄνδρας ὅτι
οὐκ ἐκυρίευσεν τὸ πῦρ τοῦ σώματος αὐτῶν καὶ ἡ θρὶξ τῆς κεφαλῆς αὐτῶν οὐκ
ἐφλογίσθη καὶ τὰ σαράβαρα αὐτῶν οὐκ ἠλλοιώθη καὶ ὀσμὴ πυρὸς οὐκ ἦν ἐν
αὐτοῖς

<span id="095">95</span> καὶ ἀπεκρίθη Ναβουχοδονοσορ καὶ εἶπεν εὐλογητὸς
ὁ θεὸς τοῦ Σεδραχ Μισαχ Αβδεναγω ὃς ἀπέστειλεν τὸν ἄγγελον αὐτοῦ καὶ
ἐξείλατο τοὺς παῖδας αὐτοῦ ὅτι ἐπεποίθεισαν ἐπ᾽ αὐτῷ καὶ τὸ ῥῆμα τοῦ
βασιλέως ἠλλοίωσαν καὶ παρέδωκαν τὰ σώματα αὐτῶν εἰς πῦρ ὅπως μὴ
λατρεύσωσιν μηδὲ προσκυνήσωσιν παντὶ θεῷ ἀλλ᾽ ἢ τῷ θεῷ αὐτῶν

<span id="096">96</span> καὶ ἐγὼ ἐκτίθεμαι δόγμα πᾶς λαός φυλή γλῶσσα ἣ
ἂν εἴπῃ βλασφημίαν κατὰ τοῦ θεοῦ Σεδραχ Μισαχ Αβδεναγω εἰς ἀπώλειαν
ἔσονται καὶ οἱ οἶκοι αὐτῶν εἰς διαρπαγήν καθότι οὐκ ἔστιν θεὸς ἕτερος
ὅστις δυνήσεται ῥύσασθαι οὕτως

<span id="097">97</span> τότε ὁ βασιλεὺς κατεύθυνεν τὸν Σεδραχ Μισαχ
Αβδεναγω ἐν τῇ χώρᾳ Βαβυλῶνος καὶ ἠξίωσεν αὐτοὺς ἡγεῖσθαι πάντων τῶν
Ιουδαίων τῶν ὄντων ἐν τῇ βασιλείᾳ αὐτοῦ

------------------------------------------------------------------------

[Next: Daniel Th Chapter 4](dat004.md)
