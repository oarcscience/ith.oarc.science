[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma3005.md)   
  
[3 Macabees Index](ma3.md)  
  [Previous](ma3004)  [Next](ma3006.md) 

------------------------------------------------------------------------

### Septuagint: 3 Macabees Chapter 5

<span id="001">1</span> τότε προσκαλεσάμενος Ἕρμωνα τὸν πρὸς τῇ τῶν
ἐλεφάντων ἐπιμελείᾳ βαρείᾳ μεμεστωμένος ὀργῇ καὶ χόλῳ κατὰ πᾶν
ἀμετάθετος

<span id="002">2</span> ἐκέλευσεν ὑπὸ τὴν ἐπερχομένην ἡμέραν δαψιλέσι
δράκεσι λιβανωτοῦ καὶ οἴνῳ πλείονι ἀκράτῳ ἅπαντας τοὺς ἐλέφαντας ποτίσαι
ὄντας τὸν ἀριθμὸν πεντακοσίους καὶ ἀγριωθέντας τῇ τοῦ πόματος ἀφθόνῳ
χορηγίᾳ εἰσαγαγεῖν πρὸς συνάντησιν τοῦ μόρου τῶν Ιουδαίων

<span id="003">3</span> ὁ μὲν τάδε προστάσσων ἐτρέπετο πρὸς τὴν εὐωχίαν
συναγαγὼν τοὺς μάλιστα τῶν φίλων καὶ τῆς στρατιᾶς ἀπεχθῶς ἔχοντας πρὸς
τοὺς Ιουδαίους

<span id="004">4</span> ὁ δὲ ἐλεφαντάρχης τὸ προσταγὲν ἀραρότως Ἕρμων
συνετέλει

<span id="005">5</span> οἵ τε πρὸς τούτοις λειτουργοὶ κατὰ τὴν ἑσπέραν
ἐξιόντες τὰς τῶν ταλαιπωρούντων ἐδέσμευον χεῖρας τήν τε λοιπὴν
ἐμηχανῶντο περὶ αὐτοὺς ἀσφάλειαν ἔννυχον δόξαντες ὁμοῦ λήμψεσθαι τὸ
φῦλον πέρας τῆς ὀλεθρίας

<span id="006">6</span> οἱ δὲ πάσης σκέπης ἔρημοι δοκοῦντες εἶναι τοῖς
ἔθνεσιν Ιουδαῖοι διὰ τὴν πάντοθεν περιέχουσαν αὐτοὺς μετὰ δεσμῶν ἀνάγκην

<span id="007">7</span> τὸν παντοκράτορα κύριον καὶ πάσης δυνάμεως
δυναστεύοντα ἐλεήμονα θεὸν αὐτῶν καὶ πατέρα δυσκαταπαύστῳ βοῇ πάντες
μετὰ δακρύων ἐπεκαλέσαντο δεόμενοι

<span id="008">8</span> τὴν κατ᾽ αὐτῶν μεταστρέψαι βουλὴν ἀνοσίαν καὶ
ῥύσασθαι αὐτοὺς μετὰ μεγαλομεροῦς ἐπιφανείας ἐκ τοῦ παρὰ πόδας ἐν ἑτοίμῳ
μόρου

<span id="009">9</span> τούτων μὲν οὖν ἐκτενῶς ἡ λιτανεία ἀνέβαινεν εἰς
τὸν οὐρανόν

<span id="010">10</span> ὁ δὲ Ἕρμων τοὺς ἀνηλεεῖς ἐλέφαντας ποτίσας
πεπληρωμένους τῆς τοῦ οἴνου πολλῆς χορηγίας καὶ τοῦ λιβάνου
μεμεστωμένους ὄρθριος ἐπὶ τὴν αὐλὴν παρῆν περὶ τούτων προσαγγεῖλαι τῷ
βασιλεῖ

<span id="011">11</span> τὸ δὲ ἀπ᾽ αἰῶνος χρόνου κτίσμα καλὸν ἐν νυκτὶ
καὶ ἡμέρᾳ ἐπιβαλλόμενον ὑπὸ τοῦ χαριζομένου πᾶσιν οἷς ἂν αὐτὸς θελήσῃ
ὕπνου μέρος ἀπέστειλεν εἰς τὸν βασιλέα

<span id="012">12</span> καὶ ἡδίστῳ καὶ βαθεῖ κατεσχέθη τῇ ἐνεργείᾳ τοῦ
δεσπότου τῆς ἀθέσμου μὲν προθέσεως πολὺ διεσφαλμένος τοῦ δὲ ἀμεταθέτου
λογισμοῦ μεγάλως διεψευσμένος

<span id="013">13</span> οἵ τε Ιουδαῖοι τὴν προσημανθεῖσαν ὥραν
διαφυγόντες τὸν ἅγιον ᾔνουν θεὸν αὐτῶν καὶ πάλιν ἠξίουν τὸν
εὐκατάλλακτον δεῖξαι μεγαλοσθενοῦς ἑαυτοῦ χειρὸς κράτος ἔθνεσιν
ὑπερηφάνοις

<span id="014">14</span> μεσούσης δὲ ἤδη δεκάτης ὥρας σχεδὸν ὁ πρὸς ταῖς
κλήσεσιν τεταγμένος ἀθρόους τοὺς κλητοὺς ἰδὼν ἔνυξεν προσελθὼν τὸν
βασιλέα

<span id="015">15</span> καὶ μόλις διεγείρας ὑπέδειξε τὸν τῆς συμποσίας
καιρὸν ἤδη παρατρέχοντα τὸν περὶ τούτων λόγον ποιούμενος

<span id="016">16</span> ὃν ὁ βασιλεὺς λογισάμενος καὶ τραπεὶς εἰς τὸν
πότον ἐκέλευσεν τοὺς παραγεγονότας ἐπὶ τὴν συμποσίαν ἄντικρυς ἀνακλῖναι
αὐτοῦ

<span id="017">17</span> οὗ καὶ γενομένου παρῄνει εἰς εὐωχίαν δόντας
ἑαυτοὺς τὸ παρὸν τῆς συμποσίας ἐπὶ πολὺ γεραιρομένους εἰς εὐφροσύνην
καταθέσθαι μέρος

<span id="018">18</span> ἐπὶ πλεῖον δὲ προβαινούσης τῆς ὁμιλίας τὸν
Ἕρμωνα προσκαλεσάμενος ὁ βασιλεὺς μετὰ πικρᾶς ἀπειλῆς ἐπυνθάνετο τίνος
ἕνεκεν αἰτίας εἰάθησαν οἱ Ιουδαῖοι τὴν περιοῦσαν ἡμέραν περιβεβιωκότες

<span id="019">19</span> τοῦ δὲ ὑποδείξαντος ἔτι νυκτὸς τὸ προσταγὲν ἐπὶ
τέλος ἀγειοχέναι καὶ τῶν φίλων αὐτῷ προσμαρτυρησάντων

<span id="020">20</span> τὴν ὠμότητα χείρονα Φαλάριδος ἐσχηκὼς ἔφη τῷ
τῆς σήμερον ὕπνῳ χάριν ἔχειν αὐτούς ἀνυπερθέτως δὲ εἰς τὴν ἐπιτελοῦσαν
ἡμέραν κατὰ τὸ ὅμοιον ἑτοίμασον τοὺς ἐλέφαντας ἐπὶ τὸν τῶν ἀθεμίτων
Ιουδαίων ἀφανισμόν

<span id="021">21</span> εἰπόντος δὲ τοῦ βασιλέως ἀσμένως πάντες μετὰ
χαρᾶς οἱ παρόντες ὁμοῦ συναινέσαντες εἰς τὸν ἴδιον οἶκον ἕκαστος
ἀνέλυσεν

<span id="022">22</span> καὶ οὐχ οὕτως εἰς ὕπνον κατεχρήσαντο τὸν χρόνον
τῆς νυκτός ὡς εἰς τὸ παντοίους μηχανᾶσθαι τοῖς ταλαιπώροις δοκοῦσιν
ἐμπαιγμούς

<span id="023">23</span> ἄρτι δὲ ἀλεκτρυὼν ἐκέκραγεν ὄρθριος καὶ τὰ
θηρία καθωπλικὼς ὁ Ἕρμων ἐν τῷ μεγάλῳ περιστύλῳ διεκίνει

<span id="024">24</span> τὰ δὲ κατὰ τὴν πόλιν πλήθη συνήθροιστο πρὸς τὴν
οἰκτροτάτην θεωρίαν προσδοκῶντα τὴν πρωίαν μετὰ σπουδῆς

<span id="025">25</span> οἱ δὲ Ιουδαῖοι κατὰ τὸν ἀμερῆ ψυχουλκούμενοι
χρόνον πολύδακρυν ἱκετείαν ἐν μέλεσιν γοεροῖς τείνοντες τὰς χεῖρας εἰς
τὸν οὐρανὸν ἐδέοντο τοῦ μεγίστου θεοῦ πάλιν αὐτοῖς βοηθῆσαι συντόμως

<span id="026">26</span> οὔπω δὲ ἡλίου βολαὶ κατεσπείροντο καὶ τοῦ
βασιλέως τοὺς φίλους ἐκδεχομένου ὁ Ἕρμων παραστὰς ἐκάλει πρὸς τὴν ἔξοδον
ὑποδεικνύων τὸ πρόθυμον τοῦ βασιλέως ἐν ἑτοίμῳ κεῖσθαι

<span id="027">27</span> τοῦ δὲ ἀποδεξαμένου καὶ καταπλαγέντος ἐπὶ τῇ
παρανόμῳ ἐξόδῳ κατὰ πᾶν ἀγνωσίᾳ κεκρατημένος ἐπυνθάνετο τί τὸ πρᾶγμα ἐφ᾽
οὗ τοῦτο αὐτῷ μετὰ σπουδῆς τετέλεσται

<span id="028">28</span> τοῦτο δὲ ἦν ἡ ἐνέργεια τοῦ πάντα δεσποτεύοντος
θεοῦ τῶν πρὶν αὐτῷ μεμηχανημένων λήθην κατὰ διάνοιαν ἐντεθεικότος

<span id="029">29</span> ὑπεδείκνυεν ὁ Ἕρμων καὶ πάντες οἱ φίλοι τὰ
θηρία καὶ τὰς δυνάμεις ἡτοιμάσθαι βασιλεῦ κατὰ τὴν σὴν ἐκτενῆ πρόθεσιν

<span id="030">30</span> ὁ δὲ ἐπὶ τοῖς ῥηθεῖσιν πληρωθεὶς βαρεῖ χόλῳ διὰ
τὸ περὶ τούτων προνοίᾳ θεοῦ διεσκεδάσθαι πᾶν αὐτοῦ τὸ νόημα ἐνατενίσας
μετὰ ἀπειλῆς εἶπεν

<span id="031">31</span> ὅσοι γονεῖς παρῆσαν ἢ παίδων γόνοι τήνδε θηρσὶν
ἀγρίοις ἐσκεύασα ἂν δαψιλῆ θοῖναν ἀντὶ τῶν ἀνεγκλήτων ἐμοὶ καὶ προγόνοις
ἐμοῖς ἀποδεδειγμένων ὁλοσχερῆ βεβαίαν πίστιν ἐξόχως Ιουδαίων

<span id="032">32</span> καίπερ εἰ μὴ διὰ τὴν τῆς συντροφίας στοργὴν καὶ
τῆς χρείας τὸ ζῆν ἀντὶ τούτων ἐστερήθης

<span id="033">33</span> οὕτως ὁ Ἕρμων ἀπροσδόκητον ἐπικίνδυνον
ὑπήνεγκεν ἀπειλὴν καὶ τῇ ὁράσει καὶ τῷ προσώπῳ συνεστάλη

<span id="034">34</span> ὁ καθεῖς δὲ τῶν φίλων σκυθρωπῶς ὑπεκρέων τοὺς
συνηθροισμένους ἀπέλυσαν ἕκαστον ἐπὶ τὴν ἰδίαν ἀσχολίαν

<span id="035">35</span> οἵ τε Ιουδαῖοι τὰ παρὰ τοῦ βασιλέως ἀκούσαντες
τὸν ἐπιφανῆ θεὸν κύριον βασιλέα τῶν βασιλέων ᾔνουν καὶ τῆσδε τῆς
βοηθείας αὐτοῦ τετευχότες

<span id="036">36</span> κατὰ δὲ τοὺς αὐτοὺς νόμους ὁ βασιλεὺς
συστησάμενος πᾶν τὸ συμπόσιον εἰς εὐφροσύνην τραπῆναι παρεκάλει

<span id="037">37</span> τὸν δὲ Ἕρμωνα προσκαλεσάμενος μετὰ ἀπειλῆς
εἶπεν ποσάκις δὲ δεῖ σοι περὶ τούτων αὐτῶν προστάττειν ἀθλιώτατε

<span id="038">38</span> τοὺς ἐλέφαντας ἔτι καὶ νῦν καθόπλισον εἰς τὴν
αὔριον ἐπὶ τὸν τῶν Ιουδαίων ἀφανισμόν

<span id="039">39</span> οἱ δὲ συνανακείμενοι συγγενεῖς τὴν ἀσταθῆ
διάνοιαν αὐτοῦ θαυμάζοντες προεφέροντο τάδε

<span id="040">40</span> βασιλεῦ μέχρι τίνος ὡς ἀλόγους ἡμᾶς
διαπειράζεις προστάσσων ἤδη τρίτον αὐτοὺς ἀφανίσαι καὶ πάλιν ἐπὶ τῶν
πραγμάτων ἐκ μεταβολῆς ἀναλύων τὰ σοὶ δεδογμένα

<span id="041">41</span> ὧν χάριν ἡ πόλις διὰ τὴν προσδοκίαν ὀχλεῖ καὶ
πληθύουσα συστροφαῖς ἤδη καὶ κινδυνεύει πολλάκις διαρπασθῆναι

<span id="042">42</span> ὅθεν ὁ κατὰ πάντα Φάλαρις βασιλεὺς ἐμπληθυνθεὶς
ἀλογιστίας καὶ τὰς γινομένας πρὸς ἐπισκοπὴν τῶν Ιουδαίων ἐν αὐτῷ
μεταβολὰς τῆς ψυχῆς παρ᾽ οὐδὲν ἡγούμενος ἀτελέστατον βεβαίως ὅρκον
ὁρισάμενος τούτους μὲν ἀνυπερθέτως πέμψειν εἰς ᾅδην ἐν γόνασιν καὶ ποσὶν
θηρίων ᾐκισμένους

<span id="043">43</span> ἐπιστρατεύσαντα δὲ ἐπὶ τὴν Ιουδαίαν ἰσόπεδον
πυρὶ καὶ δόρατι θήσεσθαι διὰ τάχους καὶ τὸν ἄβατον ἡμῖν αὐτῶν ναὸν πυρὶ
πρηνέα ἐν τάχει τῶν συντελούντων ἐκεῖ θυσίας ἔρημον εἰς τὸν ἅπαντα
χρόνον καταστήσειν

<span id="044">44</span> τότε περιχαρεῖς ἀναλύσαντες οἱ φίλοι καὶ
συγγενεῖς μετὰ πίστεως διέτασσον τὰς δυνάμεις ἐπὶ τοὺς εὐκαιροτάτους
τόπους τῆς πόλεως πρὸς τὴν τήρησιν

<span id="045">45</span> ὁ δὲ ἐλεφαντάρχης τὰ θηρία σχεδὸν ὡς εἰπεῖν εἰς
κατάστεμα μανιῶδες ἀγειοχὼς εὐωδεστάτοις πόμασιν οἴνου λελιβανωμένου
φοβερῶς κεκοσμημένα κατασκευαῖς

<span id="046">46</span> περὶ τὴν ἕω τῆς πόλεως ἤδη πλήθεσιν
ἀναριθμήτοις κατὰ τοῦ ἱπποδρόμου καταμεμεστωμένης εἰσελθὼν εἰς τὴν αὐλὴν
ἐπὶ τὸ προκείμενον ὤτρυνε τὸν βασιλέα

<span id="047">47</span> ὁ δὲ ὀργῇ βαρείᾳ γεμίσας δυσσεβῆ φρένα παντὶ τῷ
βάρει σὺν τοῖς θηρίοις ἐξώρμησε βουλόμενος ἀτρώτῳ καρδίᾳ καὶ κόραις
ὀφθαλμῶν θεάσασθαι τὴν ἐπίπονον καὶ ταλαίπωρον τῶν προσεσημαμμένων
καταστροφήν

<span id="048">48</span> ὡς δὲ τῶν ἐλεφάντων ἐξιόντων περὶ πύλην καὶ τῆς
συνεπομένης ἐνόπλου δυνάμεως τῆς τε τοῦ πλήθους πορείας κονιορτὸν
ἰδόντες καὶ βαρυηχῆ θόρυβον ἀκούσαντες οἱ Ιουδαῖοι

<span id="049">49</span> ὑστάτην βίου ῥοπὴν αὐτοῖς ἐκείνην δόξαντες
εἶναι τὸ τέλος τῆς ἀθλιωτάτης προσδοκίας εἰς οἶκτον καὶ γόους τραπέντες
κατεφίλουν ἀλλήλους περιπλεκόμενοι τοῖς συγγενέσιν ἐπὶ τοὺς τραχήλους
ἐπιπίπτοντες γονεῖς παισὶν καὶ μητέρες νεάνισιν ἕτεραι δὲ νεογνὰ πρὸς
μαστοὺς ἔχουσαι βρέφη τελευταῖον ἕλκοντα γάλα

<span id="050">50</span> οὐ μὴν δὲ ἀλλὰ καὶ τὰς ἔμπροσθεν αὐτῶν
γεγενημένας ἀντιλήμψεις ἐξ οὐρανοῦ συνιδόντες πρηνεῖς ὁμοθυμαδὸν
ῥίψαντες ἑαυτοὺς καὶ τὰ νήπια χωρίσαντες τῶν μαστῶν

<span id="051">51</span> ἀνεβόησαν φωνῇ μεγάλῃ σφόδρα τὸν τῆς ἁπάσης
δυνάμεως δυνάστην ἱκετεύοντες οἰκτῖραι μετὰ ἐπιφανείας αὐτοὺς ἤδη πρὸς
πύλαις ᾅδου καθεστῶτας

------------------------------------------------------------------------

[Next: 3 Macabees Chapter 6](ma3006.md)
