[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma2005)  [Apo](../apo/ma2005.md) 
[Vul](../vul/ma2005.md)   
  
[2 Macabees Index](ma2.md)  
  [Previous](ma2004)  [Next](ma2006.md) 

------------------------------------------------------------------------

### Septuagint: 2 Macabees Chapter 5

<span id="001">1</span> περὶ δὲ τὸν καιρὸν τοῦτον τὴν δευτέραν ἔφοδον ὁ
Ἀντίοχος εἰς Αἴγυπτον ἐστείλατο

<span id="002">2</span> συνέβη δὲ καθ᾽ ὅλην τὴν πόλιν σχεδὸν ἐφ᾽ ἡμέρας
τεσσαράκοντα φαίνεσθαι διὰ τῶν ἀέρων τρέχοντας ἱππεῖς διαχρύσους στολὰς
ἔχοντας καὶ λόγχας σπειρηδὸν ἐξωπλισμένους καὶ μαχαιρῶν σπασμοὺς

<span id="003">3</span> καὶ ἴλας ἵππων διατεταγμένας καὶ προσβολὰς
γινομένας καὶ καταδρομὰς ἑκατέρων καὶ ἀσπίδων κινήσεις καὶ καμάκων πλήθη
καὶ βελῶν βολὰς καὶ χρυσέων κόσμων ἐκλάμψεις καὶ παντοίους θωρακισμούς

<span id="004">4</span> διὸ πάντες ἠξίουν ἐπ᾽ ἀγαθῷ τὴν ἐπιφάνειαν
γεγενῆσθαι

<span id="005">5</span> γενομένης δὲ λαλιᾶς ψευδοῦς ὡς μετηλλαχότος
Ἀντιόχου τὸν βίον παραλαβὼν ὁ Ἰάσων οὐκ ἐλάττους τῶν χιλίων αἰφνιδίως
ἐπὶ τὴν πόλιν συνετελέσατο ἐπίθεσιν τῶν δὲ ἐπὶ τῷ τείχει συνελασθέντων
καὶ τέλος ἤδη καταλαμβανομένης τῆς πόλεως ὁ Μενέλαος εἰς τὴν ἀκρόπολιν
ἐφυγάδευσεν

<span id="006">6</span> ὁ δὲ Ἰάσων ἐποιεῖτο σφαγὰς τῶν πολιτῶν τῶν ἰδίων
ἀφειδῶς οὐ συννοῶν τὴν εἰς τοὺς συγγενεῖς εὐημερίαν δυσημερίαν εἶναι τὴν
μεγίστην δοκῶν δὲ πολεμίων καὶ οὐχ ὁμοεθνῶν τρόπαια καταβάλλεσθαι

<span id="007">7</span> τῆς μὲν ἀρχῆς οὐκ ἐκράτησεν τὸ δὲ τέλος τῆς
ἐπιβουλῆς αἰσχύνην λαβὼν φυγὰς πάλιν εἰς τὴν Αμμανῖτιν ἀπῆλθεν

<span id="008">8</span> πέρας οὖν κακῆς καταστροφῆς ἔτυχεν ἐγκληθεὶς
πρὸς Ἀρέταν τὸν τῶν Ἀράβων τύραννον πόλιν ἐκ πόλεως φεύγων διωκόμενος
ὑπὸ πάντων στυγούμενος ὡς τῶν νόμων ἀποστάτης καὶ βδελυσσόμενος ὡς
πατρίδος καὶ πολιτῶν δήμιος εἰς Αἴγυπτον ἐξεβράσθη

<span id="009">9</span> καὶ ὁ συχνοὺς τῆς πατρίδος ἀποξενώσας ἐπὶ ξένης
ἀπώλετο πρὸς Λακεδαιμονίους ἀναχθεὶς ὡς διὰ τὴν συγγένειαν τευξόμενος
σκέπης

<span id="010">10</span> καὶ ὁ πλῆθος ἀτάφων ἐκρίψας ἀπένθητος ἐγενήθη
καὶ κηδείας οὐδ᾽ ἡστινοσοῦν οὔτε πατρῴου τάφου μετέσχεν

<span id="011">11</span> προσπεσόντων δὲ τῷ βασιλεῖ περὶ τῶν γεγονότων
διέλαβεν ἀποστατεῖν τὴν Ιουδαίαν ὅθεν ἀναζεύξας ἐξ Αἰγύπτου τεθηριωμένος
τῇ ψυχῇ ἔλαβεν τὴν μὲν πόλιν δοριάλωτον

<span id="012">12</span> καὶ ἐκέλευσεν τοῖς στρατιώταις κόπτειν ἀφειδῶς
τοὺς ἐμπίπτοντας καὶ τοὺς εἰς τὰς οἰκίας ἀναβαίνοντας κατασφάζειν

<span id="013">13</span> ἐγίνετο δὲ νέων καὶ πρεσβυτέρων ἀναίρεσις
ἀνήβων τε καὶ γυναικῶν καὶ τέκνων ἀφανισμός παρθένων τε καὶ νηπίων
σφαγαί

<span id="014">14</span> ὀκτὼ δὲ μυριάδες ἐν ταῖς πάσαις ἡμέραις τρισὶν
κατεφθάρησαν τέσσαρες μὲν ἐν χειρῶν νομαῖς οὐχ ἧττον δὲ τῶν ἐσφαγμένων
ἐπράθησαν

<span id="015">15</span> οὐκ ἀρκεσθεὶς δὲ τούτοις κατετόλμησεν εἰς τὸ
πάσης τῆς γῆς ἁγιώτατον ἱερὸν εἰσελθεῖν ὁδηγὸν ἔχων τὸν Μενέλαον τὸν καὶ
τῶν νόμων καὶ τῆς πατρίδος προδότην γεγονότα

<span id="016">16</span> καὶ ταῖς μιαραῖς χερσὶν τὰ ἱερὰ σκεύη λαμβάνων
καὶ τὰ ὑπ᾽ ἄλλων βασιλέων ἀνατεθέντα πρὸς αὔξησιν καὶ δόξαν τοῦ τόπου
καὶ τιμὴν ταῖς βεβήλοις χερσὶν συσσύρων

<span id="017">17</span> καὶ ἐμετεωρίζετο τὴν διάνοιαν ὁ Ἀντίοχος οὐ
συνορῶν ὅτι διὰ τὰς ἁμαρτίας τῶν τὴν πόλιν οἰκούντων ἀπώργισται βραχέως
ὁ δεσπότης διὸ γέγονεν περὶ τὸν τόπον παρόρασις

<span id="018">18</span> εἰ δὲ μὴ συνέβη προσενέχεσθαι πολλοῖς
ἁμαρτήμασιν καθάπερ ἦν ὁ Ἡλιόδωρος ὁ πεμφθεὶς ὑπὸ Σελεύκου τοῦ βασιλέως
ἐπὶ τὴν ἐπίσκεψιν τοῦ γαζοφυλακίου οὗτος προαχθεὶς παραχρῆμα μαστιγωθεὶς
ἀνετράπη τοῦ θράσους

<span id="019">19</span> ἀλλ᾽ οὐ διὰ τὸν τόπον τὸ ἔθνος ἀλλὰ διὰ τὸ
ἔθνος τὸν τόπον ὁ κύριος ἐξελέξατο

<span id="020">20</span> διόπερ καὶ αὐτὸς ὁ τόπος συμμετασχὼν τῶν τοῦ
ἔθνους δυσπετημάτων γενομένων ὕστερον εὐεργετημάτων ἐκοινώνησεν καὶ ὁ
καταλειφθεὶς ἐν τῇ τοῦ παντοκράτορος ὀργῇ πάλιν ἐν τῇ τοῦ μεγάλου
δεσπότου καταλλαγῇ μετὰ πάσης δόξης ἐπανωρθώθη

<span id="021">21</span> ὁ γοῦν Ἀντίοχος ὀκτακόσια πρὸς τοῖς χιλίοις
ἀπενεγκάμενος ἐκ τοῦ ἱεροῦ τάλαντα θᾶττον εἰς τὴν Ἀντιόχειαν ἐχωρίσθη
οἰόμενος ἀπὸ τῆς ὑπερηφανίας τὴν μὲν γῆν πλωτὴν καὶ τὸ πέλαγος πορευτὸν
θέσθαι διὰ τὸν μετεωρισμὸν τῆς καρδίας

<span id="022">22</span> κατέλιπεν δὲ καὶ ἐπιστάτας τοῦ κακοῦν τὸ γένος
ἐν μὲν Ιεροσολύμοις Φίλιππον τὸ μὲν γένος Φρύγα τὸν δὲ τρόπον
βαρβαρώτερον ἔχοντα τοῦ καταστήσαντος

<span id="023">23</span> ἐν δὲ Γαριζιν Ἀνδρόνικον πρὸς δὲ τούτοις
Μενέλαον ὃς χείριστα τῶν ἄλλων ὑπερῄρετο τοῖς πολίταις ἀπεχθῆ δὲ πρὸς
τοὺς πολίτας Ιουδαίους ἔχων διάθεσιν

<span id="024">24</span> ἔπεμψεν δὲ τὸν Μυσάρχην Ἀπολλώνιον μετὰ
στρατεύματος δισμυρίους δὲ πρὸς τοῖς δισχιλίοις προστάξας τοὺς ἐν ἡλικίᾳ
πάντας κατασφάξαι τὰς δὲ γυναῖκας καὶ τοὺς νεωτέρους πωλεῖν

<span id="025">25</span> οὗτος δὲ παραγενόμενος εἰς Ιεροσόλυμα καὶ τὸν
εἰρηνικὸν ὑποκριθεὶς ἐπέσχεν ἕως τῆς ἁγίας ἡμέρας τοῦ σαββάτου καὶ λαβὼν
ἀργοῦντας τοὺς Ιουδαίους τοῖς ὑφ᾽ ἑαυτὸν ἐξοπλησίαν παρήγγειλεν

<span id="026">26</span> καὶ τοὺς ἐξελθόντας πάντας ἐπὶ τὴν θεωρίαν
συνεξεκέντησεν καὶ εἰς τὴν πόλιν σὺν τοῖς ὅπλοις εἰσδραμὼν ἱκανὰ
κατέστρωσεν πλήθη

<span id="027">27</span> Ιουδας δὲ ὁ καὶ Μακκαβαῖος δέκατός που γενηθεὶς
καὶ ἀναχωρήσας εἰς τὴν ἔρημον θηρίων τρόπον ἐν τοῖς ὄρεσιν διέζη σὺν
τοῖς μετ᾽ αὐτοῦ καὶ τὴν χορτώδη τροφὴν σιτούμενοι διετέλουν πρὸς τὸ μὴ
μετασχεῖν τοῦ μολυσμοῦ

------------------------------------------------------------------------

[Next: 2 Macabees Chapter 6](ma2006.md)
