[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer027)  [KJV](../kjv/jer027)  [Tan](../tan/jer027) 
[Vul](../vul/jer027)   
  
[Jeremiah Index](jer)  
  [Previous](jer026)  [Next](jer028) 

------------------------------------------------------------------------

### Septuagint: Jeremiah Chapter 27

<span id="001">1</span> λόγος κυρίου ὃν ἐλάλησεν ἐπὶ Βαβυλῶνα

<span id="002">2</span> ἀναγγείλατε ἐν τοῖς ἔθνεσιν καὶ ἀκουστὰ ποιήσατε
καὶ μὴ κρύψητε εἴπατε ἑάλωκεν Βαβυλών κατῃσχύνθη Βῆλος ἡ ἀπτόητος ἡ
τρυφερὰ παρεδόθη Μαρωδαχ

<span id="003">3</span> ὅτι ἀνέβη ἐπ᾽ αὐτὴν ἔθνος ἀπὸ βορρᾶ οὗτος θήσει
τὴν γῆν αὐτῆς εἰς ἀφανισμόν καὶ οὐκ ἔσται ὁ κατοικῶν ἐν αὐτῇ ἀπὸ
ἀνθρώπου καὶ ἕως κτήνους

<span id="004">4</span> ἐν ταῖς ἡμέραις ἐκείναις καὶ ἐν τῷ καιρῷ ἐκείνῳ
ἥξουσιν οἱ υἱοὶ Ισραηλ αὐτοὶ καὶ οἱ υἱοὶ Ιουδα ἐπὶ τὸ αὐτό βαδίζοντες
καὶ κλαίοντες πορεύσονται τὸν κύριον θεὸν αὐτῶν ζητοῦντες

<span id="005">5</span> ἕως Σιων ἐρωτήσουσιν τὴν ὁδόν ὧδε γὰρ τὸ
πρόσωπον αὐτῶν δώσουσιν καὶ ἥξουσιν καὶ καταφεύξονται πρὸς κύριον τὸν
θεόν διαθήκη γὰρ αἰώνιος οὐκ ἐπιλησθήσεται

<span id="006">6</span> πρόβατα ἀπολωλότα ἐγενήθη ὁ λαός μου οἱ ποιμένες
αὐτῶν ἐξῶσαν αὐτούς ἐπὶ τὰ ὄρη ἀπεπλάνησαν αὐτούς ἐξ ὄρους ἐπὶ βουνὸν
ᾤχοντο ἐπελάθοντο κοίτης αὐτῶν

<span id="007">7</span> πάντες οἱ εὑρίσκοντες αὐτοὺς κατανάλισκον αὐτούς
οἱ ἐχθροὶ αὐτῶν εἶπαν μὴ ἀνῶμεν αὐτούς ἀνθ᾽ ὧν ἥμαρτον τῷ κυρίῳ νομῇ
δικαιοσύνης τῷ συναγαγόντι τοὺς πατέρας αὐτῶν

<span id="008">8</span> ἀπαλλοτριώθητε ἐκ μέσου Βαβυλῶνος καὶ ἀπὸ γῆς
Χαλδαίων καὶ ἐξέλθατε καὶ γένεσθε ὥσπερ δράκοντες κατὰ πρόσωπον προβάτων

<span id="009">9</span> ὅτι ἰδοὺ ἐγὼ ἐγείρω ἐπὶ Βαβυλῶνα συναγωγὰς ἐθνῶν
ἐκ γῆς βορρᾶ καὶ παρατάξονται αὐτῇ ἐκεῖθεν ἁλώσεται ὡς βολὶς μαχητοῦ
συνετοῦ οὐκ ἐπιστρέψει κενή

<span id="010">10</span> καὶ ἔσται ἡ Χαλδαία εἰς προνομήν πάντες οἱ
προνομεύοντες αὐτὴν ἐμπλησθήσονται

<span id="011">11</span> ὅτι ηὐφραίνεσθε καὶ κατεκαυχᾶσθε διαρπάζοντες
τὴν κληρονομίαν μου διότι ἐσκιρτᾶτε ὡς βοΐδια ἐν βοτάνῃ καὶ ἐκερατίζετε
ὡς ταῦροι

<span id="012">12</span> ᾐσχύνθη ἡ μήτηρ ὑμῶν σφόδρα μήτηρ ἐπ᾽ ἀγαθὰ
ἐσχάτη ἐθνῶν ἔρημος

<span id="013">13</span> ἀπὸ ὀργῆς κυρίου οὐ κατοικηθήσεται καὶ ἔσται
εἰς ἀφανισμὸν πᾶσα καὶ πᾶς ὁ διοδεύων διὰ Βαβυλῶνος σκυθρωπάσει καὶ
συριοῦσιν ἐπὶ πᾶσαν τὴν πληγὴν αὐτῆς

<span id="014">14</span> παρατάξασθε ἐπὶ Βαβυλῶνα κύκλῳ πάντες τείνοντες
τόξον τοξεύσατε ἐπ᾽ αὐτήν μὴ φείσησθε ἐπὶ τοῖς τοξεύμασιν ὑμῶν

<span id="015">15</span> κατακροτήσατε ἐπ᾽ αὐτήν παρελύθησαν αἱ χεῖρες
αὐτῆς ἔπεσαν αἱ ἐπάλξεις αὐτῆς καὶ κατεσκάφη τὸ τεῖχος αὐτῆς ὅτι
ἐκδίκησις παρὰ θεοῦ ἐστιν ἐκδικεῖτε ἐπ᾽ αὐτήν καθὼς ἐποίησεν ποιήσατε
αὐτῇ

<span id="016">16</span> ἐξολεθρεύσατε σπέρμα ἐκ Βαβυλῶνος κατέχοντα
δρέπανον ἐν καιρῷ θερισμοῦ ἀπὸ προσώπου μαχαίρας Ἑλληνικῆς ἕκαστος εἰς
τὸν λαὸν αὐτοῦ ἀποστρέψουσιν καὶ ἕκαστος εἰς τὴν γῆν αὐτοῦ φεύξεται

<span id="017">17</span> πρόβατον πλανώμενον Ισραηλ λέοντες ἐξῶσαν αὐτόν
ὁ πρῶτος ἔφαγεν αὐτὸν βασιλεὺς Ασσουρ καὶ οὗτος ὕστερον τὰ ὀστᾶ αὐτοῦ
βασιλεὺς Βαβυλῶνος

<span id="018">18</span> διὰ τοῦτο τάδε λέγει κύριος ἰδοὺ ἐγὼ ἐκδικῶ ἐπὶ
τὸν βασιλέα Βαβυλῶνος καὶ ἐπὶ τὴν γῆν αὐτοῦ καθὼς ἐξεδίκησα ἐπὶ τὸν
βασιλέα Ασσουρ

<span id="019">19</span> καὶ ἀποκαταστήσω τὸν Ισραηλ εἰς τὴν νομὴν αὐτοῦ
καὶ νεμήσεται ἐν τῷ Καρμήλῳ καὶ ἐν ὄρει Εφραιμ καὶ ἐν τῷ Γαλααδ καὶ
πλησθήσεται ἡ ψυχὴ αὐτοῦ

<span id="020">20</span> ἐν ταῖς ἡμέραις ἐκείναις καὶ ἐν τῷ καιρῷ ἐκείνῳ
ζητήσουσιν τὴν ἀδικίαν Ισραηλ καὶ οὐχ ὑπάρξει καὶ τὰς ἁμαρτίας Ιουδα καὶ
οὐ μὴ εὑρεθῶσιν ὅτι ἵλεως ἔσομαι τοῖς ὑπολελειμμένοις ἐπὶ τῆς γῆς λέγει
κύριος

<span id="021">21</span> πικρῶς ἐπίβηθι ἐπ᾽ αὐτὴν καὶ ἐπὶ τοὺς
κατοικοῦντας ἐπ᾽ αὐτήν ἐκδίκησον μάχαιρα καὶ ἀφάνισον λέγει κύριος καὶ
ποίει κατὰ πάντα ὅσα ἐντέλλομαί σοι

<span id="022">22</span> φωνὴ πολέμου καὶ συντριβὴ μεγάλη ἐν γῇ Χαλδαίων

<span id="023">23</span> πῶς συνεκλάσθη καὶ συνετρίβη ἡ σφῦρα πάσης τῆς
γῆς πῶς ἐγενήθη εἰς ἀφανισμὸν Βαβυλὼν ἐν ἔθνεσιν

<span id="024">24</span> ἐπιθήσονταί σοι καὶ ἁλώσῃ ὦ Βαβυλών καὶ οὐ
γνώσῃ εὑρέθης καὶ ἐλήμφθης ὅτι τῷ κυρίῳ ἀντέστης

<span id="025">25</span> ἤνοιξεν κύριος τὸν θησαυρὸν αὐτοῦ καὶ ἐξήνεγκεν
τὰ σκεύη ὀργῆς αὐτοῦ ὅτι ἔργον τῷ κυρίῳ θεῷ ἐν γῇ Χαλδαίων

<span id="026">26</span> ὅτι ἐληλύθασιν οἱ καιροὶ αὐτῆς ἀνοίξατε τὰς
ἀποθήκας αὐτῆς ἐρευνήσατε αὐτὴν ὡς σπήλαιον καὶ ἐξολεθρεύσατε αὐτήν μὴ
γενέσθω αὐτῆς κατάλειμμα

<span id="027">27</span> ἀναξηράνατε αὐτῆς πάντας τοὺς καρπούς καὶ
καταβήτωσαν εἰς σφαγήν οὐαὶ αὐτοῖς ὅτι ἥκει ἡ ἡμέρα αὐτῶν καὶ καιρὸς
ἐκδικήσεως αὐτῶν

<span id="028">28</span> φωνὴ φευγόντων καὶ ἀνασῳζομένων ἐκ γῆς
Βαβυλῶνος τοῦ ἀναγγεῖλαι εἰς Σιων τὴν ἐκδίκησιν παρὰ κυρίου θεοῦ ἡμῶν

<span id="029">29</span> παραγγείλατε ἐπὶ Βαβυλῶνα πολλοῖς παντὶ
ἐντείνοντι τόξον παρεμβάλετε ἐπ᾽ αὐτὴν κυκλόθεν μὴ ἔστω αὐτῆς
ἀνασῳζόμενος ἀνταπόδοτε αὐτῇ κατὰ τὰ ἔργα αὐτῆς κατὰ πάντα ὅσα ἐποίησεν
ποιήσατε αὐτῇ ὅτι πρὸς τὸν κύριον ἀντέστη θεὸν ἅγιον τοῦ Ισραηλ

<span id="030">30</span> διὰ τοῦτο πεσοῦνται οἱ νεανίσκοι αὐτῆς ἐν ταῖς
πλατείαις αὐτῆς καὶ πάντες οἱ ἄνδρες οἱ πολεμισταὶ αὐτῆς ῥιφήσονται
εἶπεν κύριος

<span id="031">31</span> ἰδοὺ ἐγὼ ἐπὶ σὲ τὴν ὑβρίστριαν λέγει κύριος ὅτι
ἥκει ἡ ἡμέρα σου καὶ ὁ καιρὸς ἐκδικήσεώς σου

<span id="032">32</span> καὶ ἀσθενήσει ἡ ὕβρις σου καὶ πεσεῖται καὶ οὐκ
ἔσται ὁ ἀνιστῶν αὐτήν καὶ ἀνάψω πῦρ ἐν τῷ δρυμῷ αὐτῆς καὶ καταφάγεται
πάντα τὰ κύκλῳ αὐτῆς

<span id="033">33</span> τάδε λέγει κύριος καταδεδυνάστευνται οἱ υἱοὶ
Ισραηλ καὶ οἱ υἱοὶ Ιουδα ἅμα πάντες οἱ αἰχμαλωτεύσαντες αὐτοὺς
κατεδυνάστευσαν αὐτούς ὅτι οὐκ ἠθέλησαν ἐξαποστεῖλαι αὐτούς

<span id="034">34</span> καὶ ὁ λυτρούμενος αὐτοὺς ἰσχυρός κύριος
παντοκράτωρ ὄνομα αὐτῷ κρίσιν κρινεῖ πρὸς τοὺς ἀντιδίκους αὐτοῦ ὅπως
ἐξάρῃ τὴν γῆν καὶ παροξυνεῖ τοῖς κατοικοῦσι Βαβυλῶνα

<span id="035">35</span> μάχαιραν ἐπὶ τοὺς Χαλδαίους καὶ ἐπὶ τοὺς
κατοικοῦντας Βαβυλῶνα καὶ ἐπὶ τοὺς μεγιστᾶνας αὐτῆς καὶ ἐπὶ τοὺς
συνετοὺς αὐτῆς

<span id="036">36</span> μάχαιραν ἐπὶ τοὺς μαχητὰς αὐτῆς καὶ
παραλυθήσονται

<span id="037">37</span> μάχαιραν ἐπὶ τοὺς ἵππους αὐτῶν καὶ ἐπὶ τὰ
ἅρματα αὐτῶν μάχαιραν ἐπὶ τοὺς μαχητὰς αὐτῶν καὶ ἐπὶ τὸν σύμμικτον τὸν
ἐν μέσῳ αὐτῆς καὶ ἔσονται ὡσεὶ γυναῖκες μάχαιραν ἐπὶ τοὺς θησαυροὺς
αὐτῆς καὶ διασκορπισθήσονται

<span id="038">38</span> ἐπὶ τῷ ὕδατι αὐτῆς ἐπεποίθει καὶ
καταισχυνθήσονται ὅτι γῆ τῶν γλυπτῶν ἐστιν καὶ ἐν ταῖς νήσοις οὗ
κατεκαυχῶντο

<span id="039">39</span> διὰ τοῦτο κατοικήσουσιν ἰνδάλματα ἐν ταῖς
νήσοις καὶ κατοικήσουσιν ἐν αὐτῇ θυγατέρες σειρήνων οὐ μὴ κατοικηθῇ
οὐκέτι εἰς τὸν αἰῶνα

<span id="040">40</span> καθὼς κατέστρεψεν ὁ θεὸς Σοδομα καὶ Γομορρα καὶ
τὰς ὁμορούσας αὐταῖς εἶπεν κύριος οὐ μὴ κατοικήσῃ ἐκεῖ ἄνθρωπος καὶ οὐ
μὴ παροικήσῃ ἐκεῖ υἱὸς ἀνθρώπου

<span id="041">41</span> ἰδοὺ λαὸς ἔρχεται ἀπὸ βορρᾶ καὶ ἔθνος μέγα καὶ
βασιλεῖς πολλοὶ ἐξεγερθήσονται ἀπ᾽ ἐσχάτου τῆς γῆς

<span id="042">42</span> τόξον καὶ ἐγχειρίδιον ἔχοντες ἰταμός ἐστιν καὶ
οὐ μὴ ἐλεήσῃ φωνὴ αὐτῶν ὡς θάλασσα ἠχήσει ἐφ᾽ ἵπποις ἱππάσονται
παρεσκευασμένοι ὥσπερ πῦρ εἰς πόλεμον πρὸς σέ θύγατερ Βαβυλῶνος

<span id="043">43</span> ἤκουσεν βασιλεὺς Βαβυλῶνος τὴν ἀκοὴν αὐτῶν καὶ
παρελύθησαν αἱ χεῖρες αὐτοῦ θλῖψις κατεκράτησεν αὐτοῦ ὠδῖνες ὡς
τικτούσης

<span id="044">44</span> ἰδοὺ ὥσπερ λέων ἀναβήσεται ἀπὸ τοῦ Ιορδάνου εἰς
τόπον Αιθαμ ὅτι ταχέως ἐκδιώξω αὐτοὺς ἀπ᾽ αὐτῆς καὶ πάντα νεανίσκον ἐπ᾽
αὐτὴν ἐπιστήσω ὅτι τίς ὥσπερ ἐγώ καὶ τίς ἀντιστήσεταί μοι καὶ τίς οὗτος
ποιμήν ὃς στήσεται κατὰ πρόσωπόν μου

<span id="045">45</span> διὰ τοῦτο ἀκούσατε τὴν βουλὴν κυρίου ἣν
βεβούλευται ἐπὶ Βαβυλῶνα καὶ λογισμοὺς αὐτοῦ οὓς ἐλογίσατο ἐπὶ τοὺς
κατοικοῦντας Χαλδαίους ἐὰν μὴ διαφθαρῇ τὰ ἀρνία τῶν προβάτων αὐτῶν ἐὰν
μὴ ἀφανισθῇ νομὴ ἀπ᾽ αὐτῶν

<span id="046">46</span> ὅτι ἀπὸ φωνῆς ἁλώσεως Βαβυλῶνος σεισθήσεται ἡ
γῆ καὶ κραυγὴ ἐν ἔθνεσιν ἀκουσθήσεται

------------------------------------------------------------------------

[Next: Jeremiah Chapter 28](jer028)
