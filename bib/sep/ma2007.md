[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2007)  [Apo](../apo/ma2007) 
[Vul](../vul/ma2007)   
  
[2 Macabees Index](ma2)  
  [Previous](ma2006)  [Next](ma2008) 

------------------------------------------------------------------------

### Septuagint: 2 Macabees Chapter 7

<span id="001">1</span> συνέβη δὲ καὶ ἑπτὰ ἀδελφοὺς μετὰ τῆς μητρὸς
συλλημφθέντας ἀναγκάζεσθαι ὑπὸ τοῦ βασιλέως ἀπὸ τῶν ἀθεμίτων ὑείων κρεῶν
ἐφάπτεσθαι μάστιξιν καὶ νευραῖς αἰκιζομένους

<span id="002">2</span> εἷς δὲ αὐτῶν γενόμενος προήγορος οὕτως ἔφη τί
μέλλεις ἐρωτᾶν καὶ μανθάνειν ἡμῶν ἕτοιμοι γὰρ ἀποθνῄσκειν ἐσμὲν ἢ
παραβαίνειν τοὺς πατρίους νόμους

<span id="003">3</span> ἔκθυμος δὲ γενόμενος ὁ βασιλεὺς προσέταξεν
τήγανα καὶ λέβητας ἐκπυροῦν

<span id="004">4</span> τῶν δὲ παραχρῆμα ἐκπυρωθέντων τὸν γενόμενον
αὐτῶν προήγορον προσέταξεν γλωσσοτομεῖν καὶ περισκυθίσαντας
ἀκρωτηριάζειν τῶν λοιπῶν ἀδελφῶν καὶ τῆς μητρὸς συνορώντων

<span id="005">5</span> ἄχρηστον δὲ αὐτὸν τοῖς ὅλοις γενόμενον ἐκέλευσεν
τῇ πυρᾷ προσάγειν ἔμπνουν καὶ τηγανίζειν τῆς δὲ ἀτμίδος ἐφ᾽ ἱκανὸν
διαδιδούσης τοῦ τηγάνου ἀλλήλους παρεκάλουν σὺν τῇ μητρὶ γενναίως
τελευτᾶν λέγοντες οὕτως

<span id="006">6</span> ὁ κύριος ὁ θεὸς ἐφορᾷ καὶ ταῖς ἀληθείαις ἐφ᾽
ἡμῖν παρακαλεῖται καθάπερ διὰ τῆς κατὰ πρόσωπον ἀντιμαρτυρούσης ᾠδῆς
διεσάφησεν Μωυσῆς λέγων καὶ ἐπὶ τοῖς δούλοις αὐτοῦ παρακληθήσεται

<span id="007">7</span> μεταλλάξαντος δὲ τοῦ πρώτου τὸν τρόπον τοῦτον
τὸν δεύτερον ἦγον ἐπὶ τὸν ἐμπαιγμὸν καὶ τὸ τῆς κεφαλῆς δέρμα σὺν ταῖς
θριξὶν περισύραντες ἐπηρώτων εἰ φάγεσαι πρὸ τοῦ τιμωρηθῆναι τὸ σῶμα κατὰ
μέλος

<span id="008">8</span> ὁ δὲ ἀποκριθεὶς τῇ πατρίῳ φωνῇ προσεῖπεν οὐχί
διόπερ καὶ οὗτος τὴν ἑξῆς ἔλαβεν βάσανον ὡς ὁ πρῶτος

<span id="009">9</span> ἐν ἐσχάτῃ δὲ πνοῇ γενόμενος εἶπεν σὺ μέν ἀλάστωρ
ἐκ τοῦ παρόντος ἡμᾶς ζῆν ἀπολύεις ὁ δὲ τοῦ κόσμου βασιλεὺς ἀποθανόντας
ἡμᾶς ὑπὲρ τῶν αὐτοῦ νόμων εἰς αἰώνιον ἀναβίωσιν ζωῆς ἡμᾶς ἀναστήσει

<span id="010">10</span> μετὰ δὲ τοῦτον ὁ τρίτος ἐνεπαίζετο καὶ τὴν
γλῶσσαν αἰτηθεὶς ταχέως προέβαλεν καὶ τὰς χεῖρας εὐθαρσῶς προέτεινεν

<span id="011">11</span> καὶ γενναίως εἶπεν ἐξ οὐρανοῦ ταῦτα κέκτημαι
καὶ διὰ τοὺς αὐτοῦ νόμους ὑπερορῶ ταῦτα καὶ παρ᾽ αὐτοῦ ταῦτα πάλιν
ἐλπίζω κομίσασθαι

<span id="012">12</span> ὥστε αὐτὸν τὸν βασιλέα καὶ τοὺς σὺν αὐτῷ
ἐκπλήσσεσθαι τὴν τοῦ νεανίσκου ψυχήν ὡς ἐν οὐδενὶ τὰς ἀλγηδόνας ἐτίθετο

<span id="013">13</span> καὶ τούτου δὲ μεταλλάξαντος τὸν τέταρτον
ὡσαύτως ἐβασάνιζον αἰκιζόμενοι

<span id="014">14</span> καὶ γενόμενος πρὸς τὸ τελευτᾶν οὕτως ἔφη
αἱρετὸν μεταλλάσσοντας ὑπ᾽ ἀνθρώπων τὰς ὑπὸ τοῦ θεοῦ προσδοκᾶν ἐλπίδας
πάλιν ἀναστήσεσθαι ὑπ᾽ αὐτοῦ σοὶ μὲν γὰρ ἀνάστασις εἰς ζωὴν οὐκ ἔσται

<span id="015">15</span> ἐχομένως δὲ τὸν πέμπτον προσάγοντες ᾐκίζοντο

<span id="016">16</span> ὁ δὲ πρὸς αὐτὸν ἰδὼν εἶπεν ἐξουσίαν ἐν
ἀνθρώποις ἔχων φθαρτὸς ὢν ὃ θέλεις ποιεῖς μὴ δόκει δὲ τὸ γένος ἡμῶν ὑπὸ
τοῦ θεοῦ καταλελεῖφθαι

<span id="017">17</span> σὺ δὲ καρτέρει καὶ θεώρει τὸ μεγαλεῖον αὐτοῦ
κράτος ὡς σὲ καὶ τὸ σπέρμα σου βασανιεῖ

<span id="018">18</span> μετὰ δὲ τοῦτον ἦγον τὸν ἕκτον καὶ μέλλων
ἀποθνῄσκειν ἔφη μὴ πλανῶ μάτην ἡμεῖς γὰρ δι᾽ ἑαυτοὺς ταῦτα πάσχομεν
ἁμαρτόντες εἰς τὸν ἑαυτῶν θεόν ἄξια θαυμασμοῦ γέγονεν

<span id="019">19</span> σὺ δὲ μὴ νομίσῃς ἀθῷος ἔσεσθαι θεομαχεῖν
ἐπιχειρήσας

<span id="020">20</span> ὑπεραγόντως δὲ ἡ μήτηρ θαυμαστὴ καὶ μνήμης
ἀγαθῆς ἀξία ἥτις ἀπολλυμένους υἱοὺς ἑπτὰ συνορῶσα μιᾶς ὑπὸ καιρὸν ἡμέρας
εὐψύχως ἔφερεν διὰ τὰς ἐπὶ κύριον ἐλπίδας

<span id="021">21</span> ἕκαστον δὲ αὐτῶν παρεκάλει τῇ πατρίῳ φωνῇ
γενναίῳ πεπληρωμένη φρονήματι καὶ τὸν θῆλυν λογισμὸν ἄρσενι θυμῷ
διεγείρασα λέγουσα πρὸς αὐτούς

<span id="022">22</span> οὐκ οἶδ᾽ ὅπως εἰς τὴν ἐμὴν ἐφάνητε κοιλίαν οὐδὲ
ἐγὼ τὸ πνεῦμα καὶ τὴν ζωὴν ὑμῖν ἐχαρισάμην καὶ τὴν ἑκάστου στοιχείωσιν
οὐκ ἐγὼ διερρύθμισα

<span id="023">23</span> τοιγαροῦν ὁ τοῦ κόσμου κτίστης ὁ πλάσας
ἀνθρώπου γένεσιν καὶ πάντων ἐξευρὼν γένεσιν καὶ τὸ πνεῦμα καὶ τὴν ζωὴν
ὑμῖν πάλιν ἀποδίδωσιν μετ᾽ ἐλέους ὡς νῦν ὑπερορᾶτε ἑαυτοὺς διὰ τοὺς
αὐτοῦ νόμους

<span id="024">24</span> ὁ δὲ Ἀντίοχος οἰόμενος καταφρονεῖσθαι καὶ τὴν
ὀνειδίζουσαν ὑφορώμενος φωνὴν ἔτι τοῦ νεωτέρου περιόντος οὐ μόνον διὰ
λόγων ἐποιεῖτο τὴν παράκλησιν ἀλλὰ καὶ δι᾽ ὅρκων ἐπίστου ἅμα πλουτιεῖν
καὶ μακαριστὸν ποιήσειν μεταθέμενον ἀπὸ τῶν πατρίων καὶ φίλον ἕξειν καὶ
χρείας ἐμπιστεύσειν

<span id="025">25</span> τοῦ δὲ νεανίου μηδαμῶς προσέχοντος
προσκαλεσάμενος ὁ βασιλεὺς τὴν μητέρα παρῄνει γενέσθαι τοῦ μειρακίου
σύμβουλον ἐπὶ σωτηρίᾳ

<span id="026">26</span> πολλὰ δὲ αὐτοῦ παραινέσαντος ἐπεδέξατο πείσειν
τὸν υἱόν

<span id="027">27</span> προσκύψασα δὲ αὐτῷ χλευάσασα τὸν ὠμὸν τύραννον
οὕτως ἔφησεν τῇ πατρίῳ φωνῇ υἱέ ἐλέησόν με τὴν ἐν γαστρὶ περιενέγκασάν
σε μῆνας ἐννέα καὶ θηλάσασάν σε ἔτη τρία καὶ ἐκθρέψασάν σε καὶ ἀγαγοῦσαν
εἰς τὴν ἡλικίαν ταύτην καὶ τροφοφορήσασαν

<span id="028">28</span> ἀξιῶ σε τέκνον ἀναβλέψαντα εἰς τὸν οὐρανὸν καὶ
τὴν γῆν καὶ τὰ ἐν αὐτοῖς πάντα ἰδόντα γνῶναι ὅτι οὐκ ἐξ ὄντων ἐποίησεν
αὐτὰ ὁ θεός καὶ τὸ τῶν ἀνθρώπων γένος οὕτω γίνεται

<span id="029">29</span> μὴ φοβηθῇς τὸν δήμιον τοῦτον ἀλλὰ τῶν ἀδελφῶν
ἄξιος γενόμενος ἐπίδεξαι τὸν θάνατον ἵνα ἐν τῷ ἐλέει σὺν τοῖς ἀδελφοῖς
σου κομίσωμαί σε

<span id="030">30</span> ἔτι δὲ ταύτης καταληγούσης ὁ νεανίας εἶπεν τίνα
μένετε οὐχ ὑπακούω τοῦ προστάγματος τοῦ βασιλέως τοῦ δὲ προστάγματος
ἀκούω τοῦ νόμου τοῦ δοθέντος τοῖς πατράσιν ἡμῶν διὰ Μωυσέως

<span id="031">31</span> σὺ δὲ πάσης κακίας εὑρετὴς γενόμενος εἰς τοὺς
Εβραίους οὐ μὴ διαφύγῃς τὰς χεῖρας τοῦ θεοῦ

<span id="032">32</span> ἡμεῖς γὰρ διὰ τὰς ἑαυτῶν ἁμαρτίας πάσχομεν

<span id="033">33</span> εἰ δὲ χάριν ἐπιπλήξεως καὶ παιδείας ὁ ζῶν
κύριος ἡμῶν βραχέως ἐπώργισται καὶ πάλιν καταλλαγήσεται τοῖς ἑαυτοῦ
δούλοις

<span id="034">34</span> σὺ δέ ὦ ἀνόσιε καὶ πάντων ἀνθρώπων μιαρώτατε μὴ
μάτην μετεωρίζου φρυαττόμενος ἀδήλοις ἐλπίσιν ἐπὶ τοὺς οὐρανίους παῖδας
ἐπαιρόμενος χεῖρα

<span id="035">35</span> οὔπω γὰρ τὴν τοῦ παντοκράτορος ἐπόπτου θεοῦ
κρίσιν ἐκπέφευγας

<span id="036">36</span> οἱ μὲν γὰρ νῦν ἡμέτεροι ἀδελφοὶ βραχὺν
ὑπενέγκαντες πόνον ἀενάου ζωῆς ὑπὸ διαθήκην θεοῦ πεπτώκασιν σὺ δὲ τῇ τοῦ
θεοῦ κρίσει δίκαια τὰ πρόστιμα τῆς ὑπερηφανίας ἀποίσῃ

<span id="037">37</span> ἐγὼ δέ καθάπερ οἱ ἀδελφοί καὶ σῶμα καὶ ψυχὴν
προδίδωμι περὶ τῶν πατρίων νόμων ἐπικαλούμενος τὸν θεὸν ἵλεως ταχὺ τῷ
ἔθνει γενέσθαι καὶ σὲ μετὰ ἐτασμῶν καὶ μαστίγων ἐξομολογήσασθαι διότι
μόνος αὐτὸς θεός ἐστιν

<span id="038">38</span> ἐν ἐμοὶ δὲ καὶ τοῖς ἀδελφοῖς μου στῆσαι τὴν τοῦ
παντοκράτορος ὀργὴν τὴν ἐπὶ τὸ σύμπαν ἡμῶν γένος δικαίως ἐπηγμένην

<span id="039">39</span> ἔκθυμος δὲ γενόμενος ὁ βασιλεὺς τούτῳ παρὰ τοὺς
ἄλλους χειρίστως ἀπήντησεν πικρῶς φέρων ἐπὶ τῷ μυκτηρισμῷ

<span id="040">40</span> καὶ οὗτος οὖν καθαρὸς μετήλλαξεν παντελῶς ἐπὶ
τῷ κυρίῳ πεποιθώς

<span id="041">41</span> ἐσχάτη δὲ τῶν υἱῶν ἡ μήτηρ ἐτελεύτησεν

<span id="042">42</span> τὰ μὲν οὖν περὶ τοὺς σπλαγχνισμοὺς καὶ τὰς
ὑπερβαλλούσας αἰκίας ἐπὶ τοσοῦτον δεδηλώσθω

------------------------------------------------------------------------

[Next: 2 Macabees Chapter 8](ma2008)
