[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma3001.md)   
  
[3 Macabees Index](ma3.md)  
  [Previous](ma2015)  [Next](ma3002.md) 

------------------------------------------------------------------------

### Septuagint: 3 Macabees Chapter 1

<span id="001">1</span> ὁ δὲ Φιλοπάτωρ παρὰ τῶν ἀνακομισθέντων μαθὼν τὴν
γενομένην τῶν ὑπ᾽ αὐτοῦ κρατουμένων τόπων ἀφαίρεσιν ὑπὸ Ἀντιόχου
παραγγείλας ταῖς πάσαις δυνάμεσιν πεζικαῖς τε καὶ ἱππικαῖς καὶ τὴν
ἀδελφὴν Ἀρσινόην συμπαραλαβὼν ἐξώρμησεν μέχρι τῶν κατὰ Ῥαφίαν τόπων ὅπου
παρεμβεβλήκεισαν οἱ περὶ Ἀντίοχον

<span id="002">2</span> Θεόδοτος δέ τις ἐκπληρῶσαι τὴν ἐπιβουλὴν
διανοηθεὶς παραλαβὼν τῶν προϋποτεταγμένων αὐτῷ ὅπλων Πτολεμαϊκῶν τὰ
κράτιστα διεκομίσθη νύκτωρ ἐπὶ τὴν τοῦ Πτολεμαίου σκηνὴν ὡς μόνος
κτεῖναι αὐτὸν καὶ ἐν τούτῳ διαλῦσαι τὸν πόλεμον

<span id="003">3</span> τοῦτον δὲ διαγαγὼν Δοσίθεος ὁ Δριμύλου λεγόμενος
τὸ γένος Ιουδαῖος ὕστερον δὲ μεταβαλὼν τὰ νόμιμα καὶ τῶν πατρίων
δογμάτων ἀπηλλοτριωμένος ἄσημόν τινα κατέκλινεν ἐν τῇ σκηνῇ ὃν συνέβη
κομίσασθαι τὴν ἐκείνου κόλασιν

<span id="004">4</span> γενομένης δὲ καρτερᾶς μάχης καὶ τῶν πραγμάτων
μᾶλλον ἐρρωμένων τῷ Ἀντιόχῳ ἱκανῶς ἡ Ἀρσινόη ἐπιπορευσαμένη τὰς δυνάμεις
παρεκάλει μετὰ οἴκτου καὶ δακρύων τοὺς πλοκάμους λελυμένη βοηθεῖν
ἑαυτοῖς τε καὶ τοῖς τέκνοις καὶ γυναιξὶν θαρραλέως ἐπαγγελλομένη δώσειν
νικήσασιν ἑκάστῳ δύο μνᾶς χρυσίου

<span id="005">5</span> καὶ οὕτως συνέβη τοὺς ἀντιπάλους ἐν χειρονομίαις
διαφθαρῆναι πολλοὺς δὲ καὶ δοριαλώτους συλλημφθῆναι

<span id="006">6</span> κατακρατήσας δὲ τῆς ἐπιβουλῆς ἔκρινεν τὰς
πλησίον πόλεις ἐπελθὼν παρακαλέσαι

<span id="007">7</span> ποιήσας δὲ τοῦτο καὶ τοῖς τεμένεσι δωρεὰς
ἀπονείμας εὐθαρσεῖς τοὺς ὑποτεταγμένους κατέστησεν

<span id="008">8</span> τῶν δὲ Ιουδαίων διαπεμψαμένων πρὸς αὐτὸν ἀπὸ τῆς
γερουσίας καὶ τῶν πρεσβυτέρων τοὺς ἀσπασομένους αὐτὸν καὶ ξένια
κομιοῦντας καὶ ἐπὶ τοῖς συμβεβηκόσιν χαρισομένους συνέβη μᾶλλον αὐτὸν
προθυμηθῆναι ὡς τάχιστα πρὸς αὐτοὺς παραγενέσθαι

<span id="009">9</span> διακομισθεὶς δὲ εἰς Ιεροσόλυμα καὶ θύσας τῷ
μεγίστῳ θεῷ καὶ χάριτας ἀποδοὺς καὶ τῶν ἑξῆς τι τῷ τόπῳ ποιήσας καὶ δὴ
παραγενόμενος εἰς τὸν τόπον καὶ τῇ σπουδαιότητι καὶ εὐπρεπείᾳ
καταπλαγείς

<span id="010">10</span> θαυμάσας δὲ καὶ τὴν τοῦ ἱεροῦ εὐταξίαν
ἐνεθυμήθη βουλεύσασθαι εἰς τὸν ναὸν εἰσελθεῖν

<span id="011">11</span> τῶν δὲ εἰπόντων μὴ καθήκειν γίνεσθαι τοῦτο διὰ
τὸ μηδὲ τοῖς ἐκ τοῦ ἔθνους ἐξεῖναι εἰσιέναι μηδὲ πᾶσιν τοῖς ἱερεῦσιν
ἀλλ᾽ ἢ μόνῳ τῷ προηγουμένῳ πάντων ἀρχιερεῖ καὶ τούτῳ κατ᾽ ἐνιαυτὸν ἅπαξ
ὁ δὲ οὐδαμῶς ἐπείθετο

<span id="012">12</span> τοῦ τε νόμου παραναγνωσθέντος οὐδ᾽ ὧς ἀπέλιπεν
προφερόμενος ἑαυτὸν δεῖν εἰσελθεῖν λέγων καὶ εἰ ἐκεῖνοι ἐστέρηνται
ταύτης τῆς τιμῆς ἐμὲ δὲ οὐ δεῖ

<span id="013">13</span> καὶ ἐπυνθάνετο διὰ τίνα αἰτίαν εἰσερχόμενον
αὐτὸν εἰς πᾶν τέμενος οὐθεὶς ἐκώλυσεν τῶν παρόντων

<span id="014">14</span> καί τις ἀπρονοήτως ἔφη κακῶς αὐτὸ τοῦτο
τερατεύεσθαι

<span id="015">15</span> γενομένου δέ φησιν τούτου διά τινα αἰτίαν οὐχὶ
πάντως εἰσελεύσεσθαι καὶ θελόντων αὐτῶν καὶ μή

<span id="016">16</span> τῶν δὲ ἱερέων ἐν πάσαις ταῖς ἐσθήσεσιν
προσπεσόντων καὶ δεομένων τοῦ μεγίστου θεοῦ βοηθεῖν τοῖς ἐνεστῶσιν καὶ
τὴν ὁρμὴν τοῦ κακῶς ἐπιβαλλομένου μεταθεῖναι κραυγῆς τε μετὰ δακρύων τὸ
ἱερὸν ἐμπλησάντων

<span id="017">17</span> οἱ κατὰ τὴν πόλιν ἀπολειπόμενοι ταραχθέντες
ἐξεπήδησαν ἄδηλον τιθέμενοι τὸ γινόμενον

<span id="018">18</span> αἵ τε κατάκλειστοι παρθένοι ἐν θαλάμοις σὺν
ταῖς τεκούσαις ἐξώρμησαν καὶ ἀπέδωκαν κόνει τὰς κόμας πασάμεναι γόου τε
καὶ στεναγμῶν ἐνεπίμπλων τὰς πλατείας

<span id="019">19</span> αἱ δὲ καὶ προσαρτίως ἐσταλμέναι τοὺς πρὸς
ἀπάντησιν διατεταγμένους παστοὺς καὶ τὴν ἁρμόζουσαν αἰδὼ παραλείπουσαι
δρόμον ἄτακτον ἐν τῇ πόλει συνίσταντο

<span id="020">20</span> τὰ δὲ νεογνὰ τῶν τέκνων αἱ πρὸς τούτοις μητέρες
καὶ τιθηνοὶ παραλείπουσαι ἄλλως καὶ ἄλλως αἱ μὲν κατ᾽ οἴκους αἱ δὲ κατὰ
τὰς ἀγυιάς ἀνεπιστρέπτως εἰς τὸ πανυπέρτατον ἱερὸν ἠθροίζοντο

<span id="021">21</span> ποικίλη δὲ ἦν τῶν εἰς τοῦτο συλλεγέντων ἡ
δέησις ἐπὶ τοῖς ἀνοσίως ὑπ᾽ ἐκείνου κατεγχειρουμένοις

<span id="022">22</span> σύν τε τούτοις οἱ περὶ τῶν πολιτῶν θρασυνθέντες
οὐκ ἠνείχοντο τέλεον αὐτοῦ ἐπικειμένου καὶ τὸ τῆς προθέσεως ἐκπληροῦν
διανοουμένου

<span id="023">23</span> φωνήσαντες δὲ τὴν ὁρμὴν ἐπὶ τὰ ὅπλα ποιήσασθαι
καὶ θαρραλέως ὑπὲρ τοῦ πατρῴου νόμου τελευτᾶν ἱκανὴν ἐποίησαν ἐν τῷ τόπῳ
τραχύτητα μόλις δὲ ὑπό τε τῶν γεραιῶν καὶ τῶν πρεσβυτέρων ἀποτραπέντες
ἐπὶ τὴν αὐτὴν τῆς δεήσεως παρῆσαν στάσιν

<span id="024">24</span> καὶ τὸ μὲν πλῆθος ὡς ἔμπροσθεν ἐν τούτοις
ἀνεστρέφετο δεόμενον

<span id="025">25</span> οἱ δὲ περὶ τὸν βασιλέα πρεσβύτεροι πολλαχῶς
ἐπειρῶντο τὸν ἀγέρωχον αὐτοῦ νοῦν ἐξιστάνειν τῆς ἐντεθυμημένης ἐπιβουλῆς

<span id="026">26</span> θρασυνθεὶς δὲ καὶ πάντα παραπέμψας ἤδη καὶ
πρόσβασιν ἐποιεῖτο τέλος ἐπιθήσειν δοκῶν τῷ προειρημένῳ

<span id="027">27</span> ταῦτα οὖν καὶ οἱ περὶ αὐτὸν ὄντες θεωροῦντες
ἐτράπησαν εἰς τὸ σὺν τοῖς ἡμετέροις ἐπικαλεῖσθαι τὸν πᾶν κράτος ἔχοντα
τοῖς παροῦσιν ἐπαμῦναι μὴ παριδόντα τὴν ἄνομον καὶ ὑπερήφανον πρᾶξιν

<span id="028">28</span> ἐκ δὲ τῆς πυκνοτάτης τε καὶ ἐμπόνου τῶν ὄχλων
συναγομένης κραυγῆς ἀνείκαστός τις ἦν βοή

<span id="029">29</span> δοκεῖν γὰρ ἦν μὴ μόνον τοὺς ἀνθρώπους ἀλλὰ καὶ
τὰ τείχη καὶ τὸ πᾶν ἔδαφος ἠχεῖν ἅτε δὴ τῶν πάντων τότε θάνατον
ἀλλασσομένων ἀντὶ τῆς τοῦ τόπου βεβηλώσεως

------------------------------------------------------------------------

[Next: 3 Macabees Chapter 2](ma3002.md)
