[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma3004.md)   
  
[3 Macabees Index](ma3.md)  
  [Previous](ma3003)  [Next](ma3005.md) 

------------------------------------------------------------------------

### Septuagint: 3 Macabees Chapter 4

<span id="001">1</span> πάντῃ δέ ὅπου προσέπιπτεν τοῦτο τὸ πρόσταγμα
δημοτελὴς συνίστατο τοῖς ἔθνεσιν εὐωχία μετὰ ἀλαλαγμῶν καὶ χαρᾶς ὡς ἂν
τῆς προκατεσκιρωμένης αὐτοῖς πάλαι κατὰ διάνοιαν μετὰ παρρησίας νῦν
ἐκφαινομένης ἀπεχθείας

<span id="002">2</span> τοῖς δὲ Ιουδαίοις ἄληκτον πένθος ἦν καὶ
πανόδυρτος μετὰ δακρύων βοὴ στεναγμοῖς πεπυρωμένης πάντοθεν αὐτῶν τῆς
καρδίας ὀλοφυρομένων τὴν ἀπροσδόκητον ἐξαίφνης αὐτοῖς ἐπικριθεῖσαν
ὀλεθρίαν

<span id="003">3</span> τίς νομὸς ἢ πόλις ἢ τίς τὸ σύνολον οἰκητὸς τόπος
ἢ τίνες ἀγυιαὶ κοπετοῦ καὶ γόων ἐπ᾽ αὐτοῖς οὐκ ἐνεπιπλῶντο

<span id="004">4</span> οὕτως γὰρ μετὰ πικρίας ἀνοίκτου ψυχῆς ὑπὸ τῶν
κατὰ πόλιν στρατηγῶν ὁμοθυμαδὸν ἐξαπεστέλλοντο ὥστε ἐπὶ ταῖς ἐξάλλοις
τιμωρίαις καί τινας τῶν ἐχθρῶν λαμβάνοντας πρὸ τῶν ὀφθαλμῶν τὸν κοινὸν
ἔλεον καὶ λογιζομένους τὴν ἄδηλον τοῦ βίου καταστροφὴν δακρύειν αὐτῶν
τὴν δυσάθλιον ἐξαποστολήν

<span id="005">5</span> ἤγετο γὰρ γεραιῶν πλῆθος πολιᾷ πεπυκασμένων τὴν
ἐκ τοῦ γήρως νωθρότητα ποδῶν ἐπίκυφον ἀνατροπῆς ὁρμῇ βιαίας ἁπάσης
αἰδοῦς ἄνευ πρὸς ὀξεῖαν καταχρωμένων πορείαν

<span id="006">6</span> αἱ δὲ ἄρτι πρὸς βίου κοινωνίαν γαμικὸν
ὑπεληλυθυῖαι παστὸν νεάνιδες ἀντὶ τέρψεως μεταλαβοῦσαι γόους καὶ κόνει
τὴν μυροβρεχῆ πεφυρμέναι κόμην ἀκαλύπτως δὲ ἀγόμεναι θρῆνον ἀνθ᾽
ὑμεναίων ὁμοθυμαδὸν ἐξῆρχον ὡς ἐσπαραγμέναι σκυλμοῖς ἀλλοεθνέσιν

<span id="007">7</span> δέσμιαι δὲ δημοσίᾳ μέχρι τῆς εἰς τὸ πλοῖον
ἐμβολῆς εἵλκοντο μετὰ βίας

<span id="008">8</span> οἵ τε τούτων συνζυγεῖς βρόχοις ἀντὶ στεφέων τοὺς
αὐχένας περιπεπλεγμένοι μετὰ ἀκμαίας νεανικῆς ἡλικίας ἀντὶ εὐωχίας καὶ
νεωτερικῆς ῥᾳθυμίας τὰς ἐπιλοίπους τῶν γάμων ἡμέρας ἐν θρήνοις διῆγον
παρὰ πόδας ἤδη τὸν ᾅδην ὁρῶντες κείμενον

<span id="009">9</span> κατήχθησαν δὲ θηρίων τρόπον ἀγόμενοι
σιδηροδέσμοις ἀνάγκαις οἱ μὲν τοῖς ζυγοῖς τῶν πλοίων προσηλωμένοι τοὺς
τραχήλους οἱ δὲ τοὺς πόδας ἀρρήκτοις κατησφαλισμένοι πέδαις

<span id="010">10</span> ἔτι καὶ τῷ καθύπερθε πυκνῷ σανιδώματι
διακειμένῳ ὅπως πάντοθεν ἐσκοτισμένοι τοὺς ὀφθαλμοὺς ἀγωγὴν ἐπιβούλων ἐν
παντὶ τῷ κατάπλῳ λαμβάνωσιν

<span id="011">11</span> τούτων δὲ ἐπὶ τὴν λεγομένην Σχεδίαν ἀχθέντων
καὶ τοῦ παράπλου περανθέντος καθὼς ἦν δεδογματισμένον τῷ βασιλεῖ
προσέταξεν αὐτοὺς ἐν τῷ πρὸ τῆς πόλεως ἱπποδρόμῳ παρεμβαλεῖν ἀπλάτῳ
καθεστῶτι περιμέτρῳ καὶ πρὸς παραδειγματισμὸν ἄγαν εὐκαιροτάτῳ καθεστῶτι
πᾶσι τοῖς καταπορευομένοις εἰς τὴν πόλιν καὶ τοῖς ἐκ τούτων εἰς τὴν
χώραν στελλομένοις πρὸς ἐκδημίαν πρὸς τὸ μηδὲ ταῖς δυνάμεσιν αὐτοῦ
κοινωνεῖν μηδὲ τὸ σύνολον καταξιῶσαι περιβόλων

<span id="012">12</span> ὡς δὲ τοῦτο ἐγενήθη ἀκούσας τοὺς ἐκ τῆς πόλεως
ὁμοεθνεῖς κρυβῇ ἐκπορευομένους πυκνότερον ἀποδύρεσθαι τὴν ἀκλεῆ τῶν
ἀδελφῶν ταλαιπωρίαν

<span id="013">13</span> διοργισθεὶς προσέταξεν καὶ τούτοις ὁμοῦ τὸν
αὐτὸν τρόπον ἐπιμελῶς ὡς ἐκείνοις ποιῆσαι μὴ λειπομένοις κατὰ μηδένα
τρόπον τῆς ἐκείνων τιμωρίας

<span id="014">14</span> ἀπογραφῆναι δὲ πᾶν τὸ φῦλον ἐξ ὀνόματος οὐκ εἰς
τὴν ἔμπροσθεν βραχεῖ προδεδηλωμένην τῶν ἔργων κατάπονον λατρείαν
στρεβλωθέντας δὲ ταῖς παρηγγελμέναις αἰκίαις τὸ τέλος ἀφανίσαι μιᾶς ὑπὸ
καιρὸν ἡμέρας

<span id="015">15</span> ἐγίνετο μὲν οὖν ἡ τούτων ἀπογραφὴ μετὰ πικρᾶς
σπουδῆς καὶ φιλοτίμου προσεδρείας ἀπὸ ἀνατολῶν ἡλίου μέχρι δυσμῶν
ἀνήνυτον λαμβάνουσα τὸ τέλος ἐπὶ ἡμέρας τεσσαράκοντα

<span id="016">16</span> μεγάλως δὲ καὶ διηνεκῶς ὁ βασιλεὺς χαρᾷ
πεπληρωμένος συμπόσια ἐπὶ πάντων τῶν εἰδώλων συνιστάμενος πεπλανημένῃ
πόρρω τῆς ἀληθείας φρενὶ καὶ βεβήλῳ στόματι τὰ μὲν κωφὰ καὶ μὴ δυνάμενα
αὐτοῖς λαλεῖν ἢ ἀρήγειν ἐπαινῶν εἰς δὲ τὸν μέγιστον θεὸν τὰ μὴ καθήκοντα
λαλῶν

<span id="017">17</span> μετὰ δὲ τὸ προειρημένον τοῦ χρόνου διάστημα
προσηνέγκαντο οἱ γραμματεῖς τῷ βασιλεῖ μηκέτι ἰσχύειν τὴν τῶν Ιουδαίων
ἀπογραφὴν ποιεῖσθαι διὰ τὴν ἀμέτρητον αὐτῶν πληθὺν

<span id="018">18</span> καίπερ ὄντων ἔτι κατὰ τὴν χώραν τῶν πλειόνων
τῶν μὲν κατὰ τὰς οἰκίας ἔτι συνεστηκότων τῶν δὲ καὶ κατὰ τόπον ὡς
ἀδυνάτου καθεστῶτος πᾶσιν τοῖς ἐπ᾽ Αἴγυπτον στρατηγοῖς

<span id="019">19</span> ἀπειλήσαντος δὲ αὐτοῖς σκληρότερον ὡς
δεδωροκοπημένοις εἰς μηχανὴν τῆς ἐκφυγῆς συνέβη σαφῶς αὐτὸν περὶ τούτου
πιστωθῆναι

<span id="020">20</span> λεγόντων μετὰ ἀποδείξεως καὶ τὴν χαρτηρίαν ἤδη
καὶ τοὺς γραφικοὺς καλάμους ἐν οἷς ἐχρῶντο ἐκλελοιπέναι

<span id="021">21</span> τοῦτο δὲ ἦν ἐνέργεια τῆς τοῦ βοηθοῦντος τοῖς
Ιουδαίοις ἐξ οὐρανοῦ προνοίας ἀνικήτου

------------------------------------------------------------------------

[Next: 3 Macabees Chapter 5](ma3005.md)
