[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic001)  [KJV](../kjv/mic001)  [Sep](../sep/mic001.md) 
[Vul](../vul/mic001.md)   
  
[Micah (Mikhah) Index](mic.md)  
  [Previous](jon004)  [Next](mic002.md) 

------------------------------------------------------------------------

### Tanach (Hebrew): Micah (Mikhah) Chapter 1

‎<span id="001">1</span> ‏דְּבַר־יְהוָ֣ה׀ אֲשֶׁ֣ר הָיָ֗ה אֶל־מִיכָה֙
הַמֹּ֣רַשְׁתִּ֔י בִּימֵ֥י יוֹתָ֛ם אָחָ֥ז יְחִזְקִיָּ֖ה מַלְכֵ֣י
יְהוּדָ֑ה אֲשֶׁר־חָזָ֥ה עַל־שֹׁמְר֖וֹן וִירֽוּשָׁלִָֽם׃

‎<span id="002">2</span> ‏שִׁמְעוּ֙ עַמִּ֣ים כֻּלָּ֔ם הַקְשִׁ֖יבִי
אֶ֣רֶץ וּמְלֹאָ֑הּ וִיהִי֩ אֲדֹנָ֨י יְהוִ֤ה בָּכֶם֙ לְעֵ֔ד אֲדֹנָ֖י
מֵהֵיכַ֥ל קָדְשֽׁוֹ׃

‎<span id="003">3</span> ‏כִּֽי־הִנֵּ֥ה יְהוָ֖ה יֹצֵ֣א מִמְּקוֹמ֑וֹ
וְיָרַ֥ד וְדָרַ֖ךְ עַל־במותי בָּ֥מֳתֵי אָֽרֶץ׃

‎<span id="004">4</span> ‏וְנָמַ֤סּוּ הֶֽהָרִים֙ תַּחְתָּ֔יו
וְהָעֲמָקִ֖ים יִתְבַּקָּ֑עוּ כַּדּוֹנַג֙ מִפְּנֵ֣י הָאֵ֔שׁ כְּמַ֖יִם
מֻגָּרִ֥ים בְּמוֹרָֽד׃

‎<span id="005">5</span> ‏בְּפֶ֤שַׁע יַֽעֲקֹב֙ כָּל־זֹ֔את וּבְחַטֹּ֖אות
בֵּ֣ית יִשְׂרָאֵ֑ל מִֽי־פֶ֣שַׁע יַעֲקֹ֗ב הֲלוֹא֙ שֹֽׁמְר֔וֹן וּמִי֙
בָּמ֣וֹת יְהוּדָ֔ה הֲל֖וֹא יְרוּשָׁלִָֽם׃

‎<span id="006">6</span> ‏וְשַׂמְתִּ֥י שֹׁמְר֛וֹן לְעִ֥י הַשָּׂדֶ֖ה
לְמַטָּ֣עֵי כָ֑רֶם וְהִגַּרְתִּ֤י לַגַּי֙ אֲבָנֶ֔יהָ וִיסֹדֶ֖יהָ
אֲגַלֶּֽה׃

‎<span id="007">7</span> ‏וְכָל־פְּסִילֶ֣יהָ יֻכַּ֗תּוּ
וְכָל־אֶתְנַנֶּ֙יהָ֙ יִשָּׂרְפ֣וּ בָאֵ֔שׁ וְכָל־עֲצַבֶּ֖יהָ אָשִׂ֣ים
שְׁמָמָ֑ה כִּ֠י מֵאֶתְנַ֤ן זוֹנָה֙ קִבָּ֔צָה וְעַד־אֶתְנַ֥ן זוֹנָ֖ה
יָשֽׁוּבוּ׃

‎<span id="008">8</span> ‏עַל־זֹאת֙ אֶסְפְּדָ֣ה וְאֵילִ֔ילָה אֵילְכָ֥ה
שילל שׁוֹלָ֖ל וְעָר֑וֹם אֶעֱשֶׂ֤ה מִסְפֵּד֙ כַּתַּנִּ֔ים וְאֵ֖בֶל
כִּבְנ֥וֹת יַעֲנָֽה׃

‎<span id="009">9</span> ‏כִּ֥י אֲנוּשָׁ֖ה מַכּוֹתֶ֑יהָ כִּי־בָ֙אָה֙
עַד־יְהוּדָ֔ה נָגַ֛ע עַד־שַׁ֥עַר עַמִּ֖י עַד־יְרוּשָׁלִָֽם׃

‎<span id="010">10</span> ‏בְּגַת֙ אַל־תַּגִּ֔ידוּ בָּכ֖וֹ
אַל־תִּבְכּ֑וּ בְּבֵ֣ית לְעַפְרָ֔ה עָפָ֖ר התפלשתי הִתְפַּלָּֽשִׁי׃

‎<span id="011">11</span> ‏עִבְרִ֥י לָכֶ֛ם יוֹשֶׁ֥בֶת שָׁפִ֖יר
עֶרְיָה־בֹ֑שֶׁת לֹ֤א יָֽצְאָה֙ יוֹשֶׁ֣בֶת צַֽאֲנָ֔ן מִסְפַּד֙ בֵּ֣ית
הָאֵ֔צֶל יִקַּ֥ח מִכֶּ֖ם עֶמְדָּתֽוֹ׃

‎<span id="012">12</span> ‏כִּֽי־חָ֥לָֽה לְט֖וֹב יוֹשֶׁ֣בֶת מָר֑וֹת
כִּֽי־יָ֤רַד רָע֙ מֵאֵ֣ת יְהוָ֔ה לְשַׁ֖עַר יְרוּשָׁלִָֽם׃

‎<span id="013">13</span> ‏רְתֹ֧ם הַמֶּרְכָּבָ֛ה לָרֶ֖כֶשׁ יוֹשֶׁ֣בֶת
לָכִ֑ישׁ רֵאשִׁ֨ית חַטָּ֥את הִיא֙ לְבַת־צִיּ֔וֹן כִּי־בָ֥ךְ נִמְצְא֖וּ
פִּשְׁעֵ֥י יִשְׂרָאֵֽל׃

‎<span id="014">14</span> ‏לָכֵן֙ תִּתְּנִ֣י שִׁלּוּחִ֔ים עַ֖ל
מוֹרֶ֣שֶׁת גַּ֑ת בָּתֵּ֤י אַכְזִיב֙ לְאַכְזָ֔ב לְמַלְכֵ֖י יִשְׂרָאֵֽל׃

‎<span id="015">15</span> ‏עֹ֗ד הַיֹּרֵשׁ֙ אָ֣בִי לָ֔ךְ יוֹשֶׁ֖בֶת
מָֽרֵשָׁ֑ה עַד־עֲדֻלָּ֥ם יָב֖וֹא כְּב֥וֹד יִשְׂרָאֵֽל׃

‎<span id="016">16</span> ‏קָרְחִ֣י וָגֹ֔זִּי עַל־בְּנֵ֖י
תַּעֲנוּגָ֑יִךְ הַרְחִ֤בִי קָרְחָתֵךְ֙ כַּנֶּ֔שֶׁר כִּ֥י גָל֖וּ
מִמֵּֽךְ׃ ס

1 dəḇar-yəhwâ\| ’ăšer hāyâ ’el-mîḵâ hammōrašətî bîmê ywōṯām ’āḥāz
yəḥizəqîyâ maləḵê yəhûḏâ ’ăšer-ḥāzâ ‘al-šōmərwōn wîrûšālāim:

2 šimə‘û ‘ammîm kullām haqəšîḇî ’ereṣ ûməlō’āh wîhî ’ăḏōnāy yəhwih bāḵem
lə‘ēḏ ’ăḏōnāy mēhêḵal qāḏəšwō:

3 kî-hinnēh yəhwâ yōṣē’ mimməqwōmwō wəyāraḏ wəḏāraḵə ‘al-bāmwōṯê bāmŏṯê
’āreṣ:

4 wənāmassû hehārîm t<sup>a</sup>ḥətāyw wəhā‘ămāqîm yiṯəbaqqā‘û kadwōnaḡ
mipənê hā’ēš kəmayim mugārîm bəmwōrāḏ:

5 bəfeš<sup>a</sup>‘ y<sup>a</sup>‘ăqōḇ kāl-zō’ṯ ûḇəḥaṭṭō’wṯ bêṯ
yiśərā’ēl mî-feš<sup>a</sup>‘ y<sup>a</sup>‘ăqōḇ hălwō’ šōmərwōn ûmî
bāmwōṯ yəhûḏâ hălwō’ yərûšālāim:

6 wəśamətî šōmərwōn lə‘î haśśāḏeh ləmaṭṭā‘ê ḵārem wəhigarətî lagay
’ăḇāneyhā wîsōḏeyhā ’ăḡalleh:

7 wəḵāl-pəsîleyhā yukatû wəḵāl-’eṯənanneyhā yiśśārəfû ḇā’ēš
wəḵāl-‘ăṣabeyhā ’āśîm šəmāmâ kî mē’eṯənan zwōnâ qibāṣâ wə‘aḏ-’eṯənan
zwōnâ yāšûḇû:

8 ‘al-zō’ṯ ’esəpəḏâ wə’êlîlâ ’êləḵâ šêlāl šwōlāl wə‘ārwōm ’e‘ĕśeh
misəpēḏ katannîm wə’ēḇel kiḇənwōṯ y<sup>a</sup>‘ănâ:

9 kî ’ănûšâ makwōṯeyhā kî-ḇā’â ‘aḏ-yəhûḏâ nāḡ<sup>a</sup>‘
‘aḏ-š<sup>a</sup>‘ar ‘ammî ‘aḏ-yərûšālāim:

10 bəḡaṯ ’al-tagîḏû bāḵwō ’al-tiḇəkû bəḇêṯ lə‘afərâ ‘āfār hiṯəpallāšətî
hiṯəpallāšî:

11 ‘iḇərî lāḵem ywōšeḇeṯ šāfîr ‘erəyâ-ḇōšeṯ lō’ yāṣə’â ywōšeḇeṯ ṣa’ănān
misəpaḏ bêṯ hā’ēṣel yiqq<sup>a</sup>ḥ mikem ‘emədāṯwō:

12 kî-ḥālâ ləṭwōḇ ywōšeḇeṯ mārwōṯ kî-yāraḏ rā‘ mē’ēṯ yəhwâ
ləš<sup>a</sup>‘ar yərûšālāim:

13 rəṯōm hammerəkāḇâ lāreḵeš ywōšeḇeṯ lāḵîš rē’šîṯ ḥaṭṭā’ṯ hî’
ləḇaṯ-ṣîywōn kî-ḇāḵə niməṣə’û pišə‘ê yiśərā’ēl:

14 lāḵēn titənî šillûḥîm ‘al mwōrešeṯ gaṯ bātê ’aḵəzîḇ lə’aḵəzāḇ
ləmaləḵê yiśərā’ēl:

15 ‘ōḏ hayyōrēš ’āḇî lāḵə ywōšeḇeṯ mārēšâ ‘aḏ-‘ăḏullām yāḇwō’ kəḇwōḏ
yiśərā’ēl:

16 qārəḥî wāḡōzzî ‘al-bənê t<sup>a</sup>‘ănûḡāyiḵə harəḥiḇî qārəḥāṯēḵə
kannešer kî ḡālû mimmēḵə: s

------------------------------------------------------------------------

[Next: Micah (Mikhah) Chapter 2](mic002.md)
