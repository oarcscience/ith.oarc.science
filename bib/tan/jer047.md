[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer047)  [KJV](../kjv/jer047)  [Sep](../sep/jer047.md) 
[Vul](../vul/jer047.md)   
  
[Jeremiah (Yermiyah) Index](jer.md)  
  [Previous](jer046)  [Next](jer048.md) 

------------------------------------------------------------------------

### Tanach (Hebrew): Jeremiah (Yermiyah) Chapter 47

‎<span id="001">1</span> ‏אֲשֶׁ֨ר הָיָ֧ה דְבַר־יְהוָ֛ה אֶל־יִרְמְיָ֥הוּ
הַנָּבִ֖יא אֶל־פְּלִשְׁתִּ֑ים בְּטֶ֛רֶם יַכֶּ֥ה פַרְעֹ֖ה אֶת־עַזָּֽה׃ ס

‎<span id="002">2</span> ‏כֹּ֣ה׀ אָמַ֣ר יְהוָ֗ה הִנֵּה־מַ֜יִם עֹלִ֤ים
מִצָּפוֹן֙ וְהָיוּ֙ לְנַ֣חַל שׁוֹטֵ֔ף וְיִשְׁטְפוּ֙ אֶ֣רֶץ וּמְלוֹאָ֔הּ
עִ֖יר וְיֹ֣שְׁבֵי בָ֑הּ וְזָֽעֲקוּ֙ הָֽאָדָ֔ם וְהֵילִ֕ל כֹּ֖ל יוֹשֵׁ֥ב
הָאָֽרֶץ׃

‎<span id="003">3</span> ‏מִקּ֗וֹל שַֽׁעֲטַת֙ פַּרְס֣וֹת אַבִּירָ֔יו
מֵרַ֣עַשׁ לְרִכְבּ֔וֹ הֲמ֖וֹן גַּלְגִּלָּ֑יו לֹֽא־הִפְנ֤וּ אָבוֹת֙
אֶל־בָּנִ֔ים מֵֽרִפְי֖וֹן יָדָֽיִם׃

‎<span id="004">4</span> ‏עַל־הַיּ֗וֹם הַבָּא֙ לִשְׁד֣וֹד
אֶת־כָּל־פְּלִשְׁתִּ֔ים לְהַכְרִ֤ית לְצֹר֙ וּלְצִיד֔וֹן כֹּ֖ל שָׂרִ֣יד
עֹזֵ֑ר כִּֽי־שֹׁדֵ֤ד יְהוָה֙ אֶת־פְּלִשְׁתִּ֔ים שְׁאֵרִ֖ית אִ֥י
כַפְתּֽוֹר׃

‎<span id="005">5</span> ‏בָּ֤אָה קָרְחָה֙ אֶל־עַזָּ֔ה נִדְמְתָ֥ה
אַשְׁקְל֖וֹן שְׁאֵרִ֣ית עִמְקָ֑ם עַד־מָתַ֖י תִּתְגּוֹדָֽדִי׃ ס

‎<span id="006">6</span> ‏ה֗וֹי חֶ֚רֶב לַֽיהוָ֔ה עַד־אָ֖נָה לֹ֣א
תִשְׁקֹ֑טִי הֵאָֽסְפִי֙ אַל־תַּעְרֵ֔ךְ הֵרָגְעִ֖י וָדֹֽמִּי׃

‎<span id="007">7</span> ‏אֵ֣יךְ תִּשְׁקֹ֔טִי וַֽיהוָ֖ה צִוָּה־לָ֑הּ
אֶֽל־אַשְׁקְל֛וֹן וְאֶל־ח֥וֹף הַיָּ֖ם שָׁ֥ם יְעָדָֽהּ׃ ס

1 ’ăšer hāyâ ḏəḇar-yəhwâ ’el-yirəməyâû hannāḇî’ ’el-pəlišətîm bəṭerem
yakeh farə‘ōh ’eṯ-‘azzâ: s

2 kōh\| ’āmar yəhwâ hinnēh-mayim ‘ōlîm miṣṣāfwōn wəhāyû
lən<sup>a</sup>ḥal šwōṭēf wəyišəṭəfû ’ereṣ ûməlwō’āh ‘îr wəyōšəḇê ḇāh
wəzā‘ăqû hā’āḏām wəhêlil kōl ywōšēḇ hā’āreṣ:

3 miqqwōl š<sup>a</sup>‘ăṭaṯ parəswōṯ ’abîrāyw mēr<sup>a</sup>‘aš
ləriḵəbwō hămwōn galəgillāyw lō’-hifənû ’āḇwōṯ ’el-bānîm mērifəywōn
yāḏāyim:

4 ‘al-hayywōm habā’ lišəḏwōḏ ’eṯ-kāl-pəlišətîm ləhaḵərîṯ ləṣōr ûləṣîḏwōn
kōl śārîḏ ‘ōzēr kî-šōḏēḏ yəhwâ ’eṯ-pəlišətîm šə’ērîṯ ’î ḵafətwōr:

5 bā’â qārəḥâ ’el-‘azzâ niḏəməṯâ ’ašəqəlwōn šə’ērîṯ ‘iməqām ‘aḏ-māṯay
tiṯəgwōḏāḏî: s

6 hwōy ḥereḇ layhwâ ‘aḏ-’ānâ lō’ ṯišəqōṭî hē’āsəfî
’al-t<sup>a</sup>‘ərēḵə hērāḡə‘î wāḏōmmî:

7 ’êḵə tišəqōṭî wayhwâ ṣiûâ-lāh ’el-’ašəqəlwōn wə’el-ḥwōf hayyām šām
yə‘āḏāh: s

------------------------------------------------------------------------

[Next: Jeremiah (Yermiyah) Chapter 48](jer048.md)
