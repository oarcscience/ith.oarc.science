[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac006)  [KJV](../kjv/zac006)  [Sep](../sep/zac006.md) 
[Vul](../vul/zac006.md)   
  
[Zechariah (Zekharyah) Index](zac.md)  
  [Previous](zac005)  [Next](zac007.md) 

------------------------------------------------------------------------

### Tanach (Hebrew): Zechariah (Zekharyah) Chapter 6

‎<span id="001">1</span> ‏וָאָשֻׁ֗ב וָאֶשָּׂ֤א עֵינַי֙ וָֽאֶרְאֶ֔ה
וְהִנֵּ֨ה אַרְבַּ֤ע מַרְכָּבוֹת֙ יֹֽצְא֔וֹת מִבֵּ֖ין שְׁנֵ֣י הֶֽהָרִ֑ים
וְהֶהָרִ֖ים הָרֵ֥י נְחֹֽשֶׁת׃

‎<span id="002">2</span> ‏בַּמֶּרְכָּבָ֥ה הָרִֽאשֹׁנָ֖ה סוּסִ֣ים
אֲדֻמִּ֑ים וּבַמֶּרְכָּבָ֥ה הַשֵּׁנִ֖ית סוּסִ֥ים שְׁחֹרִֽים׃

‎<span id="003">3</span> ‏וּבַמֶּרְכָּבָ֥ה הַשְּׁלִשִׁ֖ית סוּסִ֣ים
לְבָנִ֑ים וּבַמֶּרְכָּבָה֙ הָרְבִעִ֔ית סוּסִ֥ים בְּרֻדִּ֖ים אֲמֻצִּֽים׃

‎<span id="004">4</span> ‏וָאַ֙עַן֙ וָֽאֹמַ֔ר אֶל־הַמַּלְאָ֖ךְ הַדֹּבֵ֣ר
בִּ֑י מָה־אֵ֖לֶּה אֲדֹנִֽי׃

‎<span id="005">5</span> ‏וַיַּ֥עַן הַמַּלְאָ֖ךְ וַיֹּ֣אמֶר אֵלָ֑י
אֵ֗לֶּה אַרְבַּע֙ רֻח֣וֹת הַשָּׁמַ֔יִם יוֹצְא֕וֹת מֵֽהִתְיַצֵּ֖ב
עַל־אֲד֥וֹן כָּל־הָאָֽרֶץ׃

‎<span id="006">6</span> ‏אֲשֶׁר־בָּ֞הּ הַסּוּסִ֣ים הַשְּׁחֹרִ֗ים
יֹֽצְאִים֙ אֶל־אֶ֣רֶץ צָפ֔וֹן וְהַלְּבָנִ֔ים יָצְא֖וּ אֶל־אַֽחֲרֵיהֶ֑ם
וְהַ֨בְּרֻדִּ֔ים יָצְא֖וּ אֶל־אֶ֥רֶץ הַתֵּימָֽן׃

‎<span id="007">7</span> ‏וְהָאֲמֻצִּ֣ים יָצְא֗וּ וַיְבַקְשׁוּ֙
לָלֶ֙כֶת֙ לְהִתְהַלֵּ֣ך<sup>1</sup> בָּאָ֔רֶץ וַיֹּ֕אמֶר לְכ֖וּ
הִתְהַלְּכ֣וּ בָאָ֑רֶץ וַתִּתְהַלַּ֖כְנָה בָּאָֽרֶץ׃

‎<span id="008">8</span> ‏וַיַּזְעֵ֣ק אֹתִ֔י וַיְדַבֵּ֥ר אֵלַ֖י לֵאמֹ֑ר
רְאֵ֗ה הַיּֽוֹצְאִים֙ אֶל־אֶ֣רֶץ צָפ֔וֹן הֵנִ֥יחוּ אֶת־רוּחִ֖י בְּאֶ֥רֶץ
צָפֽוֹן׃ ס

‎<span id="009">9</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="010">10</span> ‏לָק֙וֹחַ֙ מֵאֵ֣ת הַגּוֹלָ֔ה מֵחֶלְדַּ֕י
וּמֵאֵ֥ת טוֹבִיָּ֖ה וּמֵאֵ֣ת יְדַֽעְיָ֑ה וּבָאתָ֤ אַתָּה֙ בַּיּ֣וֹם
הַה֔וּא וּבָ֗אתָ בֵּ֚ית יֹאשִׁיָּ֣ה בֶן־צְפַנְיָ֔ה אֲשֶׁר־בָּ֖אוּ
מִבָּבֶֽל׃

‎<span id="011">11</span> ‏וְלָקַחְתָּ֥ כֶֽסֶף־וְזָהָ֖ב וְעָשִׂ֣יתָ
עֲטָר֑וֹת וְשַׂמְתָּ֗ בְּרֹ֛אשׁ יְהוֹשֻׁ֥עַ בֶּן־יְהוֹצָדָ֖ק הַכֹּהֵ֥ן
הַגָּדֽוֹל׃

‎<span id="012">12</span> ‏וְאָמַרְתָּ֤ אֵלָיו֙ לֵאמֹ֔ר כֹּ֥ה אָמַ֛ר
יְהוָ֥ה צְבָא֖וֹת לֵאמֹ֑ר הִנֵּה־אִ֞ישׁ צֶ֤מַח שְׁמוֹ֙ וּמִתַּחְתָּ֣יו
יִצְמָ֔ח וּבָנָ֖ה אֶת־הֵיכַ֥ל יְהוָֽה׃

‎<span id="013">13</span> ‏וְ֠הוּא יִבְנֶ֞ה אֶת־הֵיכַ֤ל יְהוָה֙
וְהֽוּא־יִשָּׂ֣א ה֔וֹד וְיָשַׁ֥ב וּמָשַׁ֖ל עַל־כִּסְא֑וֹ וְהָיָ֤ה כֹהֵן֙
עַל־כִּסְא֔וֹ וַעֲצַ֣ת שָׁל֔וֹם תִּהְיֶ֖ה בֵּ֥ין שְׁנֵיהֶֽם׃

‎<span id="014">14</span> ‏וְהָעֲטָרֹ֗ת תִּֽהְיֶה֙ לְחֵ֙לֶם֙
וּלְטוֹבִיָּ֣ה וְלִידַֽעְיָ֔ה וּלְחֵ֖ן בֶּן־צְפַנְיָ֑ה לְזִכָּר֖וֹן
בְּהֵיכַ֥ל יְהוָֽה׃

‎<span id="015">15</span> ‏וּרְחוֹקִ֣ים׀ יָבֹ֗אוּ וּבָנוּ֙ בְּהֵיכַ֣ל
יְהוָ֔ה וִידַעְתֶּ֕ם כִּֽי־יְהוָ֥ה צְבָא֖וֹת שְׁלָחַ֣נִי אֲלֵיכֶ֑ם
וְהָיָה֙ אִם־שָׁמ֣וֹעַ תִּשְׁמְע֔וּן בְּק֖וֹל יְהוָ֥ה אֱלֹהֵיכֶֽם׃ ס

1 wā’āšuḇ wā’eśśā’ ‘ênay wā’erə’eh wəhinnēh ’arəb<sup>a</sup>‘
marəkāḇwōṯ yōṣə’wōṯ mibên šənê hehārîm wəhehārîm hārê nəḥōšeṯ:

2 bammerəkāḇâ hāri’šōnâ sûsîm ’ăḏummîm ûḇammerəkāḇâ haššēnîṯ sûsîm
šəḥōrîm:

3 ûḇammerəkāḇâ haššəlišîṯ sûsîm ləḇānîm ûḇammerəkāḇâ hārəḇi‘îṯ sûsîm
bərudîm ’ămuṣṣîm:

4 wā’<sup>a</sup>‘an wā’ōmar ’el-hammalə’āḵə hadōḇēr bî mâ-’ēlleh
’ăḏōnî:

5 wayy<sup>a</sup>‘an hammalə’āḵə wayyō’mer ’ēlāy ’ēlleh
’arəb<sup>a</sup>‘ ruḥwōṯ haššāmayim ywōṣə’wōṯ mēhiṯəyaṣṣēḇ ‘al-’ăḏwōn
kāl-hā’āreṣ:

6 ’ăšer-bāh hassûsîm haššəḥōrîm yōṣə’îm ’el-’ereṣ ṣāfwōn wəhalləḇānîm
yāṣə’û ’el-’<sup>a</sup>ḥărêhem wəhabərudîm yāṣə’û ’el-’ereṣ hatêmān:

7 wəhā’ămuṣṣîm yāṣə’û wayəḇaqəšû lāleḵeṯ ləhiṯəhallēḵ<sup>1</sup>
bā’āreṣ wayyō’mer ləḵû hiṯəhalləḵû ḇā’āreṣ watiṯəhallaḵənâ bā’āreṣ:

8 wayyazə‘ēq ’ōṯî wayəḏabēr ’ēlay lē’mōr rə’ēh hayywōṣə’îm ’el-’ereṣ
ṣāfwōn hēnîḥû ’eṯ-rûḥî bə’ereṣ ṣāfwōn: s

9 wayəhî ḏəḇar-yəhwâ ’ēlay lē’mōr:

10 lāqwōḥa mē’ēṯ hagwōlâ mēḥeləday ûmē’ēṯ ṭwōḇîyâ ûmē’ēṯ
yəḏ<sup>a</sup>‘əyâ ûḇā’ṯā ’atâ bayywōm hahû’ ûḇā’ṯā bêṯ yō’šîyâ
ḇen-ṣəfanəyâ ’ăšer-bā’û mibāḇel:

11 wəlāq<sup>a</sup>ḥətā ḵesef-wəzâāḇ wə‘āśîṯā ‘ăṭārwōṯ wəśamətā bərō’š
yəhwōšu‘a ben-yəhwōṣāḏāq hakōhēn hagāḏwōl:

12 wə’āmarətā ’ēlāyw lē’mōr kōh ’āmar yəhwâ ṣəḇā’wōṯ lē’mōr hinnēh-’îš
ṣem<sup>a</sup>ḥ šəmwō ûmit<sup>a</sup>ḥətāyw yiṣəmāḥ ûḇānâ ’eṯ-hêḵal
yəhwâ:

13 wəhû’ yiḇəneh ’eṯ-hêḵal yəhwâ wəhû’-yiśśā’ hwōḏ wəyāšaḇ ûmāšal
‘al-kisə’wō wəhāyâ ḵōhēn ‘al-kisə’wō w<sup>a</sup>‘ăṣaṯ šālwōm tihəyeh
bên šənêhem:

14 wəhā‘ăṭārōṯ tihəyeh ləḥēlem ûləṭwōḇîyâ wəlîḏ<sup>a</sup>‘əyâ ûləḥēn
ben-ṣəfanəyâ ləzikārwōn bəhêḵal yəhwâ:

15 ûrəḥwōqîm\| yāḇō’û ûḇānû bəhêḵal yəhwâ wîḏ<sup>a</sup>‘ətem kî-yəhwâ
ṣəḇā’wōṯ šəlāḥanî ’ălêḵem wəhāyâ ’im-šāmwō‘a tišəmə‘ûn bəqwōl yəhwâ
’ĕlōhêḵem: s

------------------------------------------------------------------------

[Next: Zechariah (Zekharyah) Chapter 7](zac007.md)
