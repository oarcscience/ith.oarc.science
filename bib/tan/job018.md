[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job018)  [KJV](../kjv/job018)  [Sep](../sep/job018.md) 
[Vul](../vul/job018.md)   
  
[Job (Iyov) Index](job.md)  
  [Previous](job017)  [Next](job019.md) 

------------------------------------------------------------------------

### Tanach (Hebrew): Job (Iyov) Chapter 18

‎<span id="001">1</span> ‏וַ֭יַּעַן בִּלְדַּ֥ד הַשֻּׁחִ֗י וַיֹּאמַֽר׃

‎<span id="002">2</span> ‏עַד־אָ֤נָה׀ תְּשִׂימ֣וּן קִנְצֵ֣י לְמִלִּ֑ין
תָּ֝בִ֗ינוּ וְאַחַ֥ר נְדַבֵּֽר׃

‎<span id="003">3</span> ‏מַ֭דּוּעַ נֶחְשַׁ֣בְנוּ כַבְּהֵמָ֑ה
נִ֝טְמִ֗ינוּ בְּעֵינֵיכֶֽם׃

‎<span id="004">4</span> ‏טֹֽרֵ֥ף נַפְשׁ֗וֹ בְּאַ֫פּ֥וֹ הַ֭לְמַעַנְךָ
תֵּעָ֣זַב אָ֑רֶץ וְיֶעְתַּק־צ֝֗וּר מִמְּקֹמֽוֹ׃

‎<span id="005">5</span> ‏גַּ֤ם א֣וֹר רְשָׁעִ֣ים יִדְעָ֑ךְ
וְלֹֽא־יִ֝גַּ֗הּ שְׁבִ֣יב אִשּֽׁוֹ׃

‎<span id="006">6</span> ‏א֖וֹר<sup>1</sup> חָשַׁ֣ךְ בְּאָהֳל֑וֹ
וְ֝נֵר֗וֹ עָלָ֥יו יִדְעָֽךְ׃

‎<span id="007">7</span> ‏יֵֽ֭צְרוּ צַעֲדֵ֣י אוֹנ֑וֹ וְֽתַשְׁלִיכֵ֥הוּ
עֲצָתֽוֹ׃

‎<span id="008">8</span> ‏כִּֽי־שֻׁלַּ֣ח בְּרֶ֣שֶׁת בְּרַגְלָ֑יו
וְעַל־שְׂ֝בָכָ֗ה יִתְהַלָּֽךְ׃

‎<span id="009">9</span> ‏יֹאחֵ֣ז בְּעָקֵ֣ב פָּ֑ח יַחֲזֵ֖ק עָלָ֣יו
צַמִּֽים׃

‎<span id="010">10</span> ‏טָמ֣וּן בָּאָ֣רֶץ חַבְל֑וֹ וּ֝מַלְכֻּדְתּ֗וֹ
עֲלֵ֣י נָתִֽיב׃

‎<span id="011">11</span> ‏סָ֭בִיב בִּֽעֲתֻ֣הוּ בַלָּה֑וֹת וֶהֱפִיצֻ֥הוּ
לְרַגְלָֽיו׃

‎<span id="012">12</span> ‏יְהִי־רָעֵ֥ב אֹנ֑וֹ וְ֝אֵ֗יד נָכ֥וֹן
לְצַלְעֽוֹ׃

‎<span id="013">13</span> ‏יֹ֭אכַל בַּדֵּ֣י עוֹר֑וֹ יֹאכַ֥ל בַּ֝דָּ֗יו
בְּכ֣וֹר מָֽוֶת׃

‎<span id="014">14</span> ‏יִנָּתֵ֣ק מֵ֭אָהֳלוֹ מִבְטַח֑וֹ
וְ֝תַצְעִדֵ֗הוּ לְמֶ֣לֶךְ בַּלָּהֽוֹת׃

‎<span id="015">15</span> ‏תִּשְׁכּ֣וֹן בְּ֭אָהֳלוֹ מִבְּלִי־ל֑וֹ
יְזֹרֶ֖ה עַל־נָוֵ֣הוּ גָפְרִֽית׃

‎<span id="016">16</span> ‏מִ֭תַּחַת שָֽׁרָשָׁ֣יו יִבָ֑שׁוּ וּ֝מִמַּ֗עַל
יִמַּ֥ל קְצִירֽוֹ׃

‎<span id="017">17</span> ‏זִֽכְרוֹ־אָ֭בַד מִנִּי־אָ֑רֶץ וְלֹא־שֵׁ֥ם
ל֝֗וֹ עַל־פְּנֵי־חֽוּץ׃

‎<span id="018">18</span> ‏יֶ֭הְדְּפֻהוּ מֵא֣וֹר אֶל־חֹ֑שֶׁךְ
וּֽמִתֵּבֵ֥ל יְנִדֻּֽהוּ׃

‎<span id="019">19</span> ‏לֹ֘א נִ֤ין ל֣וֹ וְלֹא־נֶ֣כֶד בְּעַמּ֑וֹ
וְאֵ֥ין שָׂ֝רִ֗יד בִּמְגוּרָֽיו׃

‎<span id="020">20</span> ‏עַל־י֖וֹמוֹ נָשַׁ֣מּוּ אַחֲרֹנִ֑ים
וְ֝קַדְמֹנִ֗ים אָ֣חֲזוּ שָֽׂעַר׃

‎<span id="021">21</span> ‏אַךְ־אֵ֭לֶּה מִשְׁכְּנ֣וֹת עַוָּ֑ל וְ֝זֶ֗ה
מְק֣וֹם לֹא־יָדַֽע־אֵֽל׃ ס

1 wayy<sup>a</sup>‘an bilədaḏ haššuḥî wayyō’mar:

2 ‘aḏ-’ānâ\| təśîmûn qinəṣê ləmillîn tāḇînû wə’<sup>a</sup>ḥar nəḏabēr:

3 madû‘a neḥəšaḇənû ḵabəhēmâ niṭəmînû bə‘ênêḵem:

4 ṭōrēf nafəšwō bə’apwō haləm<sup>a</sup>‘anəḵā tē‘āzaḇ ’āreṣ
wəye‘ətaq-ṣûr mimməqōmwō:

5 gam ’wōr rəšā‘îm yiḏə‘āḵə wəlō’-yig<sup>a</sup>h šəḇîḇ ’iššwō:

6 ’wōr<sup>1</sup> ḥāšaḵə bə’âŏlwō wənērwō ‘ālāyw yiḏə‘āḵə:

7 yēṣərû ṣ<sup>a</sup>‘ăḏê ’wōnwō wəṯašəlîḵēhû ‘ăṣāṯwō:

8 kî-šull<sup>a</sup>ḥ bərešeṯ bəraḡəlāyw wə‘al-śəḇāḵâ yiṯəhallāḵə:

9 yō’ḥēz bə‘āqēḇ pāḥ y<sup>a</sup>ḥăzēq ‘ālāyw ṣammîm:

10 ṭāmûn bā’āreṣ ḥaḇəlwō ûmaləkuḏətwō ‘ălê nāṯîḇ:

11 sāḇîḇ bi‘ăṯuhû ḇallâwōṯ wehĕfîṣuhû ləraḡəlāyw:

12 yəhî-rā‘ēḇ ’ōnwō wə’êḏ nāḵwōn ləṣalə‘wō:

13 yō’ḵal badê ‘wōrwō yō’ḵal badāyw bəḵwōr māweṯ:

14 yinnāṯēq mē’âŏlwō miḇəṭ<sup>a</sup>ḥwō wəṯaṣə‘iḏēhû ləmeleḵə
ballâwōṯ:

15 tišəkwōn bə’âŏlwō mibəlî-lwō yəzōreh ‘al-nāwēhû ḡāfərîṯ:

16 mit<sup>a</sup>ḥaṯ šārāšāyw yiḇāšû ûmimm<sup>a</sup>‘al yimmal
qəṣîrwō:

17 ziḵərwō-’āḇaḏ minnî-’āreṣ wəlō’-šēm lwō ‘al-pənê-ḥûṣ:

18 yehədəfuhû mē’wōr ’el-ḥōšeḵə ûmitēḇēl yəniduhû:

19 lō’ nîn lwō wəlō’-neḵeḏ bə‘ammwō wə’ên śārîḏ biməḡûrāyw:

20 ‘al-ywōmwō nāšammû ’<sup>a</sup>ḥărōnîm wəqaḏəmōnîm ’āḥăzû śā‘ar:

21 ’aḵə-’ēlleh mišəkənwōṯ ‘aûāl wəzeh məqwōm lō’-yāḏ<sup>a</sup>‘-’ēl: s

------------------------------------------------------------------------

[Next: Job (Iyov) Chapter 19](job019.md)
