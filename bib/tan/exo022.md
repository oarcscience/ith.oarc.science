[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo022)  [KJV](../kjv/exo022)  [Sep](../sep/exo022) 
[Vul](../vul/exo022)   
  
[Exodus (Shemot) Index](exo)  
  [Previous](exo021)  [Next](exo023) 

------------------------------------------------------------------------

### Tanach (Hebrew): Exodus (Shemot) Chapter 22

‎<span id="001">1</span> ‏אִם־בַּמַּחְתֶּ֛רֶת יִמָּצֵ֥א הַגַּנָּ֖ב
וְהֻכָּ֣ה וָמֵ֑ת אֵ֥ין ל֖וֹ דָּמִֽים׃

‎<span id="002">2</span> ‏אִם־זָרְחָ֥ה הַשֶּׁ֛מֶשׁ עָלָ֖יו דָּמִ֣ים ל֑וֹ
שַׁלֵּ֣ם יְשַׁלֵּ֔ם אִם־אֵ֣ין ל֔וֹ וְנִמְכַּ֖ר בִּגְנֵבָתֽוֹ׃

‎<span id="003">3</span> ‏אִֽם־הִמָּצֵא֩ תִמָּצֵ֨א בְיָד֜וֹ הַגְּנֵבָ֗ה
מִשּׁ֧וֹר עַד־חֲמ֛וֹר עַד־שֶׂ֖ה חַיִּ֑ים שְׁנַ֖יִם יְשַׁלֵּֽם׃ ס

‎<span id="004">4</span> ‏כִּ֤י יַבְעֶר־אִישׁ֙ שָׂדֶ֣ה אוֹ־כֶ֔רֶם
וְשִׁלַּח֙ אֶת־בעירה בְּעִיר֔וֹ וּבִעֵ֖ר בִּשְׂדֵ֣ה אַחֵ֑ר מֵיטַ֥ב
שָׂדֵ֛הוּ וּמֵיטַ֥ב כַּרְמ֖וֹ יְשַׁלֵּֽם׃ ס

‎<span id="005">5</span> ‏כִּֽי־תֵצֵ֨א אֵ֜שׁ וּמָצְאָ֤ה קֹצִים֙
וְנֶאֱכַ֣ל גָּדִ֔ישׁ א֥וֹ הַקָּמָ֖ה א֣וֹ הַשָּׂדֶ֑ה שַׁלֵּ֣ם יְשַׁלֵּ֔ם
הַמַּבְעִ֖ר אֶת־הַבְּעֵרָֽה׃ ס

‎<span id="006">6</span> ‏כִּֽי־יִתֵּן֩ אִ֨ישׁ אֶל־רֵעֵ֜הוּ כֶּ֤סֶף
אֽוֹ־כֵלִים֙ לִשְׁמֹ֔ר וְגֻנַּ֖ב מִבֵּ֣ית הָאִ֑ישׁ אִם־יִמָּצֵ֥א
הַגַּנָּ֖ב יְשַׁלֵּ֥ם שְׁנָֽיִם׃

‎<span id="007">7</span> ‏אִם־לֹ֤א יִמָּצֵא֙ הַגַּנָּ֔ב וְנִקְרַ֥ב
בַּֽעַל־הַבַּ֖יִת אֶל־הָֽאֱלֹהִ֑ים אִם־לֹ֥א שָׁלַ֛ח יָד֖וֹ בִּמְלֶ֥אכֶת
רֵעֵֽהוּ׃

‎<span id="008">8</span> ‏עַֽל־כָּל־דְּבַר־פֶּ֡שַׁע עַל־שׁ֡וֹר
עַל־חֲ֠מוֹר עַל־שֶׂ֨ה עַל־שַׂלְמָ֜ה עַל־כָּל־אֲבֵדָ֗ה אֲשֶׁ֤ר יֹאמַר֙
כִּי־ה֣וּא זֶ֔ה עַ֚ד הָֽאֱלֹהִ֔ים יָבֹ֖א דְּבַר־שְׁנֵיהֶ֑ם אֲשֶׁ֤ר
יַרְשִׁיעֻן֙ אֱלֹהִ֔ים יְשַׁלֵּ֥ם שְׁנַ֖יִם לְרֵעֵֽהוּ׃ ס

‎<span id="009">9</span> ‏כִּֽי־יִתֵּן֩ אִ֨ישׁ אֶל־רֵעֵ֜הוּ חֲמ֨וֹר
אוֹ־שׁ֥וֹר אוֹ־שֶׂ֛ה וְכָל־בְּהֵמָ֖ה לִשְׁמֹ֑ר וּמֵ֛ת אוֹ־נִשְׁבַּ֥ר
אוֹ־נִשְׁבָּ֖ה אֵ֥ין רֹאֶֽה׃

‎<span id="010">10</span> ‏שְׁבֻעַ֣ת יְהוָ֗ה תִּהְיֶה֙ בֵּ֣ין שְׁנֵיהֶ֔ם
אִם־לֹ֥א שָׁלַ֛ח יָד֖וֹ בִּמְלֶ֣אכֶת רֵעֵ֑הוּ וְלָקַ֥ח בְּעָלָ֖יו וְלֹ֥א
יְשַׁלֵּֽם׃

‎<span id="011">11</span> ‏וְאִם־גָּנֹ֥ב יִגָּנֵ֖ב מֵעִמּ֑וֹ יְשַׁלֵּ֖ם
לִבְעָלָֽיו׃

‎<span id="012">12</span> ‏אִם־טָרֹ֥ף יִטָּרֵ֖ף יְבִאֵ֣הוּ עֵ֑ד
הַטְּרֵפָ֖ה לֹ֥א יְשַׁלֵּֽם׃ פ

‎<span id="013">13</span> ‏וְכִֽי־יִשְׁאַ֥ל אִ֛ישׁ מֵעִ֥ם רֵעֵ֖הוּ
וְנִשְׁבַּ֣ר אוֹ־מֵ֑ת בְּעָלָ֥יו אֵין־עִמּ֖וֹ שַׁלֵּ֥ם יְשַׁלֵּֽם׃

‎<span id="014">14</span> ‏אִם־בְּעָלָ֥יו עִמּ֖וֹ לֹ֣א יְשַׁלֵּ֑ם
אִם־שָׂכִ֣יר ה֔וּא בָּ֖א בִּשְׂכָרֽוֹ׃ ס

‎<span id="015">15</span> ‏וְכִֽי־יְפַתֶּ֣ה אִ֗ישׁ בְּתוּלָ֛ה אֲשֶׁ֥ר
לֹא־אֹרָ֖שָׂה וְשָׁכַ֣ב עִמָּ֑הּ מָהֹ֛ר יִמְהָרֶ֥נָּה לּ֖וֹ לְאִשָּֽׁה׃

‎<span id="016">16</span> ‏אִם־מָאֵ֧ן יְמָאֵ֛ן אָבִ֖יהָ לְתִתָּ֣הּ ל֑וֹ
כֶּ֣סֶף יִשְׁקֹ֔ל כְּמֹ֖הַר הַבְּתוּלֹֽת׃ ס

‎<span id="017">17</span> ‏מְכַשֵּׁפָ֖ה לֹ֥א תְחַיֶּֽה׃ ס

‎<span id="018">18</span> ‏כָּל־שֹׁכֵ֥ב עִם־בְּהֵמָ֖ה מ֥וֹת יוּמָֽת׃ ס

‎<span id="019">19</span> ‏זֹבֵ֥חַ לָאֱלֹהִ֖ים יָֽחֳרָ֑ם בִּלְתִּ֥י
לַיהוָ֖ה לְבַדּֽוֹ׃

‎<span id="020">20</span> ‏וְגֵ֥ר לֹא־תוֹנֶ֖ה וְלֹ֣א תִלְחָצֶ֑נּוּ
כִּֽי־גֵרִ֥ים הֱיִיתֶ֖ם בְּאֶ֥רֶץ מִצְרָֽיִם׃

‎<span id="021">21</span> ‏כָּל־אַלְמָנָ֥ה וְיָת֖וֹם לֹ֥א תְעַנּֽוּן׃

‎<span id="022">22</span> ‏אִם־עַנֵּ֥ה תְעַנֶּ֖ה אֹת֑וֹ כִּ֣י אִם־צָעֹ֤ק
יִצְעַק֙ אֵלַ֔י שָׁמֹ֥עַ אֶשְׁמַ֖ע צַעֲקָתֽוֹ׃

‎<span id="023">23</span> ‏וְחָרָ֣ה אַפִּ֔י וְהָרַגְתִּ֥י אֶתְכֶ֖ם
בֶּחָ֑רֶב וְהָי֤וּ נְשֵׁיכֶם֙ אַלְמָנ֔וֹת וּבְנֵיכֶ֖ם יְתֹמִֽים׃ פ

‎<span id="024">24</span> ‏אִם־כֶּ֣סֶף׀ תַּלְוֶ֣ה אֶת־עַמִּ֗י
אֶת־הֶֽעָנִי֙ עִמָּ֔ךְ לֹא־תִהְיֶ֥ה ל֖וֹ כְּנֹשֶׁ֑ה לֹֽא־תְשִׂימ֥וּן
עָלָ֖יו נֶֽשֶׁךְ׃

‎<span id="025">25</span> ‏אִם־חָבֹ֥ל תַּחְבֹּ֖ל שַׂלְמַ֣ת רֵעֶ֑ךָ
עַד־בֹּ֥א הַשֶּׁ֖מֶשׁ תְּשִׁיבֶ֥נּוּ לֽוֹ׃

‎<span id="026">26</span> ‏כִּ֣י הִ֤וא כסותה כְסוּתוֹ֙ לְבַדָּ֔הּ הִ֥וא
שִׂמְלָת֖וֹ לְעֹר֑וֹ בַּמֶּ֣ה יִשְׁכָּ֔ב וְהָיָה֙ כִּֽי־יִצְעַ֣ק אֵלַ֔י
וְשָׁמַעְתִּ֖י כִּֽי־חַנּ֥וּן אָֽנִי׃ ס

‎<span id="027">27</span> ‏אֱלֹהִ֖ים לֹ֣א תְקַלֵּ֑ל וְנָשִׂ֥יא
בְעַמְּךָ֖ לֹ֥א תָאֹֽר׃

‎<span id="028">28</span> ‏מְלֵאָתְךָ֥ וְדִמְעֲךָ֖ לֹ֣א תְאַחֵ֑ר
בְּכ֥וֹר בָּנֶ֖יךָ תִּתֶּן־לִּֽי׃<sup>3</sup>

‎<span id="029">29</span> ‏כֵּֽן־תַּעֲשֶׂ֥ה לְשֹׁרְךָ֖ לְצֹאנֶ֑ךָ
שִׁבְעַ֤ת יָמִים֙ יִהְיֶ֣ה עִם־אִמּ֔וֹ בַּיּ֥וֹם הַשְּׁמִינִ֖י
תִּתְּנוֹ־לִֽי׃

‎<span id="030">30</span> ‏וְאַנְשֵׁי־קֹ֖דֶשׁ תִּהְי֣וּן לִ֑י וּבָשָׂ֨ר
בַּשָּׂדֶ֤ה טְרֵפָה֙ לֹ֣א תֹאכֵ֔לוּ לַכֶּ֖לֶב תַּשְׁלִכ֥וּן אֹתֽוֹ׃ ס

1 ’im-bamm<sup>a</sup>ḥətereṯ yimmāṣē’ hagannāḇ wəhukâ wāmēṯ ’ên lwō
dāmîm:

2 ’im-zārəḥâ haššemeš ‘ālāyw dāmîm lwō šallēm yəšallēm ’im-’ên lwō
wəniməkar biḡənēḇāṯwō:

3 ’im-himmāṣē’ ṯimmāṣē’ ḇəyāḏwō hagənēḇâ miššwōr ‘aḏ-ḥămwōr ‘aḏ-śeh
ḥayyîm šənayim yəšallēm: s

4 kî yaḇə‘er-’îš śāḏeh ’wō-ḵerem wəšill<sup>a</sup>ḥ ’eṯ-bə‘îrōh bə‘îrwō
ûḇi‘ēr biśəḏēh ’<sup>a</sup>ḥēr mêṭaḇ śāḏēhû ûmêṭaḇ karəmwō yəšallēm: s

5 kî-ṯēṣē’ ’ēš ûmāṣə’â qōṣîm wəne’ĕḵal gāḏîš ’wō haqqāmâ ’wō haśśāḏeh
šallēm yəšallēm hammaḇə‘ir ’eṯ-habə‘ērâ: s

6 kî-yitēn ’îš ’el-rē‘ēhû kesef ’wō-ḵēlîm lišəmōr wəḡunnaḇ mibêṯ hā’îš
’im-yimmāṣē’ hagannāḇ yəšallēm šənāyim:

7 ’im-lō’ yimmāṣē’ hagannāḇ wəniqəraḇ b<sup>a</sup>‘al-habayiṯ
’el-hā’ĕlōhîm ’im-lō’ šāl<sup>a</sup>ḥ yāḏwō biməle’ḵeṯ rē‘ēhû:

8 ‘al-kāl-dəḇar-peš<sup>a</sup>‘ ‘al-šwōr ‘al-ḥămwōr ‘al-śeh ‘al-śaləmâ
‘al-kāl-’ăḇēḏâ ’ăšer yō’mar kî-hû’ zeh ‘aḏ hā’ĕlōhîm yāḇō’ dəḇar-šənêhem
’ăšer yarəšî‘un ’ĕlōhîm yəšallēm šənayim lərē‘ēhû: s

9 kî-yitēn ’îš ’el-rē‘ēhû ḥămwōr ’wō-šwōr ’wō-śeh wəḵāl-bəhēmâ lišəmōr
ûmēṯ ’wō-nišəbar ’wō-nišəbâ ’ên rō’eh:

10 šəḇu‘aṯ yəhwâ tihəyeh bên šənêhem ’im-lō’ šāl<sup>a</sup>ḥ yāḏwō
biməle’ḵeṯ rē‘ēhû wəlāq<sup>a</sup>ḥ bə‘ālāyw wəlō’ yəšallēm:

11 wə’im-gānōḇ yigānēḇ mē‘immwō yəšallēm liḇə‘ālāyw:

12 ’im-ṭārōf yiṭṭārēf yəḇi’ēhû ‘ēḏ haṭṭərēfâ lō’ yəšallēm: f

13 wəḵî-yišə’al ’îš mē‘im rē‘ēhû wənišəbar ’wō-mēṯ bə‘ālāyw ’ên-‘immwō
šallēm yəšallēm:

14 ’im-bə‘ālāyw ‘immwō lō’ yəšallēm ’im-śāḵîr hû’ bā’ biśəḵārwō: s

15 wəḵî-yəfateh ’îš bəṯûlâ ’ăšer lō’-’ōrāśâ wəšāḵaḇ ‘immāh mâōr
yiməhārennâ llwō lə’iššâ:

16 ’im-mā’ēn yəmā’ēn ’āḇîhā ləṯitāh lwō kesef yišəqōl kəmōhar habəṯûlōṯ:
s

17 məḵaššēfâ lō’ ṯəḥayyeh: s

18 kāl-šōḵēḇ ‘im-bəhēmâ mwōṯ yûmāṯ: s

19 zōḇēḥa lā’ĕlōhîm yāḥŏrām bilətî layhwâ ləḇadwō:

20 wəḡēr lō’-ṯwōneh wəlō’ ṯiləḥāṣennû kî-ḡērîm hĕyîṯem bə’ereṣ
miṣərāyim:

21 kāl-’aləmānâ wəyāṯwōm lō’ ṯə‘annûn:

22 ’im-‘annēh ṯə‘anneh ’ōṯwō kî ’im-ṣā‘ōq yiṣə‘aq ’ēlay šāmō‘a
’ešəm<sup>a</sup>‘ ṣ<sup>a</sup>‘ăqāṯwō:

23 wəḥārâ ’apî wəhāraḡətî ’eṯəḵem beḥāreḇ wəhāyû nəšêḵem ’aləmānwōṯ
ûḇənêḵem yəṯōmîm: f

24 ’im-kesef\| taləweh ’eṯ-‘ammî ’eṯ-he‘ānî ‘immāḵə lō’-ṯihəyeh lwō
kənōšeh lō’-ṯəśîmûn ‘ālāyw nešeḵə:

25 ’im-ḥāḇōl t<sup>a</sup>ḥəbōl śaləmaṯ rē‘eḵā ‘aḏ-bō’ haššemeš
təšîḇennû lwō:

26 kî hiw’ ḵəsûṯōh ḵəsûṯwō ləḇadāh hiw’ śiməlāṯwō lə‘ōrwō bammeh yišəkāḇ
wəhāyâ kî-yiṣə‘aq ’ēlay wəšām<sup>a</sup>‘ətî kî-ḥannûn ’ānî: s

27 ’ĕlōhîm lō’ ṯəqallēl wənāśî’ ḇə‘amməḵā lō’ ṯā’ōr:

28 məlē’āṯəḵā wəḏimə‘ăḵā lō’ ṯə’<sup>a</sup>ḥēr bəḵwōr bāneyḵā
titen-llî:<sup>3</sup>

29 kēn-t<sup>a</sup>‘ăśeh ləšōrəḵā ləṣō’neḵā šiḇə‘aṯ yāmîm yihəyeh
‘im-’immwō bayywōm haššəmînî titənwō-lî:

30 wə’anəšê-qōḏeš tihəyûn lî ûḇāśār baśśāḏeh ṭərēfâ lō’ ṯō’ḵēlû lakeleḇ
tašəliḵûn ’ōṯwō: s

------------------------------------------------------------------------

[Next: Exodus (Shemot) Chapter 23](exo023)
