[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen037)  [KJV](../kjv/gen037)  [Sep](../sep/gen037.md) 
[Vul](../vul/gen037.md)   
  
[Genesis (Bereshit) Index](gen.md)  
  [Previous](gen036)  [Next](gen038.md) 

------------------------------------------------------------------------

### Tanach (Hebrew): Genesis (Bereshit) Chapter 37

‎<span id="001">1</span> ‏וַיֵּ֣שֶׁב יַעֲקֹ֔ב בְּאֶ֖רֶץ מְגוּרֵ֣י
אָבִ֑יו בְּאֶ֖רֶץ כְּנָֽעַן׃

‎<span id="002">2</span> ‏אֵ֣לֶּה׀ תֹּלְד֣וֹת יַעֲקֹ֗ב יוֹסֵ֞ף
בֶּן־שְׁבַֽע־עֶשְׂרֵ֤ה שָׁנָה֙ הָיָ֨ה רֹעֶ֤ה אֶת־אֶחָיו֙ בַּצֹּ֔אן
וְה֣וּא נַ֗עַר אֶת־בְּנֵ֥י בִלְהָ֛ה וְאֶת־בְּנֵ֥י זִלְפָּ֖ה נְשֵׁ֣י
אָבִ֑יו וַיָּבֵ֥א יוֹסֵ֛ף אֶת־דִּבָּתָ֥ם רָעָ֖ה אֶל־אֲבִיהֶֽם׃

‎<span id="003">3</span> ‏וְיִשְׂרָאֵ֗ל אָהַ֤ב אֶת־יוֹסֵף֙
מִכָּל־בָּנָ֔יו כִּֽי־בֶן־זְקֻנִ֥ים ה֖וּא ל֑וֹ וְעָ֥שָׂה ל֖וֹ כְּתֹ֥נֶת
פַּסִּֽים׃

‎<span id="004">4</span> ‏וַיִּרְא֣וּ אֶחָ֗יו כִּֽי־אֹת֞וֹ אָהַ֤ב
אֲבִיהֶם֙ מִכָּל־אֶחָ֔יו וַֽיִּשְׂנְא֖וּ אֹת֑וֹ וְלֹ֥א יָכְל֖וּ
דַּבְּר֥וֹ לְשָׁלֹֽם׃

‎<span id="005">5</span> ‏וַיַּחֲלֹ֤ם יוֹסֵף֙ חֲל֔וֹם וַיַּגֵּ֖ד
לְאֶחָ֑יו וַיּוֹסִ֥פוּ ע֖וֹד שְׂנֹ֥א אֹתֽוֹ׃

‎<span id="006">6</span> ‏וַיֹּ֖אמֶר אֲלֵיהֶ֑ם שִׁמְעוּ־נָ֕א הַחֲל֥וֹם
הַזֶּ֖ה אֲשֶׁ֥ר חָלָֽמְתִּי׃

‎<span id="007">7</span> ‏וְ֠הִנֵּה אֲנַ֜חְנוּ מְאַלְּמִ֤ים אֲלֻמִּים֙
בְּת֣וֹךְ הַשָּׂדֶ֔ה וְהִנֵּ֛ה קָ֥מָה אֲלֻמָּתִ֖י וְגַם־נִצָּ֑בָה
וְהִנֵּ֤ה תְסֻבֶּ֙ינָה֙ אֲלֻמֹּ֣תֵיכֶ֔ם וַתִּֽשְׁתַּחֲוֶ֖יןָ
לַאֲלֻמָּתִֽי׃

‎<span id="008">8</span> ‏וַיֹּ֤אמְרוּ לוֹ֙ אֶחָ֔יו הֲמָלֹ֤ךְ תִּמְלֹךְ֙
עָלֵ֔ינוּ אִם־מָשׁ֥וֹל תִּמְשֹׁ֖ל בָּ֑נוּ וַיּוֹסִ֤פוּ עוֹד֙ שְׂנֹ֣א
אֹת֔וֹ עַל־חֲלֹמֹתָ֖יו וְעַל־דְּבָרָֽיו׃

‎<span id="009">9</span> ‏וַיַּחֲלֹ֥ם עוֹד֙ חֲל֣וֹם אַחֵ֔ר וַיְסַפֵּ֥ר
אֹת֖וֹ לְאֶחָ֑יו וַיֹּ֗אמֶר הִנֵּ֨ה חָלַ֤מְתִּֽי חֲלוֹם֙ ע֔וֹד וְהִנֵּ֧ה
הַשֶּׁ֣מֶשׁ וְהַיָּרֵ֗חַ וְאַחַ֤ד עָשָׂר֙ כּֽוֹכָבִ֔ים מִֽשְׁתַּחֲוִ֖ים
לִֽי׃

‎<span id="010">10</span> ‏וַיְסַפֵּ֣ר אֶל־אָבִיו֮ וְאֶל־אֶחָיו֒
וַיִּגְעַר־בּ֣וֹ אָבִ֔יו וַיֹּ֣אמֶר ל֔וֹ מָ֛ה הַחֲל֥וֹם הַזֶּ֖ה אֲשֶׁ֣ר
חָלָ֑מְתָּ הֲב֣וֹא נָב֗וֹא אֲנִי֙ וְאִמְּךָ֣ וְאַחֶ֔יךָ לְהִשְׁתַּחֲוֹ֥ת
לְךָ֖ אָֽרְצָה׃

‎<span id="011">11</span> ‏וַיְקַנְאוּ־ב֖וֹ אֶחָ֑יו וְאָבִ֖יו שָׁמַ֥ר
אֶת־הַדָּבָֽר׃

‎<span id="012">12</span> ‏וַיֵּלְכ֖וּ אֶחָ֑יו לִרְע֛וֹת
אֶׅתׅ־צֹ֥אן<sup>4</sup> אֲבִיהֶ֖ם בִּשְׁכֶֽם׃

‎<span id="013">13</span> ‏וַיֹּ֨אמֶר יִשְׂרָאֵ֜ל אֶל־יוֹסֵ֗ף הֲל֤וֹא
אַחֶ֙יךָ֙ רֹעִ֣ים בִּשְׁכֶ֔ם לְכָ֖ה וְאֶשְׁלָחֲךָ֣ אֲלֵיהֶ֑ם וַיֹּ֥אמֶר
ל֖וֹ הִנֵּֽנִי׃

‎<span id="014">14</span> ‏וַיֹּ֣אמֶר ל֗וֹ לֶךְ־נָ֨א רְאֵ֜ה אֶת־שְׁל֤וֹם
אַחֶ֙יךָ֙ וְאֶת־שְׁל֣וֹם הַצֹּ֔אן וַהֲשִׁבֵ֖נִי דָּבָ֑ר
וַיִּשְׁלָחֵ֙הוּ֙ מֵעֵ֣מֶק חֶבְר֔וֹן וַיָּבֹ֖א שְׁכֶֽמָה׃

‎<span id="015">15</span> ‏וַיִּמְצָאֵ֣הוּ אִ֔ישׁ וְהִנֵּ֥ה תֹעֶ֖ה
בַּשָּׂדֶ֑ה וַיִּשְׁאָלֵ֧הוּ הָאִ֛ישׁ לֵאמֹ֖ר מַה־תְּבַקֵּֽשׁ׃

‎<span id="016">16</span> ‏וַיֹּ֕אמֶר אֶת־אַחַ֖י אָנֹכִ֣י מְבַקֵּ֑שׁ
הַגִּֽידָה־נָּ֣א לִ֔י אֵיפֹ֖ה הֵ֥ם רֹעִֽים׃

‎<span id="017">17</span> ‏וַיֹּ֤אמֶר הָאִישׁ֙ נָסְע֣וּ מִזֶּ֔ה כִּ֤י
שָׁמַ֙עְתִּי֙ אֹֽמְרִ֔ים נֵלְכָ֖ה דֹּתָ֑יְנָה וַיֵּ֤לֶךְ יוֹסֵף֙ אַחַ֣ר
אֶחָ֔יו וַיִּמְצָאֵ֖ם בְּדֹתָֽן׃

‎<span id="018">18</span> ‏וַיִּרְא֥וּ אֹת֖וֹ מֵרָחֹ֑ק וּבְטֶ֙רֶם֙
יִקְרַ֣ב אֲלֵיהֶ֔ם וַיִּֽתְנַכְּל֥וּ אֹת֖וֹ לַהֲמִיתֽוֹ׃

‎<span id="019">19</span> ‏וַיֹּאמְר֖וּ אִ֣ישׁ אֶל־אָחִ֑יו הִנֵּ֗ה
בַּ֛עַל הַחֲלֹמ֥וֹת הַלָּזֶ֖ה בָּֽא׃

‎<span id="020">20</span> ‏וְעַתָּ֣ה׀ לְכ֣וּ וְנַֽהַרְגֵ֗הוּ
וְנַשְׁלִכֵ֙הוּ֙ בְּאַחַ֣ד הַבֹּר֔וֹת וְאָמַ֕רְנוּ חַיָּ֥ה רָעָ֖ה
אֲכָלָ֑תְהוּ וְנִרְאֶ֕ה מַה־יִּהְי֖וּ חֲלֹמֹתָֽיו׃

‎<span id="021">21</span> ‏וַיִּשְׁמַ֣ע רְאוּבֵ֔ן וַיַּצִּלֵ֖הוּ
מִיָּדָ֑ם וַיֹּ֕אמֶר לֹ֥א נַכֶּ֖נּוּ נָֽפֶשׁ׃

‎<span id="022">22</span> ‏וַיֹּ֨אמֶר אֲלֵהֶ֣ם׀ רְאוּבֵן֮
אַל־תִּשְׁפְּכוּ־דָם֒ הַשְׁלִ֣יכוּ אֹת֗וֹ אֶל־הַבּ֤וֹר הַזֶּה֙ אֲשֶׁ֣ר
בַּמִּדְבָּ֔ר וְיָ֖ד אַל־תִּשְׁלְחוּ־ב֑וֹ לְמַ֗עַן הַצִּ֤יל אֹתוֹ֙
מִיָּדָ֔ם לַהֲשִׁיב֖וֹ אֶל־אָבִֽיו׃

‎<span id="023">23</span> ‏וַֽיְהִ֕י כַּֽאֲשֶׁר־בָּ֥א יוֹסֵ֖ף
אֶל־אֶחָ֑יו וַיַּפְשִׁ֤יטוּ אֶת־יוֹסֵף֙ אֶת־כֻּתָּנְתּ֔וֹ אֶת־כְּתֹ֥נֶת
הַפַּסִּ֖ים אֲשֶׁ֥ר עָלָֽיו׃

‎<span id="024">24</span> ‏וַיִּ֨קָּחֻ֔הוּ וַיַּשְׁלִ֥כוּ אֹת֖וֹ
הַבֹּ֑רָה וְהַבּ֣וֹר רֵ֔ק אֵ֥ין בּ֖וֹ מָֽיִם׃

‎<span id="025">25</span> ‏וַיֵּשְׁבוּ֮ לֶֽאֱכָל־לֶחֶם֒ וַיִּשְׂא֤וּ
עֵֽינֵיהֶם֙ וַיִּרְא֔וּ וְהִנֵּה֙ אֹרְחַ֣ת יִשְׁמְעֵאלִ֔ים בָּאָ֖ה
מִגִּלְעָ֑ד וּגְמַלֵּיהֶ֣ם נֹֽשְׂאִ֗ים נְכֹאת֙ וּצְרִ֣י וָלֹ֔ט
הוֹלְכִ֖ים לְהוֹרִ֥יד מִצְרָֽיְמָה׃

‎<span id="026">26</span> ‏וַיֹּ֥אמֶר יְהוּדָ֖ה אֶל־אֶחָ֑יו מַה־בֶּ֗צַע
כִּ֤י נַהֲרֹג֙ אֶת־אָחִ֔ינוּ וְכִסִּ֖ינוּ אֶת־דָּמֽוֹ׃

‎<span id="027">27</span> ‏לְכ֞וּ וְנִמְכְּרֶ֣נּוּ לַיִּשְׁמְעֵאלִ֗ים
וְיָדֵ֙נוּ֙ אַל־תְּהִי־ב֔וֹ כִּֽי־אָחִ֥ינוּ בְשָׂרֵ֖נוּ ה֑וּא
וַֽיִּשְׁמְע֖וּ אֶחָֽיו׃

‎<span id="028">28</span> ‏וַיַּֽעַבְרוּ֩ אֲנָשִׁ֨ים מִדְיָנִ֜ים
סֹֽחֲרִ֗ים וַֽיִּמְשְׁכוּ֙ וַיַּֽעֲל֤וּ אֶת־יוֹסֵף֙ מִן־הַבּ֔וֹר
וַיִּמְכְּר֧וּ אֶת־יוֹסֵ֛ף לַיִּשְׁמְעֵאלִ֖ים בְּעֶשְׂרִ֣ים כָּ֑סֶף
וַיָּבִ֥יאוּ אֶת־יוֹסֵ֖ף מִצְרָֽיְמָה׃

‎<span id="029">29</span> ‏וַיָּ֤שָׁב רְאוּבֵן֙ אֶל־הַבּ֔וֹר וְהִנֵּ֥ה
אֵין־יוֹסֵ֖ף בַּבּ֑וֹר וַיִּקְרַ֖ע אֶת־בְּגָדָֽיו׃

‎<span id="030">30</span> ‏וַיָּ֥שָׁב אֶל־אֶחָ֖יו וַיֹּאמַ֑ר הַיֶּ֣לֶד
אֵינֶ֔נּוּ וַאֲנִ֖י אָ֥נָה אֲנִי־בָֽא׃

‎<span id="031">31</span> ‏וַיִּקְח֖וּ אֶת־כְּתֹ֣נֶת יוֹסֵ֑ף
וַֽיִּשְׁחֲטוּ֙ שְׂעִ֣יר עִזִּ֔ים וַיִּטְבְּל֥וּ אֶת־הַכֻּתֹּ֖נֶת
בַּדָּֽם׃

‎<span id="032">32</span> ‏וַֽיְשַׁלְּח֞וּ אֶת־כְּתֹ֣נֶת הַפַּסִּ֗ים
וַיָּבִ֙יאוּ֙ אֶל־אֲבִיהֶ֔ם וַיֹּאמְר֖וּ זֹ֣את מָצָ֑אנוּ הַכֶּר־נָ֗א
הַכְּתֹ֧נֶת בִּנְךָ֛ הִ֖וא אִם־לֹֽא׃

‎<span id="033">33</span> ‏וַיַּכִּירָ֤הּ וַיֹּ֙אמֶר֙ כְּתֹ֣נֶת בְּנִ֔י
חַיָּ֥ה רָעָ֖ה אֲכָלָ֑תְהוּ טָרֹ֥ף טֹרַ֖ף יוֹסֵֽף׃

‎<span id="034">34</span> ‏וַיִּקְרַ֤ע יַעֲקֹב֙ שִׂמְלֹתָ֔יו וַיָּ֥שֶׂם
שַׂ֖ק בְּמָתְנָ֑יו וַיִּתְאַבֵּ֥ל עַל־בְּנ֖וֹ יָמִ֥ים רַבִּֽים׃

‎<span id="035">35</span> ‏וַיָּקֻמוּ֩ כָל־בָּנָ֨יו וְכָל־בְּנֹתָ֜יו
לְנַחֲמ֗וֹ וַיְמָאֵן֙ לְהִתְנַחֵ֔ם וַיֹּ֕אמֶר כִּֽי־אֵרֵ֧ד אֶל־בְּנִ֛י
אָבֵ֖ל שְׁאֹ֑לָה וַיֵּ֥בְךְּ אֹת֖וֹ אָבִֽיו׃

‎<span id="036">36</span> ‏וְהַ֨מְּדָנִ֔ים מָכְר֥וּ אֹת֖וֹ
אֶל־מִצְרָ֑יִם לְפֽוֹטִיפַר֙ סְרִ֣יס פַּרְעֹ֔ה שַׂ֖ר הַטַּבָּחִֽים׃ פ

1 wayyēšeḇ y<sup>a</sup>‘ăqōḇ bə’ereṣ məḡûrê ’āḇîw bə’ereṣ kənā‘an:

2 ’ēlleh\| tōləḏwōṯ y<sup>a</sup>‘ăqōḇ ywōsēf
ben-šəḇ<sup>a</sup>‘-‘eśərēh šānâ hāyâ rō‘eh ’eṯ-’eḥāyw baṣṣō’n wəhû’
n<sup>a</sup>‘ar ’eṯ-bənê ḇiləhâ wə’eṯ-bənê ziləpâ nəšê ’āḇîw wayyāḇē’
ywōsēf ’eṯ-dibāṯām rā‘â ’el-’ăḇîhem:

3 wəyiśərā’ēl ’âaḇ ’eṯ-ywōsēf mikāl-bānāyw kî-ḇen-zəqunîm hû’ lwō wə‘āśâ
lwō kəṯōneṯ passîm:

4 wayyirə’û ’eḥāyw kî-’ōṯwō ’âaḇ ’ăḇîhem mikāl-’eḥāyw wayyiśənə’û ’ōṯwō
wəlō’ yāḵəlû dabərwō ləšālōm:

5 wayy<sup>a</sup>ḥălōm ywōsēf ḥălwōm wayyagēḏ lə’eḥāyw wayywōsifû ‘wōḏ
śənō’ ’ōṯwō:

6 wayyō’mer ’ălêhem šimə‘û-nā’ h<sup>a</sup>ḥălwōm hazzeh ’ăšer
ḥālāmətî:

7 wəhinnēh ’ăn<sup>a</sup>ḥənû mə’alləmîm ’ălummîm bəṯwōḵə haśśāḏeh
wəhinnēh qāmâ ’ălummāṯî wəḡam-niṣṣāḇâ wəhinnēh ṯəsubeynâ ’ălummōṯêḵem
watišət<sup>a</sup>ḥăweynā la’ălummāṯî:

8 wayyō’mərû lwō ’eḥāyw hămālōḵə timəlōḵə ‘ālênû ’im-māšwōl timəšōl bānû
wayywōsifû ‘wōḏ śənō’ ’ōṯwō ‘al-ḥălōmōṯāyw wə‘al-dəḇārāyw:

9 wayy<sup>a</sup>ḥălōm ‘wōḏ ḥălwōm ’<sup>a</sup>ḥēr wayəsapēr ’ōṯwō
lə’eḥāyw wayyō’mer hinnēh ḥālamətî ḥălwōm ‘wōḏ wəhinnēh haššemeš
wəhayyārēḥa wə’<sup>a</sup>ḥaḏ ‘āśār kwōḵāḇîm mišət<sup>a</sup>ḥăwîm lî:

10 wayəsapēr ’el-’āḇîw wə’el-’eḥāyw wayyiḡə‘ar-bwō ’āḇîw wayyō’mer lwō
mâ h<sup>a</sup>ḥălwōm hazzeh ’ăšer ḥālāmətā hăḇwō’ nāḇwō’ ’ănî
wə’imməḵā wə’<sup>a</sup>ḥeyḵā ləhišət<sup>a</sup>ḥăwōṯ ləḵā ’ārəṣâ:

11 wayəqanə’û-ḇwō ’eḥāyw wə’āḇîw šāmar ’eṯ-hadāḇār:

12 wayyēləḵû ’eḥāyw lirə‘wōṯ ’eׅṯׅ-ṣō’n<sup>4</sup> ’ăḇîhem bišəḵem:

13 wayyō’mer yiśərā’ēl ’el-ywōsēf hălwō’ ’<sup>a</sup>ḥeyḵā rō‘îm
bišəḵem ləḵâ wə’ešəlāḥăḵā ’ălêhem wayyō’mer lwō hinnēnî:

14 wayyō’mer lwō leḵə-nā’ rə’ēh ’eṯ-šəlwōm ’<sup>a</sup>ḥeyḵā
wə’eṯ-šəlwōm haṣṣō’n wahăšiḇēnî dāḇār wayyišəlāḥēhû mē‘ēmeq ḥeḇərwōn
wayyāḇō’ šəḵemâ:

15 wayyiməṣā’ēhû ’îš wəhinnēh ṯō‘eh baśśāḏeh wayyišə’ālēhû hā’îš lē’mōr
mah-təḇaqqēš:

16 wayyō’mer ’eṯ-’<sup>a</sup>ḥay ’ānōḵî məḇaqqēš hagîḏâ-nnā’ lî ’êfōh
hēm rō‘îm:

17 wayyō’mer hā’îš nāsə‘û mizzeh kî šām<sup>a</sup>‘ətî ’ōmərîm nēləḵâ
dōṯāyənâ wayyēleḵə ywōsēf ’<sup>a</sup>ḥar ’eḥāyw wayyiməṣā’ēm bəḏōṯān:

18 wayyirə’û ’ōṯwō mērāḥōq ûḇəṭerem yiqəraḇ ’ălêhem wayyiṯənakəlû ’ōṯwō
lahămîṯwō:

19 wayyō’mərû ’îš ’el-’āḥîw hinnēh b<sup>a</sup>‘al
h<sup>a</sup>ḥălōmwōṯ hallāzeh bā’:

20 wə‘atâ\| ləḵû wənaharəḡēhû wənašəliḵēhû bə’<sup>a</sup>ḥaḏ habōrwōṯ
wə’āmarənû ḥayyâ rā‘â ’ăḵālāṯəhû wənirə’eh mah-yyihəyû ḥălōmōṯāyw:

21 wayyišəm<sup>a</sup>‘ rə’ûḇēn wayyaṣṣilēhû mîyāḏām wayyō’mer lō’
nakennû nāfeš:

22 wayyō’mer ’ălēhem\| rə’ûḇēn ’al-tišəpəḵû-ḏām hašəlîḵû ’ōṯwō
’el-habwōr hazzeh ’ăšer bammiḏəbār wəyāḏ ’al-tišələḥû-ḇwō
ləm<sup>a</sup>‘an haṣṣîl ’ōṯwō mîyāḏām lahăšîḇwō ’el-’āḇîw:

23 wayəhî ka’ăšer-bā’ ywōsēf ’el-’eḥāyw wayyafəšîṭû ’eṯ-ywōsēf
’eṯ-kutānətwō ’eṯ-kəṯōneṯ hapassîm ’ăšer ‘ālāyw:

24 wayyiqqāḥuhû wayyašəliḵû ’ōṯwō habōrâ wəhabwōr rēq ’ên bwō māyim:

25 wayyēšəḇû le’ĕḵāl-leḥem wayyiśə’û ‘ênêhem wayyirə’û wəhinnēh ’ōrəḥaṯ
yišəmə‘ē’lîm bā’â migilə‘āḏ ûḡəmallêhem nōśə’îm nəḵō’ṯ ûṣərî wālōṭ
hwōləḵîm ləhwōrîḏ miṣərāyəmâ:

26 wayyō’mer yəhûḏâ ’el-’eḥāyw mah-beṣ<sup>a</sup>‘ kî nahărōḡ
’eṯ-’āḥînû wəḵissînû ’eṯ-dāmwō:

27 ləḵû wəniməkərennû layyišəmə‘ē’lîm wəyāḏēnû ’al-təhî-ḇwō kî-’āḥînû
ḇəśārēnû hû’ wayyišəmə‘û ’eḥāyw:

28 wayy<sup>a</sup>‘aḇərû ’ănāšîm miḏəyānîm sōḥărîm wayyiməšəḵû
wayy<sup>a</sup>‘ălû ’eṯ-ywōsēf min-habwōr wayyiməkərû ’eṯ-ywōsēf
layyišəmə‘ē’lîm bə‘eśərîm kāsef wayyāḇî’û ’eṯ-ywōsēf miṣərāyəmâ:

29 wayyāšāḇ rə’ûḇēn ’el-habwōr wəhinnēh ’ên-ywōsēf babwōr
wayyiqər<sup>a</sup>‘ ’eṯ-bəḡāḏāyw:

30 wayyāšāḇ ’el-’eḥāyw wayyō’mar hayyeleḏ ’ênennû wa’ănî ’ānâ ’ănî-ḇā’:

31 wayyiqəḥû ’eṯ-kəṯōneṯ ywōsēf wayyišəḥăṭû śə‘îr ‘izzîm wayyiṭəbəlû
’eṯ-hakutōneṯ badām:

32 wayəšalləḥû ’eṯ-kəṯōneṯ hapassîm wayyāḇî’û ’el-’ăḇîhem wayyō’mərû
zō’ṯ māṣā’nû haker-nā’ hakəṯōneṯ binəḵā hiw’ ’im-lō’:

33 wayyakîrāh wayyō’mer kəṯōneṯ bənî ḥayyâ rā‘â ’ăḵālāṯəhû ṭārōf ṭōraf
ywōsēf:

34 wayyiqər<sup>a</sup>‘ y<sup>a</sup>‘ăqōḇ śiməlōṯāyw wayyāśem śaq
bəmāṯənāyw wayyiṯə’abēl ‘al-bənwō yāmîm rabîm:

35 wayyāqumû ḵāl-bānāyw wəḵāl-bənōṯāyw lən<sup>a</sup>ḥămwō wayəmā’ēn
ləhiṯən<sup>a</sup>ḥēm wayyō’mer kî-’ērēḏ ’el-bənî ’āḇēl šə’ōlâ
wayyēḇəḵḵə ’ōṯwō ’āḇîw:

36 wəhamməḏānîm māḵərû ’ōṯwō ’el-miṣərāyim ləfwōṭîfar sərîs parə‘ōh śar
haṭṭabāḥîm: f

------------------------------------------------------------------------

[Next: Genesis (Bereshit) Chapter 38](gen038.md)
