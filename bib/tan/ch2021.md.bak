[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2021)  [KJV](../kjv/ch2021)  [Sep](../sep/ch2021.md) 
[Vul](../vul/ch2021.md)   
  
[2 Chronicles (2 Divrey Yamim) Index](ch2.md)  
  [Previous](ch2020)  [Next](ch2022.md) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 21

‎<span id="001">1</span> ‏וַיִּשְׁכַּ֤ב יְהֽוֹשָׁפָט֙ עִם־אֲבֹתָ֔יו
וַיִּקָּבֵ֥ר עִם־אֲבֹתָ֖יו בְּעִ֣יר דָּוִ֑יד וַיִּמְלֹ֛ךְ יְהוֹרָ֥ם
בְּנ֖וֹ תַּחְתָּֽיו׃

‎<span id="002">2</span> ‏וְלֽוֹ־אַחִ֞ים בְּנֵ֣י יְהוֹשָׁפָ֗ט עֲזַרְיָ֤ה
וִֽיחִיאֵל֙ וּזְכַרְיָ֣הוּ וַעֲזַרְיָ֔הוּ וּמִיכָאֵ֖ל וּשְׁפַטְיָ֑הוּ
כָּל־אֵ֕לֶּה בְּנֵ֥י יְהוֹשָׁפָ֖ט מֶ֥לֶךְ־יִשְׂרָאֵֽל׃

‎<span id="003">3</span> ‏וַיִּתֵּ֣ן לָהֶ֣ם׀ אֲ֠בִיהֶם מַתָּנ֨וֹת
רַבּ֜וֹת לְכֶ֤סֶף וּלְזָהָב֙ וּלְמִגְדָּנ֔וֹת עִם־עָרֵ֥י מְצֻר֖וֹת
בִּֽיהוּדָ֑ה וְאֶת־הַמַּמְלָכָ֛ה נָתַ֥ן לִֽיהוֹרָ֖ם כִּי־ה֥וּא
הַבְּכֽוֹר׃ פ

‎<span id="004">4</span> ‏וַיָּ֨קָם יְהוֹרָ֜ם עַל־מַמְלֶ֤כַת אָבִיו֙
וַיִּתְחַזַּ֔ק וַיַּהֲרֹ֥ג אֶת־כָּל־אֶחָ֖יו בֶּחָ֑רֶב וְגַ֖ם מִשָּׂרֵ֥י
יִשְׂרָאֵֽל׃

‎<span id="005">5</span> ‏בֶּן־שְׁלֹשִׁ֥ים וּשְׁתַּ֛יִם שָׁנָ֖ה
יְהוֹרָ֣ם בְּמָלְכ֑וֹ וּשְׁמוֹנֶ֣ה שָׁנִ֔ים מָלַ֖ךְ בִּירוּשָׁלִָֽם׃

‎<span id="006">6</span> ‏וַיֵּ֜לֶךְ בְּדֶ֣רֶךְ׀ מַלְכֵ֣י יִשְׂרָאֵ֗ל
כַּאֲשֶׁ֤ר עָשׂוּ֙ בֵּ֣ית אַחְאָ֔ב כִּ֚י בַּת־אַחְאָ֔ב הָ֥יְתָה לּ֖וֹ
אִשָּׁ֑ה וַיַּ֥עַשׂ הָרַ֖ע בְּעֵינֵ֥י יְהוָֽה׃

‎<span id="007">7</span> ‏וְלֹא־אָבָ֣ה יְהוָ֗ה לְהַשְׁחִית֙ אֶת־בֵּ֣ית
דָּוִ֔יד לְמַ֣עַן הַבְּרִ֔ית אֲשֶׁ֥ר כָּרַ֖ת לְדָוִ֑יד וְכַאֲשֶׁ֣ר
אָמַ֗ר לָתֵ֨ת ל֥וֹ נִ֛יר וּלְבָנָ֖יו כָּל־הַיָּמִֽים׃

‎<span id="008">8</span> ‏בְּיָמָיו֙ פָּשַׁ֣ע אֱד֔וֹם מִתַּ֖חַת
יַד־יְהוּדָ֑ה וַיַּמְלִ֥יכוּ עֲלֵיהֶ֖ם מֶֽלֶךְ׃

‎<span id="009">9</span> ‏וַיַּֽעֲבֹ֤ר יְהוֹרָם֙ עִם־שָׂרָ֔יו
וְכָל־הָרֶ֖כֶב עִמּ֑וֹ וַיְהִי֙ קָ֣ם לַ֔יְלָה וַיַּ֗ךְ אֶת־אֱדוֹם֙
הַסּוֹבֵ֣ב אֵלָ֔יו וְאֵ֖ת שָׂרֵ֥י הָרָֽכֶב׃

‎<span id="010">10</span> ‏וַיִּפְשַׁ֨ע אֱד֜וֹם מִתַּ֣חַת יַד־יְהוּדָ֗ה
עַ֚ד הַיּ֣וֹם הַזֶּ֔ה אָ֣ז תִּפְשַׁ֥ע לִבְנָ֛ה בָּעֵ֥ת הַהִ֖יא מִתַּ֣חַת
יָד֑וֹ כִּ֣י עָזַ֔ב אֶת־יְהוָ֖ה אֱלֹהֵ֥י אֲבֹתָֽיו׃

‎<span id="011">11</span> ‏גַּם־ה֥וּא עָשָֽׂה־בָמ֖וֹת בְּהָרֵ֣י
יְהוּדָ֑ה וַיֶּ֙זֶן֙ אֶת־יֹשְׁבֵ֣י יְרוּשָׁלִַ֔ם וַיַּדַּ֖ח
אֶת־יְהוּדָֽה׃ פ

‎<span id="012">12</span> ‏וַיָּבֹ֤א אֵלָיו֙ מִכְתָּ֔ב מֵֽאֵלִיָּ֥הוּ
הַנָּבִ֖יא לֵאמֹ֑ר כֹּ֣ה׀ אָמַ֣ר יְהוָ֗ה אֱלֹהֵי֙ דָּוִ֣יד אָבִ֔יךָ
תַּ֗חַת אֲשֶׁ֤ר לֹֽא־הָלַ֙כְתָּ֙ בְּדַרְכֵי֙ יְהוֹשָׁפָ֣ט אָבִ֔יךָ
וּבְדַרְכֵ֖י אָסָ֥א מֶֽלֶךְ־יְהוּדָֽה׃

‎<span id="013">13</span> ‏וַתֵּ֗לֶךְ בְּדֶ֙רֶךְ֙ מַלְכֵ֣י יִשְׂרָאֵ֔ל
וַתַּזְנֶ֤ה אֶת־יְהוּדָה֙ וְאֶת־יֹשְׁבֵ֣י יְרוּשָׁלִַ֔ם כְּהַזְנ֖וֹת
בֵּ֣ית אַחְאָ֑ב וְגַ֨ם אֶת־אַחֶ֧יךָ בֵית־אָבִ֛יךָ הַטּוֹבִ֥ים מִמְּךָ֖
הָרָֽגְתָּ׃

‎<span id="014">14</span> ‏הִנֵּ֣ה יְהוָ֗ה נֹגֵ֛ף מַגֵּפָ֥ה גְדוֹלָ֖ה
בְּעַמֶּ֑ךָ וּבְבָנֶ֥יךָ וּבְנָשֶׁ֖יךָ וּבְכָל־רְכוּשֶֽׁךָ׃

‎<span id="015">15</span> ‏וְאַתָּ֛ה בָּחֳלָיִ֥ים רַבִּ֖ים בְּמַחֲלֵ֣ה
מֵעֶ֑יךָ עַד־יֵצְא֤וּ מֵעֶ֙יךָ֙ מִן־הַחֹ֔לִי יָמִ֖ים עַל־יָמִֽים׃

‎<span id="016">16</span> ‏וַיָּ֨עַר יְהוָ֜ה עַל־יְהוֹרָ֗ם אֵ֣ת ר֤וּחַ
הַפְּלִשְׁתִּים֙ וְהָ֣עַרְבִ֔ים אֲשֶׁ֖ר עַל־יַ֥ד כּוּשִֽׁים׃

‎<span id="017">17</span> ‏וַיַּעֲל֤וּ בִֽיהוּדָה֙ וַיִּבְקָע֔וּהָ
וַיִּשְׁבּ֗וּ אֵ֤ת כָּל־הָרְכוּשׁ֙ הַנִּמְצָ֣א לְבֵית־הַמֶּ֔לֶךְ
וְגַם־בָּנָ֖יו וְנָשָׁ֑יו וְלֹ֤א נִשְׁאַר־לוֹ֙ בֵּ֔ן כִּ֥י
אִם־יְהוֹאָחָ֖ז קְטֹ֥ן בָּנָֽיו׃

‎<span id="018">18</span> ‏וְאַחֲרֵ֖י כָּל־זֹ֑את נְגָפ֨וֹ יְהוָ֧ה׀
בְּמֵעָ֛יו לָחֳלִ֖י לְאֵ֥ין מַרְפֵּֽא׃

‎<span id="019">19</span> ‏וַיְהִ֣י לְיָמִ֣ים׀ מִיָּמִ֡ים וּכְעֵת֩ צֵ֨את
הַקֵּ֜ץ לְיָמִ֣ים שְׁנַ֗יִם יָצְא֤וּ מֵעָיו֙ עִם־חָלְי֔וֹ וַיָּ֖מָת
בְּתַחֲלֻאִ֣ים רָעִ֑ים וְלֹא־עָ֨שׂוּ ל֥וֹ עַמּ֛וֹ שְׂרֵפָ֖ה כִּשְׂרֵפַ֥ת
אֲבֹתָֽיו׃

‎<span id="020">20</span> ‏בֶּן־שְׁלֹשִׁ֤ים וּשְׁתַּ֙יִם֙ הָיָ֣ה
בְמָלְכ֔וֹ וּשְׁמוֹנֶ֣ה שָׁנִ֔ים מָלַ֖ךְ בִּירוּשָׁלִָ֑ם וַיֵּ֙לֶךְ֙
בְּלֹ֣א חֶמְדָּ֔ה וַֽיִּקְבְּרֻ֙הוּ֙ בְּעִ֣יר דָּוִ֔יד וְלֹ֖א
בְּקִבְר֥וֹת הַמְּלָכִֽים׃

1 wayyišəkaḇ yəhwōšāfāṭ ‘im-’ăḇōṯāyw wayyiqqāḇēr ‘im-’ăḇōṯāyw bə‘îr
dāwîḏ wayyiməlōḵə yəhwōrām bənwō t<sup>a</sup>ḥətāyw:

2 wəlwō-’<sup>a</sup>ḥîm bənê yəhwōšāfāṭ ‘ăzarəyâ wîḥî’ēl ûzəḵarəyâû
w<sup>a</sup>‘ăzarəyâû ûmîḵā’ēl ûšəfaṭəyâû kāl-’ēlleh bənê yəhwōšāfāṭ
meleḵə-yiśərā’ēl:

3 wayyitēn lâem\| ’ăḇîhem matānwōṯ rabwōṯ ləḵesef ûləzâāḇ ûləmiḡədānwōṯ
‘im-‘ārê məṣurwōṯ bîhûḏâ wə’eṯ-hammaməlāḵâ nāṯan lîhwōrām kî-hû’
habəḵwōr: f

4 wayyāqām yəhwōrām ‘al-maməleḵaṯ ’āḇîw wayyiṯəḥazzaq wayyahărōḡ
’eṯ-kāl-’eḥāyw beḥāreḇ wəḡam miśśārê yiśərā’ēl:

5 ben-šəlōšîm ûšətayim šānâ yəhwōrām bəmāləḵwō ûšəmwōneh šānîm mālaḵə
bîrûšālāim:

6 wayyēleḵə bəḏereḵə\| maləḵê yiśərā’ēl ka’ăšer ‘āśû bêṯ
’<sup>a</sup>ḥə’āḇ kî baṯ-’<sup>a</sup>ḥə’āḇ hāyəṯâ llwō ’iššâ
wayy<sup>a</sup>‘aś hār<sup>a</sup>‘ bə‘ênê yəhwâ:

7 wəlō’-’āḇâ yəhwâ ləhašəḥîṯ ’eṯ-bêṯ dāwîḏ ləm<sup>a</sup>‘an habərîṯ
’ăšer kāraṯ ləḏāwîḏ wəḵa’ăšer ’āmar lāṯēṯ lwō nîr ûləḇānāyw
kāl-hayyāmîm:

8 bəyāmāyw pāš<sup>a</sup>‘ ’ĕḏwōm mit<sup>a</sup>ḥaṯ yaḏ-yəhûḏâ
wayyaməlîḵû ‘ălêhem meleḵə:

9 wayy<sup>a</sup>‘ăḇōr yəhwōrām ‘im-śārāyw wəḵāl-hāreḵeḇ ‘immwō wayəhî
qām layəlâ wayyaḵə ’eṯ-’ĕḏwōm hasswōḇēḇ ’ēlāyw wə’ēṯ śārê hārāḵeḇ:

10 wayyifəš<sup>a</sup>‘ ’ĕḏwōm mit<sup>a</sup>ḥaṯ yaḏ-yəhûḏâ ‘aḏ
hayywōm hazzeh ’āz tifəš<sup>a</sup>‘ liḇənâ bā‘ēṯ hahî’
mit<sup>a</sup>ḥaṯ yāḏwō kî ‘āzaḇ ’eṯ-yəhwâ ’ĕlōhê ’ăḇōṯāyw:

11 gam-hû’ ‘āśâ-ḇāmwōṯ bəhārê yəhûḏâ wayyezen ’eṯ-yōšəḇê yərûšālaim
wayyad<sup>a</sup>ḥ ’eṯ-yəhûḏâ: f

12 wayyāḇō’ ’ēlāyw miḵətāḇ mē’ēlîyâû hannāḇî’ lē’mōr kōh\| ’āmar yəhwâ
’ĕlōhê dāwîḏ ’āḇîḵā t<sup>a</sup>ḥaṯ ’ăšer lō’-hālaḵətā bəḏarəḵê
yəhwōšāfāṭ ’āḇîḵā ûḇəḏarəḵê ’āsā’ meleḵə-yəhûḏâ:

13 watēleḵə bəḏereḵə maləḵê yiśərā’ēl watazəneh ’eṯ-yəhûḏâ wə’eṯ-yōšəḇê
yərûšālaim kəhazənwōṯ bêṯ ’<sup>a</sup>ḥə’āḇ wəḡam
’eṯ-’<sup>a</sup>ḥeyḵā ḇêṯ-’āḇîḵā haṭṭwōḇîm mimməḵā hārāḡətā:

14 hinnēh yəhwâ nōḡēf magēfâ ḡəḏwōlâ bə‘ammeḵā ûḇəḇāneyḵā ûḇənāšeyḵā
ûḇəḵāl-rəḵûšeḵā:

15 wə’atâ bāḥŏlāyîm rabîm bəm<sup>a</sup>ḥălēh mē‘eyḵā ‘aḏ-yēṣə’û
mē‘eyḵā min-h<sup>a</sup>ḥōlî yāmîm ‘al-yāmîm:

16 wayyā‘ar yəhwâ ‘al-yəhwōrām ’ēṯ rûḥa hapəlišətîm wəhā‘arəḇîm ’ăšer
‘al-yaḏ kûšîm:

17 wayy<sup>a</sup>‘ălû ḇîhûḏâ wayyiḇəqā‘ûhā wayyišəbû ’ēṯ kāl-hārəḵûš
hanniməṣā’ ləḇêṯ-hammeleḵə wəḡam-bānāyw wənāšāyw wəlō’ nišə’ar-lwō bēn
kî ’im-yəhwō’āḥāz qəṭōn bānāyw:

18 wə’<sup>a</sup>ḥărê kāl-zō’ṯ nəḡāfwō yəhwâ\| bəmē‘āyw lāḥŏlî lə’ên
marəpē’:

19 wayəhî ləyāmîm\| mîyāmîm ûḵə‘ēṯ ṣē’ṯ haqqēṣ ləyāmîm šənayim yāṣə’û
mē‘āyw ‘im-ḥāləywō wayyāmāṯ bəṯ<sup>a</sup>ḥălu’îm rā‘îm wəlō’-‘āśû lwō
‘ammwō śərēfâ kiśərēfaṯ ’ăḇōṯāyw:

20 ben-šəlōšîm ûšətayim hāyâ ḇəmāləḵwō ûšəmwōneh šānîm mālaḵə bîrûšālāim
wayyēleḵə bəlō’ ḥemədâ wayyiqəbəruhû bə‘îr dāwîḏ wəlō’ bəqiḇərwōṯ
hamməlāḵîm:

------------------------------------------------------------------------

[Next: 2 Chronicles (2 Divrey Yamim) Chapter 22](ch2022.md)
