[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa060)  [KJV](../kjv/isa060)  [Sep](../sep/isa060.md) 
[Vul](../vul/isa060.md)   
  
[Isaiah (Yisheyah) Index](isa.md)  
  [Previous](isa059)  [Next](isa061.md) 

------------------------------------------------------------------------

### Tanach (Hebrew): Isaiah (Yisheyah) Chapter 60

‎<span id="001">1</span> ‏ק֥וּמִי א֖וֹרִי כִּ֣י בָ֣א אוֹרֵ֑ךְ וּכְב֥וֹד
יְהוָ֖ה עָלַ֥יִךְ זָרָֽח׃

‎<span id="002">2</span> ‏כִּֽי־הִנֵּ֤ה הַחֹ֙שֶׁךְ֙ יְכַסֶּה־אֶ֔רֶץ
וַעֲרָפֶ֖ל לְאֻמִּ֑ים וְעָלַ֙יִךְ֙ יִזְרַ֣ח יְהוָ֔ה וּכְבוֹד֖וֹ
עָלַ֥יִךְ יֵרָאֶֽה׃

‎<span id="003">3</span> ‏וְהָלְכ֥וּ גוֹיִ֖ם לְאוֹרֵ֑ךְ וּמְלָכִ֖ים
לְנֹ֥גַהּ זַרְחֵֽךְ׃

‎<span id="004">4</span> ‏שְׂאִֽי־סָבִ֤יב עֵינַ֙יִךְ֙ וּרְאִ֔י כֻּלָּ֖ם
נִקְבְּצ֣וּ בָֽאוּ־לָ֑ךְ בָּנַ֙יִךְ֙ מֵרָח֣וֹק יָבֹ֔אוּ וּבְנֹתַ֖יִךְ
עַל־צַ֥ד תֵּאָמַֽנָה׃

‎<span id="005">5</span> ‏אָ֤ז תִּרְאִי֙ וְנָהַ֔רְתְּ וּפָחַ֥ד וְרָחַ֖ב
לְבָבֵ֑ךְ כִּֽי־יֵהָפֵ֤ךְ עָלַ֙יִךְ֙ הֲמ֣וֹן יָ֔ם חֵ֥יל גּוֹיִ֖ם
יָבֹ֥אוּ לָֽךְ׃

‎<span id="006">6</span> ‏שִֽׁפְעַ֨ת גְּמַלִּ֜ים תְּכַסֵּ֗ךְ בִּכְרֵ֤י
מִדְיָן֙ וְעֵיפָ֔ה כֻּלָּ֖ם מִשְּׁבָ֣א יָבֹ֑אוּ זָהָ֤ב וּלְבוֹנָה֙
יִשָּׂ֔אוּ וּתְהִלֹּ֥ת יְהוָ֖ה יְבַשֵּֽׂרוּ׃

‎<span id="007">7</span> ‏כָּל־צֹ֤אן קֵדָר֙ יִקָּ֣בְצוּ לָ֔ךְ אֵילֵ֥י
נְבָי֖וֹת יְשָׁרְת֑וּנֶךְ יַעֲל֤וּ עַל־רָצוֹן֙ מִזְבְּחִ֔י וּבֵ֥ית
תִּפְאַרְתִּ֖י אֲפָאֵֽר׃

‎<span id="008">8</span> ‏מִי־אֵ֖לֶּה כָּעָ֣ב תְּעוּפֶ֑ינָה
וְכַיּוֹנִ֖ים אֶל־אֲרֻבֹּתֵיהֶֽם׃

‎<span id="009">9</span> ‏כִּֽי־לִ֣י׀ אִיִּ֣ים יְקַוּ֗וּ וָאֳנִיּ֤וֹת
תַּרְשִׁישׁ֙ בָּרִ֣אשֹׁנָ֔ה לְהָבִ֤יא בָנַ֙יִךְ֙ מֵֽרָח֔וֹק כַּסְפָּ֥ם
וּזְהָבָ֖ם אִתָּ֑ם לְשֵׁם֙ יְהוָ֣ה אֱלֹהַ֔יִךְ וְלִקְד֥וֹשׁ יִשְׂרָאֵ֖ל
כִּ֥י פֵאֲרָֽךְ׃

‎<span id="010">10</span> ‏וּבָנ֤וּ בְנֵֽי־נֵכָר֙ חֹמֹתַ֔יִךְ
וּמַלְכֵיהֶ֖ם יְשָׁרְת֑וּנֶךְ כִּ֤י בְקִצְפִּי֙ הִכִּיתִ֔יךְ
וּבִרְצוֹנִ֖י רִֽחַמְתִּֽיךְ׃

‎<span id="011">11</span> ‏וּפִתְּח֨וּ שְׁעָרַ֧יִךְ תָּמִ֛יד יוֹמָ֥ם
וָלַ֖יְלָה לֹ֣א יִסָּגֵ֑רוּ<sup>3</sup> לְהָבִ֤יא אֵלַ֙יִךְ֙ חֵ֣יל
גּוֹיִ֔ם וּמַלְכֵיהֶ֖ם נְהוּגִֽים׃

‎<span id="012">12</span> ‏כִּֽי־הַגּ֧וֹי וְהַמַּמְלָכָ֛ה אֲשֶׁ֥ר
לֹא־יַעַבְד֖וּךְ יֹאבֵ֑דוּ וְהַגּוֹיִ֖ם חָרֹ֥ב יֶחֱרָֽבוּ׃

‎<span id="013">13</span> ‏כְּב֤וֹד הַלְּבָנוֹן֙ אֵלַ֣יִךְ יָב֔וֹא
בְּר֛וֹשׁ תִּדְהָ֥ר וּתְאַשּׁ֖וּר יַחְדָּ֑ו לְפָאֵר֙ מְק֣וֹם
מִקְדָּשִׁ֔י וּמְק֥וֹם רַגְלַ֖י אֲכַבֵּֽד׃

‎<span id="014">14</span> ‏וְהָלְכ֨וּ אֵלַ֤יִךְ שְׁח֙וֹחַ֙ בְּנֵ֣י
מְעַנַּ֔יִךְ וְהִֽשְׁתַּחֲו֛וּ עַל־כַּפּ֥וֹת רַגְלַ֖יִךְ
כָּל־מְנַֽאֲצָ֑יִךְ וְקָ֤רְאוּ לָךְ֙ עִ֣יר יְהוָ֔ה צִיּ֖וֹן קְד֥וֹשׁ
יִשְׂרָאֵֽל׃

‎<span id="015">15</span> ‏תַּ֧חַת הֱיוֹתֵ֛ךְ עֲזוּבָ֥ה וּשְׂנוּאָ֖ה
וְאֵ֣ין עוֹבֵ֑ר וְשַׂמְתִּיךְ֙ לִגְא֣וֹן עוֹלָ֔ם מְשׂ֖וֹשׂ דּ֥וֹר
וָדֽוֹר׃

‎<span id="016">16</span> ‏וְיָנַקְתְּ֙ חֲלֵ֣ב גּוֹיִ֔ם וְשֹׁ֥ד
מְלָכִ֖ים תִּינָ֑קִי וְיָדַ֗עַתְּ כִּ֣י אֲנִ֤י יְהוָה֙ מֽוֹשִׁיעֵ֔ךְ
וְגֹאֲלֵ֖ךְ אֲבִ֥יר יַעֲקֹֽב׃

‎<span id="017">17</span> ‏תַּ֣חַת הַנְּחֹ֜שֶׁת אָבִ֣יא זָהָ֗ב וְתַ֤חַת
הַבַּרְזֶל֙ אָ֣בִיא כֶ֔סֶף וְתַ֤חַת הָֽעֵצִים֙ נְחֹ֔שֶׁת וְתַ֥חַת
הָאֲבָנִ֖ים בַּרְזֶ֑ל וְשַׂמְתִּ֤י פְקֻדָּתֵךְ֙ שָׁל֔וֹם וְנֹגְשַׂ֖יִךְ
צְדָקָֽה׃

‎<span id="018">18</span> ‏לֹא־יִשָּׁמַ֨ע ע֤וֹד חָמָס֙ בְּאַרְצֵ֔ךְ
שֹׁ֥ד וָשֶׁ֖בֶר בִּגְבוּלָ֑יִךְ וְקָרָ֤את יְשׁוּעָה֙ חוֹמֹתַ֔יִךְ
וּשְׁעָרַ֖יִךְ תְּהִלָּֽה׃

‎<span id="019">19</span> ‏לֹא־יִֽהְיֶה־לָּ֨ךְ ע֤וֹד הַשֶּׁ֙מֶשׁ֙
לְא֣וֹר יוֹמָ֔ם וּלְנֹ֕גַהּ הַיָּרֵ֖חַ לֹא־יָאִ֣יר לָ֑ךְ וְהָיָה־לָ֤ךְ
יְהוָה֙ לְא֣וֹר עוֹלָ֔ם וֵאלֹהַ֖יִךְ לְתִפְאַרְתֵּֽךְ׃

‎<span id="020">20</span> ‏לֹא־יָב֥וֹא עוֹד֙ שִׁמְשֵׁ֔ךְ וִירֵחֵ֖ךְ לֹ֣א
יֵאָסֵ֑ף כִּ֣י יְהוָ֗ה יִֽהְיֶה־לָּךְ֙ לְא֣וֹר עוֹלָ֔ם וְשָׁלְמ֖וּ
יְמֵ֥י אֶבְלֵֽךְ׃

‎<span id="021">21</span> ‏וְעַמֵּךְ֙ כֻּלָּ֣ם צַדִּיקִ֔ים לְעוֹלָ֖ם
יִ֣ירְשׁוּ אָ֑רֶץ נֵ֧צֶר מטעו מַטָּעַ֛י מַעֲשֵׂ֥ה יָדַ֖י לְהִתְפָּאֵֽר׃

‎<span id="022">22</span> ‏הַקָּטֹן֙ יִֽהְיֶ֣ה לָאֶ֔לֶף וְהַצָּעִ֖יר
לְג֣וֹי עָצ֑וּם אֲנִ֥י יְהוָ֖ה בְּעִתָּ֥הּ אֲחִישֶֽׁנָּה׃ ס

1 qûmî ’wōrî kî ḇā’ ’wōrēḵə ûḵəḇwōḏ yəhwâ ‘ālayiḵə zārāḥ:

2 kî-hinnēh h<sup>a</sup>ḥōšeḵə yəḵasseh-’ereṣ w<sup>a</sup>‘ărāfel
lə’ummîm wə‘ālayiḵə yizər<sup>a</sup>ḥ yəhwâ ûḵəḇwōḏwō ‘ālayiḵə yērā’eh:

3 wəhāləḵû ḡwōyim lə’wōrēḵə ûməlāḵîm lənōḡ<sup>a</sup>h zarəḥēḵə:

4 śə’î-sāḇîḇ ‘ênayiḵə ûrə’î kullām niqəbəṣû ḇā’û-lāḵə bānayiḵə mērāḥwōq
yāḇō’û ûḇənōṯayiḵə ‘al-ṣaḏ tē’āmanâ:

5 ’āz tirə’î wənâarətə ûfāḥaḏ wərāḥaḇ ləḇāḇēḵə kî-yēhāfēḵə ‘ālayiḵə
hămwōn yām ḥêl gwōyim yāḇō’û lāḵə:

6 šifə‘aṯ gəmallîm təḵassēḵə biḵərê miḏəyān wə‘êfâ kullām miššəḇā’
yāḇō’û zâāḇ ûləḇwōnâ yiśśā’û ûṯəhillōṯ yəhwâ yəḇaśśērû:

7 kāl-ṣō’n qēḏār yiqqāḇəṣû lāḵə ’êlê nəḇāywōṯ yəšārəṯûneḵə
y<sup>a</sup>‘ălû ‘al-rāṣwōn mizəbəḥî ûḇêṯ tifə’arətî ’ăfā’ēr:

8 mî-’ēlleh kā‘āḇ tə‘ûfeynâ wəḵayywōnîm ’el-’ărubōṯêhem:

9 kî-lî\| ’îyîm yəqaûû wā’ŏnîywōṯ tarəšîš bāri’šōnâ ləhāḇî’ ḇānayiḵə
mērāḥwōq kasəpām ûzəhāḇām ’itām ləšēm yəhwâ ’ĕlōhayiḵə wəliqəḏwōš
yiśərā’ēl kî fē’ărāḵə:

10 ûḇānû ḇənê-nēḵār ḥōmōṯayiḵə ûmaləḵêhem yəšārəṯûneḵə kî ḇəqiṣəpî
hikîṯîḵə ûḇirəṣwōnî riḥamətîḵə:

11 ûfitəḥû šə‘ārayiḵə tāmîḏ ywōmām wālayəlâ lō’ yissāḡērû<sup>3</sup>
ləhāḇî’ ’ēlayiḵə ḥêl gwōyim ûmaləḵêhem nəhûḡîm:

12 kî-hagwōy wəhammaməlāḵâ ’ăšer lō’-y<sup>a</sup>‘aḇəḏûḵə yō’ḇēḏû
wəhagwōyim ḥārōḇ yeḥĕrāḇû:

13 kəḇwōḏ halləḇānwōn ’ēlayiḵə yāḇwō’ bərwōš tiḏəhār ûṯə’aššûr
y<sup>a</sup>ḥədāw ləfā’ēr məqwōm miqədāšî ûməqwōm raḡəlay ’ăḵabēḏ:

14 wəhāləḵû ’ēlayiḵə šəḥwōḥa bənê mə‘annayiḵə wəhišət<sup>a</sup>ḥăwû
‘al-kapwōṯ raḡəlayiḵə kāl-məna’ăṣāyiḵə wəqārə’û lāḵə ‘îr yəhwâ ṣîywōn
qəḏwōš yiśərā’ēl:

15 t<sup>a</sup>ḥaṯ hĕywōṯēḵə ‘ăzûḇâ ûśənû’â wə’ên ‘wōḇēr wəśamətîḵə
liḡə’wōn ‘wōlām məśwōś dwōr wāḏwōr:

16 wəyānaqətə ḥălēḇ gwōyim wəšōḏ məlāḵîm tînāqî wəyāḏ<sup>a</sup>‘atə kî
’ănî yəhwâ mwōšî‘ēḵə wəḡō’ălēḵə ’ăḇîr y<sup>a</sup>‘ăqōḇ:

17 t<sup>a</sup>ḥaṯ hannəḥōšeṯ ’āḇî’ zâāḇ wəṯ<sup>a</sup>ḥaṯ habarəzel
’āḇî’ ḵesef wəṯ<sup>a</sup>ḥaṯ hā‘ēṣîm nəḥōšeṯ wəṯ<sup>a</sup>ḥaṯ
hā’ăḇānîm barəzel wəśamətî fəqudāṯēḵə šālwōm wənōḡəśayiḵə ṣəḏāqâ:

18 lō’-yiššām<sup>a</sup>‘ ‘wōḏ ḥāmās bə’arəṣēḵə šōḏ wāšeḇer
biḡəḇûlāyiḵə wəqārā’ṯ yəšû‘â ḥwōmōṯayiḵə ûšə‘ārayiḵə təhillâ:

19 lō’-yihəyeh-llāḵə ‘wōḏ haššemeš lə’wōr ywōmām ûlənōḡ<sup>a</sup>h
hayyārēḥa lō’-yā’îr lāḵə wəhāyâ-lāḵə yəhwâ lə’wōr ‘wōlām wē’lōhayiḵə
ləṯifə’arətēḵə:

20 lō’-yāḇwō’ ‘wōḏ šiməšēḵə wîrēḥēḵə lō’ yē’āsēf kî yəhwâ yihəyeh-llāḵə
lə’wōr ‘wōlām wəšāləmû yəmê ’eḇəlēḵə:

21 wə‘ammēḵə kullām ṣadîqîm lə‘wōlām yîrəšû ’āreṣ nēṣer maṭṭā‘wō
maṭṭā‘ay m<sup>a</sup>‘ăśēh yāḏay ləhiṯəpā’ēr:

22 haqqāṭōn yihəyeh lā’elef wəhaṣṣā‘îr ləḡwōy ‘āṣûm ’ănî yəhwâ bə‘itāh
’ăḥîšennâ: s

------------------------------------------------------------------------

[Next: Isaiah (Yisheyah) Chapter 61](isa061.md)
