[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ezr009)  [KJV](../kjv/ezr009.md) 
[Vul](../vul/ezr009.md)   
  
[Ezra Index](ezr.md)  
  [Previous](ezr008)  [Next](ezr010.md) 

------------------------------------------------------------------------

### Tanach (Hebrew): Ezra Chapter 9

‎<span id="001">1</span> ‏וּכְכַלּ֣וֹת אֵ֗לֶּה נִגְּשׁ֨וּ אֵלַ֤י
הַשָּׂרִים֙ לֵאמֹ֔ר לֹֽא־נִבְדְּל֞וּ הָעָ֤ם יִשְׂרָאֵל֙ וְהַכֹּהֲנִ֣ים
וְהַלְוִיִּ֔ם מֵעַמֵּ֖י הָאֲרָצ֑וֹת כְּ֠תוֹעֲבֹֽתֵיהֶם לַכְּנַעֲנִ֨י
הַחִתִּ֜י הַפְּרִזִּ֣י הַיְבוּסִ֗י הָֽעַמֹּנִי֙ הַמֹּ֣אָבִ֔י הַמִּצְרִ֖י
וְהָאֱמֹרִֽי׃

‎<span id="002">2</span> ‏כִּֽי־נָשְׂא֣וּ מִבְּנֹֽתֵיהֶ֗ם לָהֶם֙
וְלִבְנֵיהֶ֔ם וְהִתְעָֽרְבוּ֙ זֶ֣רַע הַקֹּ֔דֶשׁ בְּעַמֵּ֖י הָאֲרָצ֑וֹת
וְיַ֧ד הַשָּׂרִ֣ים וְהַסְּגָנִ֗ים הָ֥יְתָ֛ה<sup>3</sup> בַּמַּ֥עַל
הַזֶּ֖ה רִאשׁוֹנָֽה׃ ס

‎<span id="003">3</span> ‏וּכְשָׁמְעִי֙ אֶת־הַדָּבָ֣ר הַזֶּ֔ה
קָרַ֥עְתִּי אֶת־בִּגְדִ֖י וּמְעִילִ֑י וָאֶמְרְטָ֞ה מִשְּׂעַ֤ר רֹאשִׁי֙
וּזְקָנִ֔י וָאֵשְׁבָ֖ה מְשׁוֹמֵֽם׃

‎<span id="004">4</span> ‏וְאֵלַ֣י יֵאָסְפ֗וּ כֹּ֤ל חָרֵד֙ בְּדִבְרֵ֣י
אֱלֹהֵֽי־יִשְׂרָאֵ֔ל עַ֖ל מַ֣עַל הַגּוֹלָ֑ה וַאֲנִי֙ יֹשֵׁ֣ב מְשׁוֹמֵ֔ם
עַ֖ד לְמִנְחַ֥ת הָעָֽרֶב׃

‎<span id="005">5</span> ‏וּבְמִנְחַ֣ת הָעֶ֗רֶב קַ֚מְתִּי
מִתַּֽעֲנִיתִ֔י וּבְקָרְעִ֥י בִגְדִ֖י וּמְעִילִ֑י וָֽאֶכְרְעָה֙
עַל־בִּרְכַּ֔י וָאֶפְרְשָׂ֥ה כַפַּ֖י אֶל־יְהוָ֥ה אֱלֹהָֽי׃

‎<span id="006">6</span> ‏וָאֹמְרָ֗ה אֱלֹהַי֙ בֹּ֣שְׁתִּי
וְנִכְלַ֔מְתִּי לְהָרִ֧ים אֱלֹהַ֛י פָּנַ֖י אֵלֶ֑יךָ כִּ֣י עֲוֹנֹתֵ֤ינוּ
רָבוּ֙ לְמַ֣עְלָה רֹּ֔אשׁ וְאַשְׁמָתֵ֥נוּ גָדְלָ֖ה עַ֥ד לַשָּׁמָֽיִם׃

‎<span id="007">7</span> ‏מִימֵ֣י אֲבֹתֵ֗ינוּ אֲנַ֙חְנוּ֙ בְּאַשְׁמָ֣ה
גְדֹלָ֔ה עַ֖ד הַיּ֣וֹם הַזֶּ֑ה וּבַעֲוֹנֹתֵ֡ינוּ נִתַּ֡נּוּ אֲנַחְנוּ֩
מְלָכֵ֨ינוּ כֹהֲנֵ֜ינוּ בְּיַ֣ד׀ מַלְכֵ֣י הָאֲרָצ֗וֹת בַּחֶ֜רֶב
בַּשְּׁבִ֧י וּבַבִּזָּ֛ה וּבְבֹ֥שֶׁת פָּנִ֖ים כְּהַיּ֥וֹם הַזֶּֽה׃

‎<span id="008">8</span> ‏וְעַתָּ֡ה כִּמְעַט־רֶגַע֩ הָיְתָ֨ה תְחִנָּ֜ה
מֵאֵ֣ת׀ יְהוָ֣ה אֱלֹהֵ֗ינוּ לְהַשְׁאִ֥יר לָ֙נוּ֙ פְּלֵיטָ֔ה
וְלָתֶת־לָ֥נוּ יָתֵ֖ד בִּמְק֣וֹם קָדְשׁ֑וֹ לְהָאִ֤יר עֵינֵ֙ינוּ֙
אֱלֹהֵ֔ינוּ וּלְתִתֵּ֛נוּ מִֽחְיָ֥ה מְעַ֖ט בְּעַבְדֻתֵֽנוּ׃

‎<span id="009">9</span> ‏כִּֽי־עֲבָדִ֣ים אֲנַ֔חְנוּ
וּבְעַבְדֻתֵ֔נוּ<sup>3</sup> לֹ֥א עֲזָבָ֖נוּ אֱלֹהֵ֑ינוּ
וַֽיַּט־עָלֵ֣ינוּ חֶ֡סֶד לִפְנֵי֩ מַלְכֵ֨י פָרַ֜ס לָֽתֶת־לָ֣נוּ
מִֽחְיָ֗ה לְרוֹמֵ֞ם אֶת־בֵּ֤ית אֱלֹהֵ֙ינוּ֙ וּלְהַעֲמִ֣יד
אֶת־חָרְבֹתָ֔יו וְלָֽתֶת־לָ֣נוּ גָדֵ֔ר בִּֽיהוּדָ֖ה וּבִירוּשָׁלִָֽם׃ ס

‎<span id="010">10</span> ‏וְעַתָּ֛ה מַה־נֹּאמַ֥ר אֱלֹהֵ֖ינוּ
אַֽחֲרֵי־זֹ֑את כִּ֥י עָזַ֖בְנוּ מִצְוֹתֶֽיךָ׃

‎<span id="011">11</span> ‏אֲשֶׁ֣ר צִוִּ֗יתָ בְּיַ֨ד עֲבָדֶ֣יךָ
הַנְּבִיאִים֮ לֵאמֹר֒ הָאָ֗רֶץ אֲשֶׁ֨ר אַתֶּ֤ם בָּאִים֙ לְרִשְׁתָּ֔הּ
אֶ֤רֶץ נִדָּה֙ הִ֔יא בְּנִדַּ֖ת עַמֵּ֣י הָאֲרָצ֑וֹת בְּתוֹעֲבֹֽתֵיהֶ֗ם
אֲשֶׁ֥ר מִלְא֛וּהָ מִפֶּ֥ה אֶל־פֶּ֖ה בְּטֻמְאָתָֽם׃

‎<span id="012">12</span> ‏וְ֠עַתָּה בְּֽנוֹתֵיכֶ֞ם אַל־תִּתְּנ֣וּ
לִבְנֵיהֶ֗ם וּבְנֹֽתֵיהֶם֙ אַל־תִּשְׂא֣וּ לִבְנֵיכֶ֔ם וְלֹֽא־תִדְרְשׁ֧וּ
שְׁלֹמָ֛ם וְטוֹבָתָ֖ם עַד־עוֹלָ֑ם לְמַ֣עַן תֶּחֶזְק֗וּ וַאֲכַלְתֶּם֙
אֶת־ט֣וּב הָאָ֔רֶץ וְהוֹרַשְׁתֶּ֥ם לִבְנֵיכֶ֖ם עַד־עוֹלָֽם׃

‎<span id="013">13</span> ‏וְאַֽחֲרֵי֙ כָּל־הַבָּ֣א עָלֵ֔ינוּ
בְּמַעֲשֵׂ֙ינוּ֙ הָרָעִ֔ים וּבְאַשְׁמָתֵ֖נוּ הַגְּדֹלָ֑ה כִּ֣י׀ אַתָּ֣ה
אֱלֹהֵ֗ינוּ חָשַׂ֤כְתָּֽ לְמַ֙טָּה֙ מֵֽעֲוֹנֵ֔נוּ וְנָתַ֥תָּה לָּ֛נוּ
פְּלֵיטָ֖ה כָּזֹֽאת׃

‎<span id="014">14</span> ‏הֲנָשׁוּב֙ לְהָפֵ֣ר מִצְוֹתֶ֔יךָ
וּ֨לְהִתְחַתֵּ֔ן בְּעַמֵּ֥י הַתֹּעֵב֖וֹת הָאֵ֑לֶּה הֲל֤וֹא
תֶֽאֱנַף־בָּ֙נוּ֙ עַד־כַּלֵּ֔ה לְאֵ֥ין שְׁאֵרִ֖ית וּפְלֵיטָֽה׃ פ

‎<span id="015">15</span> ‏יְהוָ֞ה אֱלֹהֵ֤י יִשְׂרָאֵל֙ צַדִּ֣יק אַ֔תָּה
כִּֽי־נִשְׁאַ֥רְנוּ פְלֵיטָ֖ה כְּהַיּ֣וֹם הַזֶּ֑ה הִנְנ֤וּ לְפָנֶ֙יךָ֙
בְּאַשְׁמָתֵ֔ינוּ כִּ֣י אֵ֥ין לַעֲמ֛וֹד לְפָנֶ֖יךָ עַל־זֹֽאת׃ פ

1 ûḵəḵallwōṯ ’ēlleh nigəšû ’ēlay haśśārîm lē’mōr lō’-niḇədəlû hā‘ām
yiśərā’ēl wəhakōhănîm wəhaləwîyim mē‘ammê hā’ărāṣwōṯ kəṯwō‘ăḇōṯêhem
lakən<sup>a</sup>‘ănî h<sup>a</sup>ḥitî hapərizzî hayəḇûsî hā‘ammōnî
hammō’āḇî hammiṣərî wəhā’ĕmōrî:

2 kî-nāśə’û mibənōṯêhem lâem wəliḇənêhem wəhiṯə‘ārəḇû zer<sup>a</sup>‘
haqqōḏeš bə‘ammê hā’ărāṣwōṯ wəyaḏ haśśārîm wəhassəḡānîm
hāyəṯâ<sup>3</sup> bamm<sup>a</sup>‘al hazzeh ri’šwōnâ: s

3 ûḵəšāmə‘î ’eṯ-hadāḇār hazzeh qār<sup>a</sup>‘ətî ’eṯ-biḡəḏî ûmə‘îlî
wā’emərəṭâ miśśə‘ar rō’šî ûzəqānî wā’ēšəḇâ məšwōmēm:

4 wə’ēlay yē’āsəfû kōl ḥārēḏ bəḏiḇərê ’ĕlōhê-yiśərā’ēl ‘al
m<sup>a</sup>‘al hagwōlâ wa’ănî yōšēḇ məšwōmēm ‘aḏ ləminəḥaṯ hā‘āreḇ:

5 ûḇəminəḥaṯ hā‘ereḇ qamətî mit<sup>a</sup>‘ănîṯî ûḇəqārə‘î ḇiḡəḏî
ûmə‘îlî wā’eḵərə‘â ‘al-birəkay wā’efərəśâ ḵapay ’el-yəhwâ ’ĕlōhāy:

6 wā’ōmərâ ’ĕlōhay bōšətî wəniḵəlamətî ləhārîm ’ĕlōhay pānay ’ēleyḵā kî
‘ăwōnōṯênû rāḇû ləm<sup>a</sup>‘əlâ rrō’š wə’ašəmāṯēnû ḡāḏəlâ ‘aḏ
laššāmāyim:

7 mîmê ’ăḇōṯênû ’ăn<sup>a</sup>ḥənû bə’ašəmâ ḡəḏōlâ ‘aḏ hayywōm hazzeh
ûḇ<sup>a</sup>‘ăwōnōṯênû nitannû ’ăn<sup>a</sup>ḥənû məlāḵênû ḵōhănênû
bəyaḏ\| maləḵê hā’ărāṣwōṯ b<sup>a</sup>ḥereḇ baššəḇî ûḇabizzâ ûḇəḇōšeṯ
pānîm kəhayywōm hazzeh:

8 wə‘atâ kimə‘aṭ-reḡ<sup>a</sup>‘ hāyəṯâ ṯəḥinnâ mē’ēṯ\| yəhwâ ’ĕlōhênû
ləhašə’îr lānû pəlêṭâ wəlāṯeṯ-lānû yāṯēḏ biməqwōm qāḏəšwō ləhā’îr ‘ênênû
’ĕlōhênû ûləṯitēnû miḥəyâ mə‘aṭ bə‘aḇəḏuṯēnû:

9 kî-‘ăḇāḏîm ’ăn<sup>a</sup>ḥənû ûḇə‘aḇəḏuṯēnû<sup>3</sup> lō’ ‘ăzāḇānû
’ĕlōhênû wayyaṭ-‘ālênû ḥeseḏ lifənê maləḵê fāras lāṯeṯ-lānû miḥəyâ
lərwōmēm ’eṯ-bêṯ ’ĕlōhênû ûləh<sup>a</sup>‘ămîḏ ’eṯ-ḥārəḇōṯāyw
wəlāṯeṯ-lānû ḡāḏēr bîhûḏâ ûḇîrûšālāim: s

10 wə‘atâ mah-nnō’mar ’ĕlōhênû ’<sup>a</sup>ḥărê-zō’ṯ kî ‘āzaḇənû
miṣəwōṯeyḵā:

11 ’ăšer ṣiûîṯā bəyaḏ ‘ăḇāḏeyḵā hannəḇî’îm lē’mōr hā’āreṣ ’ăšer ’atem
bā’îm lərišətāh ’ereṣ nidâ hî’ bənidaṯ ‘ammê hā’ărāṣwōṯ bəṯwō‘ăḇōṯêhem
’ăšer milə’ûhā mipeh ’el-peh bəṭumə’āṯām:

12 wə‘atâ bənwōṯêḵem ’al-titənû liḇənêhem ûḇənōṯêhem ’al-tiśə’û
liḇənêḵem wəlō’-ṯiḏərəšû šəlōmām wəṭwōḇāṯām ‘aḏ-‘wōlām
ləm<sup>a</sup>‘an teḥezəqû wa’ăḵalətem ’eṯ-ṭûḇ hā’āreṣ wəhwōrašətem
liḇənêḵem ‘aḏ-‘wōlām:

13 wə’<sup>a</sup>ḥărê kāl-habā’ ‘ālênû bəm<sup>a</sup>‘ăśênû hārā‘îm
ûḇə’ašəmāṯēnû hagəḏōlâ kî\| ’atâ ’ĕlōhênû ḥāśaḵətā ləmaṭṭâ mē‘ăwōnēnû
wənāṯatâ llānû pəlêṭâ kāzō’ṯ:

14 hănāšûḇ ləhāfēr miṣəwōṯeyḵā ûləhiṯəḥatēn bə‘ammê hatō‘ēḇwōṯ hā’ēlleh
hălwō’ ṯe’ĕnaf-bānû ‘aḏ-kallēh lə’ên šə’ērîṯ ûfəlêṭâ: f

15 yəhwâ ’ĕlōhê yiśərā’ēl ṣadîq ’atâ kî-nišə’arənû fəlêṭâ kəhayywōm
hazzeh hinənû ləfāneyḵā bə’ašəmāṯênû kî ’ên l<sup>a</sup>‘ămwōḏ
ləfāneyḵā ‘al-zō’ṯ: f

------------------------------------------------------------------------

[Next: Ezra Chapter 10](ezr010.md)
