[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg019)  [KJV](../kjv/jdg019.md) 
[Sep:JdB](../sep/jdb019)  [Sep:JdA](../sep/jda019.md) 
[Vul](../vul/jdg019.md)   
  
[Judges (Shoftim) Index](jdg.md)  
  [Previous](jdg018)  [Next](jdg020.md) 

------------------------------------------------------------------------

### Tanach (Hebrew): Judges (Shoftim) Chapter 19

‎<span id="001">1</span> ‏וַיְהִי֙ בַּיָּמִ֣ים הָהֵ֔ם וּמֶ֖לֶךְ אֵ֣ין
בְּיִשְׂרָאֵ֑ל וַיְהִ֣י׀ אִ֣ישׁ לֵוִ֗י גָּ֚ר בְּיַרְכְּתֵ֣י
הַר־אֶפְרַ֔יִם וַיִּֽקַּֽח־לוֹ֙ אִשָּׁ֣ה פִילֶ֔גֶשׁ מִבֵּ֥ית לֶ֖חֶם
יְהוּדָֽה׃

‎<span id="002">2</span> ‏וַתִּזְנֶ֤ה עָלָיו֙ פִּֽילַגְשׁ֔וֹ וַתֵּ֤לֶךְ
מֵֽאִתּוֹ֙ אֶל־בֵּ֣ית אָבִ֔יהָ אֶל־בֵּ֥ית לֶ֖חֶם יְהוּדָ֑ה
וַתְּהִי־שָׁ֕ם יָמִ֖ים אַרְבָּעָ֥ה חֳדָשִֽׁים׃

‎<span id="003">3</span> ‏וַיָּ֨קָם אִישָׁ֜הּ וַיֵּ֣לֶךְ אַחֲרֶ֗יהָ
לְדַבֵּ֤ר עַל־לִבָּהּ֙ להשיבו לַהֲשִׁיבָ֔הּ וְנַעֲר֥וֹ עִמּ֖וֹ וְצֶ֣מֶד
חֲמֹרִ֑ים וַתְּבִיאֵ֙הוּ֙ בֵּ֣ית אָבִ֔יהָ וַיִּרְאֵ֙הוּ֙ אֲבִ֣י
הַֽנַּעֲרָ֔ה וַיִּשְׂמַ֖ח לִקְרָאתֽוֹ׃

‎<span id="004">4</span> ‏וַיֶּחֱזַק־בּ֤וֹ חֹֽתְנוֹ֙ אֲבִ֣י הַֽנַּעֲרָ֔ה
וַיֵּ֥שֶׁב אִתּ֖וֹ שְׁלֹ֣שֶׁת יָמִ֑ים וַיֹּאכְלוּ֙ וַיִּשְׁתּ֔וּ
וַיָּלִ֖ינוּ שָֽׁם׃

‎<span id="005">5</span> ‏וַֽיְהִי֙ בַּיּ֣וֹם הָרְבִיעִ֔י
וַיַּשְׁכִּ֥ימוּ בַבֹּ֖קֶר וַיָּ֣קָם לָלֶ֑כֶת וַיֹּאמֶר֩ אֲבִ֨י
הַֽנַּעֲרָ֜ה אֶל־חֲתָנ֗וֹ סְעָ֧ד לִבְּךָ֛ פַּת־לֶ֖חֶם וְאַחַ֥ר
תֵּלֵֽכוּ׃

‎<span id="006">6</span> ‏וַיֵּשְׁב֗וּ וַיֹּאכְל֧וּ שְׁנֵיהֶ֛ם יַחְדָּ֖ו
וַיִּשְׁתּ֑וּ וַיֹּ֜אמֶר אֲבִ֤י הַֽנַּעֲרָה֙ אֶל־הָאִ֔ישׁ הֽוֹאֶל־נָ֥א
וְלִ֖ין וְיִטַ֥ב לִבֶּֽךָ׃

‎<span id="007">7</span> ‏וַיָּ֥קָם הָאִ֖ישׁ לָלֶ֑כֶת וַיִּפְצַר־בּוֹ֙
חֹתְנ֔וֹ וַיָּ֖שָׁב וַיָּ֥לֶן שָֽׁם׃

‎<span id="008">8</span> ‏וַיַּשְׁכֵּ֨ם בַּבֹּ֜קֶר בַּיּ֣וֹם
הַחֲמִישִׁי֮ לָלֶכֶת֒ וַיֹּ֣אמֶר׀ אֲבִ֣י הַֽנַּעֲרָ֗ה סְעָד־נָא֙
לְבָ֣בְךָ֔ וְהִֽתְמַהְמְה֖וּ עַד־נְט֣וֹת הַיּ֑וֹם וַיֹּאכְל֖וּ
שְׁנֵיהֶֽם׃

‎<span id="009">9</span> ‏וַיָּ֤קָם הָאִישׁ֙ לָלֶ֔כֶת ה֥וּא
וּפִילַגְשׁ֖וֹ וְנַעֲר֑וֹ וַיֹּ֣אמֶר ל֣וֹ חֹתְנ֣וֹ אֲבִ֣י הַֽנַּעֲרָ֡ה
הִנֵּ֣ה נָא֩ רָפָ֨ה הַיּ֜וֹם לַעֲרֹ֗ב לִֽינוּ־נָ֞א הִנֵּ֨ה חֲנ֤וֹת
הַיּוֹם֙ לִ֥ין פֹּה֙ וְיִיטַ֣ב לְבָבֶ֔ךָ וְהִשְׁכַּמְתֶּ֤ם מָחָר֙
לְדַרְכְּכֶ֔ם וְהָלַכְתָּ֖ לְאֹהָלֶֽךָ׃

‎<span id="010">10</span> ‏וְלֹֽא־אָבָ֤ה הָאִישׁ֙ לָל֔וּן וַיָּ֣קָם
וַיֵּ֗לֶךְ וַיָּבֹא֙ עַד־נֹ֣כַח יְב֔וּס הִ֖יא יְרוּשָׁלִָ֑ם וְעִמּ֗וֹ
צֶ֤מֶד חֲמוֹרִים֙ חֲבוּשִׁ֔ים וּפִילַגְשׁ֖וֹ עִמּֽוֹ׃

‎<span id="011">11</span> ‏הֵ֣ם עִם־יְב֔וּס וְהַיּ֖וֹם רַ֣ד מְאֹ֑ד
וַיֹּ֨אמֶר הַנַּ֜עַר אֶל־אֲדֹנָ֗יו לְכָה־נָּ֛א וְנָס֛וּרָה
אֶל־עִֽיר־הַיְבוּסִ֥י הַזֹּ֖את וְנָלִ֥ין בָּֽהּ׃

‎<span id="012">12</span> ‏וַיֹּ֤אמֶר אֵלָיו֙ אֲדֹנָ֔יו לֹ֤א נָסוּר֙
אֶל־עִ֣יר נָכְרִ֔י אֲשֶׁ֛ר לֹֽא־מִבְּנֵ֥י יִשְׂרָאֵ֖ל הֵ֑נָּה
וְעָבַ֖רְנוּ עַד־גִּבְעָֽה׃

‎<span id="013">13</span> ‏וַיֹּ֣אמֶר לְנַעֲר֔וֹ לְךָ֥<sup>q</sup>
וְנִקְרְבָ֖ה בְּאַחַ֣ד הַמְּקֹמ֑וֹת וְלַ֥נּוּ בַגִּבְעָ֖ה א֥וֹ בָרָמָֽה׃

‎<span id="014">14</span> ‏וַיַּעַבְר֖וּ וַיֵּלֵ֑כוּ וַתָּבֹ֤א לָהֶם֙
הַשֶּׁ֔מֶשׁ אֵ֥צֶל הַגִּבְעָ֖ה אֲשֶׁ֥ר לְבִנְיָמִֽן׃

‎<span id="015">15</span> ‏וַיָּסֻ֣רוּ שָׁ֔ם לָב֖וֹא לָל֣וּן
בַּגִּבְעָ֑ה וַיָּבֹ֗א וַיֵּ֙שֶׁב֙ בִּרְח֣וֹב הָעִ֔יר וְאֵ֥ין אִ֛ישׁ
מְאַסֵּֽף־אוֹתָ֥ם הַבַּ֖יְתָה לָלֽוּן׃

‎<span id="016">16</span> ‏וְהִנֵּ֣ה׀ אִ֣ישׁ זָקֵ֗ן בָּ֣א
מִֽן־מַעֲשֵׂ֤הוּ מִן־הַשָּׂדֶה֙ בָּעֶ֔רֶב וְהָאִישׁ֙ מֵהַ֣ר אֶפְרַ֔יִם
וְהוּא־גָ֖ר בַּגִּבְעָ֑ה וְאַנְשֵׁ֥י הַמָּק֖וֹם בְּנֵ֥י יְמִינִֽי׃

‎<span id="017">17</span> ‏וַיִּשָּׂ֣א עֵינָ֗יו וַיַּ֛רְא אֶת־הָאִ֥ישׁ
הָאֹרֵ֖חַ בִּרְחֹ֣ב הָעִ֑יר וַיֹּ֨אמֶר הָאִ֧ישׁ<sup>3</sup> הַזָּקֵ֛ן
אָ֥נָה תֵלֵ֖ךְ וּמֵאַ֥יִן תָּבֽוֹא׃

‎<span id="018">18</span> ‏וַיֹּ֣אמֶר אֵלָ֗יו עֹבְרִ֨ים אֲנַ֜חְנוּ
מִבֵּֽית־לֶ֣חֶם יְהוּדָה֮ עַד־יַרְכְּתֵ֣י הַר־אֶפְרַיִם֒ מִשָּׁ֣ם
אָנֹ֔כִי וָאֵלֵ֕ךְ עַד־בֵּ֥ית לֶ֖חֶם יְהוּדָ֑ה וְאֶת־בֵּ֤ית יְהוָה֙
אֲנִ֣י הֹלֵ֔ךְ וְאֵ֣ין אִ֔ישׁ מְאַסֵּ֥ף אוֹתִ֖י הַבָּֽיְתָה׃

‎<span id="019">19</span> ‏וְגַם־תֶּ֤בֶן גַּם־מִסְפּוֹא֙ יֵ֣שׁ
לַחֲמוֹרֵ֔ינוּ וְ֠גַם לֶ֣חֶם וָיַ֤יִן יֶשׁ־לִי֙ וְלַֽאֲמָתֶ֔ךָ
וְלַנַּ֖עַר עִם־עֲבָדֶ֑יךָ אֵ֥ין מַחְס֖וֹר כָּל־דָּבָֽר׃

‎<span id="020">20</span> ‏וַיֹּ֨אמֶר הָאִ֤ישׁ הַזָּקֵן֙ שָׁל֣וֹם לָ֔ךְ
רַ֥ק כָּל־מַחְסוֹרְךָ֖ עָלָ֑י רַ֥ק בָּרְח֖וֹב אַל־תָּלַֽן׃

‎<span id="021">21</span> ‏וַיְבִיאֵ֣הוּ לְבֵית֔וֹ ויבול
וַיָּ֖בָל<sup>9</sup> לַחֲמוֹרִ֑ים וַֽיִּרְחֲצוּ֙ רַגְלֵיהֶ֔ם
וַיֹּאכְל֖וּ וַיִּשְׁתּֽוּ׃

‎<span id="022">22</span> ‏הֵמָּה֮ מֵיטִיבִ֣ים אֶת־לִבָּם֒ וְהִנֵּה֩
אַנְשֵׁ֨י הָעִ֜יר אַנְשֵׁ֣י בְנֵֽי־בְלִיַּ֗עַל נָסַ֙בּוּ֙ אֶת־הַבַּ֔יִת
מִֽתְדַּפְּקִ֖ים עַל־הַדָּ֑לֶת וַיֹּאמְר֗וּ אֶל־הָ֠אִישׁ בַּ֣עַל
הַבַּ֤יִת הַזָּקֵן֙ לֵאמֹ֔ר הוֹצֵ֗א אֶת־הָאִ֛ישׁ אֲשֶׁר־בָּ֥א
אֶל־בֵּיתְךָ֖ וְנֵדָעֶֽנּוּ׃

‎<span id="023">23</span> ‏וַיֵּצֵ֣א אֲלֵיהֶ֗ם הָאִישׁ֙ בַּ֣עַל
הַבַּ֔יִת וַיֹּ֣אמֶר אֲלֵהֶ֔ם אַל־אַחַ֖י אַל־תָּרֵ֣עוּ נָ֑א אַ֠חֲרֵי
אֲשֶׁר־בָּ֞א הָאִ֤ישׁ הַזֶּה֙ אַל־בֵּיתִ֔י<sup>1</sup> אַֽל־תַּעֲשׂ֖וּ
אֶת־הַנְּבָלָ֥ה הַזֹּֽאת׃

‎<span id="024">24</span> ‏הִנֵּה֩ בִתִּ֨י הַבְּתוּלָ֜ה
וּפִֽילַגְשֵׁ֗הוּ אוֹצִֽיאָה־נָּ֤א אוֹתָם֙ וְעַנּ֣וּ אוֹתָ֔ם וַעֲשׂ֣וּ
לָהֶ֔ם הַטּ֖וֹב בְּעֵינֵיכֶ֑ם וְלָאִ֤ישׁ הַזֶּה֙ לֹ֣א תַעֲשׂ֔וּ דְּבַ֖ר
הַנְּבָלָ֥ה הַזֹּֽאת׃

‎<span id="025">25</span> ‏וְלֹֽא־אָב֤וּ הָאֲנָשִׁים֙ לִשְׁמֹ֣עַֽ ל֔וֹ
וַיַּחֲזֵ֤ק הָאִישׁ֙ בְּפִ֣ילַגְשׁ֔וֹ וַיֹּצֵ֥א אֲלֵיהֶ֖ם הַח֑וּץ
וַיֵּדְע֣וּ א֠וֹתָהּ וַיִּֽתְעַלְּלוּ־בָ֤הּ כָּל־הַלַּ֙יְלָה֙
עַד־הַבֹּ֔קֶר וַֽיְשַׁלְּח֖וּהָ בעלות כַּעֲל֥וֹת הַשָּֽׁחַר׃

‎<span id="026">26</span> ‏וַתָּבֹ֥א הָאִשָּׁ֖ה לִפְנ֣וֹת הַבֹּ֑קֶר
וַתִּפֹּ֞ל פֶּ֧תַח בֵּית־הָאִ֛ישׁ אֲשֶׁר־אֲדוֹנֶ֥יהָ שָּׁ֖ם עַד־הָאֽוֹר׃

‎<span id="027">27</span> ‏וַיָּ֨קָם אֲדֹנֶ֜יהָ בַּבֹּ֗קֶר וַיִּפְתַּח֙
דַּלְת֣וֹת הַבַּ֔יִת וַיֵּצֵ֖א לָלֶ֣כֶת לְדַרְכּ֑וֹ וְהִנֵּ֧ה הָאִשָּׁ֣ה
פִֽילַגְשׁ֗וֹ נֹפֶ֙לֶת֙ פֶּ֣תַח הַבַּ֔יִת וְיָדֶ֖יהָ עַל־הַסַּֽף׃

‎<span id="028">28</span> ‏וַיֹּ֧אמֶר אֵלֶ֛יהָ ק֥וּמִי וְנֵלֵ֖כָה
וְאֵ֣ין עֹנֶ֑ה וַיִּקָּחֶ֙הָ֙ עַֽל־הַחֲמ֔וֹר וַיָּ֣קָם הָאִ֔ישׁ
וַיֵּ֖לֶךְ לִמְקֹמֽוֹ׃

‎<span id="029">29</span> ‏וַיָּבֹ֣א אֶל־בֵּית֗וֹ וַיִּקַּ֤ח
אֶת־הַֽמַּאֲכֶ֙לֶת֙ וַיַּחֲזֵ֣ק בְּפִֽילַגְשׁ֔וֹ וַֽיְנַתְּחֶ֙הָ֙
לַעֲצָמֶ֔יהָ לִשְׁנֵ֥ים עָשָׂ֖ר נְתָחִ֑ים וַֽיְשַׁלְּחֶ֔הָ בְּכֹ֖ל
גְּב֥וּל יִשְׂרָאֵֽל׃

‎<span id="030">30</span> ‏וְהָיָ֣ה כָל־הָרֹאֶ֗ה וְאָמַר֙
לֹֽא־נִהְיְתָ֤ה וְלֹֽא־נִרְאֲתָה֙ כָּזֹ֔את לְמִיּ֞וֹם עֲל֤וֹת
בְּנֵֽי־יִשְׂרָאֵל֙ מֵאֶ֣רֶץ מִצְרַ֔יִם עַ֖ד הַיּ֣וֹם הַזֶּ֑ה
שִֽׂימוּ־לָכֶ֥ם עָלֶ֖יהָ עֻ֥צוּ וְדַבֵּֽרוּ׃ פ

1 wayəhî bayyāmîm hâēm ûmeleḵə ’ên bəyiśərā’ēl wayəhî\| ’îš lēwî gār
bəyarəkəṯê har-’efərayim wayyiqq<sup>a</sup>ḥ-lwō ’iššâ fîleḡeš mibêṯ
leḥem yəhûḏâ:

2 watizəneh ‘ālāyw pîlaḡəšwō watēleḵə mē’itwō ’el-bêṯ ’āḇîhā ’el-bêṯ
leḥem yəhûḏâ watəhî-šām yāmîm ’arəbā‘â ḥŏḏāšîm:

3 wayyāqām ’îšāh wayyēleḵə ’<sup>a</sup>ḥăreyhā ləḏabēr ‘al-libāh
lahăšîḇwō lahăšîḇāh wən<sup>a</sup>‘ărwō ‘immwō wəṣemeḏ ḥămōrîm
watəḇî’ēhû bêṯ ’āḇîhā wayyirə’ēhû ’ăḇî hann<sup>a</sup>‘ărâ
wayyiśəm<sup>a</sup>ḥ liqərā’ṯwō:

4 wayyeḥĕzaq-bwō ḥōṯənwō ’ăḇî hann<sup>a</sup>‘ărâ wayyēšeḇ ’itwō
šəlōšeṯ yāmîm wayyō’ḵəlû wayyišətû wayyālînû šām:

5 wayəhî bayywōm hārəḇî‘î wayyašəkîmû ḇabōqer wayyāqām lāleḵeṯ wayyō’mer
’ăḇî hann<sup>a</sup>‘ărâ ’el-ḥăṯānwō sə‘āḏ libəḵā paṯ-leḥem
wə’<sup>a</sup>ḥar tēlēḵû:

6 wayyēšəḇû wayyō’ḵəlû šənêhem y<sup>a</sup>ḥədāw wayyišətû wayyō’mer
’ăḇî hann<sup>a</sup>‘ărâ ’el-hā’îš hwō’el-nā’ wəlîn wəyiṭaḇ libeḵā:

7 wayyāqām hā’îš lāleḵeṯ wayyifəṣar-bwō ḥōṯənwō wayyāšāḇ wayyālen šām:

8 wayyašəkēm babōqer bayywōm h<sup>a</sup>ḥămîšî lāleḵeṯ wayyō’mer\|
’ăḇî hann<sup>a</sup>‘ărâ sə‘āḏ-nā’ ləḇāḇəḵā wəhiṯəmahəməhû ‘aḏ-nəṭwōṯ
hayywōm wayyō’ḵəlû šənêhem:

9 wayyāqām hā’îš lāleḵeṯ hû’ ûfîlaḡəšwō wən<sup>a</sup>‘ărwō wayyō’mer
lwō ḥōṯənwō ’ăḇî hann<sup>a</sup>‘ărâ hinnēh nā’ rāfâ hayywōm
l<sup>a</sup>‘ărōḇ lînû-nā’ hinnēh ḥănwōṯ hayywōm lîn pōh wəyîṭaḇ
ləḇāḇeḵā wəhišəkamətem māḥār ləḏarəkəḵem wəhālaḵətā lə’ōhāleḵā:

10 wəlō’-’āḇâ hā’îš lālûn wayyāqām wayyēleḵə wayyāḇō’
‘aḏ-nōḵ<sup>a</sup>ḥ yəḇûs hî’ yərûšālāim wə‘immwō ṣemeḏ ḥămwōrîm
ḥăḇûšîm ûfîlaḡəšwō ‘immwō:

11 hēm ‘im-yəḇûs wəhayywōm raḏ mə’ōḏ wayyō’mer hann<sup>a</sup>‘ar
’el-’ăḏōnāyw ləḵâ-nnā’ wənāsûrâ ’el-‘îr-hayəḇûsî hazzō’ṯ wənālîn bāh:

12 wayyō’mer ’ēlāyw ’ăḏōnāyw lō’ nāsûr ’el-‘îr nāḵərî ’ăšer lō’-mibənê
yiśərā’ēl hēnnâ wə‘āḇarənû ‘aḏ-giḇə‘â:

13 wayyō’mer lən<sup>a</sup>‘ărwō ləḵā<sup>q</sup> wəniqərəḇâ
bə’<sup>a</sup>ḥaḏ hamməqōmwōṯ wəlannû ḇagiḇə‘â ’wō ḇārāmâ:

14 wayy<sup>a</sup>‘aḇərû wayyēlēḵû watāḇō’ lâem haššemeš ’ēṣel hagiḇə‘â
’ăšer ləḇinəyāmin:

15 wayyāsurû šām lāḇwō’ lālûn bagiḇə‘â wayyāḇō’ wayyēšeḇ birəḥwōḇ hā‘îr
wə’ên ’îš mə’assēf-’wōṯām habayəṯâ lālûn:

16 wəhinnēh\| ’îš zāqēn bā’ min-m<sup>a</sup>‘ăśēhû min-haśśāḏeh bā‘ereḇ
wəhā’îš mēhar ’efərayim wəhû’-ḡār bagiḇə‘â wə’anəšê hammāqwōm bənê
yəmînî:

17 wayyiśśā’ ‘ênāyw wayyarə’ ’eṯ-hā’îš hā’ōrēḥa birəḥōḇ hā‘îr wayyō’mer
hā’îš<sup>3</sup> hazzāqēn ’ānâ ṯēlēḵə ûmē’ayin tāḇwō’:

18 wayyō’mer ’ēlāyw ‘ōḇərîm ’ăn<sup>a</sup>ḥənû mibêṯ-leḥem yəhûḏâ
‘aḏ-yarəkəṯê har-’efərayim miššām ’ānōḵî wā’ēlēḵə ‘aḏ-bêṯ leḥem yəhûḏâ
wə’eṯ-bêṯ yəhwâ ’ănî hōlēḵə wə’ên ’îš mə’assēf ’wōṯî habāyəṯâ:

19 wəḡam-teḇen gam-misəpwō’ yēš l<sup>a</sup>ḥămwōrênû wəḡam leḥem
wāyayin yeš-lî wəla’ămāṯeḵā wəlann<sup>a</sup>‘ar ‘im-‘ăḇāḏeyḵā ’ên
m<sup>a</sup>ḥəswōr kāl-dāḇār:

20 wayyō’mer hā’îš hazzāqēn šālwōm lāḵə raq kāl-m<sup>a</sup>ḥəswōrəḵā
‘ālāy raq bārəḥwōḇ ’al-tālan:

21 wayəḇî’ēhû ləḇêṯwō wayyibwōl wayyāḇāl<sup>9</sup>
l<sup>a</sup>ḥămwōrîm wayyirəḥăṣû raḡəlêhem wayyō’ḵəlû wayyišətû:

22 hēmmâ mêṭîḇîm ’eṯ-libām wəhinnēh ’anəšê hā‘îr ’anəšê
ḇənê-ḇəlîy<sup>a</sup>‘al nāsabû ’eṯ-habayiṯ miṯədapəqîm ‘al-hadāleṯ
wayyō’mərû ’el-hā’îš b<sup>a</sup>‘al habayiṯ hazzāqēn lē’mōr hwōṣē’
’eṯ-hā’îš ’ăšer-bā’ ’el-bêṯəḵā wənēḏā‘ennû:

23 wayyēṣē’ ’ălêhem hā’îš b<sup>a</sup>‘al habayiṯ wayyō’mer ’ălēhem
’al-’<sup>a</sup>ḥay ’al-tārē‘û nā’ ’<sup>a</sup>ḥărê ’ăšer-bā’ hā’îš
hazzeh ’al-bêṯî<sup>1</sup> ’al-t<sup>a</sup>‘ăśû ’eṯ-hannəḇālâ hazzō’ṯ:

24 hinnēh ḇitî habəṯûlâ ûfîlaḡəšēhû ’wōṣî’â-nnā’ ’wōṯām wə‘annû ’wōṯām
w<sup>a</sup>‘ăśû lâem haṭṭwōḇ bə‘ênêḵem wəlā’îš hazzeh lō’
ṯ<sup>a</sup>‘ăśû dəḇar hannəḇālâ hazzō’ṯ:

25 wəlō’-’āḇû hā’ănāšîm lišəmō‘a lwō wayy<sup>a</sup>ḥăzēq hā’îš
bəfîlaḡəšwō wayyōṣē’ ’ălêhem h<sup>a</sup>ḥûṣ wayyēḏə‘û ’wōṯāh
wayyiṯə‘alləlû-ḇāh kāl-hallayəlâ ‘aḏ-habōqer wayəšalləḥûhā
b<sup>a</sup>‘ălwōṯ k<sup>a</sup>‘ălwōṯ haššāḥar:

26 watāḇō’ hā’iššâ lifənwōṯ habōqer watipōl peṯ<sup>a</sup>ḥ bêṯ-hā’îš
’ăšer-’ăḏwōneyhā ššām ‘aḏ-hā’wōr:

27 wayyāqām ’ăḏōneyhā babōqer wayyifət<sup>a</sup>ḥ daləṯwōṯ habayiṯ
wayyēṣē’ lāleḵeṯ ləḏarəkwō wəhinnēh hā’iššâ fîlaḡəšwō nōfeleṯ
peṯ<sup>a</sup>ḥ habayiṯ wəyāḏeyhā ‘al-hassaf:

28 wayyō’mer ’ēleyhā qûmî wənēlēḵâ wə’ên ‘ōneh wayyiqqāḥehā
‘al-h<sup>a</sup>ḥămwōr wayyāqām hā’îš wayyēleḵə liməqōmwō:

29 wayyāḇō’ ’el-bêṯwō wayyiqq<sup>a</sup>ḥ ’eṯ-hamma’ăḵeleṯ
wayy<sup>a</sup>ḥăzēq bəfîlaḡəšwō wayənatəḥehā l<sup>a</sup>‘ăṣāmeyhā
lišənêm ‘āśār nəṯāḥîm wayəšalləḥehā bəḵōl gəḇûl yiśərā’ēl:

30 wəhāyâ ḵāl-hārō’eh wə’āmar lō’-nihəyəṯâ wəlō’-nirə’ăṯâ kāzō’ṯ
ləmîywōm ‘ălwōṯ bənê-yiśərā’ēl mē’ereṣ miṣərayim ‘aḏ hayywōm hazzeh
śîmû-lāḵem ‘āleyhā ‘uṣû wəḏabērû: f

------------------------------------------------------------------------

[Next: Judges (Shoftim) Chapter 20](jdg020.md)
