[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2009)  [KJV](../kjv/sa2009)  [Sep](../sep/sa2009.md) 
[Vul](../vul/sa2009.md)   
  
[2 Samuel (2 Shmuel) Index](sa2.md)  
  [Previous](sa2008)  [Next](sa2010.md) 

------------------------------------------------------------------------

### Tanach (Hebrew): 2 Samuel (2 Shmuel) Chapter 9

‎<span id="001">1</span> ‏וַיֹּ֣אמֶר דָּוִ֔ד הֲכִ֣י יֶשׁ־ע֔וֹד אֲשֶׁ֥ר
נוֹתַ֖ר לְבֵ֣ית שָׁא֑וּל וְאֶעֱשֶׂ֤ה עִמּוֹ֙ חֶ֔סֶד בַּעֲב֖וּר
יְהוֹנָתָֽן׃

‎<span id="002">2</span> ‏וּלְבֵ֨ית שָׁא֥וּל עֶ֙בֶד֙ וּשְׁמ֣וֹ צִיבָ֔א
וַיִּקְרְאוּ־ל֖וֹ אֶל־דָּוִ֑ד וַיֹּ֨אמֶר הַמֶּ֧לֶךְ אֵלָ֛יו הַאַתָּ֥ה
צִיבָ֖א וַיֹּ֥אמֶר עַבְדֶּֽךָ׃

‎<span id="003">3</span> ‏וַיֹּ֣אמֶר הַמֶּ֗לֶךְ הַאֶ֨פֶס ע֥וֹד אִישׁ֙
לְבֵ֣ית שָׁא֔וּל וְאֶעֱשֶׂ֥ה עִמּ֖וֹ חֶ֣סֶד אֱלֹהִ֑ים וַיֹּ֤אמֶר צִיבָא֙
אֶל־הַמֶּ֔לֶךְ ע֛וֹד בֵּ֥ן לִיהוֹנָתָ֖ן נְכֵ֥ה רַגְלָֽיִם׃

‎<span id="004">4</span> ‏וַיֹּֽאמֶר־ל֥וֹ הַמֶּ֖לֶךְ אֵיפֹ֣ה ה֑וּא
וַיֹּ֤אמֶר צִיבָא֙ אֶל־הַמֶּ֔לֶךְ הִנֵּה־ה֗וּא בֵּ֛ית מָכִ֥יר
בֶּן־עַמִּיאֵ֖ל בְּל֥וֹ דְבָֽר׃

‎<span id="005">5</span> ‏וַיִּשְׁלַ֖ח הַמֶּ֣לֶךְ דָּוִ֑ד וַיִּקָּחֵ֗הוּ
מִבֵּ֛ית מָכִ֥יר בֶּן־עַמִּיאֵ֖ל מִלּ֥וֹ דְבָֽר׃

‎<span id="006">6</span> ‏וַ֠יָּבֹא מְפִיבֹ֨שֶׁת בֶּן־יְהוֹנָתָ֤ן
בֶּן־שָׁאוּל֙ אֶל־דָּוִ֔ד וַיִּפֹּ֥ל עַל־פָּנָ֖יו וַיִּשְׁתָּ֑חוּ
וַיֹּ֤אמֶר דָּוִד֙ מְפִיבֹ֔שֶׁת וַיֹּ֖אמֶר הִנֵּ֥ה עַבְדֶּֽךָ׃

‎<span id="007">7</span> ‏וַיֹּאמֶר֩ ל֨וֹ דָוִ֜ד אַל־תִּירָ֗א כִּ֣י
עָשֹׂה֩ אֶעֱשֶׂ֨ה עִמְּךָ֥ חֶ֙סֶד֙ בַּֽעֲבוּר֙ יְהוֹנָתָ֣ן אָבִ֔יךָ
וַהֲשִׁבֹתִ֣י לְךָ֔ אֶֽת־כָּל־שְׂדֵ֖ה שָׁא֣וּל אָבִ֑יךָ וְאַתָּ֗ה
תֹּ֥אכַל לֶ֛חֶם עַל־שֻׁלְחָנִ֖י תָּמִֽיד׃

‎<span id="008">8</span> ‏וַיִּשְׁתַּ֕חוּ וַיֹּ֖אמֶר מֶ֣ה עַבְדֶּ֑ךָ
כִּ֣י פָנִ֔יתָ אֶל־הַכֶּ֥לֶב הַמֵּ֖ת אֲשֶׁ֥ר כָּמֽוֹנִי׃

‎<span id="009">9</span> ‏וַיִּקְרָ֣א הַמֶּ֗לֶךְ אֶל־צִיבָ֛א נַ֥עַר
שָׁא֖וּל וַיֹּ֣אמֶר אֵלָ֑יו כֹּל֩ אֲשֶׁ֨ר הָיָ֤ה לְשָׁאוּל֙
וּלְכָל־בֵּית֔וֹ נָתַ֖תִּי לְבֶן־אֲדֹנֶֽיךָ׃

‎<span id="010">10</span> ‏וְעָבַ֣דְתָּ לּ֣וֹ אֶֽת־הָאֲדָמָ֡ה אַתָּה֩
וּבָנֶ֨יךָ וַעֲבָדֶ֜יךָ וְהֵבֵ֗אתָ וְהָיָ֨ה לְבֶן־אֲדֹנֶ֤יךָ לֶּ֙חֶם֙
וַאֲכָל֔וֹ וּמְפִיבֹ֙שֶׁת֙ בֶּן־אֲדֹנֶ֔יךָ יֹאכַ֥ל תָּמִ֛יד לֶ֖חֶם
עַל־שֻׁלְחָנִ֑י וּלְצִיבָ֗א חֲמִשָּׁ֥ה עָשָׂ֛ר בָּנִ֖ים וְעֶשְׂרִ֥ים
עֲבָדִֽים׃

‎<span id="011">11</span> ‏וַיֹּ֤אמֶר צִיבָא֙ אֶל־הַמֶּ֔לֶךְ כְּכֹל֩
אֲשֶׁ֨ר יְצַוֶּ֜ה אֲדֹנִ֤י הַמֶּ֙לֶךְ֙ אֶת־עַבְדּ֔וֹ כֵּ֖ן יַעֲשֶׂ֣ה
עַבְדֶּ֑ךָ וּמְפִיבֹ֗שֶׁת אֹכֵל֙ עַל־שֻׁלְחָנִ֔י כְּאַחַ֖ד מִבְּנֵ֥י
הַמֶּֽלֶךְ׃

‎<span id="012">12</span> ‏וְלִמְפִיבֹ֥שֶׁת בֵּן־קָטָ֖ן וּשְׁמ֣וֹ
מִיכָ֑א וְכֹל֙ מוֹשַׁ֣ב בֵּית־צִיבָ֔א עֲבָדִ֖ים לִמְפִיבֹֽשֶׁת׃

‎<span id="013">13</span> ‏וּמְפִיבֹ֗שֶׁת יֹשֵׁב֙ בִּיר֣וּשָׁלִַ֔ם כִּ֣י
עַל־שֻׁלְחַ֥ן הַמֶּ֛לֶךְ תָּמִ֖יד ה֣וּא אֹכֵ֑ל וְה֥וּא פִּסֵּ֖חַ
שְׁתֵּ֥י רַגְלָֽיו׃ פ

1 wayyō’mer dāwiḏ hăḵî yeš-‘wōḏ ’ăšer nwōṯar ləḇêṯ šā’ûl wə’e‘ĕśeh
‘immwō ḥeseḏ b<sup>a</sup>‘ăḇûr yəhwōnāṯān:

2 ûləḇêṯ šā’ûl ‘eḇeḏ ûšəmwō ṣîḇā’ wayyiqərə’û-lwō ’el-dāwiḏ wayyō’mer
hammeleḵə ’ēlāyw ha’atâ ṣîḇā’ wayyō’mer ‘aḇədeḵā:

3 wayyō’mer hammeleḵə ha’efes ‘wōḏ ’îš ləḇêṯ šā’ûl wə’e‘ĕśeh ‘immwō
ḥeseḏ ’ĕlōhîm wayyō’mer ṣîḇā’ ’el-hammeleḵə ‘wōḏ bēn lîhwōnāṯān nəḵēh
raḡəlāyim:

4 wayyō’mer-lwō hammeleḵə ’êfōh hû’ wayyō’mer ṣîḇā’ ’el-hammeleḵə
hinnēh-hû’ bêṯ māḵîr ben-‘ammî’ēl bəlwō ḏəḇār:

5 wayyišəl<sup>a</sup>ḥ hammeleḵə dāwiḏ wayyiqqāḥēhû mibêṯ māḵîr
ben-‘ammî’ēl millwō ḏəḇār:

6 wayyāḇō’ məfîḇōšeṯ ben-yəhwōnāṯān ben-šā’ûl ’el-dāwiḏ wayyipōl
‘al-pānāyw wayyišətāḥû wayyō’mer dāwiḏ məfîḇōšeṯ wayyō’mer hinnēh
‘aḇədeḵā:

7 wayyō’mer lwō ḏāwiḏ ’al-tîrā’ kî ‘āśōh ’e‘ĕśeh ‘imməḵā ḥeseḏ
b<sup>a</sup>‘ăḇûr yəhwōnāṯān ’āḇîḵā wahăšiḇōṯî ləḵā ’eṯ-kāl-śəḏēh šā’ûl
’āḇîḵā wə’atâ tō’ḵal leḥem ‘al-šuləḥānî tāmîḏ:

8 wayyišət<sup>a</sup>ḥû wayyō’mer meh ‘aḇədeḵā kî fānîṯā ’el-hakeleḇ
hammēṯ ’ăšer kāmwōnî:

9 wayyiqərā’ hammeleḵə ’el-ṣîḇā’ n<sup>a</sup>‘ar šā’ûl wayyō’mer ’ēlāyw
kōl ’ăšer hāyâ ləšā’ûl ûləḵāl-bêṯwō nāṯatî ləḇen-’ăḏōneyḵā:

10 wə‘āḇaḏətā llwō ’eṯ-hā’ăḏāmâ ’atâ ûḇāneyḵā w<sup>a</sup>‘ăḇāḏeyḵā
wəhēḇē’ṯā wəhāyâ ləḇen-’ăḏōneyḵā lleḥem wa’ăḵālwō ûməfîḇōšeṯ
ben-’ăḏōneyḵā yō’ḵal tāmîḏ leḥem ‘al-šuləḥānî ûləṣîḇā’ ḥămiššâ ‘āśār
bānîm wə‘eśərîm ‘ăḇāḏîm:

11 wayyō’mer ṣîḇā’ ’el-hammeleḵə kəḵōl ’ăšer yəṣaûeh ’ăḏōnî hammeleḵə
’eṯ-‘aḇədwō kēn y<sup>a</sup>‘ăśeh ‘aḇədeḵā ûməfîḇōšeṯ ’ōḵēl
‘al-šuləḥānî kə’<sup>a</sup>ḥaḏ mibənê hammeleḵə:

12 wəliməfîḇōšeṯ bēn-qāṭān ûšəmwō mîḵā’ wəḵōl mwōšaḇ bêṯ-ṣîḇā’ ‘ăḇāḏîm
liməfîḇōšeṯ:

13 ûməfîḇōšeṯ yōšēḇ bîrûšālaim kî ‘al-šuləḥan hammeleḵə tāmîḏ hû’ ’ōḵēl
wəhû’ pissēḥa šətê raḡəlāyw: f

------------------------------------------------------------------------

[Next: 2 Samuel (2 Shmuel) Chapter 10](sa2010.md)
