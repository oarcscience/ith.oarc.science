[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1026)  [KJV](../kjv/sa1026)  [Sep](../sep/sa1026.md) 
[Vul](../vul/sa1026.md)   
  
[1 Samuel (1 Shmuel) Index](sa1.md)  
  [Previous](sa1025)  [Next](sa1027.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 26

‎<span id="001">1</span> ‏וַיָּבֹ֤אוּ הַזִּפִים֙ אֶל־שָׁא֔וּל
הַגִּבְעָ֖תָה לֵאמֹ֑ר הֲל֨וֹא דָוִ֤ד מִסְתַּתֵּר֙ בְּגִבְעַ֣ת
הַחֲכִילָ֔ה עַ֖ל פְּנֵ֥י הַיְשִׁימֹֽן׃

‎<span id="002">2</span> ‏וַיָּ֣קָם שָׁא֗וּל וַיֵּ֙רֶד֙
אֶל־מִדְבַּר־זִ֔יף וְאִתּ֛וֹ שְׁלֹֽשֶׁת־אֲלָפִ֥ים אִ֖ישׁ בְּחוּרֵ֣י
יִשְׂרָאֵ֑ל לְבַקֵּ֥שׁ אֶת־דָּוִ֖ד בְּמִדְבַּר־זִֽיף׃

‎<span id="003">3</span> ‏וַיִּ֨חַן שָׁא֜וּל בְּגִבְעַ֣ת הַחֲכִילָ֗ה
אֲשֶׁ֛ר עַל־פְּנֵ֥י הַיְשִׁימֹ֖ן עַל־הַדָּ֑רֶךְ וְדָוִד֙ יֹשֵׁ֣ב
בַּמִּדְבָּ֔ר וַיַּ֕רְא כִּ֣י בָ֥א שָׁא֛וּל אַחֲרָ֖יו הַמִּדְבָּֽרָה׃

‎<span id="004">4</span> ‏וַיִּשְׁלַ֥ח דָּוִ֖ד מְרַגְּלִ֑ים וַיֵּ֕דַע
כִּֽי־בָ֥א שָׁא֖וּל אֶל־נָכֽוֹן׃

‎<span id="005">5</span> ‏וַיָּ֣קָם דָּוִ֗ד וַיָּבֹא֮ אֶֽל־הַמָּקוֹם֮
אֲשֶׁ֣ר חָנָה־שָׁ֣ם שָׁאוּל֒ וַיַּ֣רְא דָּוִ֗ד אֶת־הַמָּקוֹם֙ אֲשֶׁ֣ר
שָֽׁכַב־שָׁ֣ם שָׁא֔וּל וְאַבְנֵ֥ר בֶּן־נֵ֖ר שַׂר־צְבָא֑וֹ וְשָׁאוּל֙
שֹׁכֵ֣ב בַּמַּעְגָּ֔ל וְהָעָ֖ם חֹנִ֥ים סביבתו סְבִיבֹתָֽיו׃

‎<span id="006">6</span> ‏וַיַּ֨עַן דָּוִ֜ד וַיֹּ֣אמֶר׀ אֶל־אֲחִימֶ֣לֶךְ
הַחִתִּ֗י וְאֶל־אֲבִישַׁ֨י בֶּן־צְרוּיָ֜ה אֲחִ֤י יוֹאָב֙ לֵאמֹ֔ר
מִֽי־יֵרֵ֥ד אִתִּ֛י אֶל־שָׁא֖וּל אֶל־הַֽמַּחֲנֶ֑ה וַיֹּ֣אמֶר אֲבִישַׁ֔י
אֲנִ֖י אֵרֵ֥ד עִמָּֽךְ׃

‎<span id="007">7</span> ‏וַיָּבֹא֩ דָוִ֨ד וַאֲבִישַׁ֥י׀ אֶל־הָעָם֮
לַיְלָה֒ וְהִנֵּ֣ה שָׁא֗וּל שֹׁכֵ֤ב יָשֵׁן֙ בַּמַּעְגָּ֔ל וַחֲנִית֥וֹ
מְעוּכָֽה־בָאָ֖רֶץ מראשתו מְרַאֲשֹׁתָ֑יו וְאַבְנֵ֣ר וְהָעָ֔ם שֹׁכְבִ֖ים
סביבתו סְבִיבֹתָֽיו׃ ס

‎<span id="008">8</span> ‏וַיֹּ֤אמֶר אֲבִישַׁי֙ אֶל־דָּוִ֔ד סִגַּ֨ר
אֱלֹהִ֥ים הַיּ֛וֹם אֶת־אוֹיִבְךָ֖ בְּיָדֶ֑ךָ וְעַתָּה֩ אַכֶּ֨נּוּ נָ֜א
בַּחֲנִ֤ית וּבָאָ֙רֶץ֙ פַּ֣עַם אַחַ֔ת וְלֹ֥א אֶשְׁנֶ֖ה לֽוֹ׃

‎<span id="009">9</span> ‏וַיֹּ֧אמֶר דָּוִ֛ד אֶל־אֲבִישַׁ֖י
אַל־תַּשְׁחִיתֵ֑הוּ כִּ֠י מִ֣י שָׁלַ֥ח יָד֛וֹ בִּמְשִׁ֥יחַ יְהוָ֖ה
וְנִקָּֽה׃ פ

‎<span id="010">10</span> ‏וַיֹּ֤אמֶר דָּוִד֙ חַי־יְהוָ֔ה כִּ֥י
אִם־יְהוָ֖ה יִגָּפֶ֑נּוּ אֽוֹ־יוֹמ֤וֹ יָבוֹא֙ וָמֵ֔ת א֧וֹ בַמִּלְחָמָ֛ה
יֵרֵ֖ד וְנִסְפָּֽה׃

‎<span id="011">11</span> ‏חָלִ֤ילָה לִּי֙ מֵֽיהוָ֔ה מִשְּׁלֹ֥חַ יָדִ֖י
בִּמְשִׁ֣יחַ יְהוָ֑ה וְ֠עַתָּה קַח־נָ֨א אֶֽת־הַחֲנִ֜ית אֲשֶׁ֧ר מראשתו
מְרַאֲשֹׁתָ֛יו וְאֶת־צַפַּ֥חַת הַמַּ֖יִם וְנֵ֥לֲכָה לָּֽנוּ׃

‎<span id="012">12</span> ‏וַיִּקַּח֩ דָּוִ֨ד אֶֽת־הַחֲנִ֜ית
וְאֶת־צַפַּ֤חַת הַמַּ֙יִם֙ מֵרַאֲשֹׁתֵ֣י שָׁא֔וּל וַיֵּלְכ֖וּ לָהֶ֑ם
וְאֵ֣ין רֹאֶה֩ וְאֵ֨ין יוֹדֵ֜עַ וְאֵ֣ין מֵקִ֗יץ כִּ֤י כֻלָּם֙ יְשֵׁנִ֔ים
כִּ֚י תַּרְדֵּמַ֣ת יְהוָ֔ה נָפְלָ֖ה עֲלֵיהֶֽם׃

‎<span id="013">13</span> ‏וַיַּעֲבֹ֤ר דָּוִד֙ הָעֵ֔בֶר וַיַּעֲמֹ֥ד
עַל־רֹאשׁ־הָהָ֖ר מֵֽרָחֹ֑ק רַ֥ב הַמָּק֖וֹם בֵּינֵיהֶֽם׃

‎<span id="014">14</span> ‏וַיִּקְרָ֨א דָוִ֜ד אֶל־הָעָ֗ם וְאֶל־אַבְנֵ֤ר
בֶּן־נֵר֙ לֵאמֹ֔ר הֲל֥וֹא תַעֲנֶ֖ה אַבְנֵ֑ר וַיַּ֤עַן אַבְנֵר֙
וַיֹּ֔אמֶר מִ֥י אַתָּ֖ה קָרָ֥אתָ אֶל־הַמֶּֽלֶךְ׃ פ

‎<span id="015">15</span> ‏וַיֹּאמֶר֩ דָּוִ֨ד אֶל־אַבְנֵ֜ר הֲלוֹא־אִ֣ישׁ
אַתָּ֗ה וּמִ֤י כָמ֙וֹךָ֙ בְּיִשְׂרָאֵ֔ל וְלָ֙מָּה֙ לֹ֣א שָׁמַ֔רְתָּ
אֶל־אֲדֹנֶ֖יךָ הַמֶּ֑לֶךְ כִּי־בָא֙ אַחַ֣ד הָעָ֔ם לְהַשְׁחִ֖ית
אֶת־הַמֶּ֥לֶךְ אֲדֹנֶֽיךָ׃

‎<span id="016">16</span> ‏לֹא־ט֞וֹב הַדָּבָ֣ר הַזֶּה֮ אֲשֶׁ֣ר עָשִׂיתָ֒
חַי־יְהוָ֗ה כִּ֤י בְנֵי־מָ֙וֶת֙ אַתֶּ֔ם אֲשֶׁ֧ר לֹֽא־שְׁמַרְתֶּ֛ם
עַל־אֲדֹנֵיכֶ֖ם עַל־מְשִׁ֣יחַ יְהוָ֑ה וְעַתָּ֣ה׀ רְאֵ֗ה אֵֽי־חֲנִ֥ית
הַמֶּ֛לֶךְ וְאֶת־צַפַּ֥חַת הַמַּ֖יִם אֲשֶׁ֥ר מראשתו מְרַאֲשֹׁתָֽיו׃

‎<span id="017">17</span> ‏וַיַּכֵּ֤ר שָׁאוּל֙ אֶת־ק֣וֹל דָּוִ֔ד
וַיֹּ֕אמֶר הֲקוֹלְךָ֥ זֶ֖ה בְּנִ֣י דָוִ֑ד וַיֹּ֣אמֶר דָּוִ֔ד קוֹלִ֖י
אֲדֹנִ֥י הַמֶּֽלֶךְ׃

‎<span id="018">18</span> ‏וַיֹּ֕אמֶר לָ֥מָּה זֶּ֛ה אֲדֹנִ֥י רֹדֵ֖ף
אַחֲרֵ֣י עַבְדּ֑וֹ כִּ֚י מֶ֣ה עָשִׂ֔יתִי וּמַה־בְּיָדִ֖י רָעָֽה׃

‎<span id="019">19</span> ‏וְעַתָּ֗ה יִֽשְׁמַֽע־נָא֙ אֲדֹנִ֣י הַמֶּ֔לֶךְ
אֵ֖ת דִּבְרֵ֣י עַבְדּ֑וֹ אִם־יְהוָ֞ה הֱסִֽיתְךָ֥ בִי֙ יָרַ֣ח מִנְחָ֔ה
וְאִ֣ם׀ בְּנֵ֣י הָאָדָ֗ם אֲרוּרִ֥ים הֵם֙ לִפְנֵ֣י יְהוָ֔ה
כִּֽי־גֵרְשׁ֣וּנִי הַיּ֗וֹם מֵהִסְתַּפֵּ֜חַ בְּנַחֲלַ֤ת יְהוָה֙ לֵאמֹ֔ר
לֵ֥ךְ עֲבֹ֖ד אֱלֹהִ֥ים אֲחֵרִֽים׃

‎<span id="020">20</span> ‏וְעַתָּ֗ה אַל־יִפֹּ֤ל דָּֽמִי֙ אַ֔רְצָה
מִנֶּ֖גֶד פְּנֵ֣י יְהוָ֑ה כִּֽי־יָצָ֞א מֶ֣לֶךְ יִשְׂרָאֵ֗ל לְבַקֵּשׁ֙
אֶת־פַּרְעֹ֣שׁ אֶחָ֔ד כַּאֲשֶׁ֛ר יִרְדֹּ֥ף הַקֹּרֵ֖א בֶּהָרִֽים׃

‎<span id="021">21</span> ‏וַיֹּאמֶר֩ שָׁא֨וּל חָטָ֜אתִי שׁ֣וּב
בְּנִֽי־דָוִ֗ד כִּ֠י לֹֽא־אָרַ֤ע לְךָ֙ ע֔וֹד תַּ֠חַת אֲשֶׁ֨ר יָקְרָ֥ה
נַפְשִׁ֛י בְּעֵינֶ֖יךָ הַיּ֣וֹם הַזֶּ֑ה הִנֵּ֥ה הִסְכַּ֛לְתִּי
וָאֶשְׁגֶּ֖ה הַרְבֵּ֥ה מְאֹֽד׃

‎<span id="022">22</span> ‏וַיַּ֤עַן דָּוִד֙ וַיֹּ֔אמֶר הִנֵּ֖ה החנית
חֲנִ֣ית הַמֶּ֑לֶךְ וְיַעֲבֹ֛ר אֶחָ֥ד מֵֽהַנְּעָרִ֖ים וְיִקָּחֶֽהָ׃

‎<span id="023">23</span> ‏וַֽיהוָה֙ יָשִׁ֣יב לָאִ֔ישׁ אֶת־צִדְקָת֖וֹ
וְאֶת־אֱמֻנָת֑וֹ אֲשֶׁר֩ נְתָנְךָ֙ יְהוָ֤ה׀ הַיּוֹם֙ בְּיָ֔ד וְלֹ֣א
אָבִ֔יתִי לִשְׁלֹ֥חַ יָדִ֖י בִּמְשִׁ֥יחַ יְהוָֽה׃

‎<span id="024">24</span> ‏וְהִנֵּ֗ה כַּאֲשֶׁ֨ר גָּדְלָ֧ה נַפְשְׁךָ֛
הַיּ֥וֹם הַזֶּ֖ה בְּעֵינָ֑י כֵּ֣ן תִּגְדַּ֤ל נַפְשִׁי֙ בְּעֵינֵ֣י
יְהוָ֔ה וְיַצִּלֵ֖נִי מִכָּל־צָרָֽה׃ פ

‎<span id="025">25</span> ‏וַיֹּ֨אמֶר שָׁא֜וּל אֶל־דָּוִ֗ד בָּר֤וּךְ
אַתָּה֙ בְּנִ֣י דָוִ֔ד גַּ֚ם עָשֹׂ֣ה תַעֲשֶׂ֔ה וְגַ֖ם יָכֹ֣ל תּוּכָ֑ל
וַיֵּ֤לֶךְ דָּוִד֙ לְדַרְכּ֔וֹ וְשָׁא֖וּל שָׁ֥ב לִמְקוֹמֽוֹ׃ פ

1 wayyāḇō’û hazzifîm ’el-šā’ûl hagiḇə‘āṯâ lē’mōr hălwō’ ḏāwiḏ misətatēr
bəḡiḇə‘aṯ h<sup>a</sup>ḥăḵîlâ ‘al pənê hayəšîmōn:

2 wayyāqām šā’ûl wayyēreḏ ’el-miḏəbar-zîf wə’itwō šəlōšeṯ-’ălāfîm ’îš
bəḥûrê yiśərā’ēl ləḇaqqēš ’eṯ-dāwiḏ bəmiḏəbar-zîf:

3 wayyiḥan šā’ûl bəḡiḇə‘aṯ h<sup>a</sup>ḥăḵîlâ ’ăšer ‘al-pənê hayəšîmōn
‘al-hadāreḵə wəḏāwiḏ yōšēḇ bammiḏəbār wayyarə’ kî ḇā’ šā’ûl
’<sup>a</sup>ḥărāyw hammiḏəbārâ:

4 wayyišəl<sup>a</sup>ḥ dāwiḏ məragəlîm wayyēḏ<sup>a</sup>‘ kî-ḇā’ šā’ûl
’el-nāḵwōn:

5 wayyāqām dāwiḏ wayyāḇō’ ’el-hammāqwōm ’ăšer ḥānâ-šām šā’ûl wayyarə’
dāwiḏ ’eṯ-hammāqwōm ’ăšer šāḵaḇ-šām šā’ûl wə’aḇənēr ben-nēr śar-ṣəḇā’wō
wəšā’ûl šōḵēḇ bamm<sup>a</sup>‘əgāl wəhā‘ām ḥōnîm səḇîḇōṯāw səḇîḇōṯāyw:

6 wayy<sup>a</sup>‘an dāwiḏ wayyō’mer\| ’el-’ăḥîmeleḵə h<sup>a</sup>ḥitî
wə’el-’ăḇîšay ben-ṣərûyâ ’ăḥî ywō’āḇ lē’mōr mî-yērēḏ ’itî ’el-šā’ûl
’el-hamm<sup>a</sup>ḥăneh wayyō’mer ’ăḇîšay ’ănî ’ērēḏ ‘immāḵə:

7 wayyāḇō’ ḏāwiḏ wa’ăḇîšay\| ’el-hā‘ām layəlâ wəhinnēh šā’ûl šōḵēḇ yāšēn
bamm<sup>a</sup>‘əgāl w<sup>a</sup>ḥănîṯwō mə‘ûḵâ-ḇā’āreṣ məra’ăšōṯāw
məra’ăšōṯāyw wə’aḇənēr wəhā‘ām šōḵəḇîm səḇîḇōṯāw səḇîḇōṯāyw: s

8 wayyō’mer ’ăḇîšay ’el-dāwiḏ sigar ’ĕlōhîm hayywōm ’eṯ-’wōyiḇəḵā
bəyāḏeḵā wə‘atâ ’akennû nā’ b<sup>a</sup>ḥănîṯ ûḇā’āreṣ p<sup>a</sup>‘am
’<sup>a</sup>ḥaṯ wəlō’ ’ešəneh lwō:

9 wayyō’mer dāwiḏ ’el-’ăḇîšay ’al-tašəḥîṯēhû kî mî šāl<sup>a</sup>ḥ
yāḏwō biməšîḥa yəhwâ wəniqqâ: f

10 wayyō’mer dāwiḏ ḥay-yəhwâ kî ’im-yəhwâ yigāfennû ’wō-ywōmwō yāḇwō’
wāmēṯ ’wō ḇammiləḥāmâ yērēḏ wənisəpâ:

11 ḥālîlâ llî mêhwâ miššəlōḥa yāḏî biməšîḥa yəhwâ wə‘atâ
q<sup>a</sup>ḥ-nā’ ’eṯ-h<sup>a</sup>ḥănîṯ ’ăšer məra’ăšōṯāw məra’ăšōṯāyw
wə’eṯ-ṣap<sup>a</sup>ḥaṯ hammayim wənēlăḵâ llānû:

12 wayyiqq<sup>a</sup>ḥ dāwiḏ ’eṯ-h<sup>a</sup>ḥănîṯ
wə’eṯ-ṣap<sup>a</sup>ḥaṯ hammayim mēra’ăšōṯê šā’ûl wayyēləḵû lâem wə’ên
rō’eh wə’ên ywōḏē‘a wə’ên mēqîṣ kî ḵullām yəšēnîm kî tarədēmaṯ yəhwâ
nāfəlâ ‘ălêhem:

13 wayy<sup>a</sup>‘ăḇōr dāwiḏ hā‘ēḇer wayy<sup>a</sup>‘ămōḏ
‘al-rō’š-hâār mērāḥōq raḇ hammāqwōm bênêhem:

14 wayyiqərā’ ḏāwiḏ ’el-hā‘ām wə’el-’aḇənēr ben-nēr lē’mōr hălwō’
ṯ<sup>a</sup>‘ăneh ’aḇənēr wayy<sup>a</sup>‘an ’aḇənēr wayyō’mer mî ’atâ
qārā’ṯā ’el-hammeleḵə: f

15 wayyō’mer dāwiḏ ’el-’aḇənēr hălwō’-’îš ’atâ ûmî ḵāmwōḵā bəyiśərā’ēl
wəlāmmâ lō’ šāmarətā ’el-’ăḏōneyḵā hammeleḵə kî-ḇā’ ’<sup>a</sup>ḥaḏ
hā‘ām ləhašəḥîṯ ’eṯ-hammeleḵə ’ăḏōneyḵā:

16 lō’-ṭwōḇ hadāḇār hazzeh ’ăšer ‘āśîṯā ḥay-yəhwâ kî ḇənê-māweṯ ’atem
’ăšer lō’-šəmarətem ‘al-’ăḏōnêḵem ‘al-məšîḥa yəhwâ wə‘atâ\| rə’ēh
’ê-ḥănîṯ hammeleḵə wə’eṯ-ṣap<sup>a</sup>ḥaṯ hammayim ’ăšer məra’ăšōṯāw
məra’ăšōṯāyw:

17 wayyakēr šā’ûl ’eṯ-qwōl dāwiḏ wayyō’mer hăqwōləḵā zeh bənî ḏāwiḏ
wayyō’mer dāwiḏ qwōlî ’ăḏōnî hammeleḵə:

18 wayyō’mer lāmmâ zzeh ’ăḏōnî rōḏēf ’<sup>a</sup>ḥărê ‘aḇədwō kî meh
‘āśîṯî ûmah-bəyāḏî rā‘â:

19 wə‘atâ yišəm<sup>a</sup>‘-nā’ ’ăḏōnî hammeleḵə ’ēṯ diḇərê ‘aḇədwō
’im-yəhwâ hĕsîṯəḵā ḇî yār<sup>a</sup>ḥ minəḥâ wə’im\| bənê hā’āḏām
’ărûrîm hēm lifənê yəhwâ kî-ḡērəšûnî hayywōm mēhisətapēḥa
bən<sup>a</sup>ḥălaṯ yəhwâ lē’mōr lēḵə ‘ăḇōḏ ’ĕlōhîm ’ăḥērîm:

20 wə‘atâ ’al-yipōl dāmî ’arəṣâ minneḡeḏ pənê yəhwâ kî-yāṣā’ meleḵə
yiśərā’ēl ləḇaqqēš ’eṯ-parə‘ōš ’eḥāḏ ka’ăšer yirədōf haqqōrē’ behārîm:

21 wayyō’mer šā’ûl ḥāṭā’ṯî šûḇ bənî-ḏāwiḏ kî lō’-’ār<sup>a</sup>‘ ləḵā
‘wōḏ t<sup>a</sup>ḥaṯ ’ăšer yāqərâ nafəšî bə‘êneyḵā hayywōm hazzeh
hinnēh hisəkalətî wā’ešəgeh harəbēh mə’ōḏ:

22 wayy<sup>a</sup>‘an dāwiḏ wayyō’mer hinnēh h<sup>a</sup>ḥănîṯ ḥănîṯ
hammeleḵə wəy<sup>a</sup>‘ăḇōr ’eḥāḏ mēhannə‘ārîm wəyiqqāḥehā:

23 wayhwâ yāšîḇ lā’îš ’eṯ-ṣiḏəqāṯwō wə’eṯ-’ĕmunāṯwō ’ăšer nəṯānəḵā
yəhwâ\| hayywōm bəyāḏ wəlō’ ’āḇîṯî lišəlōḥa yāḏî biməšîḥa yəhwâ:

24 wəhinnēh ka’ăšer gāḏəlâ nafəšəḵā hayywōm hazzeh bə‘ênāy kēn tiḡədal
nafəšî bə‘ênê yəhwâ wəyaṣṣilēnî mikāl-ṣārâ: f

25 wayyō’mer šā’ûl ’el-dāwiḏ bārûḵə ’atâ bənî ḏāwiḏ gam ‘āśōh
ṯ<sup>a</sup>‘ăśeh wəḡam yāḵōl tûḵāl wayyēleḵə dāwiḏ ləḏarəkwō wəšā’ûl
šāḇ liməqwōmwō: f

------------------------------------------------------------------------

[Next: 1 Samuel (1 Shmuel) Chapter 27](sa1027.md)
