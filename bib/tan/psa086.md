[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa086)  [KJV](../kjv/psa086)  [Sep](../sep/psa086) 
[Vul](../vul/psa086)   
  
[Psalms (Tehilim) Index](psa)  
  [Previous](psa085)  [Next](psa087) 

------------------------------------------------------------------------

### Tanach (Hebrew): Psalms (Tehilim) Chapter 86

‎<span id="001">1</span> ‏תְּפִלָּ֗ה לְדָ֫וִ֥ד הַטֵּֽה־יְהוָ֣ה אָזְנְךָ֣
עֲנֵ֑נִי כִּֽי־עָנִ֖י וְאֶבְי֣וֹן אָֽנִי׃

‎<span id="002">2</span> ‏שָֽׁמְרָ֣ה נַפְשִׁי֮ כִּֽי־חָסִ֪יד אָ֥נִי
הוֹשַׁ֣ע עַ֭בְדְּךָ אַתָּ֣ה אֱלֹהַ֑י הַבּוֹטֵ֥חַ אֵלֶֽיךָ׃

‎<span id="003">3</span> ‏חָנֵּ֥נִי אֲדֹנָ֑י כִּ֥י אֵלֶ֥יךָ אֶ֝קְרָ֗א
כָּל־הַיּֽוֹם׃

‎<span id="004">4</span> ‏שַׂ֭מֵּחַ נֶ֣פֶשׁ עַבְדֶּ֑ךָ כִּ֥י אֵלֶ֥יךָ
אֲ֝דֹנָ֗י נַפְשִׁ֥י אֶשָּֽׂא׃

‎<span id="005">5</span> ‏כִּֽי־אַתָּ֣ה אֲ֭דֹנָי ט֣וֹב וְסַלָּ֑ח
וְרַב־חֶ֝֗סֶד לְכָל־קֹרְאֶֽיךָ׃

‎<span id="006">6</span> ‏הַאֲזִ֣ינָה יְ֭הוָה תְּפִלָּתִ֑י
וְ֝הַקְשִׁ֗יבָה בְּק֣וֹל תַּחֲנוּנוֹתָֽי׃

‎<span id="007">7</span> ‏בְּי֣וֹם צָ֭רָתִ֥י אֶקְרָאֶ֗ךָּ כִּ֣י
תַעֲנֵֽנִי׃

‎<span id="008">8</span> ‏אֵין־כָּמ֖וֹךָ בָאֱלֹהִ֥ים׀ אֲדֹנָ֗י וְאֵ֣ין
כְּֽמַעֲשֶֽׂיךָ׃

‎<span id="009">9</span> ‏כָּל־גּוֹיִ֤ם׀ אֲשֶׁ֥ר עָשִׂ֗יתָ יָב֤וֹאוּ׀
וְיִשְׁתַּחֲו֣וּ לְפָנֶ֣יךָ אֲדֹנָ֑י וִֽיכַבְּד֣וּ לִשְׁמֶֽךָ׃

‎<span id="010">10</span> ‏כִּֽי־גָד֣וֹל אַ֭תָּה וְעֹשֵׂ֣ה נִפְלָא֑וֹת
אַתָּ֖ה אֱלֹהִ֣ים לְבַדֶּֽךָ׃

‎<span id="011">11</span> ‏ה֘וֹרֵ֤נִי יְהוָ֨ה׀ דַּרְכֶּ֗ךָ אֲהַלֵּ֥ךְ
בַּאֲמִתֶּ֑ךָ יַחֵ֥ד לְ֝בָבִ֗י לְיִרְאָ֥ה שְׁמֶֽךָ׃

‎<span id="012">12</span> ‏אוֹדְךָ֤׀ אֲדֹנָ֣י אֱ֭לֹהַי בְּכָל־לְבָבִ֑י
וַאֲכַבְּדָ֖ה שִׁמְךָ֣ לְעוֹלָֽם׃

‎<span id="013">13</span> ‏כִּֽי־חַ֭סְדְּךָ גָּד֣וֹל עָלָ֑י
וְהִצַּ֥לְתָּ נַ֝פְשִׁ֗י מִשְּׁא֥וֹל תַּחְתִּיָּֽה׃

‎<span id="014">14</span> ‏אֱלֹהִ֤ים׀ זֵ֘דִ֤ים קָֽמוּ־עָלַ֗י וַעֲדַ֣ת
עָ֭רִיצִים בִּקְשׁ֣וּ נַפְשִׁ֑י וְלֹ֖א שָׂמ֣וּךָ לְנֶגְדָּֽם׃

‎<span id="015">15</span> ‏וְאַתָּ֣ה אֲ֭דֹנָי אֵל־רַח֣וּם וְחַנּ֑וּן
אֶ֥רֶךְ אַ֝פַּ֗יִם וְרַב־חֶ֥סֶד וֶאֱמֶֽת׃

‎<span id="016">16</span> ‏פְּנֵ֥ה אֵלַ֗י וְחָ֫נֵּ֥נִי תְּנָֽה־עֻזְּךָ֥
לְעַבְדֶּ֑ךָ וְ֝הוֹשִׁ֗יעָה לְבֶן־אֲמָתֶֽךָ׃

‎<span id="017">17</span> ‏עֲשֵֽׂה־עִמִּ֥י א֗וֹת לְט֫וֹבָ֥ה וְיִרְא֣וּ
שֹׂנְאַ֣י וְיֵבֹ֑שׁוּ כִּֽי־אַתָּ֥ה יְ֝הוָ֗ה עֲזַרְתַּ֥נִי
וְנִחַמְתָּֽנִי׃

1 təfillâ ləḏāwiḏ haṭṭēh-yəhwâ ’āzənəḵā ‘ănēnî kî-‘ānî wə’eḇəywōn ’ānî:

2 šāmərâ nafəšî kî-ḥāsîḏ ’ānî hwōš<sup>a</sup>‘ ‘aḇədəḵā ’atâ ’ĕlōhay
habwōṭēḥa ’ēleyḵā:

3 ḥānnēnî ’ăḏōnāy kî ’ēleyḵā ’eqərā’ kāl-hayywōm:

4 śammēḥa nefeš ‘aḇədeḵā kî ’ēleyḵā ’ăḏōnāy nafəšî ’eśśā’:

5 kî-’atâ ’ăḏōnāy ṭwōḇ wəsallāḥ wəraḇ-ḥeseḏ ləḵāl-qōrə’eyḵā:

6 ha’ăzînâ yəhwâ təfillāṯî wəhaqəšîḇâ bəqwōl t<sup>a</sup>ḥănûnwōṯāy:

7 bəywōm ṣārāṯî ’eqərā’eḵḵā kî ṯ<sup>a</sup>‘ănēnî:

8 ’ên-kāmwōḵā ḇā’ĕlōhîm\| ’ăḏōnāy wə’ên kəm<sup>a</sup>‘ăśeyḵā:

9 kāl-gwōyim\| ’ăšer ‘āśîṯā yāḇwō’û\| wəyišət<sup>a</sup>ḥăwû ləfāneyḵā
’ăḏōnāy wîḵabəḏû lišəmeḵā:

10 kî-ḡāḏwōl ’atâ wə‘ōśēh nifəlā’wōṯ ’atâ ’ĕlōhîm ləḇadeḵā:

11 hwōrēnî yəhwâ\| darəkeḵā ’ăhallēḵə ba’ămiteḵā y<sup>a</sup>ḥēḏ ləḇāḇî
ləyirə’â šəmeḵā:

12 ’wōḏəḵā\| ’ăḏōnāy ’ĕlōhay bəḵāl-ləḇāḇî wa’ăḵabəḏâ šiməḵā lə‘wōlām:

13 kî-ḥasədəḵā gāḏwōl ‘ālāy wəhiṣṣalətā nafəšî miššə’wōl
t<sup>a</sup>ḥətîyâ:

14 ’ĕlōhîm\| zēḏîm qāmû-‘ālay w<sup>a</sup>‘ăḏaṯ ‘ārîṣîm biqəšû nafəšî
wəlō’ śāmûḵā ləneḡədām:

15 wə’atâ ’ăḏōnāy ’ēl-r<sup>a</sup>ḥûm wəḥannûn ’ereḵə ’apayim
wəraḇ-ḥeseḏ we’ĕmeṯ:

16 pənēh ’ēlay wəḥānnēnî tənâ-‘uzzəḵā lə‘aḇədeḵā wəhwōšî‘â
ləḇen-’ămāṯeḵā:

17 ‘ăśēh-‘immî ’wōṯ ləṭwōḇâ wəyirə’û śōnə’ay wəyēḇōšû kî-’atâ yəhwâ
‘ăzarətanî wəniḥamətānî:

------------------------------------------------------------------------

[Next: Psalms (Tehilim) Chapter 87](psa087)
