[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo016)  [KJV](../kjv/exo016)  [Sep](../sep/exo016.md) 
[Vul](../vul/exo016.md)   
  
[Exodus (Shemot) Index](exo.md)  
  [Previous](exo015)  [Next](exo017.md) 

------------------------------------------------------------------------

### Tanach (Hebrew): Exodus (Shemot) Chapter 16

‎<span id="001">1</span> ‏וַיִּסְעוּ֙ מֵֽאֵילִ֔ם וַיָּבֹ֜אוּ כָּל־עֲדַ֤ת
בְּנֵֽי־יִשְׂרָאֵל֙ אֶל־מִדְבַּר־סִ֔ין אֲשֶׁ֥ר בֵּין־אֵילִ֖ם וּבֵ֣ין
סִינָ֑י בַּחֲמִשָּׁ֨ה עָשָׂ֥ר יוֹם֙ לַחֹ֣דֶשׁ הַשֵּׁנִ֔י לְצֵאתָ֖ם
מֵאֶ֥רֶץ מִצְרָֽיִם׃

‎<span id="002">2</span> ‏וילינו וַיִּלּ֜וֹנוּ כָּל־עֲדַ֧ת
בְּנֵי־יִשְׂרָאֵ֛ל עַל־מֹשֶׁ֥ה וְעַֽל־אַהֲרֹ֖ן בַּמִּדְבָּֽר׃

‎<span id="003">3</span> ‏וַיֹּאמְר֨וּ אֲלֵהֶ֜ם בְּנֵ֣י יִשְׂרָאֵ֗ל
מִֽי־יִתֵּ֨ן מוּתֵ֤נוּ בְיַד־יְהוָה֙ בְּאֶ֣רֶץ מִצְרַ֔יִם
בְּשִׁבְתֵּ֙נוּ֙ עַל־סִ֣יר הַבָּשָׂ֔ר בְּאָכְלֵ֥נוּ לֶ֖חֶם לָשֹׂ֑בַע
כִּֽי־הוֹצֵאתֶ֤ם אֹתָ֙נוּ֙ אֶל־הַמִּדְבָּ֣ר הַזֶּ֔ה לְהָמִ֛ית
אֶת־כָּל־הַקָּהָ֥ל הַזֶּ֖ה בָּרָעָֽב׃ ס

‎<span id="004">4</span> ‏וַיֹּ֤אמֶר יְהוָה֙ אֶל־מֹשֶׁ֔ה הִנְנִ֨י
מַמְטִ֥יר לָכֶ֛ם לֶ֖חֶם מִן־הַשָּׁמָ֑יִם וְיָצָ֨א הָעָ֤ם וְלָֽקְטוּ֙
דְּבַר־י֣וֹם בְּיוֹמ֔וֹ לְמַ֧עַן אֲנַסֶּ֛נּוּ הֲיֵלֵ֥ךְ בְּתוֹרָתִ֖י
אִם־לֹֽא׃

‎<span id="005">5</span> ‏וְהָיָה֙ בַּיּ֣וֹם הַשִּׁשִּׁ֔י וְהֵכִ֖ינוּ
אֵ֣ת אֲשֶׁר־יָבִ֑יאוּ וְהָיָ֣ה מִשְׁנֶ֔ה עַ֥ל אֲשֶֽׁר־יִלְקְט֖וּ י֥וֹם׀
יֽוֹם׃ ס

‎<span id="006">6</span> ‏וַיֹּ֤אמֶר מֹשֶׁה֙ וְאַהֲרֹ֔ן
אֶֽל־כָּל־בְּנֵ֖י יִשְׂרָאֵ֑ל עֶ֕רֶב וִֽידַעְתֶּ֕ם כִּ֧י יְהוָ֛ה
הוֹצִ֥יא אֶתְכֶ֖ם מֵאֶ֥רֶץ מִצְרָֽיִם׃

‎<span id="007">7</span> ‏וּבֹ֗קֶר וּרְאִיתֶם֙ אֶת־כְּב֣וֹד יְהוָ֔ה
בְּשָׁמְע֥וֹ אֶת־תְּלֻנֹּתֵיכֶ֖ם עַל־יְהוָ֑ה וְנַ֣חְנוּ מָ֔ה כִּ֥י תלונו
תַלִּ֖ינוּ עָלֵֽינוּ׃

‎<span id="008">8</span> ‏וַיֹּ֣אמֶר מֹשֶׁ֗ה בְּתֵ֣ת יְהוָה֩ לָכֶ֨ם
בָּעֶ֜רֶב בָּשָׂ֣ר לֶאֱכֹ֗ל וְלֶ֤חֶם בַּבֹּ֙קֶר֙ לִשְׂבֹּ֔עַ בִּשְׁמֹ֤עַ
יְהוָה֙ אֶת־תְּלֻנֹּ֣תֵיכֶ֔ם אֲשֶׁר־אַתֶּ֥ם מַלִּינִ֖ם עָלָ֑יו
וְנַ֣חְנוּ מָ֔ה לֹא־עָלֵ֥ינוּ תְלֻנֹּתֵיכֶ֖ם כִּ֥י עַל־יְהוָֽה׃

‎<span id="009">9</span> ‏וַיֹּ֤אמֶר מֹשֶׁה֙ אֶֽל־אַהֲרֹ֔ן אֱמֹ֗ר
אֶֽל־כָּל־עֲדַת֙ בְּנֵ֣י יִשְׂרָאֵ֔ל קִרְב֖וּ לִפְנֵ֣י יְהוָ֑ה כִּ֣י
שָׁמַ֔ע אֵ֖ת תְּלֻנֹּתֵיכֶֽם׃

‎<span id="010">10</span> ‏וַיְהִ֗י כְּדַבֵּ֤ר אַהֲרֹן֙ אֶל־כָּל־עֲדַ֣ת
בְּנֵֽי־יִשְׂרָאֵ֔ל וַיִּפְנ֖וּ אֶל־הַמִּדְבָּ֑ר וְהִנֵּה֙ כְּב֣וֹד
יְהוָ֔ה נִרְאָ֖ה בֶּעָנָֽן׃ פ

‎<span id="011">11</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="012">12</span> ‏שָׁמַ֗עְתִּי אֶת־תְּלוּנֹּת֮ בְּנֵ֣י
יִשְׂרָאֵל֒ דַּבֵּ֨ר אֲלֵהֶ֜ם לֵאמֹ֗ר בֵּ֤ין הָֽעַרְבַּ֙יִם֙ תֹּאכְל֣וּ
בָשָׂ֔ר וּבַבֹּ֖קֶר תִּשְׂבְּעוּ־לָ֑חֶם וִֽידַעְתֶּ֕ם כִּ֛י אֲנִ֥י
יְהוָ֖ה אֱלֹהֵיכֶֽם׃

‎<span id="013">13</span> ‏וַיְהִ֣י בָעֶ֔רֶב וַתַּ֣עַל הַשְּׂלָ֔ו
וַתְּכַ֖ס אֶת־הַֽמַּחֲנֶ֑ה וּבַבֹּ֗קֶר הָֽיְתָה֙ שִׁכְבַ֣ת הַטַּ֔ל
סָבִ֖יב לַֽמַּחֲנֶֽה׃

‎<span id="014">14</span> ‏וַתַּ֖עַל שִׁכְבַ֣ת הַטָּ֑ל וְהִנֵּ֞ה
עַל־פְּנֵ֤י הַמִּדְבָּר֙ דַּ֣ק מְחֻסְפָּ֔ס דַּ֥ק כַּכְּפֹ֖ר
עַל־הָאָֽרֶץ׃

‎<span id="015">15</span> ‏וַיִּרְא֣וּ בְנֵֽי־יִשְׂרָאֵ֗ל וַיֹּ֨אמְר֜וּ
אִ֤ישׁ אֶל־אָחִיו֙ מָ֣ן ה֔וּא כִּ֛י לֹ֥א יָדְע֖וּ מַה־ה֑וּא וַיֹּ֤אמֶר
מֹשֶׁה֙ אֲלֵהֶ֔ם ה֣וּא הַלֶּ֔חֶם אֲשֶׁ֨ר נָתַ֧ן יְהוָ֛ה לָכֶ֖ם
לְאָכְלָֽה׃

‎<span id="016">16</span> ‏זֶ֤ה הַדָּבָר֙ אֲשֶׁ֣ר צִוָּ֣ה יְהוָ֔ה
לִקְט֣וּ מִמֶּ֔נּוּ אִ֖ישׁ לְפִ֣י אָכְל֑וֹ עֹ֣מֶר לַגֻּלְגֹּ֗לֶת
מִסְפַּר֙ נַפְשֹׁ֣תֵיכֶ֔ם אִ֛ישׁ לַאֲשֶׁ֥ר בְּאָהֳל֖וֹ תִּקָּֽחוּ׃

‎<span id="017">17</span> ‏וַיַּעֲשׂוּ־כֵ֖ן בְּנֵ֣י יִשְׂרָאֵ֑ל
וַֽיִּלְקְט֔וּ הַמַּרְבֶּ֖ה וְהַמַּמְעִֽיט׃

‎<span id="018">18</span> ‏וַיָּמֹ֣דּוּ בָעֹ֔מֶר וְלֹ֤א הֶעְדִּיף֙
הַמַּרְבֶּ֔ה וְהַמַּמְעִ֖יט לֹ֣א הֶחְסִ֑יר אִ֥ישׁ לְפִֽי־אָכְל֖וֹ
לָקָֽטוּ׃

‎<span id="019">19</span> ‏וַיֹּ֥אמֶר מֹשֶׁ֖ה אֲלֵהֶ֑ם אִ֕ישׁ
אַל־יוֹתֵ֥ר מִמֶּ֖נּוּ עַד־בֹּֽקֶר׃

‎<span id="020">20</span> ‏וְלֹא־שָׁמְע֣וּ אֶל־מֹשֶׁ֗ה וַיּוֹתִ֨רוּ
אֲנָשִׁ֤ים מִמֶּ֙נּוּ֙ עַד־בֹּ֔קֶר וַיָּ֥רֻם תּוֹלָעִ֖ים וַיִּבְאַ֑שׁ
וַיִּקְצֹ֥ף עֲלֵהֶ֖ם מֹשֶֽׁה׃

‎<span id="021">21</span> ‏וַיִּלְקְט֤וּ אֹתוֹ֙ בַּבֹּ֣קֶר בַּבֹּ֔קֶר
אִ֖ישׁ כְּפִ֣י אָכְל֑וֹ וְחַ֥ם הַשֶּׁ֖מֶשׁ וְנָמָֽס׃

‎<span id="022">22</span> ‏וַיְהִ֣י׀ בַּיּ֣וֹם הַשִּׁשִּׁ֗י לָֽקְט֥וּ
לֶ֙חֶם֙ מִשְׁנֶ֔ה שְׁנֵ֥י הָעֹ֖מֶר לָאֶחָ֑ד וַיָּבֹ֙אוּ֙ כָּל־נְשִׂיאֵ֣י
הָֽעֵדָ֔ה וַיַּגִּ֖ידוּ לְמֹשֶֽׁה׃

‎<span id="023">23</span> ‏וַיֹּ֣אמֶר אֲלֵהֶ֗ם ה֚וּא אֲשֶׁ֣ר דִּבֶּ֣ר
יְהוָ֔ה שַׁבָּת֧וֹן שַׁבַּת־קֹ֛דֶשׁ לַֽיהוָ֖ה מָחָ֑ר אֵ֣ת
אֲשֶׁר־תֹּאפ֞וּ אֵפ֗וּ וְאֵ֤ת אֲשֶֽׁר־תְּבַשְּׁלוּ֙ בַּשֵּׁ֔לוּ וְאֵת֙
כָּל־הָ֣עֹדֵ֔ף הַנִּ֧יחוּ לָכֶ֛ם לְמִשְׁמֶ֖רֶת עַד־הַבֹּֽקֶר׃

‎<span id="024">24</span> ‏וַיַּנִּ֤יחוּ אֹתוֹ֙ עַד־הַבֹּ֔קֶר כַּאֲשֶׁ֖ר
צִוָּ֣ה מֹשֶׁ֑ה וְלֹ֣א הִבְאִ֔ישׁ וְרִמָּ֖ה לֹא־הָ֥יְתָה בּֽוֹ׃

‎<span id="025">25</span> ‏וַיֹּ֤אמֶר מֹשֶׁה֙ אִכְלֻ֣הוּ הַיּ֔וֹם
כִּֽי־שַׁבָּ֥ת הַיּ֖וֹם לַיהוָ֑ה הַיּ֕וֹם לֹ֥א תִמְצָאֻ֖הוּ בַּשָּׂדֶֽה׃

‎<span id="026">26</span> ‏שֵׁ֥שֶׁת יָמִ֖ים תִּלְקְטֻ֑הוּ וּבַיּ֧וֹם
הַשְּׁבִיעִ֛י שַׁבָּ֖ת לֹ֥א יִֽהְיֶה־בּֽוֹ׃

‎<span id="027">27</span> ‏וַֽיְהִי֙ בַּיּ֣וֹם הַשְּׁבִיעִ֔י יָצְא֥וּ
מִן־הָעָ֖ם לִלְקֹ֑ט וְלֹ֖א מָצָֽאוּ׃ ס

‎<span id="028">28</span> ‏וַיֹּ֥אמֶר יְהוָ֖ה אֶל־מֹשֶׁ֑ה עַד־אָ֙נָה֙
מֵֽאַנְתֶּ֔ם לִשְׁמֹ֥ר מִצְוֹתַ֖י וְתוֹרֹתָֽי׃

‎<span id="029">29</span> ‏רְא֗וּ כִּֽי־יְהוָה֮ נָתַ֣ן לָכֶ֣ם
הַשַּׁבָּת֒ עַל־כֵּ֠ן ה֣וּא נֹתֵ֥ן לָכֶ֛ם בַּיּ֥וֹם הַשִּׁשִּׁ֖י לֶ֣חֶם
יוֹמָ֑יִם שְׁב֣וּ׀ אִ֣ישׁ תַּחְתָּ֗יו אַל־יֵ֥צֵא אִ֛ישׁ מִמְּקֹמ֖וֹ
בַּיּ֥וֹם הַשְּׁבִיעִֽי׃

‎<span id="030">30</span> ‏וַיִּשְׁבְּת֥וּ הָעָ֖ם בַּיּ֥וֹם
הַשְּׁבִעִֽי׃

‎<span id="031">31</span> ‏וַיִּקְרְא֧וּ בֵֽית־יִשְׂרָאֵ֛ל אֶת־שְׁמ֖וֹ
מָ֑ן וְה֗וּא כְּזֶ֤רַע גַּד֙ לָבָ֔ן וְטַעְמ֖וֹ כְּצַפִּיחִ֥ת בִּדְבָֽשׁ׃

‎<span id="032">32</span> ‏וַיֹּ֣אמֶר מֹשֶׁ֗ה זֶ֤ה הַדָּבָר֙ אֲשֶׁ֣ר
צִוָּ֣ה יְהוָ֔ה מְלֹ֤א הָעֹ֙מֶר֙ מִמֶּ֔נּוּ לְמִשְׁמֶ֖רֶת לְדֹרֹתֵיכֶ֑ם
לְמַ֣עַן׀ יִרְא֣וּ אֶת־הַלֶּ֗חֶם אֲשֶׁ֨ר הֶאֱכַ֤לְתִּי אֶתְכֶם֙
בַּמִּדְבָּ֔ר בְּהוֹצִיאִ֥י אֶתְכֶ֖ם מֵאֶ֥רֶץ מִצְרָֽיִם׃

‎<span id="033">33</span> ‏וַיֹּ֨אמֶר מֹשֶׁ֜ה אֶֽל־אַהֲרֹ֗ן קַ֚ח
צִנְצֶ֣נֶת אַחַ֔ת וְתֶן־שָׁ֥מָּה מְלֹֽא־הָעֹ֖מֶר מָ֑ן וְהַנַּ֤ח אֹתוֹ֙
לִפְנֵ֣י יְהוָ֔ה לְמִשְׁמֶ֖רֶת לְדֹרֹתֵיכֶֽם׃

‎<span id="034">34</span> ‏כַּאֲשֶׁ֛ר צִוָּ֥ה יְהוָ֖ה אֶל־מֹשֶׁ֑ה
וַיַּנִּיחֵ֧הוּ אַהֲרֹ֛ן לִפְנֵ֥י הָעֵדֻ֖ת לְמִשְׁמָֽרֶת׃

‎<span id="035">35</span> ‏וּבְנֵ֣י יִשְׂרָאֵ֗ל אָֽכְל֤וּ אֶת־הַמָּן֙
אַרְבָּעִ֣ים שָׁנָ֔ה עַד־בֹּאָ֖ם אֶל־אֶ֣רֶץ נוֹשָׁ֑בֶת אֶת־הַמָּן֙
אָֽכְל֔וּ עַד־בֹּאָ֕ם אֶל־קְצֵ֖ה אֶ֥רֶץ כְּנָֽעַן׃

‎<span id="036">36</span> ‏וְהָעֹ֕מֶר עֲשִׂרִ֥ית הָאֵיפָ֖ה הֽוּא׃ פ

1 wayyisə‘û mē’êlim wayyāḇō’û kāl-‘ăḏaṯ bənê-yiśərā’ēl ’el-miḏəbar-sîn
’ăšer bên-’êlim ûḇên sînāy b<sup>a</sup>ḥămiššâ ‘āśār ywōm
l<sup>a</sup>ḥōḏeš haššēnî ləṣē’ṯām mē’ereṣ miṣərāyim:

2 wayyallînû wayyillwōnû kāl-‘ăḏaṯ bənê-yiśərā’ēl ‘al-mōšeh
wə‘al-’ahărōn bammiḏəbār:

3 wayyō’mərû ’ălēhem bənê yiśərā’ēl mî-yitēn mûṯēnû ḇəyaḏ-yəhwâ bə’ereṣ
miṣərayim bəšiḇətēnû ‘al-sîr habāśār bə’āḵəlēnû leḥem lāśōḇ<sup>a</sup>‘
kî-hwōṣē’ṯem ’ōṯānû ’el-hammiḏəbār hazzeh ləhāmîṯ ’eṯ-kāl-haqqâāl hazzeh
bārā‘āḇ: s

4 wayyō’mer yəhwâ ’el-mōšeh hinənî maməṭîr lāḵem leḥem min-haššāmāyim
wəyāṣā’ hā‘ām wəlāqəṭû dəḇar-ywōm bəywōmwō ləm<sup>a</sup>‘an ’ănassennû
hăyēlēḵə bəṯwōrāṯî ’im-lō’:

5 wəhāyâ bayywōm haššiššî wəhēḵînû ’ēṯ ’ăšer-yāḇî’û wəhāyâ mišəneh ‘al
’ăšer-yiləqəṭû ywōm\| ywōm: s

6 wayyō’mer mōšeh wə’ahărōn ’el-kāl-bənê yiśərā’ēl ‘ereḇ
wîḏ<sup>a</sup>‘ətem kî yəhwâ hwōṣî’ ’eṯəḵem mē’ereṣ miṣərāyim:

7 ûḇōqer ûrə’îṯem ’eṯ-kəḇwōḏ yəhwâ bəšāmə‘wō ’eṯ-təlunnōṯêḵem ‘al-yəhwâ
wən<sup>a</sup>ḥənû mâ kî ṯallwōnû ṯallînû ‘ālênû:

8 wayyō’mer mōšeh bəṯēṯ yəhwâ lāḵem bā‘ereḇ bāśār le’ĕḵōl wəleḥem
babōqer liśəbō‘a bišəmō‘a yəhwâ ’eṯ-təlunnōṯêḵem ’ăšer-’atem mallînim
‘ālāyw wən<sup>a</sup>ḥənû mâ lō’-‘ālênû ṯəlunnōṯêḵem kî ‘al-yəhwâ:

9 wayyō’mer mōšeh ’el-’ahărōn ’ĕmōr ’el-kāl-‘ăḏaṯ bənê yiśərā’ēl qirəḇû
lifənê yəhwâ kî šām<sup>a</sup>‘ ’ēṯ təlunnōṯêḵem:

10 wayəhî kəḏabēr ’ahărōn ’el-kāl-‘ăḏaṯ bənê-yiśərā’ēl wayyifənû
’el-hammiḏəbār wəhinnēh kəḇwōḏ yəhwâ nirə’â be‘ānān: f

11 wayəḏabēr yəhwâ ’el-mōšeh llē’mōr:

12 šām<sup>a</sup>‘ətî ’eṯ-təlûnnōṯ bənê yiśərā’ēl dabēr ’ălēhem lē’mōr
bên hā‘arəbayim tō’ḵəlû ḇāśār ûḇabōqer tiśəbə‘û-lāḥem
wîḏ<sup>a</sup>‘ətem kî ’ănî yəhwâ ’ĕlōhêḵem:

13 wayəhî ḇā‘ereḇ wat<sup>a</sup>‘al haśśəlāw watəḵas
’eṯ-hamm<sup>a</sup>ḥăneh ûḇabōqer hāyəṯâ šiḵəḇaṯ haṭṭal sāḇîḇ
lamm<sup>a</sup>ḥăneh:

14 wat<sup>a</sup>‘al šiḵəḇaṯ haṭṭāl wəhinnēh ‘al-pənê hammiḏəbār daq
məḥusəpās daq kakəfōr ‘al-hā’āreṣ:

15 wayyirə’û ḇənê-yiśərā’ēl wayyō’mərû ’îš ’el-’āḥîw mān hû’ kî lō’
yāḏə‘û mah-hû’ wayyō’mer mōšeh ’ălēhem hû’ halleḥem ’ăšer nāṯan yəhwâ
lāḵem lə’āḵəlâ:

16 zeh hadāḇār ’ăšer ṣiûâ yəhwâ liqəṭû mimmennû ’îš ləfî ’āḵəlwō ‘ōmer
laguləgōleṯ misəpar nafəšōṯêḵem ’îš la’ăšer bə’âŏlwō tiqqāḥû:

17 wayy<sup>a</sup>‘ăśû-ḵēn bənê yiśərā’ēl wayyiləqəṭû hammarəbeh
wəhammamə‘îṭ:

18 wayyāmōdû ḇā‘ōmer wəlō’ he‘ədîf hammarəbeh wəhammamə‘îṭ lō’ heḥəsîr
’îš ləfî-’āḵəlwō lāqāṭû:

19 wayyō’mer mōšeh ’ălēhem ’îš ’al-ywōṯēr mimmennû ‘aḏ-bōqer:

20 wəlō’-šāmə‘û ’el-mōšeh wayywōṯirû ’ănāšîm mimmennû ‘aḏ-bōqer wayyārum
twōlā‘îm wayyiḇə’aš wayyiqəṣōf ‘ălēhem mōšeh:

21 wayyiləqəṭû ’ōṯwō babōqer babōqer ’îš kəfî ’āḵəlwō wəḥam haššemeš
wənāmās:

22 wayəhî\| bayywōm haššiššî lāqəṭû leḥem mišəneh šənê hā‘ōmer lā’eḥāḏ
wayyāḇō’û kāl-nəśî’ê hā‘ēḏâ wayyagîḏû ləmōšeh:

23 wayyō’mer ’ălēhem hû’ ’ăšer diber yəhwâ šabāṯwōn šabaṯ-qōḏeš layhwâ
māḥār ’ēṯ ’ăšer-tō’fû ’ēfû wə’ēṯ ’ăšer-təḇaššəlû baššēlû wə’ēṯ
kāl-hā‘ōḏēf hannîḥû lāḵem ləmišəmereṯ ‘aḏ-habōqer:

24 wayyannîḥû ’ōṯwō ‘aḏ-habōqer ka’ăšer ṣiûâ mōšeh wəlō’ hiḇə’îš wərimmâ
lō’-hāyəṯâ bwō:

25 wayyō’mer mōšeh ’iḵəluhû hayywōm kî-šabāṯ hayywōm layhwâ hayywōm lō’
ṯiməṣā’uhû baśśāḏeh:

26 šēšeṯ yāmîm tiləqəṭuhû ûḇayywōm haššəḇî‘î šabāṯ lō’ yihəyeh-bwō:

27 wayəhî bayywōm haššəḇî‘î yāṣə’û min-hā‘ām liləqōṭ wəlō’ māṣā’û: s

28 wayyō’mer yəhwâ ’el-mōšeh ‘aḏ-’ānâ mē’anətem lišəmōr miṣəwōṯay
wəṯwōrōṯāy:

29 rə’û kî-yəhwâ nāṯan lāḵem haššabāṯ ‘al-kēn hû’ nōṯēn lāḵem bayywōm
haššiššî leḥem ywōmāyim šəḇû\| ’îš t<sup>a</sup>ḥətāyw ’al-yēṣē’ ’îš
mimməqōmwō bayywōm haššəḇî‘î:

30 wayyišəbəṯû hā‘ām bayywōm haššəḇi‘î:

31 wayyiqərə’û ḇêṯ-yiśərā’ēl ’eṯ-šəmwō mān wəhû’ kəzer<sup>a</sup>‘ gaḏ
lāḇān wəṭ<sup>a</sup>‘əmwō kəṣapîḥiṯ biḏəḇāš:

32 wayyō’mer mōšeh zeh hadāḇār ’ăšer ṣiûâ yəhwâ məlō’ hā‘ōmer mimmennû
ləmišəmereṯ ləḏōrōṯêḵem ləm<sup>a</sup>‘an\| yirə’û ’eṯ-halleḥem ’ăšer
he’ĕḵalətî ’eṯəḵem bammiḏəbār bəhwōṣî’î ’eṯəḵem mē’ereṣ miṣərāyim:

33 wayyō’mer mōšeh ’el-’ahărōn q<sup>a</sup>ḥ ṣinəṣeneṯ ’<sup>a</sup>ḥaṯ
wəṯen-šāmmâ məlō’-hā‘ōmer mān wəhann<sup>a</sup>ḥ ’ōṯwō lifənê yəhwâ
ləmišəmereṯ ləḏōrōṯêḵem:

34 ka’ăšer ṣiûâ yəhwâ ’el-mōšeh wayyannîḥēhû ’ahărōn lifənê hā‘ēḏuṯ
ləmišəmāreṯ:

35 ûḇənê yiśərā’ēl ’āḵəlû ’eṯ-hammān ’arəbā‘îm šānâ ‘aḏ-bō’ām ’el-’ereṣ
nwōšāḇeṯ ’eṯ-hammān ’āḵəlû ‘aḏ-bō’ām ’el-qəṣēh ’ereṣ kənā‘an:

36 wəhā‘ōmer ‘ăśirîṯ hā’êfâ hû’: f

------------------------------------------------------------------------

[Next: Exodus (Shemot) Chapter 17](exo017.md)
