[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa034)  [KJV](../kjv/isa034)  [Sep](../sep/isa034.md) 
[Vul](../vul/isa034.md)   
  
[Isaiah (Yisheyah) Index](isa.md)  
  [Previous](isa033)  [Next](isa035.md) 

------------------------------------------------------------------------

### Tanach (Hebrew): Isaiah (Yisheyah) Chapter 34

‎<span id="001">1</span> ‏קִרְב֤וּ גוֹיִם֙ לִשְׁמֹ֔עַ וּלְאֻמִּ֖ים
הַקְשִׁ֑יבוּ תִּשְׁמַ֤ע הָאָ֙רֶץ֙ וּמְלֹאָ֔הּ תֵּבֵ֖ל
וְכָל־צֶאֱצָאֶֽיהָ׃

‎<span id="002">2</span> ‏כִּ֣י קֶ֤צֶף לַֽיהוָה֙ עַל־כָּל־הַגּוֹיִ֔ם
וְחֵמָ֖ה עַל־כָּל־צְבָאָ֑ם הֶחֱרִימָ֖ם נְתָנָ֥ם לַטָּֽבַח׃

‎<span id="003">3</span> ‏וְחַלְלֵיהֶ֣ם יֻשְׁלָ֔כוּ וּפִגְרֵיהֶ֖ם
יַעֲלֶ֣ה בָאְשָׁ֑ם וְנָמַ֥סּוּ הָרִ֖ים מִדָּמָֽם׃

‎<span id="004">4</span> ‏וְנָמַ֙קּוּ֙ כָּל־צְבָ֣א הַשָּׁמַ֔יִם
וְנָגֹ֥לּוּ כַסֵּ֖פֶר הַשָּׁמָ֑יִם וְכָל־צְבָאָ֣ם יִבּ֔וֹל כִּנְבֹ֤ל
עָלֶה֙ מִגֶּ֔פֶן וּכְנֹבֶ֖לֶת מִתְּאֵנָֽה׃

‎<span id="005">5</span> ‏כִּֽי־רִוְּתָ֥ה בַשָּׁמַ֖יִם חַרְבִּ֑י הִנֵּה֙
עַל־אֱד֣וֹם תֵּרֵ֔ד וְעַל־עַ֥ם חֶרְמִ֖י לְמִשְׁפָּֽט׃

‎<span id="006">6</span> ‏חֶ֣רֶב לַיהוָ֞ה מָלְאָ֥ה דָם֙ הֻדַּ֣שְׁנָה
מֵחֵ֔לֶב מִדַּ֤ם כָּרִים֙ וְעַתּוּדִ֔ים מֵחֵ֖לֶב כִּלְי֣וֹת אֵילִ֑ים
כִּ֣י זֶ֤בַח לַֽיהוָה֙ בְּבָצְרָ֔ה וְטֶ֥בַח גָּד֖וֹל בְּאֶ֥רֶץ אֱדֽוֹם׃

‎<span id="007">7</span> ‏וְיָרְד֤וּ רְאֵמִים֙ עִמָּ֔ם וּפָרִ֖ים
עִם־אַבִּירִ֑ים וְרִוְּתָ֤ה אַרְצָם֙ מִדָּ֔ם וַעֲפָרָ֖ם מֵחֵ֥לֶב
יְדֻשָּֽׁן׃

‎<span id="008">8</span> ‏כִּ֛י י֥וֹם נָקָ֖ם לַֽיהוָ֑ה שְׁנַ֥ת
שִׁלּוּמִ֖ים לְרִ֥יב צִיּֽוֹן׃

‎<span id="009">9</span> ‏וְנֶהֶפְכ֤וּ נְחָלֶ֙יהָ֙ לְזֶ֔פֶת וַעֲפָרָ֖הּ
לְגָפְרִ֑ית וְהָיְתָ֣ה אַרְצָ֔הּ לְזֶ֖פֶת בֹּעֵרָֽה׃

‎<span id="010">10</span> ‏לַ֤יְלָה וְיוֹמָם֙ לֹ֣א תִכְבֶּ֔ה לְעוֹלָ֖ם
יַעֲלֶ֣ה עֲשָׁנָ֑הּ מִדּ֤וֹר לָדוֹר֙ תֶּחֱרָ֔ב לְנֵ֣צַח נְצָחִ֔ים אֵ֥ין
עֹבֵ֖ר בָּֽהּ׃

‎<span id="011">11</span> ‏וִירֵשׁ֙וּהָ֙ קָאַ֣ת וְקִפּ֔וֹד וְיַנְשׁ֥וֹף
וְעֹרֵ֖ב יִשְׁכְּנוּ־בָ֑הּ וְנָטָ֥ה עָלֶ֛יהָ קַֽו־תֹ֖הוּ
וְאַבְנֵי־בֹֽהוּ׃

‎<span id="012">12</span> ‏חֹרֶ֥יהָ וְאֵֽין־שָׁ֖ם מְלוּכָ֣ה יִקְרָ֑אוּ
וְכָל־שָׂרֶ֖יהָ יִ֥הְיוּ אָֽפֶס׃

‎<span id="013">13</span> ‏וְעָלְתָ֤ה אַרְמְנֹתֶ֙יהָ֙ סִירִ֔ים קִמּ֥וֹשׂ
וָח֖וֹחַ בְּמִבְצָרֶ֑יהָ וְהָיְתָה֙ נְוֵ֣ה תַנִּ֔ים חָצִ֖יר לִבְנ֥וֹת
יַעֲנָֽה׃

‎<span id="014">14</span> ‏וּפָגְשׁ֤וּ צִיִּים֙ אֶת־אִיִּ֔ים וְשָׂעִ֖יר
עַל־רֵעֵ֣הוּ יִקְרָ֑א אַךְ־שָׁם֙ הִרְגִּ֣יעָה לִּילִ֔ית וּמָצְאָ֥ה לָ֖הּ
מָנֽוֹחַ׃

‎<span id="015">15</span> ‏שָׁ֣מָּה קִנְּנָ֤ה קִפּוֹז֙ וַתְּמַלֵּ֔ט
וּבָקְעָ֖ה וְדָגְרָ֣ה בְצִלָּ֑הּ אַךְ־שָׁ֛ם נִקְבְּצ֥וּ דַיּ֖וֹת
אִשָּׁ֥ה רְעוּתָֽהּ׃

‎<span id="016">16</span> ‏דִּרְשׁ֨וּ מֵֽעַל־סֵ֤פֶר יְהוָה֙ וּֽקְרָ֔אוּ
אַחַ֤ת מֵהֵ֙נָּה֙ לֹ֣א נֶעְדָּ֔רָה אִשָּׁ֥ה רְעוּתָ֖הּ לֹ֣א פָקָ֑דוּ
כִּֽי־פִי֙ ה֣וּא צִוָּ֔ה וְרוּח֖וֹ ה֥וּא קִבְּצָֽן׃

‎<span id="017">17</span> ‏וְהֽוּא־הִפִּ֤יל לָהֶן֙ גּוֹרָ֔ל וְיָד֛וֹ
חִלְּקַ֥תָּה לָהֶ֖ם בַּקָּ֑ו עַד־עוֹלָם֙ יִֽירָשׁ֔וּהָ לְד֥וֹר וָד֖וֹר
יִשְׁכְּנוּ־בָֽהּ׃ ס

1 qirəḇû ḡwōyim lišəmō‘a ûlə’ummîm haqəšîḇû tišəm<sup>a</sup>‘ hā’āreṣ
ûməlō’āh tēḇēl wəḵāl-ṣe’ĕṣā’eyhā:

2 kî qeṣef layhwâ ‘al-kāl-hagwōyim wəḥēmâ ‘al-kāl-ṣəḇā’ām heḥĕrîmām
nəṯānām laṭṭāḇ<sup>a</sup>ḥ:

3 wəḥaləlêhem yušəlāḵû ûfiḡərêhem y<sup>a</sup>‘ăleh ḇā’əšām wənāmassû
hārîm midāmām:

4 wənāmaqqû kāl-ṣəḇā’ haššāmayim wənāḡōllû ḵassēfer haššāmāyim
wəḵāl-ṣəḇā’ām yibwōl kinəḇōl ‘āleh migefen ûḵənōḇeleṯ mitə’ēnâ:

5 kî-riûəṯâ ḇaššāmayim ḥarəbî hinnēh ‘al-’ĕḏwōm tērēḏ wə‘al-‘am ḥerəmî
ləmišəpāṭ:

6 ḥereḇ layhwâ mālə’â ḏām hudašənâ mēḥēleḇ midam kārîm wə‘atûḏîm mēḥēleḇ
kiləywōṯ ’êlîm kî zeḇ<sup>a</sup>ḥ layhwâ bəḇāṣərâ wəṭeḇ<sup>a</sup>ḥ
gāḏwōl bə’ereṣ ’ĕḏwōm:

7 wəyārəḏû rə’ēmîm ‘immām ûfārîm ‘im-’abîrîm wəriûəṯâ ’arəṣām midām
w<sup>a</sup>‘ăfārām mēḥēleḇ yəḏuššān:

8 kî ywōm nāqām layhwâ šənaṯ šillûmîm lərîḇ ṣîywōn:

9 wənehefəḵû nəḥāleyhā ləzefeṯ w<sup>a</sup>‘ăfārāh ləḡāfərîṯ wəhāyəṯâ
’arəṣāh ləzefeṯ bō‘ērâ:

10 layəlâ wəywōmām lō’ ṯiḵəbeh lə‘wōlām y<sup>a</sup>‘ăleh ‘ăšānāh
midwōr lāḏwōr teḥĕrāḇ lənēṣ<sup>a</sup>ḥ nəṣāḥîm ’ên ‘ōḇēr bāh:

11 wîrēšûhā qā’aṯ wəqipwōḏ wəyanəšwōf wə‘ōrēḇ yišəkənû-ḇāh wənāṭâ
‘āleyhā qaw-ṯōhû wə’aḇənê-ḇōhû:

12 ḥōreyhā wə’ên-šām məlûḵâ yiqərā’û wəḵāl-śāreyhā yihəyû ’āfes:

13 wə‘āləṯâ ’arəmənōṯeyhā sîrîm qimmwōś wāḥwōḥa bəmiḇəṣāreyhā wəhāyəṯâ
nəwēh ṯannîm ḥāṣîr liḇənwōṯ y<sup>a</sup>‘ănâ:

14 ûfāḡəšû ṣîyîm ’eṯ-’îyîm wəśā‘îr ‘al-rē‘ēhû yiqərā’ ’aḵə-šām hirəgî‘â
llîlîṯ ûmāṣə’â lāh mānwōḥa:

15 šāmmâ qinnənâ qipwōz watəmallēṭ ûḇāqə‘â wəḏāḡərâ ḇəṣillāh ’aḵə-šām
niqəbəṣû ḏayywōṯ ’iššâ rə‘ûṯāh:

16 dirəšû mē‘al-sēfer yəhwâ ûqərā’û ’<sup>a</sup>ḥaṯ mēhēnnâ lō’
ne‘ədārâ ’iššâ rə‘ûṯāh lō’ fāqāḏû kî-fî hû’ ṣiûâ wərûḥwō hû’ qibəṣān:

17 wəhû’-hipîl lâen gwōrāl wəyāḏwō ḥilləqatâ lâem baqqāw ‘aḏ-‘wōlām
yîrāšûhā ləḏwōr wāḏwōr yišəkənû-ḇāh: s

------------------------------------------------------------------------

[Next: Isaiah (Yisheyah) Chapter 35](isa035.md)
