[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo001)  [KJV](../kjv/exo001)  [Sep](../sep/exo001.md) 
[Vul](../vul/exo001.md)   
  
[Exodus (Shemot) Index](exo.md)  
  [Previous](gen050)  [Next](exo002.md) 

------------------------------------------------------------------------

### Tanach (Hebrew): Exodus (Shemot) Chapter 1

‎<span id="001">1</span> ‏וְאֵ֗לֶּה שְׁמוֹת֙ בְּנֵ֣י יִשְׂרָאֵ֔ל
הַבָּאִ֖ים מִצְרָ֑יְמָה אֵ֣ת יַעֲקֹ֔ב אִ֥ישׁ וּבֵית֖וֹ בָּֽאוּ׃

‎<span id="002">2</span> ‏רְאוּבֵ֣ן שִׁמְע֔וֹן לֵוִ֖י וִיהוּדָֽה׃

‎<span id="003">3</span> ‏יִשָּׂשכָ֥ר זְבוּלֻ֖ן
וּבְנְיָמִֽן׃<sup>3</sup>

‎<span id="004">4</span> ‏דָּ֥ן וְנַפְתָּלִ֖י גָּ֥ד וְאָשֵֽׁר׃

‎<span id="005">5</span> ‏וַֽיְהִ֗י כָּל־נֶ֛פֶשׁ יֹצְאֵ֥י
יֶֽרֶךְ־יַעֲקֹ֖ב שִׁבְעִ֣ים נָ֑פֶשׁ וְיוֹסֵ֖ף הָיָ֥ה בְמִצְרָֽיִם׃

‎<span id="006">6</span> ‏וַיָּ֤מָת יוֹסֵף֙ וְכָל־אֶחָ֔יו וְכֹ֖ל
הַדּ֥וֹר הַהֽוּא׃

‎<span id="007">7</span> ‏וּבְנֵ֣י יִשְׂרָאֵ֗ל פָּר֧וּ וַֽיִּשְׁרְצ֛וּ
וַיִּרְבּ֥וּ וַיַּֽעַצְמ֖וּ בִּמְאֹ֣ד מְאֹ֑ד וַתִּמָּלֵ֥א הָאָ֖רֶץ
אֹתָֽם׃ פ

‎<span id="008">8</span> ‏וַיָּ֥קָם מֶֽלֶךְ־חָדָ֖שׁ עַל־מִצְרָ֑יִם
אֲשֶׁ֥ר לֹֽא־יָדַ֖ע אֶת־יוֹסֵֽף׃

‎<span id="009">9</span> ‏וַיֹּ֖אמֶר אֶל־עַמּ֑וֹ הִנֵּ֗ה עַ֚ם בְּנֵ֣י
יִשְׂרָאֵ֔ל רַ֥ב וְעָצ֖וּם מִמֶּֽנּוּ׃

‎<span id="010">10</span> ‏הָ֥בָה נִֽתְחַכְּמָ֖ה ל֑וֹ פֶּן־יִרְבֶּ֗ה
וְהָיָ֞ה כִּֽי־תִקְרֶ֤אנָה מִלְחָמָה֙ וְנוֹסַ֤ף גַּם־הוּא֙
עַל־שֹׂ֣נְאֵ֔ינוּ וְנִלְחַם־בָּ֖נוּ וְעָלָ֥ה מִן־הָאָֽרֶץ׃

‎<span id="011">11</span> ‏וַיָּשִׂ֤ימוּ עָלָיו֙ שָׂרֵ֣י מִסִּ֔ים
לְמַ֥עַן עַנֹּת֖וֹ בְּסִבְלֹתָ֑ם וַיִּ֜בֶן עָרֵ֤י מִסְכְּנוֹת֙
לְפַרְעֹ֔ה אֶת־פִּתֹ֖ם וְאֶת־רַעַמְסֵֽס׃

‎<span id="012">12</span> ‏וְכַאֲשֶׁר֙ יְעַנּ֣וּ אֹת֔וֹ כֵּ֥ן יִרְבֶּ֖ה
וְכֵ֣ן יִפְרֹ֑ץ וַיָּקֻ֕צוּ מִפְּנֵ֖י בְּנֵ֥י יִשְׂרָאֵֽל׃

‎<span id="013">13</span> ‏וַיַּעֲבִ֧דוּ מִצְרַ֛יִם אֶת־בְּנֵ֥י
יִשְׂרָאֵ֖ל בְּפָֽרֶךְ׃

‎<span id="014">14</span> ‏וַיְמָרְר֨וּ אֶת־חַיֵּיהֶ֜ם בַּעֲבֹדָ֣ה
קָשָׁ֗ה בְּחֹ֙מֶר֙ וּבִלְבֵנִ֔ים וּבְכָל־עֲבֹדָ֖ה בַּשָּׂדֶ֑ה אֵ֚ת
כָּל־עֲבֹ֣דָתָ֔ם אֲשֶׁר־עָבְד֥וּ בָהֶ֖ם בְּפָֽרֶךְ׃

‎<span id="015">15</span> ‏וַיֹּ֙אמֶר֙ מֶ֣לֶךְ מִצְרַ֔יִם לַֽמְיַלְּדֹ֖ת
הָֽעִבְרִיֹּ֑ת אֲשֶׁ֨ר שֵׁ֤ם הָֽאַחַת֙ שִׁפְרָ֔ה וְשֵׁ֥ם הַשֵּׁנִ֖ית
פּוּעָֽה׃

‎<span id="016">16</span> ‏וַיֹּ֗אמֶר בְּיַלֶּדְכֶן֙ אֶת־הָֽעִבְרִיּ֔וֹת
וּרְאִיתֶ֖ן עַל־הָאָבְנָ֑יִם אִם־בֵּ֥ן הוּא֙ וַהֲמִתֶּ֣ן אֹת֔וֹ
וְאִם־בַּ֥ת הִ֖יא וָחָֽיָה׃

‎<span id="017">17</span> ‏וַתִּירֶ֤אןָ הַֽמְיַלְּדֹת֙ אֶת־הָ֣אֱלֹהִ֔ים
וְלֹ֣א עָשׂ֔וּ כַּאֲשֶׁ֛ר דִּבֶּ֥ר אֲלֵיהֶ֖ן מֶ֣לֶךְ מִצְרָ֑יִם
וַתְּחַיֶּ֖יןָ אֶת־הַיְלָדִֽים׃

‎<span id="018">18</span> ‏וַיִּקְרָ֤א מֶֽלֶךְ־מִצְרַ֙יִם֙
לַֽמְיַלְּדֹ֔ת וַיֹּ֣אמֶר לָהֶ֔ן מַדּ֥וּעַ עֲשִׂיתֶ֖ן הַדָּבָ֣ר הַזֶּ֑ה
וַתְּחַיֶּ֖יןָ אֶת־הַיְלָדִֽים׃

‎<span id="019">19</span> ‏וַתֹּאמַ֤רְןָ הַֽמְיַלְּדֹת֙ אֶל־פַּרְעֹ֔ה
כִּ֣י לֹ֧א כַנָּשִׁ֛ים הַמִּצְרִיֹּ֖ת הָֽעִבְרִיֹּ֑ת כִּֽי־חָי֣וֹת
הֵ֔נָּה בְּטֶ֨רֶם תָּב֧וֹא אֲלֵהֶ֛ן הַמְיַלֶּ֖דֶת וְיָלָֽדוּ׃

‎<span id="020">20</span> ‏וַיֵּ֥יטֶב אֱלֹהִ֖ים לַֽמְיַלְּדֹ֑ת וַיִּ֧רֶב
הָעָ֛ם וַיַּֽעַצְמ֖וּ מְאֹֽד׃

‎<span id="021">21</span> ‏וַיְהִ֕י כִּֽי־יָֽרְא֥וּ הַֽמְיַלְּדֹ֖ת
אֶת־הָאֱלֹהִ֑ים וַיַּ֥עַשׂ לָהֶ֖ם בָּתִּֽים׃

‎<span id="022">22</span> ‏וַיְצַ֣ו פַּרְעֹ֔ה לְכָל־עַמּ֖וֹ לֵאמֹ֑ר
כָּל־הַבֵּ֣ן הַיִּלּ֗וֹד הַיְאֹ֙רָה֙ תַּשְׁלִיכֻ֔הוּ וְכָל־הַבַּ֖ת
תְּחַיּֽוּן׃ ס

1 wə’ēlleh šəmwōṯ bənê yiśərā’ēl habā’îm miṣərāyəmâ ’ēṯ
y<sup>a</sup>‘ăqōḇ ’îš ûḇêṯwō bā’û:

2 rə’ûḇēn šimə‘wōn lēwî wîhûḏâ:

3 yiśśāsḵār zəḇûlun ûḇənəyāmin:<sup>3</sup>

4 dān wənafətālî gāḏ wə’āšēr:

5 wayəhî kāl-nefeš yōṣə’ê yereḵə-y<sup>a</sup>‘ăqōḇ šiḇə‘îm nāfeš
wəywōsēf hāyâ ḇəmiṣərāyim:

6 wayyāmāṯ ywōsēf wəḵāl-’eḥāyw wəḵōl hadwōr hahû’:

7 ûḇənê yiśərā’ēl pārû wayyišərəṣû wayyirəbû wayy<sup>a</sup>‘aṣəmû
bimə’ōḏ mə’ōḏ watimmālē’ hā’āreṣ ’ōṯām: f

8 wayyāqām meleḵə-ḥāḏāš ‘al-miṣərāyim ’ăšer lō’-yāḏ<sup>a</sup>‘
’eṯ-ywōsēf:

9 wayyō’mer ’el-‘ammwō hinnēh ‘am bənê yiśərā’ēl raḇ wə‘āṣûm mimmennû:

10 hāḇâ niṯəḥakəmâ lwō pen-yirəbeh wəhāyâ kî-ṯiqəre’nâ miləḥāmâ wənwōsaf
gam-hû’ ‘al-śōnə’ênû wəniləḥam-bānû wə‘ālâ min-hā’āreṣ:

11 wayyāśîmû ‘ālāyw śārê missîm ləm<sup>a</sup>‘an ‘annōṯwō bəsiḇəlōṯām
wayyiḇen ‘ārê misəkənwōṯ ləfarə‘ōh ’eṯ-piṯōm wə’eṯ-r<sup>a</sup>‘aməsēs:

12 wəḵa’ăšer yə‘annû ’ōṯwō kēn yirəbeh wəḵēn yifərōṣ wayyāquṣû mipənê
bənê yiśərā’ēl:

13 wayy<sup>a</sup>‘ăḇiḏû miṣərayim ’eṯ-bənê yiśərā’ēl bəfāreḵə:

14 wayəmārərû ’eṯ-ḥayyêhem b<sup>a</sup>‘ăḇōḏâ qāšâ bəḥōmer ûḇiləḇēnîm
ûḇəḵāl-‘ăḇōḏâ baśśāḏeh ’ēṯ kāl-‘ăḇōḏāṯām ’ăšer-‘āḇəḏû ḇâem bəfāreḵə:

15 wayyō’mer meleḵə miṣərayim laməyalləḏōṯ hā‘iḇərîyōṯ ’ăšer šēm
hā’<sup>a</sup>ḥaṯ šifərâ wəšēm haššēnîṯ pû‘â:

16 wayyō’mer bəyalleḏəḵen ’eṯ-hā‘iḇərîywōṯ ûrə’îṯen ‘al-hā’āḇənāyim
’im-bēn hû’ wahămiten ’ōṯwō wə’im-baṯ hî’ wāḥāyâ:

17 watîre’nā haməyalləḏōṯ ’eṯ-hā’ĕlōhîm wəlō’ ‘āśû ka’ăšer diber ’ălêhen
meleḵə miṣərāyim watəḥayyeynā ’eṯ-hayəlāḏîm:

18 wayyiqərā’ meleḵə-miṣərayim laməyalləḏōṯ wayyō’mer lâen madû‘a
‘ăśîṯen hadāḇār hazzeh watəḥayyeynā ’eṯ-hayəlāḏîm:

19 watō’marənā haməyalləḏōṯ ’el-parə‘ōh kî lō’ ḵannāšîm hammiṣərîyōṯ
hā‘iḇərîyōṯ kî-ḥāywōṯ hēnnâ bəṭerem tāḇwō’ ’ălēhen haməyalleḏeṯ
wəyālāḏû:

20 wayyêṭeḇ ’ĕlōhîm laməyalləḏōṯ wayyireḇ hā‘ām wayy<sup>a</sup>‘aṣəmû
mə’ōḏ:

21 wayəhî kî-yārə’û haməyalləḏōṯ ’eṯ-hā’ĕlōhîm wayy<sup>a</sup>‘aś lâem
bātîm:

22 wayəṣaw parə‘ōh ləḵāl-‘ammwō lē’mōr kāl-habēn hayyillwōḏ hayə’ōrâ
tašəlîḵuhû wəḵāl-habaṯ təḥayyûn: s

------------------------------------------------------------------------

[Next: Exodus (Shemot) Chapter 2](exo002.md)
