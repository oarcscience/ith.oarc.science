[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze035)  [KJV](../kjv/eze035)  [Sep](../sep/eze035.md) 
[Vul](../vul/eze035.md)   
  
[Ezekiel (Yechezqel) Index](eze.md)  
  [Previous](eze034)  [Next](eze036.md) 

------------------------------------------------------------------------

### Tanach (Hebrew): Ezekiel (Yechezqel) Chapter 35

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֕ם שִׂ֥ים פָּנֶ֖יךָ עַל־הַ֣ר שֵׂעִ֑יר
וְהִנָּבֵ֖א עָלָֽיו׃

‎<span id="003">3</span> ‏וְאָמַ֣רְתָּ לּ֗וֹ כֹּ֤ה אָמַר֙ אֲדֹנָ֣י
יְהוִ֔ה הִנְנִ֥י אֵלֶ֖יךָ הַר־שֵׂעִ֑יר וְנָטִ֤יתִי יָדִי֙ עָלֶ֔יךָ
וּנְתַתִּ֖יךָ שְׁמָמָ֥ה וּמְשַׁמָּֽה׃

‎<span id="004">4</span> ‏עָרֶ֙יךָ֙ חָרְבָּ֣ה אָשִׂ֔ים וְאַתָּ֖ה
שְׁמָמָ֣ה תִֽהְיֶ֑ה וְיָדַעְתָּ֖ כִּֽי־אֲנִ֥י יְהוָֽה׃

‎<span id="005">5</span> ‏יַ֗עַן הֱי֤וֹת לְךָ֙ אֵיבַ֣ת עוֹלָ֔ם
וַתַּגֵּ֥ר אֶת־בְּנֵֽי־יִשְׂרָאֵ֖ל עַל־יְדֵי־חָ֑רֶב בְּעֵ֣ת אֵידָ֔ם
בְּעֵ֖ת עֲוֹ֥ן קֵֽץ׃

‎<span id="006">6</span> ‏לָכֵ֣ן חַי־אָ֗נִי נְאֻם֙ אֲדֹנָ֣י יְהוִ֔ה
כִּֽי־לְדָ֥ם אֶעֶשְׂךָ֖ וְדָ֣ם יִרְדֲּפֶ֑ךָ אִם־לֹ֥א דָ֛ם שָׂנֵ֖אתָ
וְדָ֥ם יִרְדֲּפֶֽךָ׃

‎<span id="007">7</span> ‏וְנָֽתַתִּי֙ אֶת־הַ֣ר שֵׂעִ֔יר לְשִֽׁמְמָ֖ה
וּשְׁמָמָ֑ה וְהִכְרַתִּ֥י מִמֶּ֖נּוּ עֹבֵ֥ר וָשָֽׁב׃

‎<span id="008">8</span> ‏וּמִלֵּאתִ֥י אֶת־הָרָ֖יו חֲלָלָ֑יו
גִּבְעוֹתֶ֤יךָ וְגֵאוֹתֶ֙יךָ֙ וְכָל־אֲפִיקֶ֔יךָ חַלְלֵי־חֶ֖רֶב יִפְּל֥וּ
בָהֶֽם׃

‎<span id="009">9</span> ‏שִֽׁמְמ֤וֹת עוֹלָם֙ אֶתֶּנְךָ֔ וְעָרֶ֖יךָ לֹ֣א
תישבנה תָשֹׁ֑בְנָה וִֽידַעְתֶּ֖ם כִּֽי־אֲנִ֥י יְהוָֽה׃

‎<span id="010">10</span> ‏יַ֣עַן אֲ֠מָרְךָ אֶת־שְׁנֵ֨י הַגּוֹיִ֜ם
וְאֶת־שְׁתֵּ֧י הָאֲרָצ֛וֹת לִ֥י תִהְיֶ֖ינָה וִֽירַשְׁנ֑וּהָ וַֽיהוָ֖ה
שָׁ֥ם הָיָֽה׃

‎<span id="011">11</span> ‏לָכֵ֣ן חַי־אָ֗נִי נְאֻם֮ אֲדֹנָ֣י יְהוִה֒
וְעָשִׂ֗יתִי כְּאַפְּךָ֙ וּכְקִנְאָ֣תְךָ֔ אֲשֶׁ֣ר עָשִׂ֔יתָה
מִשִּׂנְאָתֶ֖יךָ בָּ֑ם וְנוֹדַ֥עְתִּי בָ֖ם כַּאֲשֶׁ֥ר אֶשְׁפְּטֶֽךָ׃

‎<span id="012">12</span> ‏וְֽיָדַעְתָּ֮ כִּֽי־אֲנִ֣י יְהוָה֒
שָׁמַ֣עְתִּי׀ אֶת־כָּל־נָאָֽצוֹתֶ֗יךָ אֲשֶׁ֥ר אָמַ֛רְתָּ עַל־הָרֵ֥י
יִשְׂרָאֵ֖ל לֵאמֹ֣ר׀ שממה שָׁמֵ֑מוּ לָ֥נוּ נִתְּנ֖וּ לְאָכְלָֽה׃

‎<span id="013">13</span> ‏וַתַּגְדִּ֤ילוּ עָלַי֙ בְּפִיכֶ֔ם
וְהַעְתַּרְתֶּ֥ם עָלַ֖י דִּבְרֵיכֶ֑ם אֲנִ֖י שָׁמָֽעְתִּי׃ ס

‎<span id="014">14</span> ‏כֹּ֥ה אָמַ֖ר אֲדֹנָ֣י יְהוִ֑ה כִּשְׂמֹ֙חַ֙
כָּל־הָאָ֔רֶץ שְׁמָמָ֖ה אֶעֱשֶׂה־לָּֽךְ׃

‎<span id="015">15</span> ‏כְּשִׂמְחָ֨תְךָ֜ לְנַחְלַ֧ת
בֵּֽית־יִשְׂרָאֵ֛ל עַ֥ל אֲשֶׁר־שָׁמֵ֖מָה כֵּ֣ן אֶעֱשֶׂה־לָּ֑ךְ שְׁמָמָ֨ה
תִֽהְיֶ֤ה הַר־שֵׂעִיר֙ וְכָל־אֱד֣וֹם כֻּלָּ֔הּ וְיָדְע֖וּ כִּֽי־אֲנִ֥י
יְהוָֽה׃ פ

1 wayəhî ḏəḇar-yəhwâ ’ēlay lē’mōr:

2 ben-’āḏām śîm pāneyḵā ‘al-har śē‘îr wəhinnāḇē’ ‘ālāyw:

3 wə’āmarətā llwō kōh ’āmar ’ăḏōnāy yəhwih hinənî ’ēleyḵā har-śē‘îr
wənāṭîṯî yāḏî ‘āleyḵā ûnəṯatîḵā šəmāmâ ûməšammâ:

4 ‘āreyḵā ḥārəbâ ’āśîm wə’atâ šəmāmâ ṯihəyeh wəyāḏ<sup>a</sup>‘ətā
kî-’ănî yəhwâ:

5 y<sup>a</sup>‘an hĕywōṯ ləḵā ’êḇaṯ ‘wōlām watagēr ’eṯ-bənê-yiśərā’ēl
‘al-yəḏê-ḥāreḇ bə‘ēṯ ’êḏām bə‘ēṯ ‘ăwōn qēṣ:

6 lāḵēn ḥay-’ānî nə’um ’ăḏōnāy yəhwih kî-ləḏām ’e‘eśəḵā wəḏām yirədăfeḵā
’im-lō’ ḏām śānē’ṯā wəḏām yirədăfeḵā:

7 wənāṯatî ’eṯ-har śē‘îr ləšiməmâ ûšəmāmâ wəhiḵəratî mimmennû ‘ōḇēr
wāšāḇ:

8 ûmillē’ṯî ’eṯ-hārāyw ḥălālāyw giḇə‘wōṯeyḵā wəḡē’wōṯeyḵā
wəḵāl-’ăfîqeyḵā ḥaləlê-ḥereḇ yipəlû ḇâem:

9 šiməmwōṯ ‘wōlām ’etenəḵā wə‘āreyḵā lō’ ṯêšaḇənâ ṯāšōḇənâ
wîḏ<sup>a</sup>‘ətem kî-’ănî yəhwâ:

10 y<sup>a</sup>‘an ’ămārəḵā ’eṯ-šənê hagwōyim wə’eṯ-šətê hā’ărāṣwōṯ lî
ṯihəyeynâ wîrašənûhā wayhwâ šām hāyâ:

11 lāḵēn ḥay-’ānî nə’um ’ăḏōnāy yəhwih wə‘āśîṯî kə’apəḵā ûḵəqinə’āṯəḵā
’ăšer ‘āśîṯâ miśśinə’āṯeyḵā bām wənwōḏ<sup>a</sup>‘ətî ḇām ka’ăšer
’ešəpəṭeḵā:

12 wəyāḏ<sup>a</sup>‘ətā kî-’ănî yəhwâ šām<sup>a</sup>‘ətî\|
’eṯ-kāl-nā’āṣwōṯeyḵā ’ăšer ’āmarətā ‘al-hārê yiśərā’ēl lē’mōr\| šāmēmâ
šāmēmû lānû nitənû lə’āḵəlâ:

13 wataḡədîlû ‘ālay bəfîḵem wəh<sup>a</sup>‘ətarətem ‘ālay diḇərêḵem
’ănî šāmā‘ətî: s

14 kōh ’āmar ’ăḏōnāy yəhwih kiśəmōḥa kāl-hā’āreṣ šəmāmâ ’e‘ĕśeh-llāḵə:

15 kəśiməḥāṯəḵā lən<sup>a</sup>ḥəlaṯ bêṯ-yiśərā’ēl ‘al ’ăšer-šāmēmâ kēn
’e‘ĕśeh-llāḵə šəmāmâ ṯihəyeh har-śē‘îr wəḵāl-’ĕḏwōm kullāh wəyāḏə‘û
kî-’ănî yəhwâ: f

------------------------------------------------------------------------

[Next: Ezekiel (Yechezqel) Chapter 36](eze036.md)
