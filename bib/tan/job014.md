[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job014)  [KJV](../kjv/job014)  [Sep](../sep/job014.md) 
[Vul](../vul/job014.md)   
  
[Job (Iyov) Index](job.md)  
  [Previous](job013)  [Next](job015.md) 

------------------------------------------------------------------------

### Tanach (Hebrew): Job (Iyov) Chapter 14

‎<span id="001">1</span> ‏אָ֭דָם יְל֣וּד אִשָּׁ֑ה קְצַ֥ר יָ֝מִ֗ים
וּֽשְׂבַֽע־רֹֽגֶז׃

‎<span id="002">2</span> ‏כְּצִ֣יץ יָ֭צָא וַיִּמָּ֑ל וַיִּבְרַ֥ח
כַּ֝צֵּ֗ל וְלֹ֣א יַעֲמֽוֹד׃

‎<span id="003">3</span> ‏אַף־עַל־זֶ֭ה פָּקַ֣חְתָּ עֵינֶ֑ךָ וְאֹ֘תִ֤י
תָבִ֖יא בְמִשְׁפָּ֣ט עִמָּֽךְ׃

‎<span id="004">4</span> ‏מִֽי־יִתֵּ֣ן טָ֭הוֹר מִטָּמֵ֗א לֹ֣א אֶחָֽד׃

‎<span id="005">5</span> ‏אִ֥ם חֲרוּצִ֨ים׀ יָמָ֗יו מִֽסְפַּר־חֳדָשָׁ֥יו
אִתָּ֑ךְ חקו חֻקָּ֥יו עָ֝שִׂ֗יתָ וְלֹ֣א יַעֲבֽוֹר׃

‎<span id="006">6</span> ‏שְׁעֵ֣ה מֵעָלָ֣יו וְיֶחְדָּ֑ל עַד־יִ֝רְצֶ֗ה
כְּשָׂכִ֥יר יוֹמֽוֹ׃

‎<span id="007">7</span> ‏כִּ֤י יֵ֥שׁ לָעֵ֗ץ תִּ֫קְוָ֥ה אִֽם־יִ֭כָּרֵת
וְע֣וֹד יַחֲלִ֑יף וְ֝יֹֽנַקְתּ֗וֹ לֹ֣א תֶחְדָּֽל׃

‎<span id="008">8</span> ‏אִם־יַזְקִ֣ין בָּאָ֣רֶץ שָׁרְשׁ֑וֹ וּ֝בֶעָפָ֗ר
יָמ֥וּת גִּזְעֽוֹ׃

‎<span id="009">9</span> ‏מֵרֵ֣יחַ מַ֣יִם יַפְרִ֑חַ וְעָשָׂ֖ה קָצִ֣יר
כְּמוֹ־נָֽטַע׃

‎<span id="010">10</span> ‏וְגֶ֣בֶר יָ֭מוּת וַֽיֶּחֱלָ֑שׁ וַיִּגְוַ֖ע
אָדָ֣ם וְאַיּֽוֹ׃

‎<span id="011">11</span> ‏אָֽזְלוּ־מַ֭יִם מִנִּי־יָ֑ם וְ֝נָהָ֗ר
יֶחֱרַ֥ב וְיָבֵֽשׁ׃

‎<span id="012">12</span> ‏וְאִ֥ישׁ שָׁכַ֗ב וְֽלֹא־יָ֫ק֥וּם
עַד־בִּלְתִּ֣י שָׁ֭מַיִם לֹ֣א יָקִ֑יצוּ וְלֹֽא־יֵ֝עֹ֗רוּ מִשְּׁנָתָֽם׃

‎<span id="013">13</span> ‏מִ֤י יִתֵּ֨ן׀ בִּשְׁא֬וֹל תַּצְפִּנֵ֗נִי
תַּ֭סְתִּירֵנִי עַד־שׁ֣וּב אַפֶּ֑ךָ תָּ֤שִׁ֥ית<sup>3</sup> לִ֖י חֹ֣ק
וְתִזְכְּרֵֽנִי׃

‎<span id="014">14</span> ‏אִם־יָמ֥וּת גֶּ֗בֶר הֲיִ֫חְיֶ֥ה כָּל־יְמֵ֣י
צְבָאִ֣י אֲיַחֵ֑ל עַד־בּ֝֗וֹא חֲלִיפָתִֽי׃

‎<span id="015">15</span> ‏תִּ֭קְרָא וְאָנֹכִ֣י אֶֽעֱנֶ֑ךָּ לְֽמַעֲשֵׂ֖ה
יָדֶ֣יךָ תִכְסֹֽף׃

‎<span id="016">16</span> ‏כִּֽי־עַ֭תָּה צְעָדַ֣י תִּסְפּ֑וֹר
לֹֽא־תִ֝שְׁמ֗וֹר עַל־חַטָּאתִֽי׃

‎<span id="017">17</span> ‏חָתֻ֣ם בִּצְר֣וֹר פִּשְׁעִ֑י וַ֝תִּטְפֹּ֗ל
עַל־עֲוֹנִֽי׃

‎<span id="018">18</span> ‏וְ֭אוּלָם הַר־נוֹפֵ֣ל יִבּ֑וֹל וְ֝צ֗וּר
יֶעְתַּ֥ק מִמְּקֹמֽוֹ׃

‎<span id="019">19</span> ‏אֲבָנִ֤ים׀ שָׁ֥חֲקוּ מַ֗יִם
תִּשְׁטֹֽף־סְפִיחֶ֥יהָ עֲפַר־אָ֑רֶץ וְתִקְוַ֖ת אֱנ֣וֹשׁ הֶאֱבַֽדְתָּ׃

‎<span id="020">20</span> ‏תִּתְקְפֵ֣הוּ לָ֭נֶצַח וַֽיַּהֲלֹ֑ךְ
מְשַׁנֶּ֥ה פָ֝נָ֗יו וַֽתְּשַׁלְּחֵֽהוּ׃

‎<span id="021">21</span> ‏יִכְבְּד֣וּ בָ֭נָיו וְלֹ֣א יֵדָ֑ע
וְ֝יִצְעֲר֗וּ וְֽלֹא־יָבִ֥ין לָֽמוֹ׃

‎<span id="022">22</span> ‏אַךְ־בְּ֭שָׂרוֹ עָלָ֣יו יִכְאָ֑ב וְ֝נַפְשׁ֗וֹ
עָלָ֥יו תֶּאֱבָֽל׃ פ

1 ’āḏām yəlûḏ ’iššâ qəṣar yāmîm ûśəḇ<sup>a</sup>‘-rōḡez:

2 kəṣîṣ yāṣā’ wayyimmāl wayyiḇər<sup>a</sup>ḥ kaṣṣēl wəlō’
y<sup>a</sup>‘ămwōḏ:

3 ’af-‘al-zeh pāq<sup>a</sup>ḥətā ‘êneḵā wə’ōṯî ṯāḇî’ ḇəmišəpāṭ ‘immāḵə:

4 mî-yitēn ṭâwōr miṭṭāmē’ lō’ ’eḥāḏ:

5 ’im ḥărûṣîm\| yāmāyw misəpar-ḥŏḏāšāyw ’itāḵə ḥuqqwō ḥuqqāyw ‘āśîṯā
wəlō’ y<sup>a</sup>‘ăḇwōr:

6 šə‘ēh mē‘ālāyw wəyeḥədāl ‘aḏ-yirəṣeh kəśāḵîr ywōmwō:

7 kî yēš lā‘ēṣ tiqəwâ ’im-yikārēṯ wə‘wōḏ y<sup>a</sup>ḥălîf wəyōnaqətwō
lō’ ṯeḥədāl:

8 ’im-yazəqîn bā’āreṣ šārəšwō ûḇe‘āfār yāmûṯ gizə‘wō:

9 mērêḥa mayim yafəriḥa wə‘āśâ qāṣîr kəmwō-nāṭ<sup>a</sup>‘:

10 wəḡeḇer yāmûṯ wayyeḥĕlāš wayyiḡəw<sup>a</sup>‘ ’āḏām wə’ayywō:

11 ’āzəlû-mayim minnî-yām wənâār yeḥĕraḇ wəyāḇēš:

12 wə’îš šāḵaḇ wəlō’-yāqûm ‘aḏ-bilətî šāmayim lō’ yāqîṣû wəlō’-yē‘ōrû
miššənāṯām:

13 mî yitēn\| bišə’wōl taṣəpinēnî tasətîrēnî ‘aḏ-šûḇ ’apeḵā
tāšîṯ<sup>3</sup> lî ḥōq wəṯizəkərēnî:

14 ’im-yāmûṯ geḇer hăyiḥəyeh kāl-yəmê ṣəḇā’î ’ăy<sup>a</sup>ḥēl ‘aḏ-bwō’
ḥălîfāṯî:

15 tiqərā’ wə’ānōḵî ’e‘ĕneḵḵā ləm<sup>a</sup>‘ăśēh yāḏeyḵā ṯiḵəsōf:

16 kî-‘atâ ṣə‘āḏay tisəpwōr lō’-ṯišəmwōr ‘al-ḥaṭṭā’ṯî:

17 ḥāṯum biṣərwōr pišə‘î watiṭəpōl ‘al-‘ăwōnî:

18 wə’ûlām har-nwōfēl yibwōl wəṣûr ye‘ətaq mimməqōmwō:

19 ’ăḇānîm\| šāḥăqû mayim tišəṭōf-səfîḥeyhā ‘ăfar-’āreṣ wəṯiqəwaṯ ’ĕnwōš
he’ĕḇaḏətā:

20 tiṯəqəfēhû lāneṣ<sup>a</sup>ḥ wayyahălōḵə məšanneh fānāyw
watəšalləḥēhû:

21 yiḵəbəḏû ḇānāyw wəlō’ yēḏā‘ wəyiṣə‘ărû wəlō’-yāḇîn lāmwō:

22 ’aḵə-bəśārwō ‘ālāyw yiḵə’āḇ wənafəšwō ‘ālāyw te’ĕḇāl: f

------------------------------------------------------------------------

[Next: Job (Iyov) Chapter 15](job015.md)
