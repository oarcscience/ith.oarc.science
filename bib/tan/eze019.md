[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze019)  [KJV](../kjv/eze019)  [Sep](../sep/eze019) 
[Vul](../vul/eze019)   
  
[Ezekiel (Yechezqel) Index](eze)  
  [Previous](eze018)  [Next](eze020) 

------------------------------------------------------------------------

### Tanach (Hebrew): Ezekiel (Yechezqel) Chapter 19

‎<span id="001">1</span> ‏וְאַתָּה֙ שָׂ֣א קִינָ֔ה אֶל־נְשִׂיאֵ֖י
יִשְׂרָאֵֽל׃

‎<span id="002">2</span> ‏וְאָמַרְתָּ֗ מָ֤ה אִמְּךָ֙ לְבִיָּ֔א בֵּ֥ין
אֲרָי֖וֹת רָבָ֑צָה בְּת֥וֹךְ כְּפִרִ֖ים רִבְּתָ֥ה גוּרֶֽיהָ׃

‎<span id="003">3</span> ‏וַתַּ֛עַל אֶחָ֥ד מִגֻּרֶ֖יהָ כְּפִ֣יר הָיָ֑ה
וַיִּלְמַ֥ד לִטְרָף־טֶ֖רֶף אָדָ֥ם אָכָֽל׃

‎<span id="004">4</span> ‏וַיִּשְׁמְע֥וּ אֵלָ֛יו גּוֹיִ֖ם בְּשַׁחְתָּ֣ם
נִתְפָּ֑שׂ וַיְבִאֻ֥הוּ בַֽחַחִ֖ים אֶל־אֶ֥רֶץ מִצְרָֽיִם׃

‎<span id="005">5</span> ‏וַתֵּ֙רֶא֙ כִּ֣י נֽוֹחֲלָ֔ה אָבְדָ֖ה
תִּקְוָתָ֑הּ וַתִּקַּ֛ח אֶחָ֥ד מִגֻּרֶ֖יהָ כְּפִ֥יר שָׂמָֽתְהוּ׃

‎<span id="006">6</span> ‏וַיִּתְהַלֵּ֥ךְ בְּתוֹךְ־אֲרָי֖וֹת כְּפִ֣יר
הָיָ֑ה וַיִּלְמַ֥ד לִטְרָף־טֶ֖רֶף אָדָ֥ם אָכָֽל׃

‎<span id="007">7</span> ‏וַיֵּ֙דַע֙ אַלְמְנוֹתָ֔יו וְעָרֵיהֶ֖ם
הֶחֱרִ֑יב וַתֵּ֤שַׁם אֶ֙רֶץ֙ וּמְלֹאָ֔הּ מִקּ֖וֹל שַׁאֲגָתֽוֹ׃

‎<span id="008">8</span> ‏וַיִּתְּנ֨וּ עָלָ֥יו גּוֹיִ֛ם סָבִ֖יב
מִמְּדִינ֑וֹת וַֽיִּפְרְשׂ֥וּ עָלָ֛יו רִשְׁתָּ֖ם בְּשַׁחְתָּ֥ם
נִתְפָּֽשׂ׃

‎<span id="009">9</span> ‏וַֽיִּתְּנֻ֤הוּ בַסּוּגַר֙ בַּֽחַחִ֔ים
וַיְבִאֻ֖הוּ אֶל־מֶ֣לֶךְ בָּבֶ֑ל יְבִאֻ֙הוּ֙ בַּמְּצֹד֔וֹת לְמַ֗עַן
לֹא־יִשָּׁמַ֥ע קוֹל֛וֹ ע֖וֹד אֶל־הָרֵ֥י יִשְׂרָאֵֽל׃ פ

‎<span id="010">10</span> ‏אִמְּךָ֥ כַגֶּ֛פֶן בְּדָמְךָ֖ עַל־מַ֣יִם
שְׁתוּלָ֑ה פֹּֽרִיָּה֙ וַֽעֲנֵפָ֔ה הָיְתָ֖ה מִמַּ֥יִם רַבִּֽים׃

‎<span id="011">11</span> ‏וַיִּֽהְיוּ־לָ֞הּ מַטּ֣וֹת עֹ֗ז אֶל־שִׁבְטֵי֙
מֹֽשְׁלִ֔ים וַתִּגְבַּ֥הּ קֽוֹמָת֖וֹ עַל־בֵּ֣ין עֲבֹתִ֑ים וַיֵּרָ֣א
בְגָבְה֔וֹ בְּרֹ֖ב דָּלִיֹּתָֽיו׃

‎<span id="012">12</span> ‏וַתֻּתַּ֤שׁ בְּחֵמָה֙ לָאָ֣רֶץ הֻשְׁלָ֔כָה
וְר֥וּחַ הַקָּדִ֖ים הוֹבִ֣ישׁ פִּרְיָ֑הּ הִתְפָּרְק֧וּ וְיָבֵ֛שׁוּ
מַטֵּ֥ה עֻזָּ֖הּ אֵ֥שׁ אֲכָלָֽתְהוּ׃

‎<span id="013">13</span> ‏וְעַתָּ֖ה שְׁתוּלָ֣ה בַמִּדְבָּ֑ר בְּאֶ֖רֶץ
צִיָּ֥ה וְצָמָֽא׃

‎<span id="014">14</span> ‏וַתֵּצֵ֨א אֵ֜שׁ מִמַּטֵּ֤ה בַדֶּ֙יהָ֙
פִּרְיָ֣הּ אָכָ֔לָה וְלֹא־הָ֥יָה בָ֛הּ מַטֵּה־עֹ֖ז שֵׁ֣בֶט לִמְשׁ֑וֹל
קִ֥ינָה הִ֖יא וַתְּהִ֥י לְקִינָֽה׃ פ

1 wə’atâ śā’ qînâ ’el-nəśî’ê yiśərā’ēl:

2 wə’āmarətā mâ ’imməḵā ləḇîyā’ bên ’ărāywōṯ rāḇāṣâ bəṯwōḵə kəfirîm
ribəṯâ ḡûreyhā:

3 wat<sup>a</sup>‘al ’eḥāḏ migureyhā kəfîr hāyâ wayyiləmaḏ liṭərāf-ṭeref
’āḏām ’āḵāl:

4 wayyišəmə‘û ’ēlāyw gwōyim bəš<sup>a</sup>ḥətām niṯəpāś wayəḇi’uhû
ḇ<sup>a</sup>ḥ<sup>a</sup>ḥîm ’el-’ereṣ miṣərāyim:

5 watēre’ kî nwōḥălâ ’āḇəḏâ tiqəwāṯāh watiqq<sup>a</sup>ḥ ’eḥāḏ
migureyhā kəfîr śāmāṯəhû:

6 wayyiṯəhallēḵə bəṯwōḵə-’ărāywōṯ kəfîr hāyâ wayyiləmaḏ liṭərāf-ṭeref
’āḏām ’āḵāl:

7 wayyēḏ<sup>a</sup>‘ ’aləmənwōṯāyw wə‘ārêhem heḥĕrîḇ watēšam ’ereṣ
ûməlō’āh miqqwōl ša’ăḡāṯwō:

8 wayyitənû ‘ālāyw gwōyim sāḇîḇ mimməḏînwōṯ wayyifərəśû ‘ālāyw rišətām
bəš<sup>a</sup>ḥətām niṯəpāś:

9 wayyitənuhû ḇassûḡar b<sup>a</sup>ḥ<sup>a</sup>ḥîm wayəḇi’uhû
’el-meleḵə bāḇel yəḇi’uhû bamməṣōḏwōṯ ləm<sup>a</sup>‘an
lō’-yiššām<sup>a</sup>‘ qwōlwō ‘wōḏ ’el-hārê yiśərā’ēl: f

10 ’imməḵā ḵagefen bəḏāməḵā ‘al-mayim šəṯûlâ pōrîyâ w<sup>a</sup>‘ănēfâ
hāyəṯâ mimmayim rabîm:

11 wayyihəyû-lāh maṭṭwōṯ ‘ōz ’el-šiḇəṭê mōšəlîm watiḡəb<sup>a</sup>h
qwōmāṯwō ‘al-bên ‘ăḇōṯîm wayyērā’ ḇəḡāḇəhwō bərōḇ dālîyōṯāyw:

12 watutaš bəḥēmâ lā’āreṣ hušəlāḵâ wərûḥa haqqāḏîm hwōḇîš pirəyāh
hiṯəpārəqû wəyāḇēšû maṭṭēh ‘uzzāh ’ēš ’ăḵālāṯəhû:

13 wə‘atâ šəṯûlâ ḇammiḏəbār bə’ereṣ ṣîyâ wəṣāmā’:

14 watēṣē’ ’ēš mimmaṭṭēh ḇadeyhā pirəyāh ’āḵālâ wəlō’-hāyâ ḇāh
maṭṭēh-‘ōz šēḇeṭ liməšwōl qînâ hî’ watəhî ləqînâ: f

------------------------------------------------------------------------

[Next: Ezekiel (Yechezqel) Chapter 20](eze020)
