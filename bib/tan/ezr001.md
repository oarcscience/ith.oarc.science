[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ezr001)  [KJV](../kjv/ezr001.md) 
[Vul](../vul/ezr001.md)   
  
[Ezra Index](ezr.md)  
  [Previous](dan012)  [Next](ezr002.md) 

------------------------------------------------------------------------

### Tanach (Hebrew): Ezra Chapter 1

‎<span id="001">1</span> ‏וּבִשְׁנַ֣ת אַחַ֗ת לְכ֙וֹרֶשׁ֙ מֶ֣לֶךְ פָּרַ֔ס
לִכְל֥וֹת דְּבַר־יְהוָ֖ה מִפִּ֣י יִרְמְיָ֑ה הֵעִ֣יר יְהוָ֗ה אֶת־ר֙וּחַ֙
כֹּ֣רֶשׁ מֶֽלֶךְ־פָּרַ֔ס וַיַּֽעֲבֶר־קוֹל֙ בְּכָל־מַלְכוּת֔וֹ
וְגַם־בְּמִכְתָּ֖ב לֵאמֹֽר׃

‎<span id="002">2</span> ‏כֹּ֣ה אָמַ֗ר כֹּ֚רֶשׁ מֶ֣לֶךְ פָּרַ֔ס כֹּ֚ל
מַמְלְכ֣וֹת הָאָ֔רֶץ נָ֣תַן לִ֔י יְהוָ֖ה אֱלֹהֵ֣י הַשָּׁמָ֑יִם
וְהֽוּא־פָקַ֤ד עָלַי֙ לִבְנֽוֹת־ל֣וֹ בַ֔יִת בִּירוּשָׁלִַ֖ם אֲשֶׁ֥ר
בִּֽיהוּדָֽה׃

‎<span id="003">3</span> ‏מִֽי־בָכֶ֣ם מִכָּל־עַמּ֗וֹ יְהִ֤י אֱלֹהָיו֙
עִמּ֔וֹ וְיַ֕עַל לִירוּשָׁלִַ֖ם אֲשֶׁ֣ר בִּיהוּדָ֑ה וְיִ֗בֶן אֶת־בֵּ֤ית
יְהוָה֙ אֱלֹהֵ֣י יִשְׂרָאֵ֔ל ה֥וּא הָאֱלֹהִ֖ים אֲשֶׁ֥ר בִּירוּשָׁלִָֽם׃

‎<span id="004">4</span> ‏וְכָל־הַנִּשְׁאָ֗ר מִֽכָּל־הַמְּקֹמוֹת֮
אֲשֶׁ֣ר ה֣וּא גָֽר־שָׁם֒ יְנַשְּׂא֙וּהוּ֙ אַנְשֵׁ֣י מְקֹמ֔וֹ בְּכֶ֥סֶף
וּבְזָהָ֖ב וּבִרְכ֣וּשׁ וּבִבְהֵמָ֑ה עִם־הַ֨נְּדָבָ֔ה לְבֵ֥ית
הָאֱלֹהִ֖ים אֲשֶׁ֥ר בִּירוּשָׁלִָֽם׃

‎<span id="005">5</span> ‏וַיָּק֜וּמוּ רָאשֵׁ֣י הָאָב֗וֹת לִֽיהוּדָה֙
וּבִנְיָמִ֔ן וְהַכֹּהֲנִ֖ים וְהַלְוִיִּ֑ם לְכֹ֨ל הֵעִ֤יר הָאֱלֹהִים֙
אֶת־רוּח֔וֹ לַעֲל֣וֹת לִבְנ֔וֹת אֶת־בֵּ֥ית יְהוָ֖ה אֲשֶׁ֥ר
בִּירוּשָׁלִָֽם׃

‎<span id="006">6</span> ‏וְכָל־סְבִיבֹֽתֵיהֶם֙ חִזְּק֣וּ בִֽידֵיהֶ֔ם
בִּכְלֵי־כֶ֧סֶף בַּזָּהָ֛ב בָּרְכ֥וּשׁ וּבַבְּהֵמָ֖ה וּבַמִּגְדָּנ֑וֹת
לְבַ֖ד עַל־כָּל־הִתְנַדֵּֽב׃ ס

‎<span id="007">7</span> ‏וְהַמֶּ֣לֶךְ כּ֔וֹרֶשׁ הוֹצִ֖יא אֶת־כְּלֵ֣י
בֵית־יְהוָ֑ה אֲשֶׁ֨ר הוֹצִ֤יא נְבֽוּכַדְנֶצַּר֙ מִיר֣וּשָׁלִַ֔ם
וַֽיִּתְּנֵ֖ם בְּבֵ֥ית אֱלֹהָֽיו׃

‎<span id="008">8</span> ‏וַיּֽוֹצִיאֵ֗ם<sup>3</sup> כּ֚וֹרֶשׁ מֶ֣לֶךְ
פָּרַ֔ס עַל־יַ֖ד מִתְרְדָ֣ת הַגִּזְבָּ֑ר וַֽיִּסְפְּרֵם֙
לְשֵׁשְׁבַּצַּ֔ר הַנָּשִׂ֖יא לִיהוּדָֽה׃

‎<span id="009">9</span> ‏וְאֵ֖לֶּה מִסְפָּרָ֑ם אֲגַרְטְלֵ֨י זָהָ֜ב
שְׁלֹשִׁ֗ים אֲגַרְטְלֵי־כֶ֙סֶף֙ אָ֔לֶף מַחֲלָפִ֖ים תִּשְׁעָ֥ה
וְעֶשְׂרִֽים׃ ס

‎<span id="010">10</span> ‏כְּפוֹרֵ֤י זָהָב֙ שְׁלֹשִׁ֔ים כְּפ֤וֹרֵי
כֶ֙סֶף֙ מִשְׁנִ֔ים אַרְבַּ֥ע מֵא֖וֹת וַעֲשָׂרָ֑ה כֵּלִ֥ים אֲחֵרִ֖ים
אָֽלֶף׃ ס

‎<span id="011">11</span> ‏כָּל־כֵּלִים֙ לַזָּהָ֣ב וְלַכֶּ֔סֶף חֲמֵ֥שֶׁת
אֲלָפִ֖ים וְאַרְבַּ֣ע מֵא֑וֹת הַכֹּ֞ל הֶעֱלָ֣ה שֵׁשְׁבַּצַּ֗ר עִ֚ם
הֵעָל֣וֹת הַגּוֹלָ֔ה מִבָּבֶ֖ל לִירוּשָׁלִָֽם׃ פ

1 ûḇišənaṯ ’<sup>a</sup>ḥaṯ ləḵwōreš meleḵə pāras liḵəlwōṯ dəḇar-yəhwâ
mipî yirəməyâ hē‘îr yəhwâ ’eṯ-rûḥa kōreš meleḵə-pāras
wayy<sup>a</sup>‘ăḇer-qwōl bəḵāl-maləḵûṯwō wəḡam-bəmiḵətāḇ lē’mōr:

2 kōh ’āmar kōreš meleḵə pāras kōl mamələḵwōṯ hā’āreṣ nāṯan lî yəhwâ
’ĕlōhê haššāmāyim wəhû’-fāqaḏ ‘ālay liḇənwōṯ-lwō ḇayiṯ bîrûšālaim ’ăšer
bîhûḏâ:

3 mî-ḇāḵem mikāl-‘ammwō yəhî ’ĕlōhāyw ‘immwō wəy<sup>a</sup>‘al
lîrûšālaim ’ăšer bîhûḏâ wəyiḇen ’eṯ-bêṯ yəhwâ ’ĕlōhê yiśərā’ēl hû’
hā’ĕlōhîm ’ăšer bîrûšālāim:

4 wəḵāl-hannišə’ār mikāl-hamməqōmwōṯ ’ăšer hû’ ḡār-šām yənaśśə’ûhû
’anəšê məqōmwō bəḵesef ûḇəzâāḇ ûḇirəḵûš ûḇiḇəhēmâ ‘im-hannəḏāḇâ ləḇêṯ
hā’ĕlōhîm ’ăšer bîrûšālāim:

5 wayyāqûmû rā’šê hā’āḇwōṯ lîhûḏâ ûḇinəyāmin wəhakōhănîm wəhaləwîyim
ləḵōl hē‘îr hā’ĕlōhîm ’eṯ-rûḥwō l<sup>a</sup>‘ălwōṯ liḇənwōṯ ’eṯ-bêṯ
yəhwâ ’ăšer bîrûšālāim:

6 wəḵāl-səḇîḇōṯêhem ḥizzəqû ḇîḏêhem biḵəlê-ḵesef bazzâāḇ bārəḵûš
ûḇabəhēmâ ûḇammiḡədānwōṯ ləḇaḏ ‘al-kāl-hiṯənadēḇ: s

7 wəhammeleḵə kwōreš hwōṣî’ ’eṯ-kəlê ḇêṯ-yəhwâ ’ăšer hwōṣî’
nəḇûḵaḏəneṣṣar mîrûšālaim wayyitənēm bəḇêṯ ’ĕlōhāyw:

8 wayywōṣî’ēm<sup>3</sup> kwōreš meleḵə pāras ‘al-yaḏ miṯərəḏāṯ
hagizəbār wayyisəpərēm ləšēšəbaṣṣar hannāśî’ lîhûḏâ:

9 wə’ēlleh misəpārām ’ăḡarəṭəlê zâāḇ šəlōšîm ’ăḡarəṭəlê-ḵesef ’ālef
m<sup>a</sup>ḥălāfîm tišə‘â wə‘eśərîm: s

10 kəfwōrê zâāḇ šəlōšîm kəfwōrê ḵesef mišənîm ’arəb<sup>a</sup>‘ mē’wōṯ
w<sup>a</sup>‘ăśārâ kēlîm ’ăḥērîm ’ālef: s

11 kāl-kēlîm lazzâāḇ wəlakesef ḥămēšeṯ ’ălāfîm wə’arəb<sup>a</sup>‘
mē’wōṯ hakōl he‘ĕlâ šēšəbaṣṣar ‘im hē‘ālwōṯ hagwōlâ mibāḇel lîrûšālāim:
f

------------------------------------------------------------------------

[Next: Ezra Chapter 2](ezr002.md)
