[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu003)  [KJV](../kjv/deu003)  [Sep](../sep/deu003) 
[Vul](../vul/deu003)   
  
[Deuteronomy (Devarim) Index](deu)  
  [Previous](deu002)  [Next](deu004) 

------------------------------------------------------------------------

### Tanach (Hebrew): Deuteronomy (Devarim) Chapter 3

‎<span id="001">1</span> ‏וַנֵּ֣פֶן וַנַּ֔עַל דֶּ֖רֶךְ הַבָּשָׁ֑ן
וַיֵּצֵ֣א עוֹג֩ מֶֽלֶךְ־הַבָּשָׁ֨ן לִקְרָאתֵ֜נוּ ה֧וּא וְכָל־עַמּ֛וֹ
לַמִּלְחָמָ֖ה אֶדְרֶֽעִי׃

‎<span id="002">2</span> ‏וַיֹּ֨אמֶר יְהוָ֤ה אֵלַי֙ אַל־תִּירָ֣א אֹת֔וֹ
כִּ֣י בְיָדְךָ֞ נָתַ֧תִּי אֹת֛וֹ וְאֶת־כָּל־עַמּ֖וֹ וְאֶת־אַרְצ֑וֹ
וְעָשִׂ֣יתָ לּ֔וֹ כַּאֲשֶׁ֣ר עָשִׂ֗יתָ לְסִיחֹן֙ מֶ֣לֶךְ הָֽאֱמֹרִ֔י
אֲשֶׁ֥ר יוֹשֵׁ֖ב בְּחֶשְׁבּֽוֹן׃

‎<span id="003">3</span> ‏וַיִּתֵּן֩ יְהוָ֨ה אֱלֹהֵ֜ינוּ בְּיָדֵ֗נוּ
גַּ֛ם אֶת־ע֥וֹג מֶֽלֶךְ־הַבָּשָׁ֖ן וְאֶת־כָּל־עַמּ֑וֹ וַנַּכֵּ֕הוּ
עַד־בִּלְתִּ֥י הִשְׁאִֽיר־ל֖וֹ שָׂרִֽיד׃

‎<span id="004">4</span> ‏וַנִּלְכֹּ֤ד אֶת־כָּל־עָרָיו֙ בָּעֵ֣ת הַהִ֔וא
לֹ֤א הָֽיְתָה֙ קִרְיָ֔ה אֲשֶׁ֥ר לֹא־לָקַ֖חְנוּ מֵֽאִתָּ֑ם שִׁשִּׁ֥ים
עִיר֙ כָּל־חֶ֣בֶל אַרְגֹּ֔ב מַמְלֶ֥כֶת ע֖וֹג בַּבָּשָֽׁן׃

‎<span id="005">5</span> ‏כָּל־אֵ֜לֶּה עָרִ֧ים בְּצֻר֛וֹת חוֹמָ֥ה
גְבֹהָ֖ה דְּלָתַ֣יִם וּבְרִ֑יחַ לְבַ֛ד מֵעָרֵ֥י הַפְּרָזִ֖י הַרְבֵּ֥ה
מְאֹֽד׃

‎<span id="006">6</span> ‏וַנַּחֲרֵ֣ם אוֹתָ֔ם כַּאֲשֶׁ֣ר עָשִׂ֔ינוּ
לְסִיחֹ֖ן מֶ֣לֶךְ חֶשְׁבּ֑וֹן הַחֲרֵם֙ כָּל־עִ֣יר מְתִ֔ם הַנָּשִׁ֖ים
וְהַטָּֽף׃

‎<span id="007">7</span> ‏וְכָל־הַבְּהֵמָ֛ה וּשְׁלַ֥ל הֶעָרִ֖ים
בַּזּ֥וֹנוּ לָֽנוּ׃

‎<span id="008">8</span> ‏וַנִּקַּ֞ח בָּעֵ֤ת הַהִוא֙ אֶת־הָאָ֔רֶץ
מִיַּ֗ד שְׁנֵי֙ מַלְכֵ֣י הָאֱמֹרִ֔י אֲשֶׁ֖ר בְּעֵ֣בֶר הַיַּרְדֵּ֑ן
מִנַּ֥חַל אַרְנֹ֖ן עַד־הַ֥ר חֶרְמֽוֹן׃

‎<span id="009">9</span> ‏צִידֹנִ֛ים יִקְרְא֥וּ לְחֶרְמ֖וֹן שִׂרְיֹ֑ן
וְהָ֣אֱמֹרִ֔י יִקְרְאוּ־ל֖וֹ שְׂנִֽיר׃

‎<span id="010">10</span> ‏כֹּ֣ל׀ עָרֵ֣י הַמִּישֹׁ֗ר וְכָל־הַגִּלְעָד֙
וְכָל־הַבָּשָׁ֔ן עַד־סַלְכָ֖ה וְאֶדְרֶ֑עִי עָרֵ֛י מַמְלֶ֥כֶת ע֖וֹג
בַּבָּשָֽׁן׃

‎<span id="011">11</span> ‏כִּ֣י רַק־ע֞וֹג מֶ֣לֶךְ הַבָּשָׁ֗ן נִשְׁאַר֮
מִיֶּ֣תֶר הָרְפָאִים֒ הִנֵּ֤ה עַרְשׂוֹ֙ עֶ֣רֶשׂ בַּרְזֶ֔ל הֲלֹ֣ה הִ֔וא
בְּרַבַּ֖ת בְּנֵ֣י עַמּ֑וֹן תֵּ֧שַׁע אַמּ֣וֹת אָרְכָּ֗הּ וְאַרְבַּ֥ע
אַמּ֛וֹת רָחְבָּ֖הּ בְּאַמַּת־אִֽישׁ׃

‎<span id="012">12</span> ‏וְאֶת־הָאָ֧רֶץ הַזֹּ֛את יָרַ֖שְׁנוּ בָּעֵ֣ת
הַהִ֑וא מֵעֲרֹעֵ֞ר אֲשֶׁר־עַל־נַ֣חַל אַרְנֹ֗ן וַחֲצִ֤י הַֽר־הַגִּלְעָד֙
וְעָרָ֔יו נָתַ֕תִּי לָרֻֽאוּבֵנִ֖י<sup>1</sup> וְלַגָּדִֽי׃

‎<span id="013">13</span> ‏וְיֶ֨תֶר הַגִּלְעָ֤ד וְכָל־הַבָּשָׁן֙
מַמְלֶ֣כֶת ע֔וֹג נָתַ֕תִּי לַחֲצִ֖י שֵׁ֣בֶט הַֽמְנַשֶּׁ֑ה כֹּ֣ל חֶ֤בֶל
הָֽאַרְגֹּב֙ לְכָל־הַבָּשָׁ֔ן הַה֥וּא יִקָּרֵ֖א אֶ֥רֶץ רְפָאִֽים׃

‎<span id="014">14</span> ‏יָאִ֣יר בֶּן־מְנַשֶּׁ֗ה לָקַח֙
אֶת־כָּל־חֶ֣בֶל אַרְגֹּ֔ב עַד־גְּב֥וּל הַגְּשׁוּרִ֖י וְהַמַּֽעֲכָתִ֑י
וַיִּקְרָא֩ אֹתָ֨ם עַל־שְׁמ֤וֹ אֶת־הַבָּשָׁן֙ חַוֹּ֣ת יָאִ֔יר עַ֖ד
הַיּ֥וֹם הַזֶּֽה׃

‎<span id="015">15</span> ‏וּלְמָכִ֖יר נָתַ֥תִּי אֶת־הַגִּלְעָֽד׃

‎<span id="016">16</span> ‏וְלָרֻאוּבֵנִ֨י<sup>1</sup> וְלַגָּדִ֜י
נָתַ֤תִּי מִן־הַגִּלְעָד֙ וְעַד־נַ֣חַל אַרְנֹ֔ן תּ֥וֹךְ הַנַּ֖חַל
וּגְבֻ֑ל וְעַד֙ יַבֹּ֣ק הַנַּ֔חַל גְּב֖וּל בְּנֵ֥י עַמּֽוֹן׃

‎<span id="017">17</span> ‏וְהָֽעֲרָבָ֖ה וְהַיַּרְדֵּ֣ן וּגְבֻ֑ל
מִכִּנֶּ֗רֶת וְעַ֨ד יָ֤ם הָֽעֲרָבָה֙ יָ֣ם הַמֶּ֔לַח תַּ֛חַת אַשְׁדֹּ֥ת
הַפִּסְגָּ֖ה מִזְרָֽחָה׃

‎<span id="018">18</span> ‏וָאֲצַ֣ו אֶתְכֶ֔ם בָּעֵ֥ת הַהִ֖וא לֵאמֹ֑ר
יְהוָ֣ה אֱלֹהֵיכֶ֗ם נָתַ֨ן לָכֶ֜ם אֶת־הָאָ֤רֶץ הַזֹּאת֙ לְרִשְׁתָּ֔הּ
חֲלוּצִ֣ים תַּֽעַבְר֗וּ לִפְנֵ֛י אֲחֵיכֶ֥ם בְּנֵֽי־יִשְׂרָאֵ֖ל
כָּל־בְּנֵי־חָֽיִל׃

‎<span id="019">19</span> ‏רַ֠ק נְשֵׁיכֶ֣ם וְטַפְּכֶם֮ וּמִקְנֵכֶם֒
יָדַ֕עְתִּי כִּֽי־מִקְנֶ֥ה רַ֖ב לָכֶ֑ם יֵֽשְׁבוּ֙ בְּעָ֣רֵיכֶ֔ם אֲשֶׁ֥ר
נָתַ֖תִּי לָכֶֽם׃

‎<span id="020">20</span> ‏עַ֠ד אֲשֶׁר־יָנִ֨יחַ יְהוָ֥ה׀ לַֽאֲחֵיכֶם֮
כָּכֶם֒ וְיָרְשׁ֣וּ גַם־הֵ֔ם אֶת־הָאָ֕רֶץ אֲשֶׁ֨ר יְהוָ֧ה אֱלֹהֵיכֶ֛ם
נֹתֵ֥ן לָהֶ֖ם בְּעֵ֣בֶר הַיַּרְדֵּ֑ן וְשַׁבְתֶּ֗ם אִ֚ישׁ לִֽירֻשָּׁת֔וֹ
אֲשֶׁ֥ר נָתַ֖תִּי לָכֶֽם׃

‎<span id="021">21</span> ‏וְאֶת־יְהוֹשׁ֣וּעַ צִוֵּ֔יתִי בָּעֵ֥ת הַהִ֖וא
לֵאמֹ֑ר עֵינֶ֣יךָ הָרֹאֹ֗ת אֵת֩ כָּל־אֲשֶׁ֨ר עָשָׂ֜ה יְהוָ֤ה אֱלֹהֵיכֶם֙
לִשְׁנֵי֙ הַמְּלָכִ֣ים הָאֵ֔לֶּה כֵּֽן־יַעֲשֶׂ֤ה יְהוָה֙
לְכָל־הַמַּמְלָכ֔וֹת אֲשֶׁ֥ר אַתָּ֖ה עֹבֵ֥ר שָֽׁמָּה׃

‎<span id="022">22</span> ‏לֹ֖א תִּֽירָא֑וּם כִּ֚י יְהוָ֣ה אֱלֹֽהֵיכֶ֔ם
ה֖וּא הַנִּלְחָ֥ם לָכֶֽם׃ ס

‎<span id="023">23</span> ‏וָאֶתְחַנַּ֖ן אֶל־יְהוָ֑ה בָּעֵ֥ת הַהִ֖וא
לֵאמֹֽר׃

‎<span id="024">24</span> ‏אֲדֹנָ֣י יְהוִ֗ה אַתָּ֤ה הַֽחִלּ֙וֹתָ֙
לְהַרְא֣וֹת אֶֽת־עַבְדְּךָ֔ אֶ֨ת־גָּדְלְךָ֔ וְאֶת־יָדְךָ֖ הַחֲזָקָ֑ה
אֲשֶׁ֤ר מִי־אֵל֙ בַּשָּׁמַ֣יִם וּבָאָ֔רֶץ אֲשֶׁר־יַעֲשֶׂ֥ה כְמַעֲשֶׂ֖יךָ
וְכִגְבוּרֹתֶֽךָ׃

‎<span id="025">25</span> ‏אֶעְבְּרָה־נָּ֗א וְאֶרְאֶה֙ אֶת־הָאָ֣רֶץ
הַטּוֹבָ֔ה אֲשֶׁ֖ר בְּעֵ֣בֶר הַיַּרְדֵּ֑ן הָהָ֥ר הַטּ֛וֹב הַזֶּ֖ה
וְהַלְּבָנֽוֹן׃

‎<span id="026">26</span> ‏וַיִּתְעַבֵּ֨ר יְהוָ֥ה בִּי֙ לְמַ֣עַנְכֶ֔ם
וְלֹ֥א שָׁמַ֖ע אֵלָ֑י וַיֹּ֨אמֶר יְהוָ֤ה אֵלַי֙ רַב־לָ֔ךְ אַל־תּ֗וֹסֶף
דַּבֵּ֥ר אֵלַ֛י ע֖וֹד בַּדָּבָ֥ר הַזֶּֽה׃

‎<span id="027">27</span> ‏עֲלֵ֣ה׀ רֹ֣אשׁ הַפִּסְגָּ֗ה וְשָׂ֥א עֵינֶ֛יךָ
יָ֧מָּה וְצָפֹ֛נָה וְתֵימָ֥נָה וּמִזְרָ֖חָה וּרְאֵ֣ה בְעֵינֶ֑יךָ
כִּי־לֹ֥א תַעֲבֹ֖ר אֶת־הַיַּרְדֵּ֥ן הַזֶּֽה׃

‎<span id="028">28</span> ‏וְצַ֥ו אֶת־יְהוֹשֻׁ֖עַ וְחַזְּקֵ֣הוּ
וְאַמְּצֵ֑הוּ כִּי־ה֣וּא יַעֲבֹ֗ר לִפְנֵי֙ הָעָ֣ם הַזֶּ֔ה וְהוּא֙
יַנְחִ֣יל אוֹתָ֔ם אֶת־הָאָ֖רֶץ אֲשֶׁ֥ר תִּרְאֶֽה׃

‎<span id="029">29</span> ‏וַנֵּ֣שֶׁב בַּגָּ֔יְא מ֖וּל בֵּ֥ית פְּעֽוֹר׃
פ

1 wannēfen wann<sup>a</sup>‘al dereḵə habāšān wayyēṣē’ ‘wōḡ
meleḵə-habāšān liqərā’ṯēnû hû’ wəḵāl-‘ammwō lammiləḥāmâ ’eḏəre‘î:

2 wayyō’mer yəhwâ ’ēlay ’al-tîrā’ ’ōṯwō kî ḇəyāḏəḵā nāṯatî ’ōṯwō
wə’eṯ-kāl-‘ammwō wə’eṯ-’arəṣwō wə‘āśîṯā llwō ka’ăšer ‘āśîṯā ləsîḥōn
meleḵə hā’ĕmōrî ’ăšer ywōšēḇ bəḥešəbwōn:

3 wayyitēn yəhwâ ’ĕlōhênû bəyāḏēnû gam ’eṯ-‘wōḡ meleḵə-habāšān
wə’eṯ-kāl-‘ammwō wannakēhû ‘aḏ-bilətî hišə’îr-lwō śārîḏ:

4 wanniləkōḏ ’eṯ-kāl-‘ārāyw bā‘ēṯ hahiw’ lō’ hāyəṯâ qirəyâ ’ăšer
lō’-lāq<sup>a</sup>ḥənû mē’itām šiššîm ‘îr kāl-ḥeḇel ’arəgōḇ maməleḵeṯ
‘wōḡ babāšān:

5 kāl-’ēlleh ‘ārîm bəṣurwōṯ ḥwōmâ ḡəḇōhâ dəlāṯayim ûḇərîḥa ləḇaḏ mē‘ārê
hapərāzî harəbēh mə’ōḏ:

6 wann<sup>a</sup>ḥărēm ’wōṯām ka’ăšer ‘āśînû ləsîḥōn meleḵə ḥešəbwōn
h<sup>a</sup>ḥărēm kāl-‘îr məṯim hannāšîm wəhaṭṭāf:

7 wəḵāl-habəhēmâ ûšəlal he‘ārîm bazzwōnû lānû:

8 wanniqq<sup>a</sup>ḥ bā‘ēṯ hahiw’ ’eṯ-hā’āreṣ mîyaḏ šənê maləḵê
hā’ĕmōrî ’ăšer bə‘ēḇer hayyarədēn minn<sup>a</sup>ḥal ’arənōn ‘aḏ-har
ḥerəmwōn:

9 ṣîḏōnîm yiqərə’û ləḥerəmwōn śirəyōn wəhā’ĕmōrî yiqərə’û-lwō śənîr:

10 kōl\| ‘ārê hammîšōr wəḵāl-hagilə‘āḏ wəḵāl-habāšān ‘aḏ-saləḵâ
wə’eḏəre‘î ‘ārê maməleḵeṯ ‘wōḡ babāšān:

11 kî raq-‘wōḡ meleḵə habāšān nišə’ar mîyeṯer hārəfā’îm hinnēh ‘arəśwō
‘ereś barəzel hălōh hiw’ bərabaṯ bənê ‘ammwōn tēš<sup>a</sup>‘ ’ammwōṯ
’ārəkāh wə’arəb<sup>a</sup>‘ ’ammwōṯ rāḥəbāh bə’ammaṯ-’îš:

12 wə’eṯ-hā’āreṣ hazzō’ṯ yārašənû bā‘ēṯ hahiw’ mē‘ărō‘ēr
’ăšer-‘al-n<sup>a</sup>ḥal ’arənōn w<sup>a</sup>ḥăṣî har-hagilə‘āḏ
wə‘ārāyw nāṯatî lāru’ûḇēnî<sup>1</sup> wəlagāḏî:

13 wəyeṯer hagilə‘āḏ wəḵāl-habāšān maməleḵeṯ ‘wōḡ nāṯatî
l<sup>a</sup>ḥăṣî šēḇeṭ hamənaššeh kōl ḥeḇel hā’arəgōḇ ləḵāl-habāšān
hahû’ yiqqārē’ ’ereṣ rəfā’îm:

14 yā’îr ben-mənaššeh lāq<sup>a</sup>ḥ ’eṯ-kāl-ḥeḇel ’arəgōḇ ‘aḏ-gəḇûl
hagəšûrî wəhamm<sup>a</sup>‘ăḵāṯî wayyiqərā’ ’ōṯām ‘al-šəmwō ’eṯ-habāšān
ḥaûōṯ yā’îr ‘aḏ hayywōm hazzeh:

15 ûləmāḵîr nāṯatî ’eṯ-hagilə‘āḏ:

16 wəlāru’ûḇēnî<sup>1</sup> wəlagāḏî nāṯatî min-hagilə‘āḏ
wə‘aḏ-n<sup>a</sup>ḥal ’arənōn twōḵə hann<sup>a</sup>ḥal ûḡəḇul wə‘aḏ
yabōq hann<sup>a</sup>ḥal gəḇûl bənê ‘ammwōn:

17 wəhā‘ărāḇâ wəhayyarədēn ûḡəḇul mikinnereṯ wə‘aḏ yām hā‘ărāḇâ yām
hammel<sup>a</sup>ḥ t<sup>a</sup>ḥaṯ ’ašədōṯ hapisəgâ mizərāḥâ:

18 wā’ăṣaw ’eṯəḵem bā‘ēṯ hahiw’ lē’mōr yəhwâ ’ĕlōhêḵem nāṯan lāḵem
’eṯ-hā’āreṣ hazzō’ṯ lərišətāh ḥălûṣîm t<sup>a</sup>‘aḇərû lifənê ’ăḥêḵem
bənê-yiśərā’ēl kāl-bənê-ḥāyil:

19 raq nəšêḵem wəṭapəḵem ûmiqənēḵem yāḏ<sup>a</sup>‘ətî kî-miqəneh raḇ
lāḵem yēšəḇû bə‘ārêḵem ’ăšer nāṯatî lāḵem:

20 ‘aḏ ’ăšer-yānîḥa yəhwâ\| la’ăḥêḵem kāḵem wəyārəšû ḡam-hēm ’eṯ-hā’āreṣ
’ăšer yəhwâ ’ĕlōhêḵem nōṯēn lâem bə‘ēḇer hayyarədēn wəšaḇətem ’îš
lîruššāṯwō ’ăšer nāṯatî lāḵem:

21 wə’eṯ-yəhwōšû‘a ṣiûêṯî bā‘ēṯ hahiw’ lē’mōr ‘êneyḵā hārō’ōṯ ’ēṯ
kāl-’ăšer ‘āśâ yəhwâ ’ĕlōhêḵem lišənê hamməlāḵîm hā’ēlleh
kēn-y<sup>a</sup>‘ăśeh yəhwâ ləḵāl-hammaməlāḵwōṯ ’ăšer ’atâ ‘ōḇēr šāmmâ:

22 lō’ tîrā’ûm kî yəhwâ ’ĕlōhêḵem hû’ hanniləḥām lāḵem: s

23 wā’eṯəḥannan ’el-yəhwâ bā‘ēṯ hahiw’ lē’mōr:

24 ’ăḏōnāy yəhwih ’atâ h<sup>a</sup>ḥillwōṯā ləharə’wōṯ ’eṯ-‘aḇədəḵā
’eṯ-gāḏələḵā wə’eṯ-yāḏəḵā h<sup>a</sup>ḥăzāqâ ’ăšer mî-’ēl baššāmayim
ûḇā’āreṣ ’ăšer-y<sup>a</sup>‘ăśeh ḵəm<sup>a</sup>‘ăśeyḵā wəḵiḡəḇûrōṯeḵā:

25 ’e‘əbərâ-nnā’ wə’erə’eh ’eṯ-hā’āreṣ haṭṭwōḇâ ’ăšer bə‘ēḇer hayyarədēn
hâār haṭṭwōḇ hazzeh wəhalləḇānwōn:

26 wayyiṯə‘abēr yəhwâ bî ləm<sup>a</sup>‘anəḵem wəlō’ šām<sup>a</sup>‘
’ēlāy wayyō’mer yəhwâ ’ēlay raḇ-lāḵə ’al-twōsef dabēr ’ēlay ‘wōḏ badāḇār
hazzeh:

27 ‘ălēh\| rō’š hapisəgâ wəśā’ ‘êneyḵā yāmmâ wəṣāfōnâ wəṯêmānâ ûmizərāḥâ
ûrə’ēh ḇə‘êneyḵā kî-lō’ ṯ<sup>a</sup>‘ăḇōr ’eṯ-hayyarədēn hazzeh:

28 wəṣaw ’eṯ-yəhwōšu‘a wəḥazzəqēhû wə’amməṣēhû kî-hû’ y<sup>a</sup>‘ăḇōr
lifənê hā‘ām hazzeh wəhû’ yanəḥîl ’wōṯām ’eṯ-hā’āreṣ ’ăšer tirə’eh:

29 wannēšeḇ bagāyə’ mûl bêṯ pə‘wōr: f

------------------------------------------------------------------------

[Next: Deuteronomy (Devarim) Chapter 4](deu004)
