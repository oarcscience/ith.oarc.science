[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac011)  [KJV](../kjv/zac011)  [Sep](../sep/zac011.md) 
[Vul](../vul/zac011.md)   
  
[Zechariah (Zekharyah) Index](zac.md)  
  [Previous](zac010)  [Next](zac012.md) 

------------------------------------------------------------------------

### Tanach (Hebrew): Zechariah (Zekharyah) Chapter 11

‎<span id="001">1</span> ‏פְּתַ֥ח לְבָנ֖וֹן דְּלָתֶ֑יךָ וְתֹאכַ֥ל אֵ֖שׁ
בַּאֲרָזֶֽיךָ׃

‎<span id="002">2</span> ‏הֵילֵ֤ל בְּרוֹשׁ֙ כִּֽי־נָ֣פַל אֶ֔רֶז אֲשֶׁ֥ר
אַדִּרִ֖ים שֻׁדָּ֑דוּ הֵילִ֙ילוּ֙ אַלּוֹנֵ֣י בָשָׁ֔ן כִּ֥י יָרַ֖ד יַ֥עַר
הבצור הַבָּצִֽיר׃

‎<span id="003">3</span> ‏ק֚וֹל יִֽלְלַ֣ת הָרֹעִ֔ים כִּ֥י שֻׁדְּדָ֖ה
אַדַּרְתָּ֑ם ק֚וֹל שַׁאֲגַ֣ת כְּפִירִ֔ים כִּ֥י שֻׁדַּ֖ד גְּא֥וֹן
הַיַּרְדֵּֽן׃ ס

‎<span id="004">4</span> ‏כֹּ֥ה אָמַ֖ר יְהוָ֣ה אֱלֹהָ֑י רְעֵ֖ה אֶת־צֹ֥אן
הַהֲרֵגָֽה׃

‎<span id="005">5</span> ‏אֲשֶׁ֨ר קֹנֵיהֶ֤ן יַֽהֲרְגֻן֙ וְלֹ֣א
יֶאְשָׁ֔מוּ וּמֹכְרֵיהֶ֣ן יֹאמַ֔ר בָּר֥וּךְ יְהוָ֖ה וַאעְשִׁ֑ר
וְרֹ֣עֵיהֶ֔ם לֹ֥א יַחְמ֖וֹל עֲלֵיהֶֽן׃

‎<span id="006">6</span> ‏כִּ֠י לֹ֣א אֶחְמ֥וֹל ע֛וֹד עַל־יֹשְׁבֵ֥י
הָאָ֖רֶץ נְאֻם־יְהוָ֑ה וְהִנֵּ֨ה אָנֹכִ֜י מַמְצִ֣יא אֶת־הָאָדָ֗ם אִ֤ישׁ
בְּיַד־רֵעֵ֙הוּ֙ וּבְיַ֣ד מַלְכּ֔וֹ וְכִתְּתוּ֙ אֶת־הָאָ֔רֶץ וְלֹ֥א
אַצִּ֖יל מִיָּדָֽם׃

‎<span id="007">7</span> ‏וָֽאֶרְעֶה֙ אֶת־צֹ֣אן הַֽהֲרֵגָ֔ה לָכֵ֖ן
עֲנִיֵּ֣י הַצֹּ֑אן וָאֶקַּֽח־לִ֞י שְׁנֵ֣י מַקְל֗וֹת לְאַחַ֞ד קָרָ֤אתִי
נֹ֙עַם֙ וּלְאַחַד֙ קָרָ֣אתִי חֹֽבְלִ֔ים וָאֶרְעֶ֖ה אֶת־הַצֹּֽאן׃

‎<span id="008">8</span> ‏וָאַכְחִ֛ד אֶת־שְׁלֹ֥שֶׁת הָרֹעִ֖ים בְּיֶ֣רַח
אֶחָ֑ד וַתִּקְצַ֤ר נַפְשִׁי֙ בָּהֶ֔ם וְגַם־נַפְשָׁ֖ם בָּחֲלָ֥ה בִֽי׃

‎<span id="009">9</span> ‏וָאֹמַ֕ר לֹ֥א אֶרְעֶ֖ה אֶתְכֶ֑ם הַמֵּתָ֣ה
תָמ֗וּת וְהַנִּכְחֶ֙דֶת֙ תִּכָּחֵ֔ד וְהַ֨נִּשְׁאָר֔וֹת תֹּאכַ֕לְנָה
אִשָּׁ֖ה אֶת־בְּשַׂ֥ר רְעוּתָֽהּ׃

‎<span id="010">10</span> ‏וָאֶקַּ֤ח אֶת־מַקְלִי֙ אֶת־נֹ֔עַם וָאֶגְדַּ֖ע
אֹת֑וֹ לְהָפֵיר֙ אֶת־בְּרִיתִ֔י אֲשֶׁ֥ר כָּרַ֖תִּי אֶת־כָּל־הָעַמִּֽים׃

‎<span id="011">11</span> ‏וַתֻּפַ֖ר בַּיּ֣וֹם הַה֑וּא וַיֵּדְע֨וּ כֵ֜ן
עֲנִיֵּ֤י הַצֹּאן֙ הַשֹּׁמְרִ֣ים אֹתִ֔י כִּ֥י דְבַר־יְהוָ֖ה הֽוּא׃

‎<span id="012">12</span> ‏וָאֹמַ֣ר אֲלֵיהֶ֗ם אִם־ט֧וֹב בְּעֵינֵיכֶ֛ם
הָב֥וּ שְׂכָרִ֖י וְאִם־לֹ֣א׀ חֲדָ֑לוּ וַיִּשְׁקְל֥וּ אֶת־שְׂכָרִ֖י
שְׁלֹשִׁ֥ים כָּֽסֶף׃

‎<span id="013">13</span> ‏וַיֹּ֨אמֶר יְהוָ֜ה אֵלַ֗י הַשְׁלִיכֵ֙הוּ֙
אֶל־הַיּוֹצֵ֔ר אֶ֣דֶר הַיְקָ֔ר אֲשֶׁ֥ר יָקַ֖רְתִּי מֵֽעֲלֵיהֶ֑ם
וָֽאֶקְחָה֙ שְׁלֹשִׁ֣ים הַכֶּ֔סֶף וָאַשְׁלִ֥יךְ אֹת֛וֹ בֵּ֥ית יְהוָ֖ה
אֶל־הַיּוֹצֵֽר׃

‎<span id="014">14</span> ‏וָֽאֶגְדַּע֙ אֶת־מַקְלִ֣י הַשֵּׁנִ֔י אֵ֖ת
הַחֹֽבְלִ֑ים לְהָפֵר֙ אֶת־הָֽאַחֲוָ֔ה בֵּ֥ין יְהוּדָ֖ה וּבֵ֥ין
יִשְׂרָאֵֽל׃ ס

‎<span id="015">15</span> ‏וַיֹּ֥אמֶר יְהוָ֖ה אֵלָ֑י ע֣וֹד קַח־לְךָ֔
כְּלִ֖י רֹעֶ֥ה אֱוִלִֽי׃

‎<span id="016">16</span> ‏כִּ֣י הִנֵּֽה־אָנֹכִי֩ מֵקִ֨ים רֹעֶ֜ה
בָּאָ֗רֶץ הַנִּכְחָד֤וֹת לֹֽא־יִפְקֹד֙ הַנַּ֣עַר לֹֽא־יְבַקֵּ֔שׁ
וְהַנִּשְׁבֶּ֖רֶת לֹ֣א יְרַפֵּ֑א הַנִּצָּבָה֙ לֹ֣א יְכַלְכֵּ֔ל וּבְשַׂ֤ר
הַבְּרִיאָה֙ יֹאכַ֔ל וּפַרְסֵיהֶ֖ן יְפָרֵֽק׃ ס

‎<span id="017">17</span> ‏ה֣וֹי רֹעִ֤י הָֽאֱלִיל֙ עֹזְבִ֣י הַצֹּ֔אן
חֶ֥רֶב עַל־זְרוֹע֖וֹ וְעַל־עֵ֣ין יְמִינ֑וֹ זְרֹעוֹ֙ יָב֣וֹשׁ תִּיבָ֔שׁ
וְעֵ֥ין יְמִינ֖וֹ כָּהֹ֥ה תִכְהֶֽה׃ ס

1 pəṯ<sup>a</sup>ḥ ləḇānwōn dəlāṯeyḵā wəṯō’ḵal ’ēš ba’ărāzeyḵā:

2 hêlēl bərwōš kî-nāfal ’erez ’ăšer ’adirîm šudāḏû hêlîlû ’allwōnê ḇāšān
kî yāraḏ y<sup>a</sup>‘ar habāṣûr habāṣîr:

3 qwōl yiləlaṯ hārō‘îm kî šudəḏâ ’adarətām qwōl ša’ăḡaṯ kəfîrîm kî šudaḏ
gə’wōn hayyarədēn: s

4 kōh ’āmar yəhwâ ’ĕlōhāy rə‘ēh ’eṯ-ṣō’n hahărēḡâ:

5 ’ăšer qōnêhen yahărəḡun wəlō’ ye’əšāmû ûmōḵərêhen yō’mar bārûḵə yəhwâ
wa’‘əšir wərō‘êhem lō’ y<sup>a</sup>ḥəmwōl ‘ălêhen:

6 kî lō’ ’eḥəmwōl ‘wōḏ ‘al-yōšəḇê hā’āreṣ nə’um-yəhwâ wəhinnēh ’ānōḵî
maməṣî’ ’eṯ-hā’āḏām ’îš bəyaḏ-rē‘ēhû ûḇəyaḏ maləkwō wəḵitəṯû ’eṯ-hā’āreṣ
wəlō’ ’aṣṣîl mîyāḏām:

7 wā’erə‘eh ’eṯ-ṣō’n hahărēḡâ lāḵēn ‘ănîyê haṣṣō’n
wā’eqq<sup>a</sup>ḥ-lî šənê maqəlwōṯ lə’<sup>a</sup>ḥaḏ qārā’ṯî nō‘am
ûlə’<sup>a</sup>ḥaḏ qārā’ṯî ḥōḇəlîm wā’erə‘eh ’eṯ-haṣṣō’n:

8 wā’aḵəḥiḏ ’eṯ-šəlōšeṯ hārō‘îm bəyer<sup>a</sup>ḥ ’eḥāḏ watiqəṣar
nafəšî bâem wəḡam-nafəšām bāḥălâ ḇî:

9 wā’ōmar lō’ ’erə‘eh ’eṯəḵem hammēṯâ ṯāmûṯ wəhanniḵəḥeḏeṯ tikāḥēḏ
wəhannišə’ārwōṯ tō’ḵalənâ ’iššâ ’eṯ-bəśar rə‘ûṯāh:

10 wā’eqq<sup>a</sup>ḥ ’eṯ-maqəlî ’eṯ-nō‘am wā’eḡəd<sup>a</sup>‘ ’ōṯwō
ləhāfêr ’eṯ-bərîṯî ’ăšer kāratî ’eṯ-kāl-hā‘ammîm:

11 watufar bayywōm hahû’ wayyēḏə‘û ḵēn ‘ănîyê haṣṣō’n haššōmərîm ’ōṯî kî
ḏəḇar-yəhwâ hû’:

12 wā’ōmar ’ălêhem ’im-ṭwōḇ bə‘ênêḵem hāḇû śəḵārî wə’im-lō’\| ḥăḏālû
wayyišəqəlû ’eṯ-śəḵārî šəlōšîm kāsef:

13 wayyō’mer yəhwâ ’ēlay hašəlîḵēhû ’el-hayywōṣēr ’eḏer hayəqār ’ăšer
yāqarətî mē‘ălêhem wā’eqəḥâ šəlōšîm hakesef wā’ašəlîḵə ’ōṯwō bêṯ yəhwâ
’el-hayywōṣēr:

14 wā’eḡəd<sup>a</sup>‘ ’eṯ-maqəlî haššēnî ’ēṯ h<sup>a</sup>ḥōḇəlîm
ləhāfēr ’eṯ-hā’<sup>a</sup>ḥăwâ bên yəhûḏâ ûḇên yiśərā’ēl: s

15 wayyō’mer yəhwâ ’ēlāy ‘wōḏ q<sup>a</sup>ḥ-ləḵā kəlî rō‘eh ’ĕwilî:

16 kî hinnēh-’ānōḵî mēqîm rō‘eh bā’āreṣ hanniḵəḥāḏwōṯ lō’-yifəqōḏ
hann<sup>a</sup>‘ar lō’-yəḇaqqēš wəhannišəbereṯ lō’ yərapē’ hanniṣṣāḇâ
lō’ yəḵaləkēl ûḇəśar habərî’â yō’ḵal ûfarəsêhen yəfārēq: s

17 hwōy rō‘î hā’ĕlîl ‘ōzəḇî haṣṣō’n ḥereḇ ‘al-zərwō‘wō wə‘al-‘ên yəmînwō
zərō‘wō yāḇwōš tîḇāš wə‘ên yəmînwō kâōh ṯiḵəheh: s

------------------------------------------------------------------------

[Next: Zechariah (Zekharyah) Chapter 12](zac012.md)
