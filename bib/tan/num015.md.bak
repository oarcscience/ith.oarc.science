[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num015)  [KJV](../kjv/num015)  [Sep](../sep/num015.md) 
[Vul](../vul/num015.md)   
  
[Numbers (Bemidbar) Index](num.md)  
  [Previous](num014)  [Next](num016.md) 

------------------------------------------------------------------------

### Tanach (Hebrew): Numbers (Bemidbar) Chapter 15

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏דַּבֵּר֙ אֶל־בְּנֵ֣י יִשְׂרָאֵ֔ל וְאָמַרְתָּ֖
אֲלֵהֶ֑ם כִּ֣י תָבֹ֗אוּ אֶל־אֶ֙רֶץ֙ מוֹשְׁבֹ֣תֵיכֶ֔ם אֲשֶׁ֥ר אֲנִ֖י
נֹתֵ֥ן לָכֶֽם׃

‎<span id="003">3</span> ‏וַעֲשִׂיתֶ֨ם אִשֶּׁ֤ה לַֽיהוָה֙ עֹלָ֣ה
אוֹ־זֶ֔בַח לְפַלֵּא־נֶ֙דֶר֙ א֣וֹ בִנְדָבָ֔ה א֖וֹ בְּמֹעֲדֵיכֶ֑ם
לַעֲשׂ֞וֹת רֵ֤יחַ נִיחֹ֙חַ֙ לַֽיהוָ֔ה מִן־הַבָּקָ֖ר א֥וֹ מִן־הַצֹּֽאן׃

‎<span id="004">4</span> ‏וְהִקְרִ֛יב הַמַּקְרִ֥יב קָרְבָּנ֖וֹ לַֽיהוָ֑ה
מִנְחָה֙ סֹ֣לֶת עִשָּׂר֔וֹן בָּל֕וּל בִּרְבִעִ֥ית הַהִ֖ין שָֽׁמֶן׃

‎<span id="005">5</span> ‏וְיַ֤יִן לַנֶּ֙סֶךְ֙ רְבִיעִ֣ית הַהִ֔ין
תַּעֲשֶׂ֥ה עַל־הָעֹלָ֖ה א֣וֹ לַזָּ֑בַח לַכֶּ֖בֶשׂ הָאֶחָֽד׃

‎<span id="006">6</span> ‏א֤וֹ לָאַ֙יִל֙ תַּעֲשֶׂ֣ה מִנְחָ֔ה סֹ֖לֶת
שְׁנֵ֣י עֶשְׂרֹנִ֑ים בְּלוּלָ֥ה בַשֶּׁ֖מֶן שְׁלִשִׁ֥ית הַהִֽין׃

‎<span id="007">7</span> ‏וְיַ֥יִן לַנֶּ֖סֶךְ שְׁלִשִׁ֣ית הַהִ֑ין
תַּקְרִ֥יב רֵֽיחַ־נִיחֹ֖חַ לַיהוָֽה׃

‎<span id="008">8</span> ‏וְכִֽי־תַעֲשֶׂ֥ה בֶן־בָּקָ֖ר עֹלָ֣ה אוֹ־זָ֑בַח
לְפַלֵּא־נֶ֥דֶר אֽוֹ־שְׁלָמִ֖ים לַֽיהוָֽה׃

‎<span id="009">9</span> ‏וְהִקְרִ֤יב עַל־בֶּן־הַבָּקָר֙ מִנְחָ֔ה סֹ֖לֶת
שְׁלֹשָׁ֣ה עֶשְׂרֹנִ֑ים בָּל֥וּל בַּשֶּׁ֖מֶן חֲצִ֥י הַהִֽין׃

‎<span id="010">10</span> ‏וְיַ֛יִן תַּקְרִ֥יב לַנֶּ֖סֶךְ חֲצִ֣י הַהִ֑ין
אִשֵּׁ֥ה רֵֽיחַ־נִיחֹ֖חַ לַיהוָֽה׃

‎<span id="011">11</span> ‏כָּ֣כָה יֵעָשֶׂ֗ה לַשּׁוֹר֙ הָֽאֶחָ֔ד א֖וֹ
לָאַ֣יִל הָאֶחָ֑ד אֽוֹ־לַשֶּׂ֥ה בַכְּבָשִׂ֖ים א֥וֹ בָעִזִּֽים׃

‎<span id="012">12</span> ‏כַּמִּסְפָּ֖ר אֲשֶׁ֣ר תַּעֲשׂ֑וּ כָּ֛כָה
תַּעֲשׂ֥וּ לָאֶחָ֖ד כְּמִסְפָּרָֽם׃

‎<span id="013">13</span> ‏כָּל־הָאֶזְרָ֥ח יַעֲשֶׂה־כָּ֖כָה אֶת־אֵ֑לֶּה
לְהַקְרִ֛יב אִשֵּׁ֥ה רֵֽיחַ־נִיחֹ֖חַ לַֽיהוָֽה׃

‎<span id="014">14</span> ‏וְכִֽי־יָגוּר֩ אִתְּכֶ֨ם גֵּ֜ר א֤וֹ
אֲשֶֽׁר־בְּתֽוֹכְכֶם֙ לְדֹרֹ֣תֵיכֶ֔ם וְעָשָׂ֛ה אִשֵּׁ֥ה רֵֽיחַ־נִיחֹ֖חַ
לַיהוָ֑ה כַּאֲשֶׁ֥ר תַּעֲשׂ֖וּ כֵּ֥ן יַעֲשֶֽׂה׃

‎<span id="015">15</span> ‏הַקָּהָ֕ל חֻקָּ֥ה אַחַ֛ת לָכֶ֖ם וְלַגֵּ֣ר
הַגָּ֑ר חֻקַּ֤ת עוֹלָם֙ לְדֹרֹ֣תֵיכֶ֔ם כָּכֶ֛ם כַּגֵּ֥ר יִהְיֶ֖ה
לִפְנֵ֥י יְהוָֽה׃

‎<span id="016">16</span> ‏תּוֹרָ֥ה אַחַ֛ת וּמִשְׁפָּ֥ט אֶחָ֖ד יִהְיֶ֣ה
לָכֶ֑ם וְלַגֵּ֖ר הַגָּ֥ר אִתְּכֶֽם׃ פ

‎<span id="017">17</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="018">18</span> ‏דַּבֵּר֙ אֶל־בְּנֵ֣י יִשְׂרָאֵ֔ל וְאָמַרְתָּ֖
אֲלֵהֶ֑ם בְּבֹֽאֲכֶם֙ אֶל־הָאָ֔רֶץ אֲשֶׁ֥ר אֲנִ֛י מֵבִ֥יא אֶתְכֶ֖ם
שָֽׁמָּה׃

‎<span id="019">19</span> ‏וְהָיָ֕ה בַּאֲכָלְכֶ֖ם מִלֶּ֣חֶם הָאָ֑רֶץ
תָּרִ֥ימוּ תְרוּמָ֖ה לַיהוָֽה׃

‎<span id="020">20</span> ‏רֵאשִׁית֙ עֲרִסֹ֣תֵכֶ֔ם חַלָּ֖ה תָּרִ֣ימוּ
תְרוּמָ֑ה כִּתְרוּמַ֣ת גֹּ֔רֶן כֵּ֖ן תָּרִ֥ימוּ אֹתָֽהּ׃

‎<span id="021">21</span> ‏מֵרֵאשִׁית֙ עֲרִסֹ֣תֵיכֶ֔ם תִּתְּנ֥וּ
לַיהוָ֖ה תְּרוּמָ֑ה לְדֹרֹ֖תֵיכֶֽם׃ ס

‎<span id="022">22</span> ‏וְכִ֣י תִשְׁגּ֔וּ וְלֹ֣א תַעֲשׂ֔וּ אֵ֥ת
כָּל־הַמִּצְוֹ֖ת הָאֵ֑לֶּה אֲשֶׁר־דִּבֶּ֥ר יְהוָ֖ה אֶל־מֹשֶֽׁה׃

‎<span id="023">23</span> ‏אֵת֩ כָּל־אֲשֶׁ֨ר צִוָּ֧ה יְהוָ֛ה אֲלֵיכֶ֖ם
בְּיַד־מֹשֶׁ֑ה מִן־הַיּ֞וֹם אֲשֶׁ֨ר צִוָּ֧ה יְהוָ֛ה וָהָ֖לְאָה
לְדֹרֹתֵיכֶֽם׃

‎<span id="024">24</span> ‏וְהָיָ֗ה אִ֣ם מֵעֵינֵ֣י הָעֵדָה֮ נֶעֶשְׂתָ֣ה
לִשְׁגָגָה֒ וְעָשׂ֣וּ כָל־הָעֵדָ֡ה פַּ֣ר בֶּן־בָּקָר֩ אֶחָ֨ד לְעֹלָ֜ה
לְרֵ֤יחַ נִיחֹ֙חַ֙ לַֽיהוָ֔ה וּמִנְחָת֥וֹ וְנִסְכּ֖וֹ כַּמִּשְׁפָּ֑ט
וּשְׂעִיר־עִזִּ֥ים אֶחָ֖ד לְחַטָּֽת׃

‎<span id="025">25</span> ‏וְכִפֶּ֣ר הַכֹּהֵ֗ן עַֽל־כָּל־עֲדַ֛ת בְּנֵ֥י
יִשְׂרָאֵ֖ל וְנִסְלַ֣ח לָהֶ֑ם כִּֽי־שְׁגָגָ֣ה הִ֔וא וְהֵם֩ הֵבִ֨יאוּ
אֶת־קָרְבָּנָ֜ם אִשֶּׁ֣ה לַֽיהוָ֗ה וְחַטָּאתָ֛ם לִפְנֵ֥י יְהוָ֖ה
עַל־שִׁגְגָתָֽם׃

‎<span id="026">26</span> ‏וְנִסְלַ֗ח לְכָל־עֲדַת֙ בְּנֵ֣י יִשְׂרָאֵ֔ל
וְלַגֵּ֖ר הַגָּ֣ר בְּתוֹכָ֑ם כִּ֥י לְכָל־הָעָ֖ם בִּשְׁגָגָֽה׃ ס

‎<span id="027">27</span> ‏וְאִם־נֶ֥פֶשׁ אַחַ֖ת תֶּחֱטָ֣א בִשְׁגָגָ֑ה
וְהִקְרִ֛יבָה עֵ֥ז בַּת־שְׁנָתָ֖הּ לְחַטָּֽאת׃

‎<span id="028">28</span> ‏וְכִפֶּ֣ר הַכֹּהֵ֗ן עַל־הַנֶּ֧פֶשׁ
הַשֹּׁגֶ֛גֶת בְּחֶטְאָ֥ה בִשְׁגָגָ֖ה לִפְנֵ֣י יְהוָ֑ה לְכַפֵּ֥ר עָלָ֖יו
וְנִסְלַ֥ח לֽוֹ׃

‎<span id="029">29</span> ‏הָֽאֶזְרָח֙ בִּבְנֵ֣י יִשְׂרָאֵ֔ל וְלַגֵּ֖ר
הַגָּ֣ר בְּתוֹכָ֑ם תּוֹרָ֤ה אַחַת֙ יִהְיֶ֣ה לָכֶ֔ם לָעֹשֶׂ֖ה
בִּשְׁגָגָֽה׃

‎<span id="030">30</span> ‏וְהַנֶּ֜פֶשׁ אֲשֶֽׁר־תַּעֲשֶׂ֣ה׀ בְּיָ֣ד
רָמָ֗ה מִן־הָֽאֶזְרָח֙ וּמִן־הַגֵּ֔ר אֶת־יְהוָ֖ה ה֣וּא מְגַדֵּ֑ף
וְנִכְרְתָ֛ה הַנֶּ֥פֶשׁ הַהִ֖וא מִקֶּ֥רֶב עַמָּֽהּ׃

‎<span id="031">31</span> ‏כִּ֤י דְבַר־יְהוָה֙ בָּזָ֔ה וְאֶת־מִצְוָת֖וֹ
הֵפַ֑ר הִכָּרֵ֧ת׀ תִּכָּרֵ֛ת הַנֶּ֥פֶשׁ הַהִ֖וא עֲוֹנָ֥ה בָֽהּ׃ פ

‎<span id="032">32</span> ‏וַיִּהְי֥וּ בְנֵֽי־יִשְׂרָאֵ֖ל בַּמִּדְבָּ֑ר
וַֽיִּמְצְא֗וּ אִ֛ישׁ מְקֹשֵׁ֥שׁ עֵצִ֖ים בְּי֥וֹם הַשַּׁבָּֽת׃

‎<span id="033">33</span> ‏וַיַּקְרִ֣יבוּ אֹת֔וֹ הַמֹּצְאִ֥ים אֹת֖וֹ
מְקֹשֵׁ֣שׁ עֵצִ֑ים אֶל־מֹשֶׁה֙ וְאֶֽל־אַהֲרֹ֔ן וְאֶ֖ל כָּל־הָעֵדָֽה׃

‎<span id="034">34</span> ‏וַיַּנִּ֥יחוּ אֹת֖וֹ בַּמִּשְׁמָ֑ר כִּ֚י לֹ֣א
פֹרַ֔שׁ מַה־יֵּעָשֶׂ֖ה לֽוֹ׃ ס

‎<span id="035">35</span> ‏וַיֹּ֤אמֶר יְהוָה֙ אֶל־מֹשֶׁ֔ה מ֥וֹת יוּמַ֖ת
הָאִ֑ישׁ רָג֨וֹם אֹת֤וֹ בָֽאֲבָנִים֙ כָּל־הָ֣עֵדָ֔ה מִח֖וּץ
לַֽמַּחֲנֶֽה׃

‎<span id="036">36</span> ‏וַיֹּצִ֨יאוּ אֹת֜וֹ כָּל־הָעֵדָ֗ה אֶל־מִחוּץ֙
לַֽמַּחֲנֶ֔ה וַיִּרְגְּמ֥וּ אֹת֛וֹ בָּאֲבָנִ֖ים וַיָּמֹ֑ת כַּאֲשֶׁ֛ר
צִוָּ֥ה יְהוָ֖ה אֶת־מֹשֶֽׁה׃ פ

‎<span id="037">37</span> ‏וַיֹּ֥אמֶר יְהוָ֖ה אֶל־מֹשֶׁ֥ה לֵּאמֹֽר׃

‎<span id="038">38</span> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣
אֲלֵהֶ֔ם וְעָשׂ֨וּ לָהֶ֥ם צִיצִ֛ת עַל־כַּנְפֵ֥י בִגְדֵיהֶ֖ם לְדֹרֹתָ֑ם
וְנָ֥תְנ֛וּ<sup>3</sup> עַל־צִיצִ֥ת הַכָּנָ֖ף פְּתִ֥יל תְּכֵֽלֶת׃

‎<span id="039">39</span> ‏וְהָיָ֣ה לָכֶם֮ לְצִיצִת֒ וּרְאִיתֶ֣ם אֹת֗וֹ
וּזְכַרְתֶּם֙ אֶת־כָּל־מִצְוֹ֣ת יְהוָ֔ה וַעֲשִׂיתֶ֖ם אֹתָ֑ם
וְלֹֽא־תָתֻ֜רוּ אַחֲרֵ֤י לְבַבְכֶם֙ וְאַחֲרֵ֣י עֵֽינֵיכֶ֔ם
אֲשֶׁר־אַתֶּ֥ם זֹנִ֖ים אַחֲרֵיהֶֽם׃

‎<span id="040">40</span> ‏לְמַ֣עַן תִּזְכְּר֔וּ וַעֲשִׂיתֶ֖ם
אֶת־כָּל־מִצְוֹתָ֑י וִהְיִיתֶ֥ם קְדֹשִׁ֖ים לֵֽאלֹהֵיכֶֽם׃

‎<span id="041">41</span> ‏אֲנִ֞י יְהוָ֣ה אֱלֹֽהֵיכֶ֗ם אֲשֶׁ֨ר
הוֹצֵ֤אתִי אֶתְכֶם֙ מֵאֶ֣רֶץ מִצְרַ֔יִם לִהְי֥וֹת לָכֶ֖ם לֵאלֹהִ֑ים
אֲנִ֖י יְהוָ֥ה אֱלֹהֵיכֶֽם׃ פ

1 wayəḏabēr yəhwâ ’el-mōšeh llē’mōr:

2 dabēr ’el-bənê yiśərā’ēl wə’āmarətā ’ălēhem kî ṯāḇō’û ’el-’ereṣ
mwōšəḇōṯêḵem ’ăšer ’ănî nōṯēn lāḵem:

3 w<sup>a</sup>‘ăśîṯem ’iššeh layhwâ ‘ōlâ ’wō-zeḇ<sup>a</sup>ḥ
ləfallē’-neḏer ’wō ḇinəḏāḇâ ’wō bəmō‘ăḏêḵem l<sup>a</sup>‘ăśwōṯ rêḥa
nîḥōḥa layhwâ min-habāqār ’wō min-haṣṣō’n:

4 wəhiqərîḇ hammaqərîḇ qārəbānwō layhwâ minəḥâ sōleṯ ‘iśśārwōn bālûl
birəḇi‘îṯ hahîn šāmen:

5 wəyayin lanneseḵə rəḇî‘îṯ hahîn t<sup>a</sup>‘ăśeh ‘al-hā‘ōlâ ’wō
lazzāḇ<sup>a</sup>ḥ lakeḇeś hā’eḥāḏ:

6 ’wō lā’ayil t<sup>a</sup>‘ăśeh minəḥâ sōleṯ šənê ‘eśərōnîm bəlûlâ
ḇaššemen šəlišîṯ hahîn:

7 wəyayin lanneseḵə šəlišîṯ hahîn taqərîḇ rêḥa-nîḥōḥa layhwâ:

8 wəḵî-ṯ<sup>a</sup>‘ăśeh ḇen-bāqār ‘ōlâ ’wō-zāḇ<sup>a</sup>ḥ
ləfallē’-neḏer ’wō-šəlāmîm layhwâ:

9 wəhiqərîḇ ‘al-ben-habāqār minəḥâ sōleṯ šəlōšâ ‘eśərōnîm bālûl baššemen
ḥăṣî hahîn:

10 wəyayin taqərîḇ lanneseḵə ḥăṣî hahîn ’iššēh rêḥa-nîḥōḥa layhwâ:

11 kāḵâ yē‘āśeh laššwōr hā’eḥāḏ ’wō lā’ayil hā’eḥāḏ ’wō-laśśeh ḇakəḇāśîm
’wō ḇā‘izzîm:

12 kammisəpār ’ăšer t<sup>a</sup>‘ăśû kāḵâ t<sup>a</sup>‘ăśû lā’eḥāḏ
kəmisəpārām:

13 kāl-hā’ezərāḥ y<sup>a</sup>‘ăśeh-kāḵâ ’eṯ-’ēlleh ləhaqərîḇ ’iššēh
rêḥa-nîḥōḥa layhwâ:

14 wəḵî-yāḡûr ’itəḵem gēr ’wō ’ăšer-bəṯwōḵəḵem ləḏōrōṯêḵem wə‘āśâ ’iššēh
rêḥa-nîḥōḥa layhwâ ka’ăšer t<sup>a</sup>‘ăśû kēn y<sup>a</sup>‘ăśeh:

15 haqqâāl ḥuqqâ ’<sup>a</sup>ḥaṯ lāḵem wəlagēr hagār ḥuqqaṯ ‘wōlām
ləḏōrōṯêḵem kāḵem kagēr yihəyeh lifənê yəhwâ:

16 twōrâ ’<sup>a</sup>ḥaṯ ûmišəpāṭ ’eḥāḏ yihəyeh lāḵem wəlagēr hagār
’itəḵem: f

17 wayəḏabēr yəhwâ ’el-mōšeh llē’mōr:

18 dabēr ’el-bənê yiśərā’ēl wə’āmarətā ’ălēhem bəḇō’ăḵem ’el-hā’āreṣ
’ăšer ’ănî mēḇî’ ’eṯəḵem šāmmâ:

19 wəhāyâ ba’ăḵāləḵem milleḥem hā’āreṣ tārîmû ṯərûmâ layhwâ:

20 rē’šîṯ ‘ărisōṯēḵem ḥallâ tārîmû ṯərûmâ kiṯərûmaṯ gōren kēn tārîmû
’ōṯāh:

21 mērē’šîṯ ‘ărisōṯêḵem titənû layhwâ tərûmâ ləḏōrōṯêḵem: s

22 wəḵî ṯišəgû wəlō’ ṯ<sup>a</sup>‘ăśû ’ēṯ kāl-hammiṣəwōṯ hā’ēlleh
’ăšer-diber yəhwâ ’el-mōšeh:

23 ’ēṯ kāl-’ăšer ṣiûâ yəhwâ ’ălêḵem bəyaḏ-mōšeh min-hayywōm ’ăšer ṣiûâ
yəhwâ wâālə’â ləḏōrōṯêḵem:

24 wəhāyâ ’im mē‘ênê hā‘ēḏâ ne‘eśəṯâ lišəḡāḡâ wə‘āśû ḵāl-hā‘ēḏâ par
ben-bāqār ’eḥāḏ lə‘ōlâ lərêḥa nîḥōḥa layhwâ ûminəḥāṯwō wənisəkwō
kammišəpāṭ ûśə‘îr-‘izzîm ’eḥāḏ ləḥaṭṭāṯ:

25 wəḵiper hakōhēn ‘al-kāl-‘ăḏaṯ bənê yiśərā’ēl wənisəl<sup>a</sup>ḥ
lâem kî-šəḡāḡâ hiw’ wəhēm hēḇî’û ’eṯ-qārəbānām ’iššeh layhwâ wəḥaṭṭā’ṯām
lifənê yəhwâ ‘al-šiḡəḡāṯām:

26 wənisəl<sup>a</sup>ḥ ləḵāl-‘ăḏaṯ bənê yiśərā’ēl wəlagēr hagār
bəṯwōḵām kî ləḵāl-hā‘ām bišəḡāḡâ: s

27 wə’im-nefeš ’<sup>a</sup>ḥaṯ teḥĕṭā’ ḇišəḡāḡâ wəhiqərîḇâ ‘ēz
baṯ-šənāṯāh ləḥaṭṭā’ṯ:

28 wəḵiper hakōhēn ‘al-hannefeš haššōḡeḡeṯ bəḥeṭə’â ḇišəḡāḡâ lifənê
yəhwâ ləḵapēr ‘ālāyw wənisəl<sup>a</sup>ḥ lwō:

29 hā’ezərāḥ biḇənê yiśərā’ēl wəlagēr hagār bəṯwōḵām twōrâ
’<sup>a</sup>ḥaṯ yihəyeh lāḵem lā‘ōśeh bišəḡāḡâ:

30 wəhannefeš ’ăšer-t<sup>a</sup>‘ăśeh\| bəyāḏ rāmâ min-hā’ezərāḥ
ûmin-hagēr ’eṯ-yəhwâ hû’ məḡadēf wəniḵərəṯâ hannefeš hahiw’ miqqereḇ
‘ammāh:

31 kî ḏəḇar-yəhwâ bāzâ wə’eṯ-miṣəwāṯwō hēfar hikārēṯ\| tikārēṯ hannefeš
hahiw’ ‘ăwōnâ ḇāh: f

32 wayyihəyû ḇənê-yiśərā’ēl bammiḏəbār wayyiməṣə’û ’îš məqōšēš ‘ēṣîm
bəywōm haššabāṯ:

33 wayyaqərîḇû ’ōṯwō hammōṣə’îm ’ōṯwō məqōšēš ‘ēṣîm ’el-mōšeh
wə’el-’ahărōn wə’el kāl-hā‘ēḏâ:

34 wayyannîḥû ’ōṯwō bammišəmār kî lō’ fōraš mah-yyē‘āśeh lwō: s

35 wayyō’mer yəhwâ ’el-mōšeh mwōṯ yûmaṯ hā’îš rāḡwōm ’ōṯwō ḇā’ăḇānîm
kāl-hā‘ēḏâ miḥûṣ lamm<sup>a</sup>ḥăneh:

36 wayyōṣî’û ’ōṯwō kāl-hā‘ēḏâ ’el-miḥûṣ lamm<sup>a</sup>ḥăneh
wayyirəgəmû ’ōṯwō bā’ăḇānîm wayyāmōṯ ka’ăšer ṣiûâ yəhwâ ’eṯ-mōšeh: f

37 wayyō’mer yəhwâ ’el-mōšeh llē’mōr:

38 dabēr ’el-bənê yiśərā’ēl wə’āmarətā ’ălēhem wə‘āśû lâem ṣîṣiṯ
‘al-kanəfê ḇiḡəḏêhem ləḏōrōṯām wənāṯənû<sup>3</sup> ‘al-ṣîṣiṯ hakānāf
pəṯîl təḵēleṯ:

39 wəhāyâ lāḵem ləṣîṣiṯ ûrə’îṯem ’ōṯwō ûzəḵarətem ’eṯ-kāl-miṣəwōṯ yəhwâ
w<sup>a</sup>‘ăśîṯem ’ōṯām wəlō’-ṯāṯurû ’<sup>a</sup>ḥărê ləḇaḇəḵem
wə’<sup>a</sup>ḥărê ‘ênêḵem ’ăšer-’atem zōnîm ’<sup>a</sup>ḥărêhem:

40 ləm<sup>a</sup>‘an tizəkərû w<sup>a</sup>‘ăśîṯem ’eṯ-kāl-miṣəwōṯāy
wihəyîṯem qəḏōšîm lē’lōhêḵem:

41 ’ănî yəhwâ ’ĕlōhêḵem ’ăšer hwōṣē’ṯî ’eṯəḵem mē’ereṣ miṣərayim
lihəywōṯ lāḵem lē’lōhîm ’ănî yəhwâ ’ĕlōhêḵem: f

------------------------------------------------------------------------

[Next: Numbers (Bemidbar) Chapter 16](num016.md)
