[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos023)  [KJV](../kjv/jos023.md) 
[Sep:JsB](../sep/jsb023)  [Vul](../vul/jos023.md)   
  
[Joshua (Yehoshua) Index](jos.md)  
  [Previous](jos022)  [Next](jos024.md) 

------------------------------------------------------------------------

### Tanach (Hebrew): Joshua (Yehoshua) Chapter 23

‎<span id="001">1</span> ‏וַֽיְהִי֙ מִיָּמִ֣ים רַבִּ֔ים אַ֠חֲרֵי
אֲשֶׁר־הֵנִ֨יחַ יְהוָ֧ה לְיִשְׂרָאֵ֛ל מִכָּל־אֹיְבֵיהֶ֖ם מִסָּבִ֑יב
וִיהוֹשֻׁ֣עַ זָקֵ֔ן בָּ֖א בַּיָּמִֽים׃

‎<span id="002">2</span> ‏וַיִּקְרָ֤א יְהוֹשֻׁ֙עַ֙ לְכָל־יִשְׂרָאֵ֔ל
לִזְקֵנָיו֙ וּלְרָאשָׁ֔יו וּלְשֹׁפְטָ֖יו וּלְשֹֽׁטְרָ֑יו וַיֹּ֣אמֶר
אֲלֵהֶ֔ם אֲנִ֣י זָקַ֔נְתִּי בָּ֖אתִי בַּיָּמִֽים׃

‎<span id="003">3</span> ‏וְאַתֶּ֣ם רְאִיתֶ֗ם אֵת֩ כָּל־אֲשֶׁ֨ר עָשָׂ֜ה
יְהוָ֧ה אֱלֹהֵיכֶ֛ם לְכָל־הַגּוֹיִ֥ם הָאֵ֖לֶּה מִפְּנֵיכֶ֑ם כִּ֚י
יְהוָ֣ה אֱלֹהֵיכֶ֔ם ה֖וּא הַנִּלְחָ֥ם לָכֶֽם׃

‎<span id="004">4</span> ‏רְאוּ֩ הִפַּ֨לְתִּי לָכֶ֜ם אֶֽת־הַ֠גּוֹיִם
הַנִּשְׁאָרִ֥ים הָאֵ֛לֶּה בְּנַחֲלָ֖ה לְשִׁבְטֵיכֶ֑ם מִן־הַיַּרְדֵּ֗ן
וְכָל־הַגּוֹיִם֙ אֲשֶׁ֣ר הִכְרַ֔תִּי וְהַיָּ֥ם הַגָּד֖וֹל מְב֥וֹא
הַשָּֽׁמֶשׁ׃

‎<span id="005">5</span> ‏וַיהוָ֣ה אֱלֹֽהֵיכֶ֗ם ה֚וּא יֶהְדֳּפֵ֣ם
מִפְּנֵיכֶ֔ם וְהוֹרִ֥ישׁ אֹתָ֖ם מִלִּפְנֵיכֶ֑ם וִֽירִשְׁתֶּם֙
אֶת־אַרְצָ֔ם כַּאֲשֶׁ֥ר דִּבֶּ֛ר יְהוָ֥ה אֱלֹהֵיכֶ֖ם לָכֶֽם׃

‎<span id="006">6</span> ‏וַחֲזַקְתֶּ֣ם מְאֹ֔ד לִשְׁמֹ֣ר וְלַעֲשׂ֔וֹת
אֵ֚ת כָּל־הַכָּת֔וּב בְּסֵ֖פֶר תּוֹרַ֣ת מֹשֶׁ֑ה לְבִלְתִּ֥י
סוּר־מִמֶּ֖נּוּ יָמִ֥ין וּשְׂמֹֽאול׃

‎<span id="007">7</span> ‏לְבִלְתִּי־בוֹא֙ בַּגּוֹיִ֣ם הָאֵ֔לֶּה
הַנִּשְׁאָרִ֥ים הָאֵ֖לֶּה אִתְּכֶ֑ם וּבְשֵׁ֨ם אֱלֹהֵיהֶ֤ם
לֹא־תַזְכִּ֙ירוּ֙ וְלֹ֣א תַשְׁבִּ֔יעוּ וְלֹ֣א תַעַבְד֔וּם וְלֹ֥א
תִֽשְׁתַּחֲו֖וּ לָהֶֽם׃

‎<span id="008">8</span> ‏כִּ֛י אִם־בַּיהוָ֥ה אֱלֹהֵיכֶ֖ם תִּדְבָּ֑קוּ
כַּאֲשֶׁ֣ר עֲשִׂיתֶ֔ם עַ֖ד הַיּ֥וֹם הַזֶּֽה׃

‎<span id="009">9</span> ‏וַיּ֤וֹרֶשׁ יְהוָה֙ מִפְּנֵיכֶ֔ם גּוֹיִ֖ם
גְּדֹלִ֣ים וַעֲצוּמִ֑ים וְאַתֶּ֗ם לֹא־עָ֤מַד אִישׁ֙ בִּפְנֵיכֶ֔ם עַ֖ד
הַיּ֥וֹם הַזֶּֽה׃

‎<span id="010">10</span> ‏אִישׁ־אֶחָ֥ד מִכֶּ֖ם יִרְדָּף־אָ֑לֶף כִּ֣י׀
יְהוָ֣ה אֱלֹהֵיכֶ֗ם ה֚וּא הַנִּלְחָ֣ם לָכֶ֔ם כַּאֲשֶׁ֖ר דִּבֶּ֥ר לָכֶֽם׃

‎<span id="011">11</span> ‏וְנִשְׁמַרְתֶּ֥ם מְאֹ֖ד לְנַפְשֹֽׁתֵיכֶ֑ם
לְאַהֲבָ֖ה אֶת־יְהוָ֥ה אֱלֹהֵיכֶֽם׃

‎<span id="012">12</span> ‏כִּ֣י׀ אִם־שׁ֣וֹב תָּשׁ֗וּבוּ וּדְבַקְתֶּם֙
בְּיֶ֙תֶר֙ הַגּוֹיִ֣ם הָאֵ֔לֶּה הַנִּשְׁאָרִ֥ים הָאֵ֖לֶּה אִתְּכֶ֑ם
וְהִֽתְחַתַּנְתֶּ֥ם בָּהֶ֛ם וּבָאתֶ֥ם בָּהֶ֖ם וְהֵ֥ם בָּכֶֽם׃

‎<span id="013">13</span> ‏יָד֙וֹעַ֙ תֵּֽדְע֔וּ כִּי֩ לֹ֨א יוֹסִ֜יף
יְהוָ֣ה אֱלֹהֵיכֶ֗ם לְהוֹרִ֛ישׁ אֶת־הַגּוֹיִ֥ם הָאֵ֖לֶּה מִלִּפְנֵיכֶ֑ם
וְהָי֨וּ לָכֶ֜ם לְפַ֣ח וּלְמוֹקֵ֗שׁ וּלְשֹׁטֵ֤ט בְּצִדֵּיכֶם֙
וְלִצְנִנִ֣ים בְּעֵינֵיכֶ֔ם עַד־אֲבָדְכֶ֗ם מֵ֠עַל הָאֲדָמָ֤ה הַטּוֹבָה֙
הַזֹּ֔את אֲשֶׁר֙ נָתַ֣ן לָכֶ֔ם יְהוָ֖ה אֱלֹהֵיכֶֽם׃

‎<span id="014">14</span> ‏וְהִנֵּ֨ה אָנֹכִ֤י הוֹלֵךְ֙ הַיּ֔וֹם
בְּדֶ֖רֶךְ כָּל־הָאָ֑רֶץ וִידַעְתֶּ֞ם בְּכָל־לְבַבְכֶ֣ם
וּבְכָל־נַפְשְׁכֶ֗ם כִּ֣י לֹֽא־נָפַל֩ דָּבָ֨ר אֶחָ֜ד מִכֹּ֣ל׀
הַדְּבָרִ֣ים הַטּוֹבִ֗ים אֲשֶׁ֨ר דִּבֶּ֜ר יְהוָ֤ה אֱלֹהֵיכֶם֙ עֲלֵיכֶ֔ם
הַכֹּל֙ בָּ֣אוּ לָכֶ֔ם לֹֽא־נָפַ֥ל מִמֶּ֖נּוּ דָּבָ֥ר אֶחָֽד׃

‎<span id="015">15</span> ‏וְהָיָ֗ה כַּאֲשֶׁר־בָּ֤א עֲלֵיכֶם֙
כָּל־הַדָּבָ֣ר הַטּ֔וֹב אֲשֶׁ֥ר דִּבֶּ֛ר יְהוָ֥ה אֱלֹהֵיכֶ֖ם אֲלֵיכֶ֑ם
כֵּן֩ יָבִ֨יא יְהוָ֜ה עֲלֵיכֶ֗ם אֵ֚ת כָּל־הַדָּבָ֣ר הָרָ֔ע
עַד־הַשְׁמִיד֣וֹ אוֹתְכֶ֗ם מֵ֠עַל הָאֲדָמָ֤ה הַטּוֹבָה֙ הַזֹּ֔את אֲשֶׁר֙
נָתַ֣ן לָכֶ֔ם יְהוָ֖ה אֱלֹהֵיכֶֽם׃

‎<span id="016">16</span> ‏בְּ֠עָבְרְכֶם אֶת־בְּרִ֨ית יְהוָ֥ה
אֱלֹהֵיכֶם֮ אֲשֶׁ֣ר צִוָּ֣ה אֶתְכֶם֒ וַהֲלַכְתֶּ֗ם וַעֲבַדְתֶּם֙
אֱלֹהִ֣ים אֲחֵרִ֔ים וְהִשְׁתַּחֲוִיתֶ֖ם לָהֶ֑ם וְחָרָ֤ה אַף־יְהוָה֙
בָּכֶ֔ם וַאֲבַדְתֶּ֣ם מְהֵרָ֔ה מֵעַל֙ הָאָ֣רֶץ הַטּוֹבָ֔ה אֲשֶׁ֖ר נָתַ֥ן
לָכֶֽם׃ פ

1 wayəhî mîyāmîm rabîm ’<sup>a</sup>ḥărê ’ăšer-hēnîḥa yəhwâ ləyiśərā’ēl
mikāl-’ōyəḇêhem missāḇîḇ wîhwōšu‘a zāqēn bā’ bayyāmîm:

2 wayyiqərā’ yəhwōšu‘a ləḵāl-yiśərā’ēl lizəqēnāyw ûlərā’šāyw ûləšōfəṭāyw
ûləšōṭərāyw wayyō’mer ’ălēhem ’ănî zāqanətî bā’ṯî bayyāmîm:

3 wə’atem rə’îṯem ’ēṯ kāl-’ăšer ‘āśâ yəhwâ ’ĕlōhêḵem ləḵāl-hagwōyim
hā’ēlleh mipənêḵem kî yəhwâ ’ĕlōhêḵem hû’ hanniləḥām lāḵem:

4 rə’û hipalətî lāḵem ’eṯ-hagwōyim hannišə’ārîm hā’ēlleh
bən<sup>a</sup>ḥălâ ləšiḇəṭêḵem min-hayyarədēn wəḵāl-hagwōyim ’ăšer
hiḵəratî wəhayyām hagāḏwōl məḇwō’ haššāmeš:

5 wayhwâ ’ĕlōhêḵem hû’ yehədŏfēm mipənêḵem wəhwōrîš ’ōṯām millifənêḵem
wîrišətem ’eṯ-’arəṣām ka’ăšer diber yəhwâ ’ĕlōhêḵem lāḵem:

6 w<sup>a</sup>ḥăzaqətem mə’ōḏ lišəmōr wəl<sup>a</sup>‘ăśwōṯ ’ēṯ
kāl-hakāṯûḇ bəsēfer twōraṯ mōšeh ləḇilətî sûr-mimmennû yāmîn ûśəmō’wl:

7 ləḇilətî-ḇwō’ bagwōyim hā’ēlleh hannišə’ārîm hā’ēlleh ’itəḵem ûḇəšēm
’ĕlōhêhem lō’-ṯazəkîrû wəlō’ ṯašəbî‘û wəlō’ ṯ<sup>a</sup>‘aḇəḏûm wəlō’
ṯišət<sup>a</sup>ḥăwû lâem:

8 kî ’im-bayhwâ ’ĕlōhêḵem tiḏəbāqû ka’ăšer ‘ăśîṯem ‘aḏ hayywōm hazzeh:

9 wayywōreš yəhwâ mipənêḵem gwōyim gəḏōlîm w<sup>a</sup>‘ăṣûmîm wə’atem
lō’-‘āmaḏ ’îš bifənêḵem ‘aḏ hayywōm hazzeh:

10 ’îš-’eḥāḏ mikem yirədāf-’ālef kî\| yəhwâ ’ĕlōhêḵem hû’ hanniləḥām
lāḵem ka’ăšer diber lāḵem:

11 wənišəmarətem mə’ōḏ lənafəšōṯêḵem lə’ahăḇâ ’eṯ-yəhwâ ’ĕlōhêḵem:

12 kî\| ’im-šwōḇ tāšûḇû ûḏəḇaqətem bəyeṯer hagwōyim hā’ēlleh
hannišə’ārîm hā’ēlleh ’itəḵem wəhiṯəḥatanətem bâem ûḇā’ṯem bâem wəhēm
bāḵem:

13 yāḏwō‘a tēḏə‘û kî lō’ ywōsîf yəhwâ ’ĕlōhêḵem ləhwōrîš ’eṯ-hagwōyim
hā’ēlleh millifənêḵem wəhāyû lāḵem ləf<sup>a</sup>ḥ ûləmwōqēš ûləšōṭēṭ
bəṣidêḵem wəliṣəninîm bə‘ênêḵem ‘aḏ-’ăḇāḏəḵem mē‘al hā’ăḏāmâ haṭṭwōḇâ
hazzō’ṯ ’ăšer nāṯan lāḵem yəhwâ ’ĕlōhêḵem:

14 wəhinnēh ’ānōḵî hwōlēḵə hayywōm bəḏereḵə kāl-hā’āreṣ
wîḏ<sup>a</sup>‘ətem bəḵāl-ləḇaḇəḵem ûḇəḵāl-nafəšəḵem kî lō’-nāfal dāḇār
’eḥāḏ mikōl\| hadəḇārîm haṭṭwōḇîm ’ăšer diber yəhwâ ’ĕlōhêḵem ‘ălêḵem
hakōl bā’û lāḵem lō’-nāfal mimmennû dāḇār ’eḥāḏ:

15 wəhāyâ ka’ăšer-bā’ ‘ălêḵem kāl-hadāḇār haṭṭwōḇ ’ăšer diber yəhwâ
’ĕlōhêḵem ’ălêḵem kēn yāḇî’ yəhwâ ‘ălêḵem ’ēṯ kāl-hadāḇār hārā‘
‘aḏ-hašəmîḏwō ’wōṯəḵem mē‘al hā’ăḏāmâ haṭṭwōḇâ hazzō’ṯ ’ăšer nāṯan lāḵem
yəhwâ ’ĕlōhêḵem:

16 bə‘āḇərəḵem ’eṯ-bərîṯ yəhwâ ’ĕlōhêḵem ’ăšer ṣiûâ ’eṯəḵem wahălaḵətem
w<sup>a</sup>‘ăḇaḏətem ’ĕlōhîm ’ăḥērîm wəhišət<sup>a</sup>ḥăwîṯem lâem
wəḥārâ ’af-yəhwâ bāḵem wa’ăḇaḏətem məhērâ mē‘al hā’āreṣ haṭṭwōḇâ ’ăšer
nāṯan lāḵem: f

------------------------------------------------------------------------

[Next: Joshua (Yehoshua) Chapter 24](jos024.md)
