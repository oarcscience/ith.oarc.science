[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev016)  [KJV](../kjv/lev016)  [Sep](../sep/lev016.md) 
[Vul](../vul/lev016.md)   
  
[Leviticus (Vayikra) Index](lev.md)  
  [Previous](lev015)  [Next](lev017.md) 

------------------------------------------------------------------------

### Tanach (Hebrew): Leviticus (Vayikra) Chapter 16

‎<span id="001">1</span> ‏וַיְדַבֵּ֤ר יְהוָה֙ אֶל־מֹשֶׁ֔ה אַחֲרֵ֣י מ֔וֹת
שְׁנֵ֖י בְּנֵ֣י אַהֲרֹ֑ן בְּקָרְבָתָ֥ם לִפְנֵי־יְהוָ֖ה וַיָּמֻֽתוּ׃

‎<span id="002">2</span> ‏וַיֹּ֨אמֶר יְהוָ֜ה אֶל־מֹשֶׁ֗ה דַּבֵּר֮
אֶל־אַהֲרֹ֣ן אָחִיךָ֒ וְאַל־יָבֹ֤א בְכָל־עֵת֙ אֶל־הַקֹּ֔דֶשׁ מִבֵּ֖ית
לַפָּרֹ֑כֶת אֶל־פְּנֵ֨י הַכַּפֹּ֜רֶת אֲשֶׁ֤ר עַל־הָאָרֹן֙ וְלֹ֣א יָמ֔וּת
כִּ֚י בֶּֽעָנָ֔ן אֵרָאֶ֖ה עַל־הַכַּפֹּֽרֶת׃

‎<span id="003">3</span> ‏בְּזֹ֛את יָבֹ֥א אַהֲרֹ֖ן אֶל־הַקֹּ֑דֶשׁ
בְּפַ֧ר בֶּן־בָּקָ֛ר לְחַטָּ֖את וְאַ֥יִל לְעֹלָֽה׃

‎<span id="004">4</span> ‏כְּתֹֽנֶת־בַּ֨ד קֹ֜דֶשׁ יִלְבָּ֗שׁ
וּמִֽכְנְסֵי־בַד֮ יִהְי֣וּ עַל־בְּשָׂרוֹ֒ וּבְאַבְנֵ֥ט בַּד֙ יַחְגֹּ֔ר
וּבְמִצְנֶ֥פֶת בַּ֖ד יִצְנֹ֑ף בִּגְדֵי־קֹ֣דֶשׁ הֵ֔ם וְרָחַ֥ץ בַּמַּ֛יִם
אֶת־בְּשָׂר֖וֹ וּלְבֵשָֽׁם׃

‎<span id="005">5</span> ‏וּמֵאֵ֗ת עֲדַת֙ בְּנֵ֣י יִשְׂרָאֵ֔ל יִקַּ֛ח
שְׁנֵֽי־שְׂעִירֵ֥י עִזִּ֖ים לְחַטָּ֑את וְאַ֥יִל אֶחָ֖ד לְעֹלָֽה׃

‎<span id="006">6</span> ‏וְהִקְרִ֧יב אַהֲרֹ֛ן אֶת־פַּ֥ר הַחַטָּ֖את
אֲשֶׁר־ל֑וֹ וְכִפֶּ֥ר בַּעֲד֖וֹ וּבְעַ֥ד בֵּיתֽוֹ׃

‎<span id="007">7</span> ‏וְלָקַ֖ח אֶת־שְׁנֵ֣י הַשְּׂעִירִ֑ם וְהֶעֱמִ֤יד
אֹתָם֙ לִפְנֵ֣י יְהוָ֔ה פֶּ֖תַח אֹ֥הֶל מוֹעֵֽד׃

‎<span id="008">8</span> ‏וְנָתַ֧ן אַהֲרֹ֛ן עַל־שְׁנֵ֥י הַשְּׂעִירִ֖ם
גּוֹרָל֑וֹת גּוֹרָ֤ל אֶחָד֙ לַיהוָ֔ה וְגוֹרָ֥ל אֶחָ֖ד לַעֲזָאזֵֽל׃

‎<span id="009">9</span> ‏וְהִקְרִ֤יב אַהֲרֹן֙ אֶת־הַשָּׂעִ֔יר אֲשֶׁ֨ר
עָלָ֥ה עָלָ֛יו הַגּוֹרָ֖ל לַיהוָ֑ה וְעָשָׂ֖הוּ חַטָּֽאת׃

‎<span id="010">10</span> ‏וְהַשָּׂעִ֗יר אֲשֶׁר֩ עָלָ֨ה עָלָ֤יו
הַגּוֹרָל֙ לַעֲזָאזֵ֔ל יָֽעֳמַד־חַ֛י לִפְנֵ֥י יְהוָ֖ה לְכַפֵּ֣ר עָלָ֑יו
לְשַׁלַּ֥ח אֹת֛וֹ לַעֲזָאזֵ֖ל הַמִּדְבָּֽרָה׃

‎<span id="011">11</span> ‏וְהִקְרִ֨יב אַהֲרֹ֜ן אֶת־פַּ֤ר הַֽחַטָּאת֙
אֲשֶׁר־ל֔וֹ וְכִפֶּ֥ר בַּֽעֲד֖וֹ וּבְעַ֣ד בֵּית֑וֹ וְשָׁחַ֛ט אֶת־פַּ֥ר
הַֽחַטָּ֖את אֲשֶׁר־לֽוֹ׃

‎<span id="012">12</span> ‏וְלָקַ֣ח מְלֹֽא־הַ֠מַּחְתָּה גַּֽחֲלֵי־אֵ֞שׁ
מֵעַ֤ל הַמִּזְבֵּ֙חַ֙ מִלִּפְנֵ֣י יְהוָ֔ה וּמְלֹ֣א חָפְנָ֔יו קְטֹ֥רֶת
סַמִּ֖ים דַּקָּ֑ה וְהֵבִ֖יא מִבֵּ֥ית לַפָּרֹֽכֶת׃

‎<span id="013">13</span> ‏וְנָתַ֧ן אֶֽת־הַקְּטֹ֛רֶת עַל־הָאֵ֖שׁ
לִפְנֵ֣י יְהוָ֑ה וְכִסָּ֣ה׀ עֲנַ֣ן הַקְּטֹ֗רֶת אֶת־הַכַּפֹּ֛רֶת אֲשֶׁ֥ר
עַל־הָעֵד֖וּת וְלֹ֥א יָמֽוּת׃

‎<span id="014">14</span> ‏וְלָקַח֙ מִדַּ֣ם הַפָּ֔ר וְהִזָּ֧ה
בְאֶצְבָּע֛וֹ עַל־פְּנֵ֥י הַכַּפֹּ֖רֶת קֵ֑דְמָה וְלִפְנֵ֣י הַכַּפֹּ֗רֶת
יַזֶּ֧ה שֶֽׁבַע־פְּעָמִ֛ים מִן־הַדָּ֖ם בְּאֶצְבָּעֽוֹ׃

‎<span id="015">15</span> ‏וְשָׁחַ֞ט אֶת־שְׂעִ֤יר הַֽחַטָּאת֙ אֲשֶׁ֣ר
לָעָ֔ם וְהֵבִיא֙ אֶת־דָּמ֔וֹ אֶל־מִבֵּ֖ית לַפָּרֹ֑כֶת וְעָשָׂ֣ה
אֶת־דָּמ֗וֹ כַּאֲשֶׁ֤ר עָשָׂה֙ לְדַ֣ם הַפָּ֔ר וְהִזָּ֥ה אֹת֛וֹ
עַל־הַכַּפֹּ֖רֶת וְלִפְנֵ֥י הַכַּפֹּֽרֶת׃

‎<span id="016">16</span> ‏וְכִפֶּ֣ר עַל־הַקֹּ֗דֶשׁ מִטֻּמְאֹת֙ בְּנֵ֣י
יִשְׂרָאֵ֔ל וּמִפִּשְׁעֵיהֶ֖ם לְכָל־חַטֹּאתָ֑ם וְכֵ֤ן יַעֲשֶׂה֙ לְאֹ֣הֶל
מוֹעֵ֔ד הַשֹּׁכֵ֣ן אִתָּ֔ם בְּת֖וֹךְ טֻמְאֹתָֽם׃

‎<span id="017">17</span> ‏וְכָל־אָדָ֞ם לֹא־יִהְיֶ֣ה׀ בְּאֹ֣הֶל מוֹעֵ֗ד
בְּבֹא֛וֹ לְכַפֵּ֥ר בַּקֹּ֖דֶשׁ עַד־צֵאת֑וֹ וְכִפֶּ֤ר בַּעֲדוֹ֙ וּבְעַ֣ד
בֵּית֔וֹ וּבְעַ֖ד כָּל־קְהַ֥ל יִשְׂרָאֵֽל׃

‎<span id="018">18</span> ‏וְיָצָ֗א אֶל־הַמִּזְבֵּ֛חַ אֲשֶׁ֥ר
לִפְנֵֽי־יְהוָ֖ה וְכִפֶּ֣ר עָלָ֑יו וְלָקַ֞ח מִדַּ֤ם הַפָּר֙ וּמִדַּ֣ם
הַשָּׂעִ֔יר וְנָתַ֛ן עַל־קַרְנ֥וֹת הַמִּזְבֵּ֖חַ סָבִֽיב׃

‎<span id="019">19</span> ‏וְהִזָּ֨ה עָלָ֧יו מִן־הַדָּ֛ם בְּאֶצְבָּע֖וֹ
שֶׁ֣בַע פְּעָמִ֑ים וְטִהֲר֣וֹ וְקִדְּשׁ֔וֹ מִטֻּמְאֹ֖ת בְּנֵ֥י
יִשְׂרָאֵֽל׃

‎<span id="020">20</span> ‏וְכִלָּה֙ מִכַּפֵּ֣ר אֶת־הַקֹּ֔דֶשׁ
וְאֶת־אֹ֥הֶל מוֹעֵ֖ד וְאֶת־הַמִּזְבֵּ֑חַ וְהִקְרִ֖יב אֶת־הַשָּׂעִ֥יר
הֶחָֽי׃

‎<span id="021">21</span> ‏וְסָמַ֨ךְ אַהֲרֹ֜ן אֶת־שְׁתֵּ֣י ידו יָדָ֗יו
עַ֨ל רֹ֣אשׁ הַשָּׂעִיר֮ הַחַי֒ וְהִתְוַדָּ֣ה עָלָ֗יו אֶת־כָּל־עֲוֹנֹת֙
בְּנֵ֣י יִשְׂרָאֵ֔ל וְאֶת־כָּל־פִּשְׁעֵיהֶ֖ם לְכָל־חַטֹּאתָ֑ם וְנָתַ֤ן
אֹתָם֙ עַל־רֹ֣אשׁ הַשָּׂעִ֔יר וְשִׁלַּ֛ח בְּיַד־אִ֥ישׁ עִתִּ֖י
הַמִּדְבָּֽרָה׃

‎<span id="022">22</span> ‏וְנָשָׂ֨א הַשָּׂעִ֥יר עָלָ֛יו
אֶת־כָּל־עֲוֹנֹתָ֖ם אֶל־אֶ֣רֶץ גְּזֵרָ֑ה וְשִׁלַּ֥ח אֶת־הַשָּׂעִ֖יר
בַּמִּדְבָּֽר׃

‎<span id="023">23</span> ‏וּבָ֤א אַהֲרֹן֙ אֶל־אֹ֣הֶל מוֹעֵ֔ד וּפָשַׁט֙
אֶת־בִּגְדֵ֣י הַבָּ֔ד אֲשֶׁ֥ר לָבַ֖שׁ בְּבֹא֣וֹ אֶל־הַקֹּ֑דֶשׁ
וְהִנִּיחָ֖ם שָֽׁם׃

‎<span id="024">24</span> ‏וְרָחַ֨ץ אֶת־בְּשָׂר֤וֹ בַמַּ֙יִם֙ בְּמָק֣וֹם
קָד֔וֹשׁ וְלָבַ֖שׁ אֶת־בְּגָדָ֑יו וְיָצָ֗א וְעָשָׂ֤ה אֶת־עֹֽלָתוֹ֙
וְאֶת־עֹלַ֣ת הָעָ֔ם וְכִפֶּ֥ר בַּעֲד֖וֹ וּבְעַ֥ד הָעָֽם׃

‎<span id="025">25</span> ‏וְאֵ֛ת חֵ֥לֶב הַֽחַטָּ֖את יַקְטִ֥יר
הַמִּזְבֵּֽחָה׃

‎<span id="026">26</span> ‏וְהַֽמְשַׁלֵּ֤חַ אֶת־הַשָּׂעִיר֙ לַֽעֲזָאזֵ֔ל
יְכַבֵּ֣ס בְּגָדָ֔יו וְרָחַ֥ץ אֶת־בְּשָׂר֖וֹ בַּמָּ֑יִם וְאַחֲרֵי־כֵ֖ן
יָב֥וֹא אֶל־הַֽמַּחֲנֶֽה׃

‎<span id="027">27</span> ‏וְאֵת֩ פַּ֨ר הַֽחַטָּ֜את וְאֵ֣ת׀ שְׂעִ֣יר
הַֽחַטָּ֗את אֲשֶׁ֨ר הוּבָ֤א אֶת־דָּמָם֙ לְכַפֵּ֣ר בַּקֹּ֔דֶשׁ יוֹצִ֖יא
אֶל־מִח֣וּץ לַֽמַּחֲנֶ֑ה וְשָׂרְפ֣וּ בָאֵ֔שׁ אֶת־עֹרֹתָ֥ם
וְאֶת־בְּשָׂרָ֖ם וְאֶת־פִּרְשָֽׁם׃

‎<span id="028">28</span> ‏וְהַשֹּׂרֵ֣ף אֹתָ֔ם יְכַבֵּ֣ס בְּגָדָ֔יו
וְרָחַ֥ץ אֶת־בְּשָׂר֖וֹ בַּמָּ֑יִם וְאַחֲרֵי־כֵ֖ן יָב֥וֹא
אֶל־הַֽמַּחֲנֶֽה׃

‎<span id="029">29</span> ‏וְהָיְתָ֥ה לָכֶ֖ם לְחֻקַּ֣ת עוֹלָ֑ם
בַּחֹ֣דֶשׁ הַ֠שְּׁבִיעִי בֶּֽעָשׂ֨וֹר לַחֹ֜דֶשׁ תְּעַנּ֣וּ
אֶת־נַפְשֹֽׁתֵיכֶ֗ם וְכָל־מְלָאכָה֙ לֹ֣א תַעֲשׂ֔וּ הָֽאֶזְרָ֔ח וְהַגֵּ֖ר
הַגָּ֥ר בְּתוֹכְכֶֽם׃

‎<span id="030">30</span> ‏כִּֽי־בַיּ֥וֹם הַזֶּ֛ה יְכַפֵּ֥ר עֲלֵיכֶ֖ם
לְטַהֵ֣ר אֶתְכֶ֑ם מִכֹּל֙ חַטֹּ֣אתֵיכֶ֔ם לִפְנֵ֥י יְהוָ֖ה תִּטְהָֽרוּ׃

‎<span id="031">31</span> ‏שַׁבַּ֨ת שַׁבָּת֥וֹן הִיא֙ לָכֶ֔ם
וְעִנִּיתֶ֖ם אֶת־נַפְשֹׁתֵיכֶ֑ם חֻקַּ֖ת עוֹלָֽם׃

‎<span id="032">32</span> ‏וְכִפֶּ֨ר הַכֹּהֵ֜ן אֲשֶׁר־יִמְשַׁ֣ח אֹת֗וֹ
וַאֲשֶׁ֤ר יְמַלֵּא֙ אֶת־יָד֔וֹ לְכַהֵ֖ן תַּ֣חַת אָבִ֑יו וְלָבַ֛שׁ
אֶת־בִּגְדֵ֥י הַבָּ֖ד בִּגְדֵ֥י הַקֹּֽדֶשׁ׃

‎<span id="033">33</span> ‏וְכִפֶּר֙ אֶת־מִקְדַּ֣שׁ הַקֹּ֔דֶשׁ
וְאֶת־אֹ֧הֶל מוֹעֵ֛ד וְאֶת־הַמִּזְבֵּ֖חַ יְכַפֵּ֑ר וְעַ֧ל הַכֹּהֲנִ֛ים
וְעַל־כָּל־עַ֥ם הַקָּהָ֖ל יְכַפֵּֽר׃

‎<span id="034">34</span> ‏וְהָֽיְתָה־זֹּ֨את לָכֶ֜ם לְחֻקַּ֣ת עוֹלָ֗ם
לְכַפֵּ֞ר עַל־בְּנֵ֤י יִשְׂרָאֵל֙ מִכָּל־חַטֹּאתָ֔ם אַחַ֖ת בַּשָּׁנָ֑ה
וַיַּ֕עַשׂ כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ פ

1 wayəḏabēr yəhwâ ’el-mōšeh ’<sup>a</sup>ḥărê mwōṯ šənê bənê ’ahărōn
bəqārəḇāṯām lifənê-yəhwâ wayyāmuṯû:

2 wayyō’mer yəhwâ ’el-mōšeh dabēr ’el-’ahărōn ’āḥîḵā wə’al-yāḇō’
ḇəḵāl-‘ēṯ ’el-haqqōḏeš mibêṯ lapārōḵeṯ ’el-pənê hakapōreṯ ’ăšer
‘al-hā’ārōn wəlō’ yāmûṯ kî be‘ānān ’ērā’eh ‘al-hakapōreṯ:

3 bəzō’ṯ yāḇō’ ’ahărōn ’el-haqqōḏeš bəfar ben-bāqār ləḥaṭṭā’ṯ wə’ayil
lə‘ōlâ:

4 kəṯōneṯ-baḏ qōḏeš yiləbāš ûmiḵənəsê-ḇaḏ yihəyû ‘al-bəśārwō ûḇə’aḇənēṭ
baḏ y<sup>a</sup>ḥəgōr ûḇəmiṣənefeṯ baḏ yiṣənōf biḡəḏê-qōḏeš hēm wərāḥaṣ
bammayim ’eṯ-bəśārwō ûləḇēšām:

5 ûmē’ēṯ ‘ăḏaṯ bənê yiśərā’ēl yiqq<sup>a</sup>ḥ šənê-śə‘îrê ‘izzîm
ləḥaṭṭā’ṯ wə’ayil ’eḥāḏ lə‘ōlâ:

6 wəhiqərîḇ ’ahărōn ’eṯ-par h<sup>a</sup>ḥaṭṭā’ṯ ’ăšer-lwō wəḵiper
b<sup>a</sup>‘ăḏwō ûḇə‘aḏ bêṯwō:

7 wəlāq<sup>a</sup>ḥ ’eṯ-šənê haśśə‘îrim wəhe‘ĕmîḏ ’ōṯām lifənê yəhwâ
peṯ<sup>a</sup>ḥ ’ōhel mwō‘ēḏ:

8 wənāṯan ’ahărōn ‘al-šənê haśśə‘îrim gwōrālwōṯ gwōrāl ’eḥāḏ layhwâ
wəḡwōrāl ’eḥāḏ l<sup>a</sup>‘ăzā’zēl:

9 wəhiqərîḇ ’ahărōn ’eṯ-haśśā‘îr ’ăšer ‘ālâ ‘ālāyw hagwōrāl layhwâ
wə‘āśâû ḥaṭṭā’ṯ:

10 wəhaśśā‘îr ’ăšer ‘ālâ ‘ālāyw hagwōrāl l<sup>a</sup>‘ăzā’zēl
yā‘ŏmaḏ-ḥay lifənê yəhwâ ləḵapēr ‘ālāyw ləšall<sup>a</sup>ḥ ’ōṯwō
l<sup>a</sup>‘ăzā’zēl hammiḏəbārâ:

11 wəhiqərîḇ ’ahărōn ’eṯ-par h<sup>a</sup>ḥaṭṭā’ṯ ’ăšer-lwō wəḵiper
b<sup>a</sup>‘ăḏwō ûḇə‘aḏ bêṯwō wəšāḥaṭ ’eṯ-par h<sup>a</sup>ḥaṭṭā’ṯ
’ăšer-lwō:

12 wəlāq<sup>a</sup>ḥ məlō’-hamm<sup>a</sup>ḥətâ g<sup>a</sup>ḥălê-’ēš
mē‘al hammizəbēḥa millifənê yəhwâ ûməlō’ ḥāfənāyw qəṭōreṯ sammîm daqqâ
wəhēḇî’ mibêṯ lapārōḵeṯ:

13 wənāṯan ’eṯ-haqqəṭōreṯ ‘al-hā’ēš lifənê yəhwâ wəḵissâ\| ‘ănan
haqqəṭōreṯ ’eṯ-hakapōreṯ ’ăšer ‘al-hā‘ēḏûṯ wəlō’ yāmûṯ:

14 wəlāq<sup>a</sup>ḥ midam hapār wəhizzâ ḇə’eṣəbā‘wō ‘al-pənê hakapōreṯ
qēḏəmâ wəlifənê hakapōreṯ yazzeh šeḇ<sup>a</sup>‘-pə‘āmîm min-hadām
bə’eṣəbā‘wō:

15 wəšāḥaṭ ’eṯ-śə‘îr h<sup>a</sup>ḥaṭṭā’ṯ ’ăšer lā‘ām wəhēḇî’ ’eṯ-dāmwō
’el-mibêṯ lapārōḵeṯ wə‘āśâ ’eṯ-dāmwō ka’ăšer ‘āśâ ləḏam hapār wəhizzâ
’ōṯwō ‘al-hakapōreṯ wəlifənê hakapōreṯ:

16 wəḵiper ‘al-haqqōḏeš miṭṭumə’ōṯ bənê yiśərā’ēl ûmipišə‘êhem
ləḵāl-ḥaṭṭō’ṯām wəḵēn y<sup>a</sup>‘ăśeh lə’ōhel mwō‘ēḏ haššōḵēn ’itām
bəṯwōḵə ṭumə’ōṯām:

17 wəḵāl-’āḏām lō’-yihəyeh\| bə’ōhel mwō‘ēḏ bəḇō’wō ləḵapēr baqqōḏeš
‘aḏ-ṣē’ṯwō wəḵiper b<sup>a</sup>‘ăḏwō ûḇə‘aḏ bêṯwō ûḇə‘aḏ kāl-qəhal
yiśərā’ēl:

18 wəyāṣā’ ’el-hammizəbēḥa ’ăšer lifənê-yəhwâ wəḵiper ‘ālāyw
wəlāq<sup>a</sup>ḥ midam hapār ûmidam haśśā‘îr wənāṯan ‘al-qarənwōṯ
hammizəbēḥa sāḇîḇ:

19 wəhizzâ ‘ālāyw min-hadām bə’eṣəbā‘wō šeḇ<sup>a</sup>‘ pə‘āmîm
wəṭihărwō wəqidəšwō miṭṭumə’ōṯ bənê yiśərā’ēl:

20 wəḵillâ mikapēr ’eṯ-haqqōḏeš wə’eṯ-’ōhel mwō‘ēḏ wə’eṯ-hammizəbēḥa
wəhiqərîḇ ’eṯ-haśśā‘îr heḥāy:

21 wəsāmaḵə ’ahărōn ’eṯ-šətê yāḏwō yāḏāyw ‘al rō’š haśśā‘îr
h<sup>a</sup>ḥay wəhiṯəwadâ ‘ālāyw ’eṯ-kāl-‘ăwōnōṯ bənê yiśərā’ēl
wə’eṯ-kāl-pišə‘êhem ləḵāl-ḥaṭṭō’ṯām wənāṯan ’ōṯām ‘al-rō’š haśśā‘îr
wəšill<sup>a</sup>ḥ bəyaḏ-’îš ‘itî hammiḏəbārâ:

22 wənāśā’ haśśā‘îr ‘ālāyw ’eṯ-kāl-‘ăwōnōṯām ’el-’ereṣ gəzērâ
wəšill<sup>a</sup>ḥ ’eṯ-haśśā‘îr bammiḏəbār:

23 ûḇā’ ’ahărōn ’el-’ōhel mwō‘ēḏ ûfāšaṭ ’eṯ-biḡəḏê habāḏ ’ăšer lāḇaš
bəḇō’wō ’el-haqqōḏeš wəhinnîḥām šām:

24 wərāḥaṣ ’eṯ-bəśārwō ḇammayim bəmāqwōm qāḏwōš wəlāḇaš ’eṯ-bəḡāḏāyw
wəyāṣā’ wə‘āśâ ’eṯ-‘ōlāṯwō wə’eṯ-‘ōlaṯ hā‘ām wəḵiper b<sup>a</sup>‘ăḏwō
ûḇə‘aḏ hā‘ām:

25 wə’ēṯ ḥēleḇ h<sup>a</sup>ḥaṭṭā’ṯ yaqəṭîr hammizəbēḥâ:

26 wəhaməšallēḥa ’eṯ-haśśā‘îr l<sup>a</sup>‘ăzā’zēl yəḵabēs bəḡāḏāyw
wərāḥaṣ ’eṯ-bəśārwō bammāyim wə’<sup>a</sup>ḥărê-ḵēn yāḇwō’
’el-hamm<sup>a</sup>ḥăneh:

27 wə’ēṯ par h<sup>a</sup>ḥaṭṭā’ṯ wə’ēṯ\| śə‘îr h<sup>a</sup>ḥaṭṭā’ṯ
’ăšer hûḇā’ ’eṯ-dāmām ləḵapēr baqqōḏeš ywōṣî’ ’el-miḥûṣ
lamm<sup>a</sup>ḥăneh wəśārəfû ḇā’ēš ’eṯ-‘ōrōṯām wə’eṯ-bəśārām
wə’eṯ-pirəšām:

28 wəhaśśōrēf ’ōṯām yəḵabēs bəḡāḏāyw wərāḥaṣ ’eṯ-bəśārwō bammāyim
wə’<sup>a</sup>ḥărê-ḵēn yāḇwō’ ’el-hamm<sup>a</sup>ḥăneh:

29 wəhāyəṯâ lāḵem ləḥuqqaṯ ‘wōlām b<sup>a</sup>ḥōḏeš haššəḇî‘î be‘āśwōr
l<sup>a</sup>ḥōḏeš tə‘annû ’eṯ-nafəšōṯêḵem wəḵāl-məlā’ḵâ lō’
ṯ<sup>a</sup>‘ăśû hā’ezərāḥ wəhagēr hagār bəṯwōḵəḵem:

30 kî-ḇayywōm hazzeh yəḵapēr ‘ălêḵem ləṭahēr ’eṯəḵem mikōl ḥaṭṭō’ṯêḵem
lifənê yəhwâ tiṭəhārû:

31 šabaṯ šabāṯwōn hî’ lāḵem wə‘innîṯem ’eṯ-nafəšōṯêḵem ḥuqqaṯ ‘wōlām:

32 wəḵiper hakōhēn ’ăšer-yiməš<sup>a</sup>ḥ ’ōṯwō wa’ăšer yəmallē’
’eṯ-yāḏwō ləḵahēn t<sup>a</sup>ḥaṯ ’āḇîw wəlāḇaš ’eṯ-biḡəḏê habāḏ biḡəḏê
haqqōḏeš:

33 wəḵiper ’eṯ-miqədaš haqqōḏeš wə’eṯ-’ōhel mwō‘ēḏ wə’eṯ-hammizəbēḥa
yəḵapēr wə‘al hakōhănîm wə‘al-kāl-‘am haqqâāl yəḵapēr:

34 wəhāyəṯâ-zzō’ṯ lāḵem ləḥuqqaṯ ‘wōlām ləḵapēr ‘al-bənê yiśərā’ēl
mikāl-ḥaṭṭō’ṯām ’<sup>a</sup>ḥaṯ baššānâ wayy<sup>a</sup>‘aś ka’ăšer
ṣiûâ yəhwâ ’eṯ-mōšeh: f

------------------------------------------------------------------------

[Next: Leviticus (Vayikra) Chapter 17](lev017.md)
