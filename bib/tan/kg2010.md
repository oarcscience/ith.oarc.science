[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2010)  [KJV](../kjv/kg2010)  [Sep](../sep/kg2010.md) 
[Vul](../vul/kg2010.md)   
  
[2 Kings (2 Melakhim) Index](kg2.md)  
  [Previous](kg2009)  [Next](kg2011.md) 

------------------------------------------------------------------------

### Tanach (Hebrew): 2 Kings (2 Melakhim) Chapter 10

‎<span id="001">1</span> ‏וּלְאַחְאָ֛ב שִׁבְעִ֥ים בָּנִ֖ים בְּשֹׁמְר֑וֹן
וַיִּכְתֹּב֩ יֵה֨וּא סְפָרִ֜ים וַיִּשְׁלַ֣ח שֹׁמְר֗וֹן אֶל־שָׂרֵ֤י
יִזְרְעֶאל֙ הַזְּקֵנִ֔ים וְאֶל־הָאֹמְנִ֥ים אַחְאָ֖ב לֵאמֹֽר׃

‎<span id="002">2</span> ‏וְעַתָּ֗ה כְּבֹ֨א<sup>3</sup> הַסֵּ֤פֶר
הַזֶּה֙ אֲלֵיכֶ֔ם וְאִתְּכֶ֖ם בְּנֵ֣י אֲדֹנֵיכֶ֑ם וְאִתְּכֶם֙ הָרֶ֣כֶב
וְהַסּוּסִ֔ים וְעִ֥יר מִבְצָ֖ר וְהַנָּֽשֶׁק׃

‎<span id="003">3</span> ‏וּרְאִיתֶ֞ם הַטּ֤וֹב וְהַיָּשָׁר֙ מִבְּנֵ֣י
אֲדֹנֵיכֶ֔ם וְשַׂמְתֶּ֖ם עַל־כִּסֵּ֣א אָבִ֑יו וְהִֽלָּחֲמ֖וּ עַל־בֵּ֥ית
אֲדֹנֵיכֶֽם׃

‎<span id="004">4</span> ‏וַיִּֽרְאוּ֙ מְאֹ֣ד מְאֹ֔ד וַיֹּ֣אמְר֔וּ
הִנֵּה֙ שְׁנֵ֣י הַמְּלָכִ֔ים לֹ֥א עָמְד֖וּ לְפָנָ֑יו וְאֵ֖יךְ נַעֲמֹ֥ד
אֲנָֽחְנוּ׃

‎<span id="005">5</span> ‏וַיִּשְׁלַ֣ח אֲשֶׁר־עַל־הַבַּ֣יִת וַאֲשֶׁ֪ר
עַל־הָעִ֟יר וְהַזְּקֵנִים֩ וְהָאֹמְנִ֨ים אֶל־יֵה֤וּא׀ לֵאמֹר֙ עֲבָדֶ֣יךָ
אֲנַ֔חְנוּ וְכֹ֛ל אֲשֶׁר־תֹּאמַ֥ר אֵלֵ֖ינוּ נַעֲשֶׂ֑ה לֹֽא־נַמְלִ֣יךְ
אִ֔ישׁ הַטּ֥וֹב בְּעֵינֶ֖יךָ עֲשֵֽׂה׃

‎<span id="006">6</span> ‏וַיִּכְתֹּ֣ב אֲלֵיהֶם֩ סֵ֨פֶר׀ שֵׁנִ֜ית
לֵאמֹ֗ר אִם־לִ֨י אַתֶּ֜ם וּלְקֹלִ֣י׀ אַתֶּ֣ם שֹׁמְעִ֗ים קְחוּ֙
אֶת־רָאשֵׁי֙ אַנְשֵׁ֣י בְנֵֽי־אֲדֹנֵיכֶ֔ם וּבֹ֧אוּ אֵלַ֛י כָּעֵ֥ת מָחָ֖ר
יִזְרְעֶ֑אלָה וּבְנֵ֤י הַמֶּ֙לֶךְ֙ שִׁבְעִ֣ים אִ֔ישׁ אֶת־גְּדֹלֵ֥י
הָעִ֖יר מְגַדְּלִ֥ים אוֹתָֽם׃

‎<span id="007">7</span> ‏וַיְהִ֗י כְּבֹ֤א הַסֵּ֙פֶר֙ אֲלֵיהֶ֔ם
וַיִּקְחוּ֙ אֶת־בְּנֵ֣י הַמֶּ֔לֶךְ וַֽיִּשְׁחֲט֖וּ שִׁבְעִ֣ים אִ֑ישׁ
וַיָּשִׂ֤ימוּ אֶת־רָֽאשֵׁיהֶם֙ בַּדּוּדִ֔ים וַיִּשְׁלְח֥וּ אֵלָ֖יו
יִזְרְעֶֽאלָה׃

‎<span id="008">8</span> ‏וַיָּבֹ֤א הַמַּלְאָךְ֙ וַיַּגֶּד־ל֣וֹ לֵאמֹ֔ר
הֵבִ֖יאוּ רָאשֵׁ֣י בְנֵֽי־הַמֶּ֑לֶךְ וַיֹּ֗אמֶר שִׂ֣ימוּ אֹתָ֞ם שְׁנֵ֧י
צִבֻּרִ֛ים פֶּ֥תַח הַשַּׁ֖עַר עַד־הַבֹּֽקֶר׃

‎<span id="009">9</span> ‏וַיְהִ֤י בַבֹּ֙קֶר֙ וַיֵּצֵ֣א וַֽיַּעֲמֹ֔ד
וַיֹּ֙אמֶר֙ אֶל־כָּל־הָעָ֔ם צַדִּקִ֖ים אַתֶּ֑ם הִנֵּ֨ה אֲנִ֜י
קָשַׁ֤רְתִּי עַל־אֲדֹנִי֙ וָאֶהְרְגֵ֔הוּ וּמִ֥י הִכָּ֖ה
אֶת־כָּל־אֵֽלֶּה׃

‎<span id="010">10</span> ‏דְּע֣וּ אֵפ֗וֹא כִּי֩ לֹ֨א יִפֹּ֜ל מִדְּבַ֤ר
יְהוָה֙ אַ֔רְצָה אֲשֶׁר־דִּבֶּ֥ר יְהוָ֖ה עַל־בֵּ֣ית אַחְאָ֑ב וַיהוָ֣ה
עָשָׂ֔ה אֵ֚ת אֲשֶׁ֣ר דִּבֶּ֔ר בְּיַ֖ד עַבְדּ֥וֹ אֵלִיָּֽהוּ׃

‎<span id="011">11</span> ‏וַיַּ֣ךְ יֵה֗וּא אֵ֣ת כָּל־הַנִּשְׁאָרִ֤ים
לְבֵית־אַחְאָב֙ בְּיִזְרְעֶ֔אל וְכָל־גְּדֹלָ֖יו וּמְיֻדָּעָ֣יו
וְכֹהֲנָ֑יו עַד־בִּלְתִּ֥י הִשְׁאִֽיר־ל֖וֹ שָׂרִֽיד׃

‎<span id="012">12</span> ‏וַיָּ֙קָם֙ וַיָּבֹ֔א וַיֵּ֖לֶךְ שֹׁמְר֑וֹן
ה֛וּא בֵּֽית־עֵ֥קֶד הָרֹעִ֖ים בַּדָּֽרֶךְ׃

‎<span id="013">13</span> ‏וְיֵה֗וּא מָצָא֙ אֶת־אֲחֵי֙ אֲחַזְיָ֣הוּ
מֶֽלֶךְ־יְהוּדָ֔ה וַיֹּ֖אמֶר מִ֣י אַתֶּ֑ם וַיֹּאמְר֗וּ אֲחֵ֤י
אֲחַזְיָ֙הוּ֙ אֲנַ֔חְנוּ וַנֵּ֛רֶד לִשְׁל֥וֹם בְּנֵֽי־הַמֶּ֖לֶךְ
וּבְנֵ֥י הַגְּבִירָֽה׃

‎<span id="014">14</span> ‏וַיֹּ֙אמֶר֙ תִּפְשׂ֣וּם חַיִּ֔ים
וַֽיִּתְפְּשׂ֖וּם חַיִּ֑ים וַֽיִּשְׁחָט֞וּם אֶל־בּ֣וֹר בֵּֽית־עֵ֗קֶד
אַרְבָּעִ֤ים וּשְׁנַ֙יִם֙ אִ֔ישׁ וְלֹֽא־הִשְׁאִ֥יר אִ֖ישׁ מֵהֶֽם׃ ס

‎<span id="015">15</span> ‏וַיֵּ֣לֶךְ מִשָּׁ֡ם וַיִּמְצָ֣א
אֶת־יְהוֹנָדָב֩ בֶּן־רֵכָ֨ב לִקְרָאת֜וֹ וַֽיְבָרְכֵ֗הוּ וַיֹּ֨אמֶר
אֵלָ֜יו הֲיֵ֧שׁ אֶת־לְבָבְךָ֣ יָשָׁ֗ר כַּאֲשֶׁ֤ר לְבָבִי֙ עִם־לְבָבֶ֔ךָ
וַיֹּ֨אמֶר יְהוֹנָדָ֥ב יֵ֛שׁ וָיֵ֖שׁ תְּנָ֣ה אֶת־יָדֶ֑ךָ וַיִּתֵּ֣ן
יָד֔וֹ וַיַּעֲלֵ֥הוּ אֵלָ֖יו אֶל־הַמֶּרְכָּבָֽה׃

‎<span id="016">16</span> ‏וַיֹּ֙אמֶר֙ לְכָ֣ה אִתִּ֔י וּרְאֵ֖ה
בְּקִנְאָתִ֣י לַיהוָ֑ה וַיַּרְכִּ֥בוּ אֹת֖וֹ בְּרִכְבּֽוֹ׃

‎<span id="017">17</span> ‏וַיָּבֹא֙ שֹֽׁמְר֔וֹן וַ֠יַּךְ
אֶת־כָּל־הַנִּשְׁאָרִ֧ים לְאַחְאָ֛ב בְּשֹׁמְר֖וֹן עַד־הִשְׁמִיד֑וֹ
כִּדְבַ֣ר יְהוָ֔ה אֲשֶׁ֥ר דִּבֶּ֖ר אֶל־אֵלִיָּֽהוּ׃ פ

‎<span id="018">18</span> ‏וַיִּקְבֹּ֤ץ יֵהוּא֙ אֶת־כָּל־הָעָ֔ם
וַיֹּ֣אמֶר אֲלֵהֶ֔ם אַחְאָ֕ב עָבַ֥ד אֶת־הַבַּ֖עַל מְעָ֑ט יֵה֖וּא
יַעַבְדֶ֥נּוּ הַרְבֵּֽה׃

‎<span id="019">19</span> ‏וְעַתָּ֣ה כָל־נְבִיאֵ֣י הַבַּ֡עַל
כָּל־עֹבְדָ֣יו וְכָל־כֹּהֲנָיו֩ קִרְא֨וּ אֵלַ֜י אִ֣ישׁ אַל־יִפָּקֵ֗ד
כִּי֩ זֶ֨בַח גָּד֥וֹל לִי֙ לַבַּ֔עַל כֹּ֥ל אֲשֶׁר־יִפָּקֵ֖ד לֹ֣א
יִֽחְיֶ֑ה וְיֵהוּא֙ עָשָׂ֣ה בְעָקְבָּ֔ה לְמַ֥עַן הַאֲבִ֖יד אֶת־עֹבְדֵ֥י
הַבָּֽעַל׃

‎<span id="020">20</span> ‏וַיֹּ֣אמֶר יֵה֗וּא קַדְּשׁ֧וּ עֲצָרָ֛ה
לַבַּ֖עַל וַיִּקְרָֽאוּ׃

‎<span id="021">21</span> ‏וַיִּשְׁלַ֤ח יֵהוּא֙ בְּכָל־יִשְׂרָאֵ֔ל
וַיָּבֹ֙אוּ֙ כָּל־עֹבְדֵ֣י הַבַּ֔עַל וְלֹֽא־נִשְׁאַ֥ר אִ֖ישׁ אֲשֶׁ֣ר
לֹֽא־בָ֑א וַיָּבֹ֙אוּ֙ בֵּ֣ית הַבַּ֔עַל וַיִּמָּלֵ֥א בֵית־הַבַּ֖עַל
פֶּ֥ה לָפֶֽה׃

‎<span id="022">22</span> ‏וַיֹּ֗אמֶר לַֽאֲשֶׁר֙ עַל־הַמֶּלְתָּחָ֔ה
הוֹצֵ֣א לְב֔וּשׁ לְכֹ֖ל עֹבְדֵ֣י הַבָּ֑עַל וַיֹּצֵ֥א לָהֶ֖ם
הַמַּלְבּֽוּשׁ׃

‎<span id="023">23</span> ‏וַיָּבֹ֥א יֵה֛וּא וִיהוֹנָדָ֥ב בֶּן־רֵכָ֖ב
בֵּ֣ית הַבָּ֑עַל וַיֹּ֜אמֶר לְעֹבְדֵ֣י הַבַּ֗עַל חַפְּשׂ֤וּ וּרְאוּ֙
פֶּן־יֶשׁ־פֹּ֤ה עִמָּכֶם֙ מֵעַבְדֵ֣י יְהוָ֔ה כִּ֛י אִם־עֹבְדֵ֥י
הַבַּ֖עַל לְבַדָּֽם׃

‎<span id="024">24</span> ‏וַיָּבֹ֕אוּ לַעֲשׂ֖וֹת זְבָחִ֣ים וְעֹל֑וֹת
וְיֵה֞וּא שָׂם־ל֤וֹ בַחוּץ֙ שְׁמֹנִ֣ים אִ֔ישׁ וַיֹּ֗אמֶר הָאִ֤ישׁ
אֲשֶׁר־יִמָּלֵט֙ מִן־הָאֲנָשִׁ֗ים אֲשֶׁ֤ר אֲנִי֙ מֵבִ֣יא עַל־יְדֵיכֶ֔ם
נַפְשׁ֖וֹ תַּ֥חַת נַפְשֽׁוֹ׃

‎<span id="025">25</span> ‏וַיְהִ֞י כְּכַלֹּת֣וֹ׀ לַעֲשׂ֣וֹת הָעֹלָ֗ה
וַיֹּ֣אמֶר יֵ֠הוּא לָרָצִ֨ים וְלַשָּׁלִשִׁ֜ים בֹּ֤אוּ הַכּוּם֙ אִ֣ישׁ
אַל־יֵצֵ֔א וַיַּכּ֖וּם לְפִי־חָ֑רֶב וַיַּשְׁלִ֗כוּ הָֽרָצִים֙
וְהַשָּׁ֣לִשִׁ֔ים וַיֵּלְכ֖וּ עַד־עִ֥יר בֵּית־הַבָּֽעַל׃

‎<span id="026">26</span> ‏וַיֹּצִ֛אוּ אֶת־מַצְּב֥וֹת בֵּית־הַבַּ֖עַל
וַֽיִּשְׂרְפֽוּהָ׃

‎<span id="027">27</span> ‏וַֽיִּתְּצ֔וּ אֵ֖ת מַצְּבַ֣ת הַבָּ֑עַל
וַֽיִּתְּצוּ֙ אֶת־בֵּ֣ית הַבַּ֔עַל וַיְשִׂמֻ֥הוּ למחראות לְמֽוֹצָא֖וֹת
עַד־הַיּֽוֹם׃

‎<span id="028">28</span> ‏וַיַּשְׁמֵ֥ד יֵה֛וּא אֶת־הַבַּ֖עַל
מִיִּשְׂרָאֵֽל׃

‎<span id="029">29</span> ‏רַ֠ק חֲטָאֵ֞י יָרָבְעָ֤ם בֶּן־נְבָט֙ אֲשֶׁ֣ר
הֶחֱטִ֣יא אֶת־יִשְׂרָאֵ֔ל לֹֽא־סָ֥ר יֵה֖וּא מֵאַֽחֲרֵיהֶ֑ם עֶגְלֵי֙
הַזָּהָ֔ב אֲשֶׁ֥ר בֵּֽית־אֵ֖ל וַאֲשֶׁ֥ר בְּדָֽן׃ ס

‎<span id="030">30</span> ‏וַיֹּ֨אמֶר יְהוָ֜ה אֶל־יֵה֗וּא יַ֤עַן
אֲשֶׁר־הֱטִיבֹ֙תָ֙ לַעֲשׂ֤וֹת הַיָּשָׁר֙ בְּעֵינַ֔י כְּכֹל֙ אֲשֶׁ֣ר
בִּלְבָבִ֔י עָשִׂ֖יתָ לְבֵ֣ית אַחְאָ֑ב בְּנֵ֣י רְבִעִ֔ים יֵשְׁב֥וּ לְךָ֖
עַל־כִּסֵּ֥א יִשְׂרָאֵֽל׃

‎<span id="031">31</span> ‏וְיֵה֗וּא לֹ֥א שָׁמַ֛ר לָלֶ֛כֶת
בְּתֽוֹרַת־יְהוָ֥ה אֱלֹהֵֽי־יִשְׂרָאֵ֖ל בְּכָל־לְבָב֑וֹ לֹ֣א סָ֗ר מֵעַל֙
חַטֹּ֣אות יָֽרָבְעָ֔ם אֲשֶׁ֥ר הֶחֱטִ֖יא אֶת־יִשְׂרָאֵֽל׃

‎<span id="032">32</span> ‏בַּיָּמִ֣ים הָהֵ֔ם הֵחֵ֣ל יְהוָ֔ה לְקַצּ֖וֹת
בְּיִשְׂרָאֵ֑ל וַיַּכֵּ֥ם חֲזָאֵ֖ל בְּכָל־גְּב֥וּל יִשְׂרָאֵֽל׃

‎<span id="033">33</span> ‏מִן־הַיַּרְדֵּן֙ מִזְרַ֣ח הַשֶּׁ֔מֶשׁ אֵ֚ת
כָּל־אֶ֣רֶץ הַגִּלְעָ֔ד הַגָּדִ֥י וְהָרֻאובֵנִ֖י וְהַֽמְנַשִּׁ֑י
מֵעֲרֹעֵר֙ אֲשֶׁ֣ר עַל־נַ֣חַל אַרְנֹ֔ן וְהַגִּלְעָ֖ד וְהַבָּשָֽׁן׃

‎<span id="034">34</span> ‏וְיֶ֨תֶר דִּבְרֵ֥י יֵה֛וּא וְכָל־אֲשֶׁ֥ר
עָשָׂ֖ה וְכָל־גְּבוּרָת֑וֹ הֲלֽוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י
הַיָּמִ֖ים לְמַלְכֵ֥י יִשְׂרָאֵֽל׃

‎<span id="035">35</span> ‏וַיִּשְׁכַּ֤ב יֵהוּא֙ עִם־אֲבֹתָ֔יו
וַיִּקְבְּר֥וּ אֹת֖וֹ בְּשֹׁמְר֑וֹן וַיִּמְלֹ֛ךְ יְהוֹאָחָ֥ז בְּנ֖וֹ
תַּחְתָּֽיו׃

‎<span id="036">36</span> ‏וְהַיָּמִ֗ים אֲשֶׁ֨ר מָלַ֤ךְ יֵהוּא֙
עַל־יִשְׂרָאֵ֔ל עֶשְׂרִ֥ים וּשְׁמֹנֶֽה־שָׁנָ֖ה בְּשֹׁמְרֽוֹן׃ פ

1 ûlə’<sup>a</sup>ḥə’āḇ šiḇə‘îm bānîm bəšōmərwōn wayyiḵətōḇ yēhû’
səfārîm wayyišəl<sup>a</sup>ḥ šōmərwōn ’el-śārê yizərə‘e’l hazzəqēnîm
wə’el-hā’ōmənîm ’<sup>a</sup>ḥə’āḇ lē’mōr:

2 wə‘atâ kəḇō’<sup>3</sup> hassēfer hazzeh ’ălêḵem wə’itəḵem bənê
’ăḏōnêḵem wə’itəḵem hāreḵeḇ wəhassûsîm wə‘îr miḇəṣār wəhannāšeq:

3 ûrə’îṯem haṭṭwōḇ wəhayyāšār mibənê ’ăḏōnêḵem wəśamətem ‘al-kissē’
’āḇîw wəhillāḥămû ‘al-bêṯ ’ăḏōnêḵem:

4 wayyirə’û mə’ōḏ mə’ōḏ wayyō’mərû hinnēh šənê hamməlāḵîm lō’ ‘āməḏû
ləfānāyw wə’êḵə n<sup>a</sup>‘ămōḏ ’ănāḥənû:

5 wayyišəl<sup>a</sup>ḥ ’ăšer-‘al-habayiṯ wa’ăšer ‘al-hā‘îr wəhazzəqēnîm
wəhā’ōmənîm ’el-yēhû’\| lē’mōr ‘ăḇāḏeyḵā ’ăn<sup>a</sup>ḥənû wəḵōl
’ăšer-tō’mar ’ēlênû n<sup>a</sup>‘ăśeh lō’-naməlîḵə ’îš haṭṭwōḇ
bə‘êneyḵā ‘ăśēh:

6 wayyiḵətōḇ ’ălêhem sēfer\| šēnîṯ lē’mōr ’im-lî ’atem ûləqōlî\| ’atem
šōmə‘îm qəḥû ’eṯ-rā’šê ’anəšê ḇənê-’ăḏōnêḵem ûḇō’û ’ēlay kā‘ēṯ māḥār
yizərə‘e’lâ ûḇənê hammeleḵə šiḇə‘îm ’îš ’eṯ-gəḏōlê hā‘îr məḡadəlîm
’wōṯām:

7 wayəhî kəḇō’ hassēfer ’ălêhem wayyiqəḥû ’eṯ-bənê hammeleḵə wayyišəḥăṭû
šiḇə‘îm ’îš wayyāśîmû ’eṯ-rā’šêhem badûḏîm wayyišələḥû ’ēlāyw
yizərə‘e’lâ:

8 wayyāḇō’ hammalə’āḵə wayyageḏ-lwō lē’mōr hēḇî’û rā’šê ḇənê-hammeleḵə
wayyō’mer śîmû ’ōṯām šənê ṣiburîm peṯ<sup>a</sup>ḥ hašš<sup>a</sup>‘ar
‘aḏ-habōqer:

9 wayəhî ḇabōqer wayyēṣē’ wayy<sup>a</sup>‘ămōḏ wayyō’mer ’el-kāl-hā‘ām
ṣadiqîm ’atem hinnēh ’ănî qāšarətî ‘al-’ăḏōnî wā’ehərəḡēhû ûmî hikâ
’eṯ-kāl-’ēlleh:

10 də‘û ’ēfwō’ kî lō’ yipōl midəḇar yəhwâ ’arəṣâ ’ăšer-diber yəhwâ
‘al-bêṯ ’<sup>a</sup>ḥə’āḇ wayhwâ ‘āśâ ’ēṯ ’ăšer diber bəyaḏ ‘aḇədwō
’ēlîyâû:

11 wayyaḵə yēhû’ ’ēṯ kāl-hannišə’ārîm ləḇêṯ-’<sup>a</sup>ḥə’āḇ
bəyizərə‘e’l wəḵāl-gəḏōlāyw ûməyudā‘āyw wəḵōhănāyw ‘aḏ-bilətî
hišə’îr-lwō śārîḏ:

12 wayyāqām wayyāḇō’ wayyēleḵə šōmərwōn hû’ bêṯ-‘ēqeḏ hārō‘îm badāreḵə:

13 wəyēhû’ māṣā’ ’eṯ-’ăḥê ’ăḥazəyâû meleḵə-yəhûḏâ wayyō’mer mî ’atem
wayyō’mərû ’ăḥê ’ăḥazəyâû ’ăn<sup>a</sup>ḥənû wannēreḏ lišəlwōm
bənê-hammeleḵə ûḇənê hagəḇîrâ:

14 wayyō’mer tifəśûm ḥayyîm wayyiṯəpəśûm ḥayyîm wayyišəḥāṭûm ’el-bwōr
bêṯ-‘ēqeḏ ’arəbā‘îm ûšənayim ’îš wəlō’-hišə’îr ’îš mēhem: s

15 wayyēleḵə miššām wayyiməṣā’ ’eṯ-yəhwōnāḏāḇ ben-rēḵāḇ liqərā’ṯwō
wayəḇārəḵēhû wayyō’mer ’ēlāyw hăyēš ’eṯ-ləḇāḇəḵā yāšār ka’ăšer ləḇāḇî
‘im-ləḇāḇeḵā wayyō’mer yəhwōnāḏāḇ yēš wāyēš tənâ ’eṯ-yāḏeḵā wayyitēn
yāḏwō wayy<sup>a</sup>‘ălēhû ’ēlāyw ’el-hammerəkāḇâ:

16 wayyō’mer ləḵâ ’itî ûrə’ēh bəqinə’āṯî layhwâ wayyarəkiḇû ’ōṯwō
bəriḵəbwō:

17 wayyāḇō’ šōmərwōn wayyaḵə ’eṯ-kāl-hannišə’ārîm lə’<sup>a</sup>ḥə’āḇ
bəšōmərwōn ‘aḏ-hišəmîḏwō kiḏəḇar yəhwâ ’ăšer diber ’el-’ēlîyâû: f

18 wayyiqəbōṣ yēhû’ ’eṯ-kāl-hā‘ām wayyō’mer ’ălēhem ’<sup>a</sup>ḥə’āḇ
‘āḇaḏ ’eṯ-hab<sup>a</sup>‘al mə‘āṭ yēhû’ y<sup>a</sup>‘aḇəḏennû harəbēh:

19 wə‘atâ ḵāl-nəḇî’ê hab<sup>a</sup>‘al kāl-‘ōḇəḏāyw wəḵāl-kōhănāyw
qirə’û ’ēlay ’îš ’al-yipāqēḏ kî zeḇ<sup>a</sup>ḥ gāḏwōl lî
lab<sup>a</sup>‘al kōl ’ăšer-yipāqēḏ lō’ yiḥəyeh wəyēhû’ ‘āśâ ḇə‘āqəbâ
ləm<sup>a</sup>‘an ha’ăḇîḏ ’eṯ-‘ōḇəḏê habā‘al:

20 wayyō’mer yēhû’ qadəšû ‘ăṣārâ lab<sup>a</sup>‘al wayyiqərā’û:

21 wayyišəl<sup>a</sup>ḥ yēhû’ bəḵāl-yiśərā’ēl wayyāḇō’û kāl-‘ōḇəḏê
hab<sup>a</sup>‘al wəlō’-nišə’ar ’îš ’ăšer lō’-ḇā’ wayyāḇō’û bêṯ
hab<sup>a</sup>‘al wayyimmālē’ ḇêṯ-hab<sup>a</sup>‘al peh lāfeh:

22 wayyō’mer la’ăšer ‘al-hammelətāḥâ hwōṣē’ ləḇûš ləḵōl ‘ōḇəḏê habā‘al
wayyōṣē’ lâem hammaləbûš:

23 wayyāḇō’ yēhû’ wîhwōnāḏāḇ ben-rēḵāḇ bêṯ habā‘al wayyō’mer lə‘ōḇəḏê
hab<sup>a</sup>‘al ḥapəśû ûrə’û pen-yeš-pōh ‘immāḵem mē‘aḇəḏê yəhwâ kî
’im-‘ōḇəḏê hab<sup>a</sup>‘al ləḇadām:

24 wayyāḇō’û l<sup>a</sup>‘ăśwōṯ zəḇāḥîm wə‘ōlwōṯ wəyēhû’ śām-lwō
ḇ<sup>a</sup>ḥûṣ šəmōnîm ’îš wayyō’mer hā’îš ’ăšer-yimmālēṭ
min-hā’ănāšîm ’ăšer ’ănî mēḇî’ ‘al-yəḏêḵem nafəšwō t<sup>a</sup>ḥaṯ
nafəšwō:

25 wayəhî kəḵallōṯwō\| l<sup>a</sup>‘ăśwōṯ hā‘ōlâ wayyō’mer yēhû’
lārāṣîm wəlaššālišîm bō’û hakûm ’îš ’al-yēṣē’ wayyakûm ləfî-ḥāreḇ
wayyašəliḵû hārāṣîm wəhaššālišîm wayyēləḵû ‘aḏ-‘îr bêṯ-habā‘al:

26 wayyōṣi’û ’eṯ-maṣṣəḇwōṯ bêṯ-hab<sup>a</sup>‘al wayyiśərəfûhā:

27 wayyitəṣû ’ēṯ maṣṣəḇaṯ habā‘al wayyitəṣû ’eṯ-bêṯ hab<sup>a</sup>‘al
wayəśimuhû ləm<sup>a</sup>ḥărā’wōṯ ləmwōṣā’wōṯ ‘aḏ-hayywōm:

28 wayyašəmēḏ yēhû’ ’eṯ-hab<sup>a</sup>‘al mîyiśərā’ēl:

29 raq ḥăṭā’ê yārāḇə‘ām ben-nəḇāṭ ’ăšer heḥĕṭî’ ’eṯ-yiśərā’ēl lō’-sār
yēhû’ mē’<sup>a</sup>ḥărêhem ‘eḡəlê hazzâāḇ ’ăšer bêṯ-’ēl wa’ăšer bəḏān:
s

30 wayyō’mer yəhwâ ’el-yēhû’ y<sup>a</sup>‘an ’ăšer-hĕṭîḇōṯā
l<sup>a</sup>‘ăśwōṯ hayyāšār bə‘ênay kəḵōl ’ăšer biləḇāḇî ‘āśîṯā ləḇêṯ
’<sup>a</sup>ḥə’āḇ bənê rəḇi‘îm yēšəḇû ləḵā ‘al-kissē’ yiśərā’ēl:

31 wəyēhû’ lō’ šāmar lāleḵeṯ bəṯwōraṯ-yəhwâ ’ĕlōhê-yiśərā’ēl
bəḵāl-ləḇāḇwō lō’ sār mē‘al ḥaṭṭō’wṯ yārāḇə‘ām ’ăšer heḥĕṭî’
’eṯ-yiśərā’ēl:

32 bayyāmîm hâēm hēḥēl yəhwâ ləqaṣṣwōṯ bəyiśərā’ēl wayyakēm ḥăzā’ēl
bəḵāl-gəḇûl yiśərā’ēl:

33 min-hayyarədēn mizər<sup>a</sup>ḥ haššemeš ’ēṯ kāl-’ereṣ hagilə‘āḏ
hagāḏî wəhāru’wḇēnî wəhamənaššî mē‘ărō‘ēr ’ăšer ‘al-n<sup>a</sup>ḥal
’arənōn wəhagilə‘āḏ wəhabāšān:

34 wəyeṯer diḇərê yēhû’ wəḵāl-’ăšer ‘āśâ wəḵāl-gəḇûrāṯwō hălwō’-hēm
kəṯûḇîm ‘al-sēfer diḇərê hayyāmîm ləmaləḵê yiśərā’ēl:

35 wayyišəkaḇ yēhû’ ‘im-’ăḇōṯāyw wayyiqəbərû ’ōṯwō bəšōmərwōn
wayyiməlōḵə yəhwō’āḥāz bənwō t<sup>a</sup>ḥətāyw:

36 wəhayyāmîm ’ăšer mālaḵə yēhû’ ‘al-yiśərā’ēl ‘eśərîm ûšəmōneh-šānâ
bəšōmərwōn: f

------------------------------------------------------------------------

[Next: 2 Kings (2 Melakhim) Chapter 11](kg2011.md)
