[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2012)  [KJV](../kjv/sa2012)  [Sep](../sep/sa2012.md) 
[Vul](../vul/sa2012.md)   
  
[2 Samuel (2 Shmuel) Index](sa2.md)  
  [Previous](sa2011)  [Next](sa2013.md) 

------------------------------------------------------------------------

### Tanach (Hebrew): 2 Samuel (2 Shmuel) Chapter 12

‎<span id="001">1</span> ‏וַיִּשְׁלַ֧ח יְהוָ֛ה אֶת־נָתָ֖ן אֶל־דָּוִ֑ד
וַיָּבֹ֣א אֵלָ֗יו וַיֹּ֤אמֶר לוֹ֙ שְׁנֵ֣י אֲנָשִׁ֗ים הָיוּ֙ בְּעִ֣יר
אֶחָ֔ת אֶחָ֥ד עָשִׁ֖יר וְאֶחָ֥ד רָֽאשׁ׃

‎<span id="002">2</span> ‏לְעָשִׁ֗יר הָיָ֛ה צֹ֥אן וּבָקָ֖ר הַרְבֵּ֥ה
מְאֹֽד׃

‎<span id="003">3</span> ‏וְלָרָ֣שׁ אֵֽין־כֹּ֗ל כִּי֩ אִם־כִּבְשָׂ֨ה
אַחַ֤ת קְטַנָּה֙ אֲשֶׁ֣ר קָנָ֔ה וַיְחַיֶּ֕הָ וַתִּגְדַּ֥ל עִמּ֛וֹ
וְעִם־בָּנָ֖יו יַחְדָּ֑ו מִפִּתּ֨וֹ תֹאכַ֜ל וּמִכֹּס֤וֹ תִשְׁתֶּה֙
וּבְחֵיק֣וֹ תִשְׁכָּ֔ב וַתְּהִי־ל֖וֹ כְּבַֽת׃

‎<span id="004">4</span> ‏וַיָּ֣בֹא הֵלֶךְ֮ לְאִ֣ישׁ הֶֽעָשִׁיר֒
וַיַּחְמֹ֗ל לָקַ֤חַת מִצֹּאנוֹ֙ וּמִבְּקָר֔וֹ לַעֲשׂ֕וֹת לָאֹרֵ֖חַ
הַבָּא־ל֑וֹ וַיִּקַּ֗ח אֶת־כִּבְשַׂת֙ הָאִ֣ישׁ הָרָ֔אשׁ וַֽיַּעֲשֶׂ֔הָ
לָאִ֖ישׁ הַבָּ֥א אֵלָֽיו׃

‎<span id="005">5</span> ‏וַיִּֽחַר־אַ֥ף דָּוִ֛ד בָּאִ֖ישׁ מְאֹ֑ד
וַיֹּ֙אמֶר֙ אֶל־נָתָ֔ן חַי־יְהוָ֕ה כִּ֣י בֶן־מָ֔וֶת הָאִ֖ישׁ הָעֹשֶׂ֥ה
זֹֽאת׃

‎<span id="006">6</span> ‏וְאֶת־הַכִּבְשָׂ֖ה יְשַׁלֵּ֣ם אַרְבַּעְתָּ֑יִם
עֵ֗קֶב אֲשֶׁ֤ר עָשָׂה֙ אֶת־הַדָּבָ֣ר הַזֶּ֔ה וְעַ֖ל אֲשֶׁ֥ר לֹֽא־חָמָֽל׃

‎<span id="007">7</span> ‏וַיֹּ֧אמֶר נָתָ֛ן אֶל־דָּוִ֖ד אַתָּ֣ה הָאִ֑ישׁ
כֹּה־אָמַ֨ר יְהוָ֜ה אֱלֹהֵ֣י יִשְׂרָאֵ֗ל אָנֹכִ֞י מְשַׁחְתִּ֤יךָֽ
לְמֶ֙לֶךְ֙ עַל־יִשְׂרָאֵ֔ל וְאָנֹכִ֥י הִצַּלְתִּ֖יךָ מִיַּ֥ד שָׁאֽוּל׃

‎<span id="008">8</span> ‏וָאֶתְּנָ֨ה לְךָ֜ אֶת־בֵּ֣ית אֲדֹנֶ֗יךָ
וְאֶת־נְשֵׁ֤י אֲדֹנֶ֙יךָ֙ בְּחֵיקֶ֔ךָ וָאֶתְּנָ֣ה לְךָ֔ אֶת־בֵּ֥ית
יִשְׂרָאֵ֖ל וִֽיהוּדָ֑ה וְאִ֨ם־מְעָ֔ט וְאֹסִ֥פָה לְּךָ֖ כָּהֵ֥נָּה
וְכָהֵֽנָּה׃

‎<span id="009">9</span> ‏מַדּ֜וּעַ בָּזִ֣יתָ׀ אֶת־דְּבַ֣ר יְהוָ֗ה
לַעֲשׂ֣וֹת הָרַע֮ בעינו בְּעֵינַי֒ אֵ֣ת אוּרִיָּ֤ה הַֽחִתִּי֙ הִכִּ֣יתָ
בַחֶ֔רֶב וְאֶ֨ת־אִשְׁתּ֔וֹ לָקַ֥חְתָּ לְּךָ֖ לְאִשָּׁ֑ה וְאֹת֣וֹ
הָרַ֔גְתָּ בְּחֶ֖רֶב בְּנֵ֥י עַמּֽוֹן׃

‎<span id="010">10</span> ‏וְעַתָּ֗ה לֹא־תָס֥וּר חֶ֛רֶב מִבֵּיתְךָ֖
עַד־עוֹלָ֑ם עֵ֚קֶב כִּ֣י בְזִתָ֔נִי וַתִּקַּ֗ח אֶת־אֵ֙שֶׁת֙ אוּרִיָּ֣ה
הַחִתִּ֔י לִהְי֥וֹת לְךָ֖ לְאִשָּֽׁה׃ ס

‎<span id="011">11</span> ‏כֹּ֣ה׀ אָמַ֣ר יְהוָ֗ה הִנְנִי֩ מֵקִ֨ים
עָלֶ֤יךָ רָעָה֙ מִבֵּיתֶ֔ךָ וְלָקַחְתִּ֤י אֶת־נָשֶׁ֙יךָ֙ לְעֵינֶ֔יךָ
וְנָתַתִּ֖י לְרֵעֶ֑יךָ וְשָׁכַב֙ עִם־נָשֶׁ֔יךָ לְעֵינֵ֖י הַשֶּׁ֥מֶשׁ
הַזֹּֽאת׃

‎<span id="012">12</span> ‏כִּ֥י אַתָּ֖ה עָשִׂ֣יתָ בַסָּ֑תֶר וַאֲנִ֗י
אֶעֱשֶׂה֙ אֶת־הַדָּבָ֣ר הַזֶּ֔ה נֶ֥גֶד כָּל־יִשְׂרָאֵ֖ל וְנֶ֥גֶד
הַשָּֽׁמֶשׁ׃ ס

‎<span id="013">13</span> ‏וַיֹּ֤אמֶר דָּוִד֙ אֶל־נָתָ֔ן חָטָ֖אתִי
לַֽיהוָ֑ה סוַיֹּ֨אמֶר נָתָ֜ן אֶל־דָּוִ֗ד גַּם־יְהוָ֛ה הֶעֱבִ֥יר
חַטָּאתְךָ֖ לֹ֥א תָמֽוּת׃

‎<span id="014">14</span> ‏אֶ֗פֶס כִּֽי־נִאֵ֤ץ נִאַ֙צְתָּ֙ אֶת־אֹיְבֵ֣י
יְהוָ֔ה בַּדָּבָ֖ר הַזֶּ֑ה גַּ֗ם הַבֵּ֛ן הַיִּלּ֥וֹד לְךָ֖ מ֥וֹת
יָמֽוּת׃

‎<span id="015">15</span> ‏וַיֵּ֥לֶךְ נָתָ֖ן אֶל־בֵּית֑וֹ וַיִּגֹּ֣ף
יְהוָ֗ה אֶת־הַיֶּ֜לֶד אֲשֶׁ֨ר יָלְדָ֧ה אֵֽשֶׁת־אוּרִיָּ֛ה לְדָוִ֖ד
וַיֵּאָנַֽשׁ׃

‎<span id="016">16</span> ‏וַיְבַקֵּ֥שׁ דָּוִ֛ד אֶת־הָאֱלֹהִ֖ים בְּעַ֣ד
הַנָּ֑עַר וַיָּ֤צָם דָּוִד֙ צ֔וֹם וּבָ֥א וְלָ֖ן וְשָׁכַ֥ב אָֽרְצָה׃

‎<span id="017">17</span> ‏וַיָּקֻ֜מוּ זִקְנֵ֤י בֵיתוֹ֙ עָלָ֔יו
לַהֲקִימ֖וֹ מִן־הָאָ֑רֶץ וְלֹ֣א אָבָ֔ה וְלֹֽא־בָרָ֥א אִתָּ֖ם לָֽחֶם׃

‎<span id="018">18</span> ‏וַיְהִ֛י בַּיּ֥וֹם הַשְּׁבִיעִ֖י וַיָּ֣מָת
הַיָּ֑לֶד וַיִּֽרְאוּ֩ עַבְדֵ֨י דָוִ֜ד לְהַגִּ֥יד ל֣וֹ׀ כִּי־מֵ֣ת
הַיֶּ֗לֶד כִּ֤י אָֽמְרוּ֙ הִנֵּה֩ בִהְי֨וֹת הַיֶּ֜לֶד חַ֗י דִּבַּ֤רְנוּ
אֵלָיו֙ וְלֹא־שָׁמַ֣ע בְּקוֹלֵ֔נוּ וְאֵ֨יךְ נֹאמַ֥ר אֵלָ֛יו מֵ֥ת
הַיֶּ֖לֶד וְעָשָׂ֥ה רָעָֽה׃

‎<span id="019">19</span> ‏וַיַּ֣רְא דָּוִ֗ד כִּ֤י עֲבָדָיו֙
מִֽתְלַחֲשִׁ֔ים וַיָּ֥בֶן דָּוִ֖ד כִּ֣י מֵ֣ת הַיָּ֑לֶד וַיֹּ֨אמֶר
דָּוִ֧ד אֶל־עֲבָדָ֛יו הֲמֵ֥ת הַיֶּ֖לֶד וַיֹּ֥אמְרוּ מֵֽת׃

‎<span id="020">20</span> ‏וַיָּקָם֩ דָּוִ֨ד מֵהָאָ֜רֶץ וַיִּרְחַ֣ץ
וַיָּ֗סֶךְ וַיְחַלֵּף֙ שמלתו שִׂמְלֹתָ֔יו וַיָּבֹ֥א בֵית־יְהוָ֖ה
וַיִּשְׁתָּ֑חוּ וַיָּבֹא֙ אֶל־בֵּית֔וֹ וַיִּשְׁאַ֕ל וַיָּשִׂ֥ימוּ ל֛וֹ
לֶ֖חֶם וַיֹּאכַֽל׃

‎<span id="021">21</span> ‏וַיֹּאמְר֤וּ עֲבָדָיו֙ אֵלָ֔יו מָֽה־הַדָּבָ֥ר
הַזֶּ֖ה אֲשֶׁ֣ר עָשִׂ֑יתָה בַּעֲב֞וּר הַיֶּ֤לֶד חַי֙ צַ֣מְתָּ
וַתֵּ֔בְךְּ וְכַֽאֲשֶׁר֙ מֵ֣ת הַיֶּ֔לֶד קַ֖מְתָּ וַתֹּ֥אכַל לָֽחֶם׃

‎<span id="022">22</span> ‏וַיֹּ֕אמֶר בְּעוֹד֙ הַיֶּ֣לֶד חַ֔י צַ֖מְתִּי
וָֽאֶבְכֶּ֑ה כִּ֤י אָמַ֙רְתִּי֙ מִ֣י יוֹדֵ֔עַ יחנני וְחַנַּ֥נִי יְהוָ֖ה
וְחַ֥י הַיָּֽלֶד׃

‎<span id="023">23</span> ‏וְעַתָּ֣ה׀ מֵ֗ת לָ֤מָּה זֶּה֙ אֲנִ֣י צָ֔ם
הַאוּכַ֥ל לַהֲשִׁיב֖וֹ ע֑וֹד אֲנִי֙ הֹלֵ֣ךְ אֵלָ֔יו וְה֖וּא
לֹֽא־יָשׁ֥וּב אֵלָֽי׃

‎<span id="024">24</span> ‏וַיְנַחֵ֣ם דָּוִ֗ד אֵ֚ת בַּת־שֶׁ֣בַע
אִשְׁתּ֔וֹ וַיָּבֹ֥א אֵלֶ֖יהָ וַיִּשְׁכַּ֣ב עִמָּ֑הּ וַתֵּ֣לֶד בֵּ֗ן
ויקרא וַתִּקְרָ֤א אֶת־שְׁמוֹ֙ שְׁלֹמֹ֔ה וַיהוָ֖ה אֲהֵבֽוֹ׃

‎<span id="025">25</span> ‏וַיִּשְׁלַ֗ח בְּיַד֙ נָתָ֣ן הַנָּבִ֔יא
וַיִּקְרָ֥א אֶת־שְׁמ֖וֹ יְדִ֣ידְיָ֑הּ בַּעֲב֖וּר יְהוָֽה׃ פ

‎<span id="026">26</span> ‏וַיִּלָּ֣חֶם יוֹאָ֔ב בְּרַבַּ֖ת בְּנֵ֣י
עַמּ֑וֹן וַיִּלְכֹּ֖ד אֶת־עִ֥יר הַמְּלוּכָֽה׃

‎<span id="027">27</span> ‏וַיִּשְׁלַ֥ח יוֹאָ֛ב מַלְאָכִ֖ים אֶל־דָּוִ֑ד
וַיֹּ֙אמֶר֙ נִלְחַ֣מְתִּי בְרַבָּ֔ה גַּם־לָכַ֖דְתִּי אֶת־עִ֥יר
הַמָּֽיִם׃

‎<span id="028">28</span> ‏וְעַתָּ֗ה אֱסֹף֙ אֶת־יֶ֣תֶר הָעָ֔ם וַחֲנֵ֥ה
עַל־הָעִ֖יר וְלָכְדָ֑הּ פֶּן־אֶלְכֹּ֤ד אֲנִי֙ אֶת־הָעִ֔יר וְנִקְרָ֥א
שְׁמִ֖י עָלֶֽיהָ׃

‎<span id="029">29</span> ‏וַיֶּאֱסֹ֥ף דָּוִ֛ד אֶת־כָּל־הָעָ֖ם
וַיֵּ֣לֶךְ רַבָּ֑תָה וַיִּלָּ֥חֶם בָּ֖הּ וַֽיִּלְכְּדָֽהּ׃

‎<span id="030">30</span> ‏וַיִּקַּ֣ח אֶת־עֲטֶֽרֶת־מַלְכָּם֩ מֵעַ֨ל
רֹאשׁ֜וֹ וּמִשְׁקָלָ֨הּ כִּכַּ֤ר זָהָב֙ וְאֶ֣בֶן יְקָרָ֔ה וַתְּהִ֖י
עַל־רֹ֣אשׁ דָּוִ֑ד וּשְׁלַ֥ל הָעִ֛יר הוֹצִ֖יא הַרְבֵּ֥ה מְאֹֽד׃

‎<span id="031">31</span> ‏וְאֶת־הָעָ֨ם אֲשֶׁר־בָּ֜הּ הוֹצִ֗יא
וַיָּ֣שֶׂם בַּ֠מְּגֵרָה וּבַחֲרִצֵ֨י הַבַּרְזֶ֜ל וּֽבְמַגְזְרֹ֣ת
הַבַּרְזֶ֗ל וְהֶעֱבִ֤יר אוֹתָם֙ במלכן בַּמַּלְבֵּ֔ן וְכֵ֣ן יַעֲשֶׂ֔ה
לְכֹ֖ל עָרֵ֣י בְנֵֽי־עַמּ֑וֹן וַיָּ֧שָׁב דָּוִ֛ד וְכָל־הָעָ֖ם
יְרוּשָׁלִָֽם׃ פ

1 wayyišəl<sup>a</sup>ḥ yəhwâ ’eṯ-nāṯān ’el-dāwiḏ wayyāḇō’ ’ēlāyw
wayyō’mer lwō šənê ’ănāšîm hāyû bə‘îr ’eḥāṯ ’eḥāḏ ‘āšîr wə’eḥāḏ rā’š:

2 lə‘āšîr hāyâ ṣō’n ûḇāqār harəbēh mə’ōḏ:

3 wəlārāš ’ên-kōl kî ’im-kiḇəśâ ’<sup>a</sup>ḥaṯ qəṭannâ ’ăšer qānâ
wayəḥayyehā watiḡədal ‘immwō wə‘im-bānāyw y<sup>a</sup>ḥədāw mipitwō
ṯō’ḵal ûmikōswō ṯišəteh ûḇəḥêqwō ṯišəkāḇ watəhî-lwō kəḇaṯ:

4 wayyāḇō’ hēleḵə lə’îš he‘āšîr wayy<sup>a</sup>ḥəmōl lāq<sup>a</sup>ḥaṯ
miṣṣō’nwō ûmibəqārwō l<sup>a</sup>‘ăśwōṯ lā’ōrēḥa habā’-lwō
wayyiqq<sup>a</sup>ḥ ’eṯ-kiḇəśaṯ hā’îš hārā’š wayy<sup>a</sup>‘ăśehā
lā’îš habā’ ’ēlāyw:

5 wayyiḥar-’af dāwiḏ bā’îš mə’ōḏ wayyō’mer ’el-nāṯān ḥay-yəhwâ kî
ḇen-māweṯ hā’îš hā‘ōśeh zō’ṯ:

6 wə’eṯ-hakiḇəśâ yəšallēm ’arəb<sup>a</sup>‘ətāyim ‘ēqeḇ ’ăšer ‘āśâ
’eṯ-hadāḇār hazzeh wə‘al ’ăšer lō’-ḥāmāl:

7 wayyō’mer nāṯān ’el-dāwiḏ ’atâ hā’îš kōh-’āmar yəhwâ ’ĕlōhê yiśərā’ēl
’ānōḵî məš<sup>a</sup>ḥətîḵā ləmeleḵə ‘al-yiśərā’ēl wə’ānōḵî hiṣṣalətîḵā
mîyaḏ šā’ûl:

8 wā’etənâ ləḵā ’eṯ-bêṯ ’ăḏōneyḵā wə’eṯ-nəšê ’ăḏōneyḵā bəḥêqeḵā wā’etənâ
ləḵā ’eṯ-bêṯ yiśərā’ēl wîhûḏâ wə’im-mə‘āṭ wə’ōsifâ lləḵā kâēnnâ
wəḵâēnnâ:

9 madû‘a bāzîṯā\| ’eṯ-dəḇar yəhwâ l<sup>a</sup>‘ăśwōṯ hār<sup>a</sup>‘
bə‘ênāw bə‘ênay ’ēṯ ’ûrîyâ h<sup>a</sup>ḥitî hikîṯā ḇ<sup>a</sup>ḥereḇ
wə’eṯ-’išətwō lāq<sup>a</sup>ḥətā lləḵā lə’iššâ wə’ōṯwō hāraḡətā bəḥereḇ
bənê ‘ammwōn:

10 wə‘atâ lō’-ṯāsûr ḥereḇ mibêṯəḵā ‘aḏ-‘wōlām ‘ēqeḇ kî ḇəziṯānî
watiqq<sup>a</sup>ḥ ’eṯ-’ēšeṯ ’ûrîyâ h<sup>a</sup>ḥitî lihəywōṯ ləḵā
lə’iššâ: s

11 kōh\| ’āmar yəhwâ hinənî mēqîm ‘āleyḵā rā‘â mibêṯeḵā
wəlāq<sup>a</sup>ḥətî ’eṯ-nāšeyḵā lə‘êneyḵā wənāṯatî lərē‘eyḵā wəšāḵaḇ
‘im-nāšeyḵā lə‘ênê haššemeš hazzō’ṯ:

12 kî ’atâ ‘āśîṯā ḇassāṯer wa’ănî ’e‘ĕśeh ’eṯ-hadāḇār hazzeh neḡeḏ
kāl-yiśərā’ēl wəneḡeḏ haššāmeš: s

13 wayyō’mer dāwiḏ ’el-nāṯān ḥāṭā’ṯî layhwâ swayyō’mer nāṯān ’el-dāwiḏ
gam-yəhwâ he‘ĕḇîr ḥaṭṭā’ṯəḵā lō’ ṯāmûṯ:

14 ’efes kî-ni’ēṣ ni’aṣətā ’eṯ-’ōyəḇê yəhwâ badāḇār hazzeh gam habēn
hayyillwōḏ ləḵā mwōṯ yāmûṯ:

15 wayyēleḵə nāṯān ’el-bêṯwō wayyigōf yəhwâ ’eṯ-hayyeleḏ ’ăšer yāləḏâ
’ēšeṯ-’ûrîyâ ləḏāwiḏ wayyē’ānaš:

16 wayəḇaqqēš dāwiḏ ’eṯ-hā’ĕlōhîm bə‘aḏ hannā‘ar wayyāṣām dāwiḏ ṣwōm
ûḇā’ wəlān wəšāḵaḇ ’ārəṣâ:

17 wayyāqumû ziqənê ḇêṯwō ‘ālāyw lahăqîmwō min-hā’āreṣ wəlō’ ’āḇâ
wəlō’-ḇārā’ ’itām lāḥem:

18 wayəhî bayywōm haššəḇî‘î wayyāmāṯ hayyāleḏ wayyirə’û ‘aḇəḏê ḏāwiḏ
ləhagîḏ lwō\| kî-mēṯ hayyeleḏ kî ’āmərû hinnēh ḇihəywōṯ hayyeleḏ ḥay
dibarənû ’ēlāyw wəlō’-šām<sup>a</sup>‘ bəqwōlēnû wə’êḵə nō’mar ’ēlāyw
mēṯ hayyeleḏ wə‘āśâ rā‘â:

19 wayyarə’ dāwiḏ kî ‘ăḇāḏāyw miṯəl<sup>a</sup>ḥăšîm wayyāḇen dāwiḏ kî
mēṯ hayyāleḏ wayyō’mer dāwiḏ ’el-‘ăḇāḏāyw hămēṯ hayyeleḏ wayyō’mərû mēṯ:

20 wayyāqām dāwiḏ mēhā’āreṣ wayyirəḥaṣ wayyāseḵə wayəḥallēf śiməlāṯwō
śiməlōṯāyw wayyāḇō’ ḇêṯ-yəhwâ wayyišətāḥû wayyāḇō’ ’el-bêṯwō wayyišə’al
wayyāśîmû lwō leḥem wayyō’ḵal:

21 wayyō’mərû ‘ăḇāḏāyw ’ēlāyw mâ-hadāḇār hazzeh ’ăšer ‘āśîṯâ
b<sup>a</sup>‘ăḇûr hayyeleḏ ḥay ṣamətā watēḇəḵḵə wəḵa’ăšer mēṯ hayyeleḏ
qamətā watō’ḵal lāḥem:

22 wayyō’mer bə‘wōḏ hayyeleḏ ḥay ṣamətî wā’eḇəkeh kî ’āmarətî mî ywōḏē‘a
yəḥānnanî wəḥannanî yəhwâ wəḥay hayyāleḏ:

23 wə‘atâ\| mēṯ lāmmâ zzeh ’ănî ṣām ha’ûḵal lahăšîḇwō ‘wōḏ ’ănî hōlēḵə
’ēlāyw wəhû’ lō’-yāšûḇ ’ēlāy:

24 wayən<sup>a</sup>ḥēm dāwiḏ ’ēṯ baṯ-šeḇ<sup>a</sup>‘ ’išətwō wayyāḇō’
’ēleyhā wayyišəkaḇ ‘immāh watēleḏ bēn wayyiqərā’ watiqərā’ ’eṯ-šəmwō
šəlōmōh wayhwâ ’ăhēḇwō:

25 wayyišəl<sup>a</sup>ḥ bəyaḏ nāṯān hannāḇî’ wayyiqərā’ ’eṯ-šəmwō
yəḏîḏəyāh b<sup>a</sup>‘ăḇûr yəhwâ: f

26 wayyillāḥem ywō’āḇ bərabaṯ bənê ‘ammwōn wayyiləkōḏ ’eṯ-‘îr hamməlûḵâ:

27 wayyišəl<sup>a</sup>ḥ ywō’āḇ malə’āḵîm ’el-dāwiḏ wayyō’mer niləḥamətî
ḇərabâ gam-lāḵaḏətî ’eṯ-‘îr hammāyim:

28 wə‘atâ ’ĕsōf ’eṯ-yeṯer hā‘ām w<sup>a</sup>ḥănēh ‘al-hā‘îr wəlāḵəḏāh
pen-’eləkōḏ ’ănî ’eṯ-hā‘îr wəniqərā’ šəmî ‘āleyhā:

29 wayye’ĕsōf dāwiḏ ’eṯ-kāl-hā‘ām wayyēleḵə rabāṯâ wayyillāḥem bāh
wayyiləkəḏāh:

30 wayyiqq<sup>a</sup>ḥ ’eṯ-‘ăṭereṯ-maləkām mē‘al rō’šwō ûmišəqālāh
kikar zâāḇ wə’eḇen yəqārâ watəhî ‘al-rō’š dāwiḏ ûšəlal hā‘îr hwōṣî’
harəbēh mə’ōḏ:

31 wə’eṯ-hā‘ām ’ăšer-bāh hwōṣî’ wayyāśem bamməḡērâ ûḇ<sup>a</sup>ḥăriṣê
habarəzel ûḇəmaḡəzərōṯ habarəzel wəhe‘ĕḇîr ’wōṯām bammaləkēn bammaləbēn
wəḵēn y<sup>a</sup>‘ăśeh ləḵōl ‘ārê ḇənê-‘ammwōn wayyāšāḇ dāwiḏ
wəḵāl-hā‘ām yərûšālāim: f

------------------------------------------------------------------------

[Next: 2 Samuel (2 Shmuel) Chapter 13](sa2013.md)
