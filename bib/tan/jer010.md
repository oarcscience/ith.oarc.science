[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer010)  [KJV](../kjv/jer010)  [Sep](../sep/jer010.md) 
[Vul](../vul/jer010.md)   
  
[Jeremiah (Yermiyah) Index](jer.md)  
  [Previous](jer009)  [Next](jer011.md) 

------------------------------------------------------------------------

### Tanach (Hebrew): Jeremiah (Yermiyah) Chapter 10

‎<span id="001">1</span> ‏שִׁמְע֣וּ אֶת־הַדָּבָ֗ר אֲשֶׁ֨ר דִּבֶּ֧ר
יְהוָ֛ה עֲלֵיכֶ֖ם בֵּ֥ית יִשְׂרָאֵֽל׃

‎<span id="002">2</span> ‏כֹּ֣ה׀ אָמַ֣ר יְהוָ֗ה אֶל־דֶּ֤רֶךְ הַגּוֹיִם֙
אַל־תִּלְמָ֔דוּ וּמֵאֹת֥וֹת הַשָּׁמַ֖יִם אַל־תֵּחָ֑תּוּ כִּֽי־יֵחַ֥תּוּ
הַגּוֹיִ֖ם מֵהֵֽמָּה׃

‎<span id="003">3</span> ‏כִּֽי־חֻקּ֥וֹת הָֽעַמִּ֖ים הֶ֣בֶל ה֑וּא
כִּֽי־עֵץ֙ מִיַּ֣עַר כְּרָת֔וֹ מַעֲשֵׂ֥ה יְדֵ֥י־חָרָ֖שׁ בַּֽמַּעֲצָֽד׃

‎<span id="004">4</span> ‏בְּכֶ֥סֶף וּבְזָהָ֖ב יְיַפֵּ֑הוּ
בְּמַסְמְר֧וֹת וּבְמַקָּב֛וֹת יְחַזְּק֖וּם וְל֥וֹא יָפִֽיק׃

‎<span id="005">5</span> ‏כְּתֹ֨מֶר מִקְשָׁ֥ה הֵ֙מָּה֙ וְלֹ֣א
יְדַבֵּ֔רוּ נָשׂ֥וֹא יִנָּשׂ֖וּא כִּ֣י לֹ֣א יִצְעָ֑דוּ אַל־תִּֽירְא֤וּ
מֵהֶם֙ כִּי־לֹ֣א יָרֵ֔עוּ וְגַם־הֵיטֵ֖יב אֵ֥ין אוֹתָֽם׃ ס

‎<span id="006">6</span> ‏מֵאֵ֥ין כָּמ֖וֹךָ יְהוָ֑ה גָּד֥וֹל אַתָּ֛ה
וְגָד֥וֹל שִׁמְךָ֖ בִּגְבוּרָֽה׃

‎<span id="007">7</span> ‏מִ֣י לֹ֤א יִֽרָאֲךָ֙ מֶ֣לֶךְ הַגּוֹיִ֔ם כִּ֥י
לְךָ֖ יָאָ֑תָה כִּ֣י בְכָל־חַכְמֵ֧י הַגּוֹיִ֛ם וּבְכָל־מַלְכוּתָ֖ם
מֵאֵ֥ין כָּמֽוֹךָ׃

‎<span id="008">8</span> ‏וּבְאַחַ֖ת יִבְעֲר֣וּ וְיִכְסָ֑לוּ מוּסַ֥ר
הֲבָלִ֖ים עֵ֥ץ הֽוּא׃

‎<span id="009">9</span> ‏כֶּ֣סֶף מְרֻקָּ֞ע מִתַּרְשִׁ֣ישׁ יוּבָ֗א
וְזָהָב֙ מֵֽאוּפָ֔ז מַעֲשֵׂ֥ה חָרָ֖שׁ וִידֵ֣י צוֹרֵ֑ף תְּכֵ֤לֶת
וְאַרְגָּמָן֙ לְבוּשָׁ֔ם מַעֲשֵׂ֥ה חֲכָמִ֖ים כֻּלָּֽם׃

‎<span id="010">10</span> ‏וַֽיהוָ֤ה אֱלֹהִים֙ אֱמֶ֔ת הֽוּא־אֱלֹהִ֥ים
חַיִּ֖ים וּמֶ֣לֶךְ עוֹלָ֑ם מִקִּצְפּוֹ֙ תִּרְעַ֣שׁ הָאָ֔רֶץ
וְלֹֽא־יָכִ֥לוּ גוֹיִ֖ם זַעְמֽוֹ׃ ס

‎<span id="011">11</span> ‏כִּדְנָה֙ תֵּאמְר֣וּן לְה֔וֹם אֱלָ֣הַיָּ֔א
דִּֽי־שְׁמַיָּ֥א וְאַרְקָ֖א לָ֣א עֲבַ֑דוּ יֵאבַ֧דוּ מֵֽאַרְעָ֛א
וּמִן־תְּח֥וֹת שְׁמַיָּ֖א אֵֽלֶּה׃ ס

‎<span id="012">12</span> ‏עֹשֵׂ֥ה אֶ֙רֶץ֙ בְּכֹח֔וֹ מֵכִ֥ין תֵּבֵ֖ל
בְּחָכְמָת֑וֹ וּבִתְבוּנָת֖וֹ נָטָ֥ה שָׁמָֽיִם׃

‎<span id="013">13</span> ‏לְק֨וֹל תִּתּ֜וֹ הֲמ֥וֹן מַ֙יִם֙
בַּשָּׁמַ֔יִם וַיַּעֲלֶ֥ה נְשִׂאִ֖ים מִקְצֵ֣ה ארץ הָאָ֑רֶץ בְּרָקִ֤ים
לַמָּטָר֙ עָשָׂ֔ה וַיּ֥וֹצֵא ר֖וּחַ מֵאֹצְרֹתָֽיו׃

‎<span id="014">14</span> ‏נִבְעַ֤ר כָּל־אָדָם֙ מִדַּ֔עַת הֹבִ֥ישׁ
כָּל־צוֹרֵ֖ף מִפָּ֑סֶל כִּ֛י שֶׁ֥קֶר נִסְכּ֖וֹ וְלֹא־ר֥וּחַ בָּֽם׃

‎<span id="015">15</span> ‏הֶ֣בֶל הֵ֔מָּה מַעֲשֵׂ֖ה תַּעְתֻּעִ֑ים
בְּעֵ֥ת פְּקֻדָּתָ֖ם יֹאבֵֽדוּ׃

‎<span id="016">16</span> ‏לֹֽא־כְאֵ֜לֶּה חֵ֣לֶק יַעֲקֹ֗ב כִּֽי־יוֹצֵ֤ר
הַכֹּל֙ ה֔וּא וְיִ֨שְׂרָאֵ֔ל שֵׁ֖בֶט נַֽחֲלָת֑וֹ יְהוָ֥ה צְבָא֖וֹת
שְׁמֽוֹ׃ ס

‎<span id="017">17</span> ‏אִסְפִּ֥י מֵאֶ֖רֶץ כִּנְעָתֵ֑ךְ ישבתי
יֹשֶׁ֖בֶת בַּמָּצֽוֹר׃ ס

‎<span id="018">18</span> ‏כִּֽי־כֹה֙ אָמַ֣ר יְהוָ֔ה הִנְנִ֥י קוֹלֵ֛עַ
אֶת־יוֹשְׁבֵ֥י הָאָ֖רֶץ בַּפַּ֣עַם הַזֹּ֑את וַהֲצֵר֥וֹתִי לָהֶ֖ם
לְמַ֥עַן יִמְצָֽאוּ׃ ס

‎<span id="019">19</span> ‏א֥וֹי לִי֙ עַל־שִׁבְרִ֔י נַחְלָ֖ה מַכָּתִ֑י
וַאֲנִ֣י אָמַ֔רְתִּי אַ֛ךְ זֶ֥ה חֳלִ֖י וְאֶשָּׂאֶֽנּוּ׃

‎<span id="020">20</span> ‏אָהֳלִ֣י שֻׁדָּ֔ד וְכָל־מֵיתָרַ֖י נִתָּ֑קוּ
בָּנַ֤י יְצָאֻ֙נִי֙ וְאֵינָ֔ם אֵין־נֹטֶ֥ה עוֹד֙ אָהֳלִ֔י וּמֵקִ֖ים
יְרִיעוֹתָֽי׃

‎<span id="021">21</span> ‏כִּ֤י נִבְעֲרוּ֙ הָֽרֹעִ֔ים וְאֶת־יְהוָ֖ה
לֹ֣א דָרָ֑שׁוּ עַל־כֵּן֙ לֹ֣א הִשְׂכִּ֔ילוּ וְכָל־מַרְעִיתָ֖ם נָפֽוֹצָה׃
ס

‎<span id="022">22</span> ‏ק֤וֹל שְׁמוּעָה֙ הִנֵּ֣ה בָאָ֔ה וְרַ֥עַשׁ
גָּד֖וֹל מֵאֶ֣רֶץ צָפ֑וֹן לָשׂ֞וּם אֶת־עָרֵ֧י יְהוּדָ֛ה שְׁמָמָ֖ה
מְע֥וֹן תַּנִּֽים׃ ס

‎<span id="023">23</span> ‏יָדַ֣עְתִּי יְהוָ֔ה כִּ֛י לֹ֥א לָאָדָ֖ם
דַּרְכּ֑וֹ לֹֽא־לְאִ֣ישׁ הֹלֵ֔ךְ וְהָכִ֖ין אֶֽת־צַעֲדֽוֹ׃

‎<span id="024">24</span> ‏יַסְּרֵ֥נִי יְהוָ֖ה אַךְ־בְּמִשְׁפָּ֑ט
אַל־בְּאַפְּךָ֖ פֶּן־תַּמְעִטֵֽנִי׃

‎<span id="025">25</span> ‏שְׁפֹ֣ךְ חֲמָתְךָ֗ עַל־הַגּוֹיִם֙ אֲשֶׁ֣ר
לֹֽא־יְדָע֔וּךָ וְעַל֙ מִשְׁפָּח֔וֹת אֲשֶׁ֥ר בְּשִׁמְךָ֖ לֹ֣א קָרָ֑אוּ
כִּֽי־אָכְל֣וּ אֶֽת־יַעֲקֹ֗ב וַאֲכָלֻ֙הוּ֙ וַיְכַלֻּ֔הוּ וְאֶת־נָוֵ֖הוּ
הֵשַֽׁמּוּ׃ פ

1 šimə‘û ’eṯ-hadāḇār ’ăšer diber yəhwâ ‘ălêḵem bêṯ yiśərā’ēl:

2 kōh\| ’āmar yəhwâ ’el-dereḵə hagwōyim ’al-tiləmāḏû ûmē’ōṯwōṯ
haššāmayim ’al-tēḥātû kî-yēḥatû hagwōyim mēhēmmâ:

3 kî-ḥuqqwōṯ hā‘ammîm heḇel hû’ kî-‘ēṣ mîy<sup>a</sup>‘ar kərāṯwō
m<sup>a</sup>‘ăśēh yəḏê-ḥārāš bamm<sup>a</sup>‘ăṣāḏ:

4 bəḵesef ûḇəzâāḇ yəyapēhû bəmasəmərwōṯ ûḇəmaqqāḇwōṯ yəḥazzəqûm wəlwō’
yāfîq:

5 kəṯōmer miqəšâ hēmmâ wəlō’ yəḏabērû nāśwō’ yinnāśû’ kî lō’ yiṣə‘āḏû
’al-tîrə’û mēhem kî-lō’ yārē‘û wəḡam-hêṭêḇ ’ên ’wōṯām: s

6 mē’ên kāmwōḵā yəhwâ gāḏwōl ’atâ wəḡāḏwōl šiməḵā biḡəḇûrâ:

7 mî lō’ yirā’ăḵā meleḵə hagwōyim kî ləḵā yā’āṯâ kî ḇəḵāl-ḥaḵəmê
hagwōyim ûḇəḵāl-maləḵûṯām mē’ên kāmwōḵā:

8 ûḇə’<sup>a</sup>ḥaṯ yiḇə‘ărû wəyiḵəsālû mûsar hăḇālîm ‘ēṣ hû’:

9 kesef məruqqā‘ mitarəšîš yûḇā’ wəzâāḇ mē’ûfāz m<sup>a</sup>‘ăśēh ḥārāš
wîḏê ṣwōrēf təḵēleṯ wə’arəgāmān ləḇûšām m<sup>a</sup>‘ăśēh ḥăḵāmîm
kullām:

10 wayhwâ ’ĕlōhîm ’ĕmeṯ hû’-’ĕlōhîm ḥayyîm ûmeleḵə ‘wōlām miqqiṣəpwō
tirə‘aš hā’āreṣ wəlō’-yāḵilû ḡwōyim z<sup>a</sup>‘əmwō: s

11 kiḏənâ tē’mərûn ləhwōm ’ĕlâayyā’ dî-šəmayyā’ wə’arəqā’ lā’ ‘ăḇaḏû
yē’ḇaḏû mē’arə‘ā’ ûmin-təḥwōṯ šəmayyā’ ’ēlleh: s

12 ‘ōśēh ’ereṣ bəḵōḥwō mēḵîn tēḇēl bəḥāḵəmāṯwō ûḇiṯəḇûnāṯwō nāṭâ
šāmāyim:

13 ləqwōl titwō hămwōn mayim baššāmayim wayy<sup>a</sup>‘ăleh nəśi’îm
miqəṣēh ’ereṣ hā’āreṣ bərāqîm lammāṭār ‘āśâ wayywōṣē’ rûḥa mē’ōṣərōṯāyw:

14 niḇə‘ar kāl-’āḏām mid<sup>a</sup>‘aṯ hōḇîš kāl-ṣwōrēf mipāsel kî
šeqer nisəkwō wəlō’-rûḥa bām:

15 heḇel hēmmâ m<sup>a</sup>‘ăśēh t<sup>a</sup>‘ətu‘îm bə‘ēṯ pəqudāṯām
yō’ḇēḏû:

16 lō’-ḵə’ēlleh ḥēleq y<sup>a</sup>‘ăqōḇ kî-ywōṣēr hakōl hû’ wəyiśərā’ēl
šēḇeṭ n<sup>a</sup>ḥălāṯwō yəhwâ ṣəḇā’wōṯ šəmwō: s

17 ’isəpî mē’ereṣ kinə‘āṯēḵə yōšaḇətî yōšeḇeṯ bammāṣwōr: s

18 kî-ḵōh ’āmar yəhwâ hinənî qwōlē‘a ’eṯ-ywōšəḇê hā’āreṣ
bap<sup>a</sup>‘am hazzō’ṯ wahăṣērwōṯî lâem ləm<sup>a</sup>‘an yiməṣā’û:
s

19 ’wōy lî ‘al-šiḇərî n<sup>a</sup>ḥəlâ makāṯî wa’ănî ’āmarətî ’aḵə zeh
ḥŏlî wə’eśśā’ennû:

20 ’âŏlî šudāḏ wəḵāl-mêṯāray nitāqû bānay yəṣā’unî wə’ênām ’ên-nōṭeh
‘wōḏ ’âŏlî ûmēqîm yərî‘wōṯāy:

21 kî niḇə‘ărû hārō‘îm wə’eṯ-yəhwâ lō’ ḏārāšû ‘al-kēn lō’ hiśəkîlû
wəḵāl-marə‘îṯām nāfwōṣâ: s

22 qwōl šəmû‘â hinnēh ḇā’â wər<sup>a</sup>‘aš gāḏwōl mē’ereṣ ṣāfwōn
lāśûm ’eṯ-‘ārê yəhûḏâ šəmāmâ mə‘wōn tannîm: s

23 yāḏ<sup>a</sup>‘ətî yəhwâ kî lō’ lā’āḏām darəkwō lō’-lə’îš hōlēḵə
wəhāḵîn ’eṯ-ṣ<sup>a</sup>‘ăḏwō:

24 yassərēnî yəhwâ ’aḵə-bəmišəpāṭ ’al-bə’apəḵā pen-tamə‘iṭēnî:

25 šəfōḵə ḥămāṯəḵā ‘al-hagwōyim ’ăšer lō’-yəḏā‘ûḵā wə‘al mišəpāḥwōṯ
’ăšer bəšiməḵā lō’ qārā’û kî-’āḵəlû ’eṯ-y<sup>a</sup>‘ăqōḇ wa’ăḵāluhû
wayəḵalluhû wə’eṯ-nāwēhû hēšammû: f

------------------------------------------------------------------------

[Next: Jeremiah (Yermiyah) Chapter 11](jer011.md)
