[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num009)  [KJV](../kjv/num009)  [Sep](../sep/num009.md) 
[Vul](../vul/num009.md)   
  
[Numbers (Bemidbar) Index](num.md)  
  [Previous](num008)  [Next](num010.md) 

------------------------------------------------------------------------

### Tanach (Hebrew): Numbers (Bemidbar) Chapter 9

‎<span id="001">1</span> ‏וַיְדַבֵּ֣ר יְהוָ֣ה אֶל־מֹשֶׁ֣ה
בְמִדְבַּר־סִ֠ינַי בַּשָּׁנָ֨ה הַשֵּׁנִ֜ית לְצֵאתָ֨ם מֵאֶ֧רֶץ מִצְרַ֛יִם
בַּחֹ֥דֶשׁ הָרִאשׁ֖וֹן לֵאמֹֽר׃

‎<span id="002">2</span> ‏וְיַעֲשׂ֧וּ בְנֵי־יִשְׂרָאֵ֛ל אֶת־הַפָּ֖סַח
בְּמוֹעֲדֽוֹ׃

‎<span id="003">3</span> ‏בְּאַרְבָּעָ֣ה עָשָֽׂר־י֠וֹם בַּחֹ֨דֶשׁ
הַזֶּ֜ה בֵּ֧ין הָֽעֲרְבַּ֛יִם<sup>1</sup> תַּעֲשׂ֥וּ אֹת֖וֹ בְּמוֹעֲד֑וֹ
כְּכָל־חֻקֹּתָ֥יו וּכְכָל־מִשְׁפָּטָ֖יו תַּעֲשׂ֥וּ אֹתֽוֹ׃

‎<span id="004">4</span> ‏וַיְדַבֵּ֥ר מֹשֶׁ֛ה אֶל־בְּנֵ֥י יִשְׂרָאֵ֖ל
לַעֲשֹׂ֥ת הַפָּֽסַח׃

‎<span id="005">5</span> ‏וַיַּעֲשׂ֣וּ אֶת־הַפֶּ֡סַח בָּרִאשׁ֡וֹן
בְּאַרְבָּעָה֩ עָשָׂ֨ר י֥וֹם לַחֹ֛דֶשׁ בֵּ֥ין הָעַרְבַּ֖יִם בְּמִדְבַּ֣ר
סִינָ֑י כְּ֠כֹל אֲשֶׁ֨ר צִוָּ֤ה יְהוָה֙ אֶת־מֹשֶׁ֔ה כֵּ֥ן עָשׂ֖וּ
בְּנֵ֥י יִשְׂרָאֵֽל׃

‎<span id="006">6</span> ‏וַיְהִ֣י אֲנָשִׁ֗ים אֲשֶׁ֨ר הָי֤וּ טְמֵאִים֙
לְנֶ֣פֶשׁ אָדָ֔ם וְלֹא־יָכְל֥וּ לַעֲשֹׂת־הַפֶּ֖סַח בַּיּ֣וֹם הַה֑וּא
וַֽיִּקְרְב֞וּ לִפְנֵ֥י מֹשֶׁ֛ה וְלִפְנֵ֥י אַהֲרֹ֖ן בַּיּ֥וֹם הַהֽוּא׃

‎<span id="007">7</span> ‏וַ֠יֹּאמְרוּ הָאֲנָשִׁ֤ים הָהֵ֙מָּה֙ אֵלָ֔יו
אֲנַ֥חְנוּ טְמֵאִ֖ים לְנֶ֣פֶשׁ אָדָ֑ם לָ֣מָּה נִגָּרַ֗ע לְבִלְתִּ֨י
הַקְרִ֜ב אֶת־קָרְבַּ֤ן יְהוָה֙ בְּמֹ֣עֲד֔וֹ בְּת֖וֹךְ בְּנֵ֥י
יִשְׂרָאֵֽל׃

‎<span id="008">8</span> ‏וַיֹּ֥אמֶר אֲלֵהֶ֖ם מֹשֶׁ֑ה עִמְד֣וּ
וְאֶשְׁמְעָ֔ה מַה־יְצַוֶּ֥ה יְהוָ֖ה לָכֶֽם׃ פ

‎<span id="009">9</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="010">10</span> ‏דַּבֵּ֛ר אֶל־בְּנֵ֥י יִשְׂרָאֵ֖ל לֵאמֹ֑ר
אִ֣ישׁ אִ֣ישׁ כִּי־יִהְיֶֽה־טָמֵ֣א׀ לָנֶ֡פֶשׁ אוֹ֩ בְדֶ֨רֶךְ
רְחֹקָ֜הׅ<sup>4</sup> לָכֶ֗ם א֚וֹ לְדֹרֹ֣תֵיכֶ֔ם וְעָ֥שָׂה פֶ֖סַח
לַיהוָֽה׃

‎<span id="011">11</span> ‏בַּחֹ֨דֶשׁ הַשֵּׁנִ֜י בְּאַרְבָּעָ֨ה עָשָׂ֥ר
י֛וֹם בֵּ֥ין הָעַרְבַּ֖יִם יַעֲשׂ֣וּ אֹת֑וֹ עַל־מַצּ֥וֹת וּמְרֹרִ֖ים
יֹאכְלֻֽהוּ׃

‎<span id="012">12</span> ‏לֹֽא־יַשְׁאִ֤ירוּ מִמֶּ֙נּוּ֙ עַד־בֹּ֔קֶר
וְעֶ֖צֶם לֹ֣א יִשְׁבְּרוּ־ב֑וֹ כְּכָל־חֻקַּ֥ת הַפֶּ֖סַח יַעֲשׂ֥וּ
אֹתֽוֹ׃

‎<span id="013">13</span> ‏וְהָאִישׁ֩ אֲשֶׁר־ה֨וּא טָה֜וֹר וּבְדֶ֣רֶךְ
לֹא־הָיָ֗ה וְחָדַל֙ לַעֲשׂ֣וֹת הַפֶּ֔סַח וְנִכְרְתָ֛ה הַנֶּ֥פֶשׁ הַהִ֖וא
מֵֽעַמֶּ֑יהָ כִּ֣י׀ קָרְבַּ֣ן יְהוָ֗ה לֹ֤א הִקְרִיב֙ בְּמֹ֣עֲד֔וֹ
חֶטְא֥וֹ יִשָּׂ֖א הָאִ֥ישׁ הַהֽוּא׃

‎<span id="014">14</span> ‏וְכִֽי־יָג֨וּר אִתְּכֶ֜ם גֵּ֗ר וְעָ֤שָֽׂה
פֶ֙סַח֙ לַֽיהוָ֔ה כְּחֻקַּ֥ת הַפֶּ֛סַח וּכְמִשְׁפָּט֖וֹ כֵּ֣ן יַעֲשֶׂ֑ה
חֻקָּ֤ה אַחַת֙ יִהְיֶ֣ה לָכֶ֔ם וְלַגֵּ֖ר וּלְאֶזְרַ֥ח הָאָֽרֶץ׃ פ

‎<span id="015">15</span> ‏וּבְיוֹם֙ הָקִ֣ים אֶת־הַמִּשְׁכָּ֔ן כִּסָּ֤ה
הֶֽעָנָן֙ אֶת־הַמִּשְׁכָּ֔ן לְאֹ֖הֶל הָעֵדֻ֑ת וּבָעֶ֜רֶב יִהְיֶ֧ה
עַֽל־הַמִּשְׁכָּ֛ן כְּמַרְאֵה־אֵ֖שׁ עַד־בֹּֽקֶר׃

‎<span id="016">16</span> ‏כֵּ֚ן יִהְיֶ֣ה תָמִ֔יד הֶעָנָ֖ן יְכַסֶּ֑נּוּ
וּמַרְאֵה־אֵ֖שׁ לָֽיְלָה׃

‎<span id="017">17</span> ‏וּלְפִ֞י הֵעָלֹ֤ת הֶֽעָנָן֙ מֵעַ֣ל הָאֹ֔הֶל
וְאַ֣חֲרֵי־כֵ֔ן יִסְע֖וּ בְּנֵ֣י יִשְׂרָאֵ֑ל וּבִמְק֗וֹם אֲשֶׁ֤ר
יִשְׁכָּן־שָׁם֙ הֶֽעָנָ֔ן שָׁ֥ם יַחֲנ֖וּ בְּנֵ֥י יִשְׂרָאֵֽל׃

‎<span id="018">18</span> ‏עַל־פִּ֣י יְהוָ֗ה יִסְעוּ֙ בְּנֵ֣י
יִשְׂרָאֵ֔ל וְעַל־פִּ֥י יְהוָ֖ה יַחֲנ֑וּ כָּל־יְמֵ֗י אֲשֶׁ֨ר יִשְׁכֹּ֧ן
הֶעָנָ֛ן עַל־הַמִּשְׁכָּ֖ן יַחֲנֽוּ׃

‎<span id="019">19</span> ‏וּבְהַאֲרִ֧יךְ הֶֽעָנָ֛ן עַל־הַמִּשְׁכָּ֖ן
יָמִ֣ים רַבִּ֑ים וְשָׁמְר֧וּ בְנֵי־יִשְׂרָאֵ֛ל אֶת־מִשְׁמֶ֥רֶת יְהוָ֖ה
וְלֹ֥א יִסָּֽעוּ׃

‎<span id="020">20</span> ‏וְיֵ֞שׁ אֲשֶׁ֨ר יִהְיֶ֧ה הֶֽעָנָ֛ן יָמִ֥ים
מִסְפָּ֖ר עַל־הַמִּשְׁכָּ֑ן עַל־פִּ֤י יְהוָה֙ יַחֲנ֔וּ וְעַל־פִּ֥י
יְהוָ֖ה יִסָּֽעוּ׃

‎<span id="021">21</span> ‏וְיֵ֞שׁ אֲשֶׁר־יִהְיֶ֤ה<sup>3</sup> הֶֽעָנָן֙
מֵעֶ֣רֶב עַד־בֹּ֔קֶר וְנַעֲלָ֧ה הֶֽעָנָ֛ן בַּבֹּ֖קֶר וְנָסָ֑עוּ א֚וֹ
יוֹמָ֣ם וָלַ֔יְלָה וְנַעֲלָ֥ה הֶעָנָ֖ן וְנָסָֽעוּ׃

‎<span id="022">22</span> ‏אֽוֹ־יֹמַ֜יִם אוֹ־חֹ֣דֶשׁ אוֹ־יָמִ֗ים
בְּהַאֲרִ֨יךְ הֶעָנָ֤ן עַל־הַמִּשְׁכָּן֙ לִשְׁכֹּ֣ן עָלָ֔יו יַחֲנ֥וּ
בְנֵֽי־יִשְׂרָאֵ֖ל וְלֹ֣א יִסָּ֑עוּ וּבְהֵעָלֹת֖וֹ יִסָּֽעוּ׃

‎<span id="023">23</span> ‏עַל־פִּ֤י יְהוָה֙ יַחֲנ֔וּ וְעַל־פִּ֥י
יְהוָ֖ה יִסָּ֑עוּ אֶת־מִשְׁמֶ֤רֶת יְהוָה֙ שָׁמָ֔רוּ עַל־פִּ֥י יְהוָ֖ה
בְּיַד־מֹשֶֽׁה׃ פ

1 wayəḏabēr yəhwâ ’el-mōšeh ḇəmiḏəbar-sînay baššānâ haššēnîṯ ləṣē’ṯām
mē’ereṣ miṣərayim b<sup>a</sup>ḥōḏeš hāri’šwōn lē’mōr:

2 wəy<sup>a</sup>‘ăśû ḇənê-yiśərā’ēl ’eṯ-hapās<sup>a</sup>ḥ bəmwō‘ăḏwō:

3 bə’arəbā‘â ‘āśār-ywōm b<sup>a</sup>ḥōḏeš hazzeh bên
hā‘ărəbayim<sup>1</sup> t<sup>a</sup>‘ăśû ’ōṯwō bəmwō‘ăḏwō
kəḵāl-ḥuqqōṯāyw ûḵəḵāl-mišəpāṭāyw t<sup>a</sup>‘ăśû ’ōṯwō:

4 wayəḏabēr mōšeh ’el-bənê yiśərā’ēl l<sup>a</sup>‘ăśōṯ
hapās<sup>a</sup>ḥ:

5 wayy<sup>a</sup>‘ăśû ’eṯ-hapes<sup>a</sup>ḥ bāri’šwōn bə’arəbā‘â ‘āśār
ywōm l<sup>a</sup>ḥōḏeš bên hā‘arəbayim bəmiḏəbar sînāy kəḵōl ’ăšer ṣiûâ
yəhwâ ’eṯ-mōšeh kēn ‘āśû bənê yiśərā’ēl:

6 wayəhî ’ănāšîm ’ăšer hāyû ṭəmē’îm lənefeš ’āḏām wəlō’-yāḵəlû
l<sup>a</sup>‘ăśōṯ-hapes<sup>a</sup>ḥ bayywōm hahû’ wayyiqərəḇû lifənê
mōšeh wəlifənê ’ahărōn bayywōm hahû’:

7 wayyō’mərû hā’ănāšîm hâēmmâ ’ēlāyw ’ăn<sup>a</sup>ḥənû ṭəmē’îm lənefeš
’āḏām lāmmâ nigār<sup>a</sup>‘ ləḇilətî haqəriḇ ’eṯ-qārəban yəhwâ
bəmō‘ăḏwō bəṯwōḵə bənê yiśərā’ēl:

8 wayyō’mer ’ălēhem mōšeh ‘iməḏû wə’ešəmə‘â mah-yəṣaûeh yəhwâ lāḵem: f

9 wayəḏabēr yəhwâ ’el-mōšeh llē’mōr:

10 dabēr ’el-bənê yiśərā’ēl lē’mōr ’îš ’îš kî-yihəyeh-ṭāmē’\| lānefeš
’wō ḇəḏereḵə rəḥōqâׅ<sup>4</sup> lāḵem ’wō ləḏōrōṯêḵem wə‘āśâ
fes<sup>a</sup>ḥ layhwâ:

11 b<sup>a</sup>ḥōḏeš haššēnî bə’arəbā‘â ‘āśār ywōm bên hā‘arəbayim
y<sup>a</sup>‘ăśû ’ōṯwō ‘al-maṣṣwōṯ ûmərōrîm yō’ḵəluhû:

12 lō’-yašə’îrû mimmennû ‘aḏ-bōqer wə‘eṣem lō’ yišəbərû-ḇwō kəḵāl-ḥuqqaṯ
hapes<sup>a</sup>ḥ y<sup>a</sup>‘ăśû ’ōṯwō:

13 wəhā’îš ’ăšer-hû’ ṭâwōr ûḇəḏereḵə lō’-hāyâ wəḥāḏal
l<sup>a</sup>‘ăśwōṯ hapes<sup>a</sup>ḥ wəniḵərəṯâ hannefeš hahiw’
mē‘ammeyhā kî\| qārəban yəhwâ lō’ hiqərîḇ bəmō‘ăḏwō ḥeṭə’wō yiśśā’ hā’îš
hahû’:

14 wəḵî-yāḡûr ’itəḵem gēr wə‘āśâ fes<sup>a</sup>ḥ layhwâ kəḥuqqaṯ
hapes<sup>a</sup>ḥ ûḵəmišəpāṭwō kēn y<sup>a</sup>‘ăśeh ḥuqqâ
’<sup>a</sup>ḥaṯ yihəyeh lāḵem wəlagēr ûlə’ezər<sup>a</sup>ḥ hā’āreṣ: f

15 ûḇəywōm hāqîm ’eṯ-hammišəkān kissâ he‘ānān ’eṯ-hammišəkān lə’ōhel
hā‘ēḏuṯ ûḇā‘ereḇ yihəyeh ‘al-hammišəkān kəmarə’ēh-’ēš ‘aḏ-bōqer:

16 kēn yihəyeh ṯāmîḏ he‘ānān yəḵassennû ûmarə’ēh-’ēš lāyəlâ:

17 ûləfî hē‘ālōṯ he‘ānān mē‘al hā’ōhel wə’<sup>a</sup>ḥărê-ḵēn yisə‘û
bənê yiśərā’ēl ûḇiməqwōm ’ăšer yišəkān-šām he‘ānān šām y<sup>a</sup>ḥănû
bənê yiśərā’ēl:

18 ‘al-pî yəhwâ yisə‘û bənê yiśərā’ēl wə‘al-pî yəhwâ y<sup>a</sup>ḥănû
kāl-yəmê ’ăšer yišəkōn he‘ānān ‘al-hammišəkān y<sup>a</sup>ḥănû:

19 ûḇəha’ărîḵə he‘ānān ‘al-hammišəkān yāmîm rabîm wəšāmərû
ḇənê-yiśərā’ēl ’eṯ-mišəmereṯ yəhwâ wəlō’ yissā‘û:

20 wəyēš ’ăšer yihəyeh he‘ānān yāmîm misəpār ‘al-hammišəkān ‘al-pî yəhwâ
y<sup>a</sup>ḥănû wə‘al-pî yəhwâ yissā‘û:

21 wəyēš ’ăšer-yihəyeh<sup>3</sup> he‘ānān mē‘ereḇ ‘aḏ-bōqer
wən<sup>a</sup>‘ălâ he‘ānān babōqer wənāsā‘û ’wō ywōmām wālayəlâ
wən<sup>a</sup>‘ălâ he‘ānān wənāsā‘û:

22 ’wō-yōmayim ’wō-ḥōḏeš ’wō-yāmîm bəha’ărîḵə he‘ānān ‘al-hammišəkān
lišəkōn ‘ālāyw y<sup>a</sup>ḥănû ḇənê-yiśərā’ēl wəlō’ yissā‘û
ûḇəhē‘ālōṯwō yissā‘û:

23 ‘al-pî yəhwâ y<sup>a</sup>ḥănû wə‘al-pî yəhwâ yissā‘û ’eṯ-mišəmereṯ
yəhwâ šāmārû ‘al-pî yəhwâ bəyaḏ-mōšeh: f

------------------------------------------------------------------------

[Next: Numbers (Bemidbar) Chapter 10](num010.md)
