[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa016)  [KJV](../kjv/isa016)  [Sep](../sep/isa016) 
[Vul](../vul/isa016)   
  
[Isaiah (Yisheyah) Index](isa)  
  [Previous](isa015)  [Next](isa017) 

------------------------------------------------------------------------

### Tanach (Hebrew): Isaiah (Yisheyah) Chapter 16

‎<span id="001">1</span> ‏שִׁלְחוּ־כַ֥ר מֹשֵֽׁל־אֶ֖רֶץ מִסֶּ֣לַע
מִדְבָּ֑רָה אֶל־הַ֖ר בַּת־צִיּֽוֹן׃

‎<span id="002">2</span> ‏וְהָיָ֥ה כְעוֹף־נוֹדֵ֖ד קֵ֣ן מְשֻׁלָּ֑ח
תִּֽהְיֶ֙ינָה֙ בְּנ֣וֹת מוֹאָ֔ב מַעְבָּרֹ֖ת לְאַרְנֽוֹן׃

‎<span id="003">3</span> ‏הביאו הָבִ֤יאִי עֵצָה֙ עֲשׂ֣וּ פְלִילָ֔ה
שִׁ֧יתִי כַלַּ֛יִל צִלֵּ֖ךְ בְּת֣וֹךְ צָהֳרָ֑יִם סַתְּרִי֙ נִדָּחִ֔ים
נֹדֵ֖ד אַל־תְּגַלִּֽי׃

‎<span id="004">4</span> ‏יָג֤וּרוּ בָךְ֙ נִדָּחַ֔י מוֹאָ֛ב הֱוִי־סֵ֥תֶר
לָ֖מוֹ מִפְּנֵ֣י שׁוֹדֵ֑ד כִּֽי־אָפֵ֤ס הַמֵּץ֙ כָּ֣לָה שֹׁ֔ד תַּ֥מּוּ
רֹמֵ֖ס מִן־הָאָֽרֶץ׃

‎<span id="005">5</span> ‏וְהוּכַ֤ן בַּחֶ֙סֶד֙ כִּסֵּ֔א וְיָשַׁ֥ב
עָלָ֛יו בֶּאֱמֶ֖ת בְּאֹ֣הֶל דָּוִ֑ד שֹׁפֵ֛ט וְדֹרֵ֥שׁ מִשְׁפָּ֖ט
וּמְהִ֥ר צֶֽדֶק׃

‎<span id="006">6</span> ‏שָׁמַ֥עְנוּ גְאוֹן־מוֹאָ֖ב גֵּ֣א מְאֹ֑ד
גַּאֲוָת֧וֹ וּגְאוֹנ֛וֹ וְעֶבְרָת֖וֹ לֹא־כֵ֥ן בַּדָּֽיו׃ ס

‎<span id="007">7</span> ‏לָכֵ֗ן יְיֵלִ֥יל מוֹאָ֛ב לְמוֹאָ֖ב כֻּלֹּ֣ה
יְיֵלִ֑יל לַאֲשִׁישֵׁ֧י קִיר־חֲרֶ֛שֶׂת תֶּהְגּ֖וּ אַךְ־נְכָאִֽים׃

‎<span id="008">8</span> ‏כִּ֣י שַׁדְמוֹת֩ חֶשְׁבּ֨וֹן אֻמְלָ֜ל גֶּ֣פֶן
שִׂבְמָ֗ה בַּעֲלֵ֤י גוֹיִם֙ הָלְמ֣וּ שְׂרוּקֶּ֔יהָ עַד־יַעְזֵ֥ר נָגָ֖עוּ
תָּ֣עוּ מִדְבָּ֑ר שְׁלֻ֣חוֹתֶ֔יהָ נִטְּשׁ֖וּ עָ֥בְרוּ יָֽם׃

‎<span id="009">9</span> ‏עַל־כֵּ֡ן אֶבְכֶּ֞ה בִּבְכִ֤י יַעְזֵר֙ גֶּ֣פֶן
שִׂבְמָ֔ה אֲרַיָּ֙וֶךְ֙ דִּמְעָתִ֔י חֶשְׁבּ֖וֹן וְאֶלְעָלֵ֑ה כִּ֧י
עַל־קֵיצֵ֛ךְ וְעַל־קְצִירֵ֖ךְ הֵידָ֥ד נָפָֽל׃

‎<span id="010">10</span> ‏וְנֶאֱסַ֨ף שִׂמְחָ֤ה וָגִיל֙ מִן־הַכַּרְמֶ֔ל
וּבַכְּרָמִ֥ים לֹֽא־יְרֻנָּ֖ן לֹ֣א יְרֹעָ֑ע יַ֗יִן בַּיְקָבִ֛ים
לֹֽא־יִדְרֹ֥ךְ הַדֹּרֵ֖ךְ הֵידָ֥ד הִשְׁבַּֽתִּי׃

‎<span id="011">11</span> ‏עַל־כֵּן֙ מֵעַ֣י לְמוֹאָ֔ב כַּכִּנּ֖וֹר
יֶֽהֱמ֑וּ וְקִרְבִּ֖י לְקִ֥יר חָֽרֶשׂ׃

‎<span id="012">12</span> ‏וְהָיָ֧ה כִֽי־נִרְאָ֛ה כִּֽי־נִלְאָ֥ה מוֹאָ֖ב
עַל־הַבָּמָ֑ה וּבָ֧א אֶל־מִקְדָּשׁ֛וֹ לְהִתְפַּלֵּ֖ל וְלֹ֥א יוּכָֽל׃

‎<span id="013">13</span> ‏זֶ֣ה הַדָּבָ֗ר אֲשֶׁ֨ר דִּבֶּ֧ר יְהוָ֛ה
אֶל־מוֹאָ֖ב מֵאָֽז׃

‎<span id="014">14</span> ‏וְעַתָּ֗ה דִּבֶּ֣ר יְהוָה֮ לֵאמֹר֒
בְּשָׁלֹ֤שׁ שָׁנִים֙ כִּשְׁנֵ֣י שָׂכִ֔יר וְנִקְלָה֙ כְּב֣וֹד מוֹאָ֔ב
בְּכֹ֖ל הֶהָמ֣וֹן הָרָ֑ב וּשְׁאָ֥ר מְעַ֛ט מִזְעָ֖ר ל֥וֹא כַבִּֽיר׃ ס

1 šiləḥû-ḵar mōšēl-’ereṣ missel<sup>a</sup>‘ miḏəbārâ ’el-har
baṯ-ṣîywōn:

2 wəhāyâ ḵə‘wōf-nwōḏēḏ qēn məšullāḥ tihəyeynâ bənwōṯ mwō’āḇ
m<sup>a</sup>‘əbārōṯ lə’arənwōn:

3 hāḇî’û hāḇî’î ‘ēṣâ ‘ăśû fəlîlâ šîṯî ḵallayil ṣillēḵə bəṯwōḵə ṣâŏrāyim
satərî nidāḥîm nōḏēḏ ’al-təḡallî:

4 yāḡûrû ḇāḵə nidāḥay mwō’āḇ hĕwî-sēṯer lāmwō mipənê šwōḏēḏ kî-’āfēs
hammēṣ kālâ šōḏ tammû rōmēs min-hā’āreṣ:

5 wəhûḵan b<sup>a</sup>ḥeseḏ kissē’ wəyāšaḇ ‘ālāyw be’ĕmeṯ bə’ōhel dāwiḏ
šōfēṭ wəḏōrēš mišəpāṭ ûməhir ṣeḏeq:

6 šām<sup>a</sup>‘ənû ḡə’wōn-mwō’āḇ gē’ mə’ōḏ ga’ăwāṯwō ûḡə’wōnwō
wə‘eḇərāṯwō lō’-ḵēn badāyw: s

7 lāḵēn yəyēlîl mwō’āḇ ləmwō’āḇ kullōh yəyēlîl la’ăšîšê qîr-ḥăreśeṯ
tehəgû ’aḵə-nəḵā’îm:

8 kî šaḏəmwōṯ ḥešəbwōn ’uməlāl gefen śiḇəmâ b<sup>a</sup>‘ălê ḡwōyim
hāləmû śərûqqeyhā ‘aḏ-y<sup>a</sup>‘əzēr nāḡā‘û tā‘û miḏəbār
šəluḥwōṯeyhā niṭṭəšû ‘āḇərû yām:

9 ‘al-kēn ’eḇəkeh biḇəḵî y<sup>a</sup>‘əzēr gefen śiḇəmâ ’ărayyāweḵə
dimə‘āṯî ḥešəbwōn wə’elə‘ālēh kî ‘al-qêṣēḵə wə‘al-qəṣîrēḵə hêḏāḏ nāfāl:

10 wəne’ĕsaf śiməḥâ wāḡîl min-hakarəmel ûḇakərāmîm lō’-yərunnān lō’
yərō‘ā‘ yayin bayəqāḇîm lō’-yiḏərōḵə hadōrēḵə hêḏāḏ hišəbatî:

11 ‘al-kēn mē‘ay ləmwō’āḇ kakinnwōr yehĕmû wəqirəbî ləqîr ḥāreś:

12 wəhāyâ ḵî-nirə’â kî-nilə’â mwō’āḇ ‘al-habāmâ ûḇā’ ’el-miqədāšwō
ləhiṯəpallēl wəlō’ yûḵāl:

13 zeh hadāḇār ’ăšer diber yəhwâ ’el-mwō’āḇ mē’āz:

14 wə‘atâ diber yəhwâ lē’mōr bəšālōš šānîm kišənê śāḵîr wəniqəlâ kəḇwōḏ
mwō’āḇ bəḵōl hehāmwōn hārāḇ ûšə’ār mə‘aṭ mizə‘ār lwō’ ḵabîr: s

------------------------------------------------------------------------

[Next: Isaiah (Yisheyah) Chapter 17](isa017)
