[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num020)  [KJV](../kjv/num020)  [Sep](../sep/num020.md) 
[Vul](../vul/num020.md)   
  
[Numbers (Bemidbar) Index](num.md)  
  [Previous](num019)  [Next](num021.md) 

------------------------------------------------------------------------

### Tanach (Hebrew): Numbers (Bemidbar) Chapter 20

‎<span id="001">1</span> ‏וַיָּבֹ֣אוּ בְנֵֽי־יִ֠שְׂרָאֵל כָּל־הָ֨עֵדָ֤ה
מִדְבַּר־צִן֙ בַּחֹ֣דֶשׁ הָֽרִאשׁ֔וֹן וַיֵּ֥שֶׁב הָעָ֖ם בְּקָדֵ֑שׁ
וַתָּ֤מָת שָׁם֙ מִרְיָ֔ם וַתִּקָּבֵ֖ר שָֽׁם׃

‎<span id="002">2</span> ‏וְלֹא־הָ֥יָה מַ֖יִם לָעֵדָ֑ה וַיִּקָּ֣הֲל֔וּ
עַל־מֹשֶׁ֖ה וְעַֽל־אַהֲרֹֽן׃

‎<span id="003">3</span> ‏וַיָּ֥רֶב הָעָ֖ם עִם־מֹשֶׁ֑ה וַיֹּאמְר֣וּ
לֵאמֹ֔ר וְל֥וּ גָוַ֛עְנוּ בִּגְוַ֥ע אַחֵ֖ינוּ לִפְנֵ֥י יְהוָֽה׃

‎<span id="004">4</span> ‏וְלָמָ֤ה הֲבֵאתֶם֙ אֶת־קְהַ֣ל יְהוָ֔ה
אֶל־הַמִּדְבָּ֖ר הַזֶּ֑ה לָמ֣וּת שָׁ֔ם אֲנַ֖חְנוּ וּבְעִירֵֽנוּ׃

‎<span id="005">5</span> ‏וְלָמָ֤ה הֶֽעֱלִיתֻ֙נוּ֙ מִמִּצְרַ֔יִם
לְהָבִ֣יא אֹתָ֔נוּ אֶל־הַמָּק֥וֹם הָרָ֖ע הַזֶּ֑ה לֹ֣א׀ מְק֣וֹם זֶ֗רַע
וּתְאֵנָ֤ה וְגֶ֙פֶן֙ וְרִמּ֔וֹן וּמַ֥יִם אַ֖יִן לִשְׁתּֽוֹת׃

‎<span id="006">6</span> ‏וַיָּבֹא֩ מֹשֶׁ֨ה וְאַהֲרֹ֜ן מִפְּנֵ֣י
הַקָּהָ֗ל אֶל־פֶּ֙תַח֙ אֹ֣הֶל מוֹעֵ֔ד וַֽיִּפְּל֖וּ עַל־פְּנֵיהֶ֑ם
וַיֵּרָ֥א כְבוֹד־יְהוָ֖ה אֲלֵיהֶֽם׃ פ

‎<span id="007">7</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="008">8</span> ‏קַ֣ח אֶת־הַמַּטֶּ֗ה וְהַקְהֵ֤ל אֶת־הָעֵדָה֙
אַתָּה֙ וְאַהֲרֹ֣ן אָחִ֔יךָ וְדִבַּרְתֶּ֧ם אֶל־הַסֶּ֛לַע לְעֵינֵיהֶ֖ם
וְנָתַ֣ן מֵימָ֑יו וְהוֹצֵאתָ֙ לָהֶ֥ם מַ֙יִם֙ מִן־הַסֶּ֔לַע וְהִשְׁקִיתָ֥
אֶת־הָעֵדָ֖ה וְאֶת־בְּעִירָֽם׃

‎<span id="009">9</span> ‏וַיִּקַּ֥ח מֹשֶׁ֛ה אֶת־הַמַּטֶּ֖ה מִלִּפְנֵ֣י
יְהוָ֑ה כַּאֲשֶׁ֖ר צִוָּֽהוּ׃

‎<span id="010">10</span> ‏וַיַּקְהִ֜לוּ מֹשֶׁ֧ה וְאַהֲרֹ֛ן
אֶת־הַקָּהָ֖ל אֶל־פְּנֵ֣י הַסָּ֑לַע וַיֹּ֣אמֶר לָהֶ֗ם שִׁמְעוּ־נָא֙
הַמֹּרִ֔ים הֲמִן־הַסֶּ֣לַע הַזֶּ֔ה נוֹצִ֥יא לָכֶ֖ם מָֽיִם׃

‎<span id="011">11</span> ‏וַיָּ֨רֶם מֹשֶׁ֜ה אֶת־יָד֗וֹ וַיַּ֧ךְ
אֶת־הַסֶּ֛לַע בְּמַטֵּ֖הוּ פַּעֲמָ֑יִם וַיֵּצְאוּ֙ מַ֣יִם רַבִּ֔ים
וַתֵּ֥שְׁתְּ הָעֵדָ֖ה וּבְעִירָֽם׃ ס

‎<span id="012">12</span> ‏וַיֹּ֣אמֶר יְהוָה֮ אֶל־מֹשֶׁ֣ה
וְאֶֽל־אַהֲרֹן֒ יַ֚עַן לֹא־הֶאֱמַנְתֶּ֣ם בִּ֔י
לְהַ֨קְדִּישֵׁ֔נִי<sup>3</sup> לְעֵינֵ֖י בְּנֵ֣י יִשְׂרָאֵ֑ל לָכֵ֗ן לֹ֤א
תָבִ֙יאוּ֙ אֶת־הַקָּהָ֣ל הַזֶּ֔ה אֶל־הָאָ֖רֶץ אֲשֶׁר־נָתַ֥תִּי לָהֶֽם׃

‎<span id="013">13</span> ‏הֵ֚מָּה מֵ֣י מְרִיבָ֔ה אֲשֶׁר־רָב֥וּ
בְנֵֽי־יִשְׂרָאֵ֖ל אֶת־יְהוָ֑ה וַיִּקָּדֵ֖שׁ בָּֽם׃ ס

‎<span id="014">14</span> ‏וַיִּשְׁלַ֨ח מֹשֶׁ֧ה מַלְאָכִ֛ים מִקָּדֵ֖שׁ
אֶל־מֶ֣לֶךְ אֱד֑וֹם כֹּ֤ה אָמַר֙ אָחִ֣יךָ יִשְׂרָאֵ֔ל אַתָּ֣ה יָדַ֔עְתָּ
אֵ֥ת כָּל־הַתְּלָאָ֖ה אֲשֶׁ֥ר מְצָאָֽתְנוּ׃

‎<span id="015">15</span> ‏וַיֵּרְד֤וּ אֲבֹתֵ֙ינוּ֙ מִצְרַ֔יְמָה
וַנֵּ֥שֶׁב בְּמִצְרַ֖יִם יָמִ֣ים רַבִּ֑ים וַיָּרֵ֥עוּ לָ֛נוּ מִצְרַ֖יִם
וְלַאֲבֹתֵֽינוּ׃

‎<span id="016">16</span> ‏וַנִּצְעַ֤ק אֶל־יְהוָה֙ וַיִּשְׁמַ֣ע קֹלֵ֔נוּ
וַיִּשְׁלַ֣ח מַלְאָ֔ךְ וַיֹּצִאֵ֖נוּ מִמִּצְרָ֑יִם וְהִנֵּה֙ אֲנַ֣חְנוּ
בְקָדֵ֔שׁ עִ֖יר קְצֵ֥ה גְבוּלֶֽךָ׃

‎<span id="017">17</span> ‏נַעְבְּרָה־נָּ֣א בְאַרְצֶ֗ךָ לֹ֤א נַעֲבֹר֙
בְּשָׂדֶ֣ה וּבְכֶ֔רֶם וְלֹ֥א נִשְׁתֶּ֖ה מֵ֣י בְאֵ֑ר דֶּ֧רֶךְ הַמֶּ֣לֶךְ
נֵלֵ֗ךְ לֹ֤א נִטֶּה֙ יָמִ֣ין וּשְׂמֹ֔אול עַ֥ד אֲשֶֽׁר־נַעֲבֹ֖ר
גְּבוּלֶֽךָ׃

‎<span id="018">18</span> ‏וַיֹּ֤אמֶר אֵלָיו֙ אֱד֔וֹם לֹ֥א תַעֲבֹ֖ר
בִּ֑י פֶּן־בַּחֶ֖רֶב אֵצֵ֥א לִקְרָאתֶֽךָ׃

‎<span id="019">19</span> ‏וַיֹּאמְר֨וּ אֵלָ֥יו
בְּנֵֽי־יִשְׂרָאֵל֮<sup>3</sup> בַּֽמְסִלָּ֣ה נַעֲלֶה֒ וְאִם־מֵימֶ֤יךָ
נִשְׁתֶּה֙ אֲנִ֣י וּמִקְנַ֔י וְנָתַתִּ֖י מִכְרָ֑ם רַ֥ק אֵין־דָּבָ֖ר
בְּרַגְלַ֥י אֶֽעֱבֹֽרָה׃

‎<span id="020">20</span> ‏וַיֹּ֖אמֶר לֹ֣א תַעֲבֹ֑ר וַיֵּצֵ֤א אֱדוֹם֙
לִקְרָאת֔וֹ בְּעַ֥ם כָּבֵ֖ד וּבְיָ֥ד חֲזָקָֽה׃

‎<span id="021">21</span> ‏וַיְמָאֵ֣ן׀ אֱד֗וֹם נְתֹן֙ אֶת־יִשְׂרָאֵ֔ל
עֲבֹ֖ר בִּגְבֻל֑וֹ וַיֵּ֥ט יִשְׂרָאֵ֖ל מֵעָלָֽיו׃ פ

‎<span id="022">22</span> ‏וַיִּסְע֖וּ מִקָּדֵ֑שׁ וַיָּבֹ֧אוּ
בְנֵֽי־יִשְׂרָאֵ֛ל כָּל־הָעֵדָ֖ה הֹ֥ר הָהָֽר׃

‎<span id="023">23</span> ‏וַיֹּ֧אמֶר יְהוָ֛ה אֶל־מֹשֶׁ֥ה
וְאֶֽל־אַהֲרֹ֖ן בְּהֹ֣ר הָהָ֑ר עַל־גְּב֥וּל אֶֽרֶץ־אֱד֖וֹם לֵאמֹֽר׃

‎<span id="024">24</span> ‏יֵאָסֵ֤ף אַהֲרֹן֙ אֶל־עַמָּ֔יו כִּ֣י לֹ֤א
יָבֹא֙ אֶל־הָאָ֔רֶץ אֲשֶׁ֥ר נָתַ֖תִּי לִבְנֵ֣י יִשְׂרָאֵ֑ל עַ֛ל
אֲשֶׁר־מְרִיתֶ֥ם אֶת־פִּ֖י לְמֵ֥י מְרִיבָֽה׃

‎<span id="025">25</span> ‏קַ֚ח אֶֽת־אַהֲרֹ֔ן וְאֶת־אֶלְעָזָ֖ר בְּנ֑וֹ
וְהַ֥עַל אֹתָ֖ם הֹ֥ר הָהָֽר׃

‎<span id="026">26</span> ‏וְהַפְשֵׁ֤ט אֶֽת־אַהֲרֹן֙ אֶת־בְּגָדָ֔יו
וְהִלְבַּשְׁתָּ֖ם אֶת־אֶלְעָזָ֣ר בְּנ֑וֹ וְאַהֲרֹ֥ן יֵאָסֵ֖ף וּמֵ֥ת
שָֽׁם׃

‎<span id="027">27</span> ‏וַיַּ֣עַשׂ מֹשֶׁ֔ה כַּאֲשֶׁ֖ר צִוָּ֣ה יְהוָ֑ה
וַֽיַּעֲלוּ֙ אֶל־הֹ֣ר הָהָ֔ר לְעֵינֵ֖י כָּל־הָעֵדָֽה׃

‎<span id="028">28</span> ‏וַיַּפְשֵׁט֩ מֹשֶׁ֨ה אֶֽת־אַהֲרֹ֜ן
אֶת־בְּגָדָ֗יו וַיַּלְבֵּ֤שׁ אֹתָם֙ אֶת־אֶלְעָזָ֣ר בְּנ֔וֹ וַיָּ֧מָת
אַהֲרֹ֛ן שָׁ֖ם בְּרֹ֣אשׁ הָהָ֑ר וַיֵּ֧רֶד מֹשֶׁ֛ה וְאֶלְעָזָ֖ר
מִן־הָהָֽר׃

‎<span id="029">29</span> ‏וַיִּרְאוּ֙ כָּל־הָ֣עֵדָ֔ה כִּ֥י גָוַ֖ע
אַהֲרֹ֑ן וַיִּבְכּ֤וּ אֶֽת־אַהֲרֹן֙ שְׁלֹשִׁ֣ים י֔וֹם כֹּ֖ל בֵּ֥ית
יִשְׂרָאֵֽל׃ ס

1 wayyāḇō’û ḇənê-yiśərā’ēl kāl-hā‘ēḏâ miḏəbar-ṣin b<sup>a</sup>ḥōḏeš
hāri’šwōn wayyēšeḇ hā‘ām bəqāḏēš watāmāṯ šām mirəyām watiqqāḇēr šām:

2 wəlō’-hāyâ mayim lā‘ēḏâ wayyiqqâălû ‘al-mōšeh wə‘al-’ahărōn:

3 wayyāreḇ hā‘ām ‘im-mōšeh wayyō’mərû lē’mōr wəlû ḡāw<sup>a</sup>‘ənû
biḡəw<sup>a</sup>‘ ’<sup>a</sup>ḥênû lifənê yəhwâ:

4 wəlāmâ hăḇē’ṯem ’eṯ-qəhal yəhwâ ’el-hammiḏəbār hazzeh lāmûṯ šām
’ăn<sup>a</sup>ḥənû ûḇə‘îrēnû:

5 wəlāmâ he‘ĕlîṯunû mimmiṣərayim ləhāḇî’ ’ōṯānû ’el-hammāqwōm hārā‘
hazzeh lō’\| məqwōm zer<sup>a</sup>‘ ûṯə’ēnâ wəḡefen wərimmwōn ûmayim
’ayin lišətwōṯ:

6 wayyāḇō’ mōšeh wə’ahărōn mipənê haqqâāl ’el-peṯ<sup>a</sup>ḥ ’ōhel
mwō‘ēḏ wayyipəlû ‘al-pənêhem wayyērā’ ḵəḇwōḏ-yəhwâ ’ălêhem: f

7 wayəḏabēr yəhwâ ’el-mōšeh llē’mōr:

8 q<sup>a</sup>ḥ ’eṯ-hammaṭṭeh wəhaqəhēl ’eṯ-hā‘ēḏâ ’atâ wə’ahărōn
’āḥîḵā wəḏibarətem ’el-hassel<sup>a</sup>‘ lə‘ênêhem wənāṯan mêmāyw
wəhwōṣē’ṯā lâem mayim min-hassel<sup>a</sup>‘ wəhišəqîṯā ’eṯ-hā‘ēḏâ
wə’eṯ-bə‘îrām:

9 wayyiqq<sup>a</sup>ḥ mōšeh ’eṯ-hammaṭṭeh millifənê yəhwâ ka’ăšer
ṣiûâû:

10 wayyaqəhilû mōšeh wə’ahărōn ’eṯ-haqqâāl ’el-pənê hassāl<sup>a</sup>‘
wayyō’mer lâem šimə‘û-nā’ hammōrîm hămin-hassel<sup>a</sup>‘ hazzeh
nwōṣî’ lāḵem māyim:

11 wayyārem mōšeh ’eṯ-yāḏwō wayyaḵə ’eṯ-hassel<sup>a</sup>‘ bəmaṭṭēhû
p<sup>a</sup>‘ămāyim wayyēṣə’û mayim rabîm watēšətə hā‘ēḏâ ûḇə‘îrām: s

12 wayyō’mer yəhwâ ’el-mōšeh wə’el-’ahărōn y<sup>a</sup>‘an
lō’-he’ĕmanətem bî ləhaqədîšēnî<sup>3</sup> lə‘ênê bənê yiśərā’ēl lāḵēn
lō’ ṯāḇî’û ’eṯ-haqqâāl hazzeh ’el-hā’āreṣ ’ăšer-nāṯatî lâem:

13 hēmmâ mê mərîḇâ ’ăšer-rāḇû ḇənê-yiśərā’ēl ’eṯ-yəhwâ wayyiqqāḏēš bām:
s

14 wayyišəl<sup>a</sup>ḥ mōšeh malə’āḵîm miqqāḏēš ’el-meleḵə ’ĕḏwōm kōh
’āmar ’āḥîḵā yiśərā’ēl ’atâ yāḏ<sup>a</sup>‘ətā ’ēṯ kāl-hatəlā’â ’ăšer
məṣā’āṯənû:

15 wayyērəḏû ’ăḇōṯênû miṣərayəmâ wannēšeḇ bəmiṣərayim yāmîm rabîm
wayyārē‘û lānû miṣərayim wəla’ăḇōṯênû:

16 wanniṣə‘aq ’el-yəhwâ wayyišəm<sup>a</sup>‘ qōlēnû
wayyišəl<sup>a</sup>ḥ malə’āḵə wayyōṣi’ēnû mimmiṣərāyim wəhinnēh
’ăn<sup>a</sup>ḥənû ḇəqāḏēš ‘îr qəṣēh ḡəḇûleḵā:

17 n<sup>a</sup>‘əbərâ-nnā’ ḇə’arəṣeḵā lō’ n<sup>a</sup>‘ăḇōr bəśāḏeh
ûḇəḵerem wəlō’ nišəteh mê ḇə’ēr dereḵə hammeleḵə nēlēḵə lō’ niṭṭeh yāmîn
ûśəmō’wl ‘aḏ ’ăšer-n<sup>a</sup>‘ăḇōr gəḇûleḵā:

18 wayyō’mer ’ēlāyw ’ĕḏwōm lō’ ṯ<sup>a</sup>‘ăḇōr bî
pen-b<sup>a</sup>ḥereḇ ’ēṣē’ liqərā’ṯeḵā:

19 wayyō’mərû ’ēlāyw bənê-yiśərā’ēl<sup>3</sup> baməsillâ
n<sup>a</sup>‘ăleh wə’im-mêmeyḵā nišəteh ’ănî ûmiqənay wənāṯatî miḵərām
raq ’ên-dāḇār bəraḡəlay ’e‘ĕḇōrâ:

20 wayyō’mer lō’ ṯ<sup>a</sup>‘ăḇōr wayyēṣē’ ’ĕḏwōm liqərā’ṯwō bə‘am
kāḇēḏ ûḇəyāḏ ḥăzāqâ:

21 wayəmā’ēn\| ’ĕḏwōm nəṯōn ’eṯ-yiśərā’ēl ‘ăḇōr biḡəḇulwō wayyēṭ
yiśərā’ēl mē‘ālāyw: f

22 wayyisə‘û miqqāḏēš wayyāḇō’û ḇənê-yiśərā’ēl kāl-hā‘ēḏâ hōr hâār:

23 wayyō’mer yəhwâ ’el-mōšeh wə’el-’ahărōn bəhōr hâār ‘al-gəḇûl
’ereṣ-’ĕḏwōm lē’mōr:

24 yē’āsēf ’ahărōn ’el-‘ammāyw kî lō’ yāḇō’ ’el-hā’āreṣ ’ăšer nāṯatî
liḇənê yiśərā’ēl ‘al ’ăšer-mərîṯem ’eṯ-pî ləmê mərîḇâ:

25 q<sup>a</sup>ḥ ’eṯ-’ahărōn wə’eṯ-’elə‘āzār bənwō wəh<sup>a</sup>‘al
’ōṯām hōr hâār:

26 wəhafəšēṭ ’eṯ-’ahărōn ’eṯ-bəḡāḏāyw wəhiləbašətām ’eṯ-’elə‘āzār bənwō
wə’ahărōn yē’āsēf ûmēṯ šām:

27 wayy<sup>a</sup>‘aś mōšeh ka’ăšer ṣiûâ yəhwâ wayy<sup>a</sup>‘ălû
’el-hōr hâār lə‘ênê kāl-hā‘ēḏâ:

28 wayyafəšēṭ mōšeh ’eṯ-’ahărōn ’eṯ-bəḡāḏāyw wayyaləbēš ’ōṯām
’eṯ-’elə‘āzār bənwō wayyāmāṯ ’ahărōn šām bərō’š hâār wayyēreḏ mōšeh
wə’elə‘āzār min-hâār:

29 wayyirə’û kāl-hā‘ēḏâ kî ḡāw<sup>a</sup>‘ ’ahărōn wayyiḇəkû
’eṯ-’ahărōn šəlōšîm ywōm kōl bêṯ yiśərā’ēl: s

------------------------------------------------------------------------

[Next: Numbers (Bemidbar) Chapter 21](num021.md)
