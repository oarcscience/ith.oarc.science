[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2028)  [KJV](../kjv/ch2028)  [Sep](../sep/ch2028) 
[Vul](../vul/ch2028)   
  
[2 Chronicles (2 Divrey Yamim) Index](ch2)  
  [Previous](ch2027)  [Next](ch2029) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 28

‎<span id="001">1</span> ‏בֶּן־עֶשְׂרִ֤ים שָׁנָה֙ אָחָ֣ז בְּמָלְכ֔וֹ
וְשֵׁשׁ־עֶשְׂרֵ֣ה שָׁנָ֔ה מָלַ֖ךְ בִּירוּשָׁלִָ֑ם וְלֹא־עָשָׂ֧ה
הַיָּשָׁ֛ר בְּעֵינֵ֥י יְהוָ֖ה כְּדָוִ֥יד אָבִֽיו׃

‎<span id="002">2</span> ‏וַיֵּ֕לֶךְ בְּדַרְכֵ֖י מַלְכֵ֣י יִשְׂרָאֵ֑ל
וְגַ֧ם מַסֵּכ֛וֹת עָשָׂ֖ה לַבְּעָלִֽים׃

‎<span id="003">3</span> ‏וְה֥וּא הִקְטִ֖יר בְּגֵ֣יא בֶן־הִנֹּ֑ם
וַיַּבְעֵ֤ר אֶת־בָּנָיו֙ בָּאֵ֔שׁ כְּתֹֽעֲבוֹת֙ הַגּוֹיִ֔ם אֲשֶׁר֙
הֹרִ֣ישׁ יְהוָ֔ה מִפְּנֵ֖י בְּנֵ֥י יִשְׂרָאֵֽל׃

‎<span id="004">4</span> ‏וַיְזַבֵּ֧חַ וַיְקַטֵּ֛ר בַּבָּמ֖וֹת
וְעַל־הַגְּבָע֑וֹת וְתַ֖חַת כָּל־עֵ֥ץ רַעֲנָֽן׃

‎<span id="005">5</span> ‏וַֽיִּתְּנֵ֜הוּ יְהוָ֣ה אֱלֹהָיו֮ בְּיַ֣ד
מֶ֣לֶךְ אֲרָם֒ וַיַּ֨כּוּ־ב֔וֹ וַיִּשְׁבּ֤וּ מִמֶּ֙נּוּ֙ שִׁבְיָ֣ה
גְדוֹלָ֔ה וַיָּבִ֖יאוּ דַּרְמָ֑שֶׂק וְ֠גַם בְּיַד־מֶ֤לֶךְ יִשְׂרָאֵל֙
נִתָּ֔ן וַיַּךְ־בּ֖וֹ מַכָּ֥ה גְדוֹלָֽה׃ ס

‎<span id="006">6</span> ‏וַיַּהֲרֹג֩ פֶּ֨קַח בֶּן־רְמַלְיָ֜הוּ
בִּֽיהוּדָ֗ה מֵאָ֨ה וְעֶשְׂרִ֥ים אֶ֛לֶף בְּי֥וֹם אֶחָ֖ד הַכֹּ֣ל
בְּנֵי־חָ֑יִל בְּעָזְבָ֕ם אֶת־יְהוָ֖ה אֱלֹהֵ֥י אֲבוֹתָֽם׃

‎<span id="007">7</span> ‏וַֽיַּהֲרֹ֞ג זִכְרִ֣י׀ גִּבּ֣וֹר אֶפְרַ֗יִם
אֶת־מַעֲשֵׂיָ֙הוּ֙ בֶּן־הַמֶּ֔לֶךְ וְאֶת־עַזְרִיקָ֖ם נְגִ֣יד הַבָּ֑יִת
וְאֶת־אֶלְקָנָ֖ה מִשְׁנֵ֥ה הַמֶּֽלֶךְ׃ ס

‎<span id="008">8</span> ‏וַיִּשְׁבּוּ֩ בְנֵֽי־יִשְׂרָאֵ֨ל מֵֽאֲחֵיהֶ֜ם
מָאתַ֣יִם אֶ֗לֶף נָשִׁים֙ בָּנִ֣ים וּבָנ֔וֹת וְגַם־שָׁלָ֥ל רָ֖ב
בָּזְז֣וּ מֵהֶ֑ם וַיָּבִ֥יאוּ אֶת־הַשָּׁלָ֖ל לְשֹׁמְרֽוֹן׃ ס

‎<span id="009">9</span> ‏וְ֠שָׁם הָיָ֨ה נָבִ֥יא לַֽיהוָה֮ עֹדֵ֣ד
שְׁמוֹ֒ וַיֵּצֵ֗א לִפְנֵ֤י הַצָּבָא֙ הַבָּ֣א לְשֹׁמְר֔וֹן וַיֹּ֣אמֶר
לָהֶ֗ם הִ֠נֵּה בַּחֲמַ֨ת יְהוָ֧ה אֱלֹהֵֽי־אֲבוֹתֵיכֶ֛ם עַל־יְהוּדָ֖ה
נְתָנָ֣ם בְּיֶדְכֶ֑ם וַתַּֽהַרְגוּ־בָ֣ם בְזַ֔עַף עַ֥ד לַשָּׁמַ֖יִם
הִגִּֽיעַ׃

‎<span id="010">10</span> ‏וְ֠עַתָּה בְּנֵֽי־יְהוּדָ֤ה וִֽירוּשָׁלִַ֙ם֙
אַתֶּ֣ם אֹמְרִ֔ים לִכְבֹּ֛שׁ לַעֲבָדִ֥ים וְלִשְׁפָח֖וֹת לָכֶ֑ם הֲלֹ֤א
רַק־אַתֶּם֙ עִמָּכֶ֣ם אֲשָׁמ֔וֹת לַיהוָ֖ה אֱלֹהֵיכֶֽם׃

‎<span id="011">11</span> ‏וְעַתָּ֣ה שְׁמָע֔וּנִי וְהָשִׁ֙יבוּ֙
הַשִּׁבְיָ֔ה אֲשֶׁ֥ר שְׁבִיתֶ֖ם מֵאֲחֵיכֶ֑ם כִּ֛י חֲר֥וֹן אַף־יְהוָ֖ה
עֲלֵיכֶֽם׃ ס

‎<span id="012">12</span> ‏וַיָּקֻ֨מוּ אֲנָשִׁ֜ים מֵרָאשֵׁ֣י
בְנֵֽי־אֶפְרַ֗יִם עֲזַרְיָ֤הוּ בֶן־יְהֽוֹחָנָן֙ בֶּרֶכְיָ֣הוּ
בֶן־מְשִׁלֵּמ֔וֹת וִֽיחִזְקִיָּ֙הוּ֙ בֶּן־שַׁלֻּ֔ם וַעֲמָשָׂ֖א
בֶּן־חַדְלָ֑י עַל־הַבָּאִ֖ים מִן־הַצָּבָֽא׃

‎<span id="013">13</span> ‏וַיֹּאמְר֣וּ לָהֶ֗ם לֹא־תָבִ֤יאוּ
אֶת־הַשִּׁבְיָה֙ הֵ֔נָּה כִּי֩ לְאַשְׁמַ֨ת יְהוָ֤ה עָלֵ֙ינוּ֙ אַתֶּ֣ם
אֹמְרִ֔ים לְהֹסִ֥יף עַל־חַטֹּאתֵ֖ינוּ וְעַל־אַשְׁמָתֵ֑ינוּ כִּֽי־רַבָּ֤ה
אַשְׁמָה֙ לָ֔נוּ וַחֲר֥וֹן אָ֖ף עַל־יִשְׂרָאֵֽל׃ ס

‎<span id="014">14</span> ‏וַיַּעֲזֹ֣ב הֶֽחָל֗וּץ אֶת־הַשִּׁבְיָה֙
וְאֶת־הַבִּזָּ֔ה לִפְנֵ֥י הַשָּׂרִ֖ים וְכָל־הַקָּהָֽל׃

‎<span id="015">15</span> ‏וַיָּקֻ֣מוּ הָאֲנָשִׁים֩ אֲשֶׁר־נִקְּב֨וּ
בְשֵׁמ֜וֹת וַיַּחֲזִ֣יקוּ בַשִּׁבְיָ֗ה וְכָֽל־מַעֲרֻמֵּיהֶם֮
הִלְבִּ֣ישׁוּ מִן־הַשָּׁלָל֒ וַיַּלְבִּשׁ֣וּם וַ֠יַּנְעִלוּם
וַיַּאֲכִל֨וּם וַיַּשְׁק֜וּם וַיְסֻכ֗וּם וַיְנַהֲל֤וּם בַּחֲמֹרִים֙
לְכָל־כּוֹשֵׁ֔ל וַיְבִיא֛וּם יְרֵח֥וֹ עִיר־הַתְּמָרִ֖ים אֵ֣צֶל אֲחֵיהֶ֑ם
וַיָּשׁ֖וּבוּ שֹׁמְרֽוֹן׃ פ

‎<span id="016">16</span> ‏בָּעֵ֣ת הַהִ֗יא שָׁלַ֞ח הַמֶּ֧לֶךְ אָחָ֛ז
עַל־מַלְכֵ֥י אַשּׁ֖וּר לַעְזֹ֥ר לֽוֹ׃

‎<span id="017">17</span> ‏וְע֥וֹד אֲדוֹמִ֖ים בָּ֑אוּ וַיַּכּ֥וּ
בִיהוּדָ֖ה וַיִּשְׁבּוּ־שֶֽׁבִי׃

‎<span id="018">18</span> ‏וּפְלִשְׁתִּ֣ים פָּשְׁט֗וּ בְּעָרֵ֨י
הַשְּׁפֵלָ֣ה וְהַנֶּגֶב֮ לִֽיהוּדָה֒ וַֽ֠יִּלְכְּדוּ אֶת־בֵּֽית־שֶׁ֨מֶשׁ
וְאֶת־אַיָּל֜וֹן וְאֶת־הַגְּדֵר֗וֹת וְאֶת־שׂוֹכ֤וֹ וּבְנוֹתֶ֙יהָ֙
וְאֶת־תִּמְנָ֣ה וּבְנוֹתֶ֔יהָ וְאֶת־גִּמְז֖וֹ וְאֶת־בְּנֹתֶ֑יהָ
וַיֵּשְׁב֖וּ שָֽׁם׃

‎<span id="019">19</span> ‏כִּֽי־הִכְנִ֤יעַ יְהוָה֙ אֶת־יְהוּדָ֔ה
בַּעֲב֖וּר אָחָ֣ז מֶֽלֶךְ־יִשְׂרָאֵ֑ל כִּ֤י הִפְרִ֙יעַ֙ בִּֽיהוּדָ֔ה
וּמָע֥וֹל מַ֖עַל בַּיהוָֽה׃

‎<span id="020">20</span> ‏וַיָּבֹ֣א עָלָ֔יו תִּלְּגַ֥ת פִּלְנְאֶ֖סֶר
מֶ֣לֶךְ אַשּׁ֑וּר וַיָּ֥צַר ל֖וֹ וְלֹ֥א חֲזָקֽוֹ׃

‎<span id="021">21</span> ‏כִּֽי־חָלַ֤ק אָחָז֙ אֶת־בֵּ֣ית יְהוָ֔ה
וְאֶת־בֵּ֥ית הַמֶּ֖לֶךְ וְהַשָּׂרִ֑ים וַיִּתֵּן֙ לְמֶ֣לֶךְ אַשּׁ֔וּר
וְלֹ֥א לְעֶזְרָ֖ה לֽוֹ׃

‎<span id="022">22</span> ‏וּבְעֵת֙ הָצֵ֣ר ל֔וֹ וַיּ֖וֹסֶף לִמְע֣וֹל
בַּיהוָ֑ה ה֖וּא הַמֶּ֥לֶךְ אָחָֽז׃

‎<span id="023">23</span> ‏וַיִּזְבַּ֗ח לֵֽאלֹהֵ֣י דַרְמֶשֶׂק֮
הַמַּכִּ֣ים בּוֹ֒ וַיֹּ֗אמֶר כִּ֠י אֱלֹהֵ֤י מַלְכֵֽי־אֲרָם֙ הֵ֚ם
מַעְזְרִ֣ים אוֹתָ֔ם לָהֶ֥ם אֲזַבֵּ֖חַ וְיַעְזְר֑וּנִי וְהֵ֛ם הָֽיוּ־ל֥וֹ
לְהַכְשִׁיל֖וֹ וּלְכָל־יִשְׂרָאֵֽל׃

‎<span id="024">24</span> ‏וַיֶּאֱסֹ֨ף אָחָ֜ז אֶת־כְּלֵ֣י
בֵית־הָֽאֱלֹהִ֗ים וַיְקַצֵּץ֙ אֶת־כְּלֵ֣י בֵית־הָֽאֱלֹהִ֔ים וַיִּסְגֹּ֖ר
אֶת־דַּלְת֣וֹת בֵּית־יְהוָ֑ה וַיַּ֨עַשׂ ל֧וֹ מִזְבְּח֛וֹת
בְּכָל־פִּנָּ֖ה בִּירוּשָׁלִָֽם׃

‎<span id="025">25</span> ‏וּבְכָל־עִ֨יר וָעִ֤יר לִֽיהוּדָה֙ עָשָׂ֣ה
בָמ֔וֹת לְקַטֵּ֖ר לֵֽאלֹהִ֣ים אֲחֵרִ֑ים וַיַּכְעֵ֕ס אֶת־יְהוָ֖ה אֱלֹהֵ֥י
אֲבֹתָֽיו׃

‎<span id="026">26</span> ‏וְיֶ֤תֶר דְּבָרָיו֙ וְכָל־דְּרָכָ֔יו
הָרִאשֹׁנִ֖ים וְהָאַחֲרוֹנִ֑ים הִנָּ֣ם כְּתוּבִ֔ים עַל־סֵ֥פֶר
מַלְכֵֽי־יְהוּדָ֖ה וְיִשְׂרָאֵֽל׃

‎<span id="027">27</span> ‏וַיִּשְׁכַּ֨ב אָחָ֜ז עִם־אֲבֹתָ֗יו
וַֽיִּקְבְּרֻ֤הוּ בָעִיר֙ בִּיר֣וּשָׁלִַ֔ם כִּ֚י לֹ֣א הֱבִיאֻ֔הוּ
לְקִבְרֵ֖י מַלְכֵ֣י יִשְׂרָאֵ֑ל וַיִּמְלֹ֛ךְ יְחִזְקִיָּ֥הֽוּ בְנ֖וֹ
תַּחְתָּֽיו׃ פ

1 ben-‘eśərîm šānâ ’āḥāz bəmāləḵwō wəšēš-‘eśərēh šānâ mālaḵə bîrûšālāim
wəlō’-‘āśâ hayyāšār bə‘ênê yəhwâ kəḏāwîḏ ’āḇîw:

2 wayyēleḵə bəḏarəḵê maləḵê yiśərā’ēl wəḡam massēḵwōṯ ‘āśâ labə‘ālîm:

3 wəhû’ hiqəṭîr bəḡê’ ḇen-hinnōm wayyaḇə‘ēr ’eṯ-bānāyw bā’ēš kəṯō‘ăḇwōṯ
hagwōyim ’ăšer hōrîš yəhwâ mipənê bənê yiśərā’ēl:

4 wayəzabēḥa wayəqaṭṭēr babāmwōṯ wə‘al-hagəḇā‘wōṯ wəṯ<sup>a</sup>ḥaṯ
kāl-‘ēṣ r<sup>a</sup>‘ănān:

5 wayyitənēhû yəhwâ ’ĕlōhāyw bəyaḏ meleḵə ’ărām wayyakû-ḇwō wayyišəbû
mimmennû šiḇəyâ ḡəḏwōlâ wayyāḇî’û darəmāśeq wəḡam bəyaḏ-meleḵə yiśərā’ēl
nitān wayyaḵə-bwō makâ ḡəḏwōlâ: s

6 wayyahărōḡ peq<sup>a</sup>ḥ ben-rəmaləyâû bîhûḏâ mē’â wə‘eśərîm ’elef
bəywōm ’eḥāḏ hakōl bənê-ḥāyil bə‘āzəḇām ’eṯ-yəhwâ ’ĕlōhê ’ăḇwōṯām:

7 wayyahărōḡ ziḵərî\| gibwōr ’efərayim ’eṯ-m<sup>a</sup>‘ăśêâû
ben-hammeleḵə wə’eṯ-‘azərîqām nəḡîḏ habāyiṯ wə’eṯ-’eləqānâ mišənēh
hammeleḵə: s

8 wayyišəbû ḇənê-yiśərā’ēl mē’ăḥêhem mā’ṯayim ’elef nāšîm bānîm ûḇānwōṯ
wəḡam-šālāl rāḇ bāzəzû mēhem wayyāḇî’û ’eṯ-haššālāl ləšōmərwōn: s

9 wəšām hāyâ nāḇî’ layhwâ ‘ōḏēḏ šəmwō wayyēṣē’ lifənê haṣṣāḇā’ habā’
ləšōmərwōn wayyō’mer lâem hinnēh b<sup>a</sup>ḥămaṯ yəhwâ
’ĕlōhê-’ăḇwōṯêḵem ‘al-yəhûḏâ nəṯānām bəyeḏəḵem wataharəḡû-ḇām
ḇəz<sup>a</sup>‘af ‘aḏ laššāmayim higî‘a:

10 wə‘atâ bənê-yəhûḏâ wîrûšālaim ’atem ’ōmərîm liḵəbōš
l<sup>a</sup>‘ăḇāḏîm wəlišəfāḥwōṯ lāḵem hălō’ raq-’atem ‘immāḵem
’ăšāmwōṯ layhwâ ’ĕlōhêḵem:

11 wə‘atâ šəmā‘ûnî wəhāšîḇû haššiḇəyâ ’ăšer šəḇîṯem mē’ăḥêḵem kî ḥărwōn
’af-yəhwâ ‘ălêḵem: s

12 wayyāqumû ’ănāšîm mērā’šê ḇənê-’efərayim ‘ăzarəyâû ḇen-yəhwōḥānān
bereḵəyâû ḇen-məšillēmwōṯ wîḥizəqîyâû ben-šallum w<sup>a</sup>‘ămāśā’
ben-ḥaḏəlāy ‘al-habā’îm min-haṣṣāḇā’:

13 wayyō’mərû lâem lō’-ṯāḇî’û ’eṯ-haššiḇəyâ hēnnâ kî lə’ašəmaṯ yəhwâ
‘ālênû ’atem ’ōmərîm ləhōsîf ‘al-ḥaṭṭō’ṯênû wə‘al-’ašəmāṯênû kî-rabâ
’ašəmâ lānû w<sup>a</sup>ḥărwōn ’āf ‘al-yiśərā’ēl: s

14 wayy<sup>a</sup>‘ăzōḇ heḥālûṣ ’eṯ-haššiḇəyâ wə’eṯ-habizzâ lifənê
haśśārîm wəḵāl-haqqâāl:

15 wayyāqumû hā’ănāšîm ’ăšer-niqqəḇû ḇəšēmwōṯ wayy<sup>a</sup>ḥăzîqû
ḇaššiḇəyâ wəḵāl-m<sup>a</sup>‘ărummêhem hiləbîšû min-haššālāl
wayyaləbišûm wayyanə‘ilûm wayya’ăḵilûm wayyašəqûm wayəsuḵûm wayənahălûm
b<sup>a</sup>ḥămōrîm ləḵāl-kwōšēl wayəḇî’ûm yərēḥwō ‘îr-hatəmārîm ’ēṣel
’ăḥêhem wayyāšûḇû šōmərwōn: f

16 bā‘ēṯ hahî’ šāl<sup>a</sup>ḥ hammeleḵə ’āḥāz ‘al-maləḵê ’aššûr
l<sup>a</sup>‘əzōr lwō:

17 wə‘wōḏ ’ăḏwōmîm bā’û wayyakû ḇîhûḏâ wayyišəbû-šeḇî:

18 ûfəlišətîm pāšəṭû bə‘ārê haššəfēlâ wəhanneḡeḇ lîhûḏâ wayyiləkəḏû
’eṯ-bêṯ-šemeš wə’eṯ-’ayyālwōn wə’eṯ-hagəḏērwōṯ wə’eṯ-śwōḵwō ûḇənwōṯeyhā
wə’eṯ-timənâ ûḇənwōṯeyhā wə’eṯ-giməzwō wə’eṯ-bənōṯeyhā wayyēšəḇû šām:

19 kî-hiḵənî‘a yəhwâ ’eṯ-yəhûḏâ b<sup>a</sup>‘ăḇûr ’āḥāz
meleḵə-yiśərā’ēl kî hifərî‘a bîhûḏâ ûmā‘wōl m<sup>a</sup>‘al bayhwâ:

20 wayyāḇō’ ‘ālāyw tilləḡaṯ pilənə’eser meleḵə ’aššûr wayyāṣar lwō wəlō’
ḥăzāqwō:

21 kî-ḥālaq ’āḥāz ’eṯ-bêṯ yəhwâ wə’eṯ-bêṯ hammeleḵə wəhaśśārîm wayyitēn
ləmeleḵə ’aššûr wəlō’ lə‘ezərâ lwō:

22 ûḇə‘ēṯ hāṣēr lwō wayywōsef limə‘wōl bayhwâ hû’ hammeleḵə ’āḥāz:

23 wayyizəb<sup>a</sup>ḥ lē’lōhê ḏarəmeśeq hammakîm bwō wayyō’mer kî
’ĕlōhê maləḵê-’ărām hēm m<sup>a</sup>‘əzərîm ’wōṯām lâem ’ăzabēḥa
wəy<sup>a</sup>‘əzərûnî wəhēm hāyû-lwō ləhaḵəšîlwō ûləḵāl-yiśərā’ēl:

24 wayye’ĕsōf ’āḥāz ’eṯ-kəlê ḇêṯ-hā’ĕlōhîm wayəqaṣṣēṣ ’eṯ-kəlê
ḇêṯ-hā’ĕlōhîm wayyisəgōr ’eṯ-daləṯwōṯ bêṯ-yəhwâ wayy<sup>a</sup>‘aś lwō
mizəbəḥwōṯ bəḵāl-pinnâ bîrûšālāim:

25 ûḇəḵāl-‘îr wā‘îr lîhûḏâ ‘āśâ ḇāmwōṯ ləqaṭṭēr lē’lōhîm ’ăḥērîm
wayyaḵə‘ēs ’eṯ-yəhwâ ’ĕlōhê ’ăḇōṯāyw:

26 wəyeṯer dəḇārāyw wəḵāl-dərāḵāyw hāri’šōnîm wəhā’<sup>a</sup>ḥărwōnîm
hinnām kəṯûḇîm ‘al-sēfer maləḵê-yəhûḏâ wəyiśərā’ēl:

27 wayyišəkaḇ ’āḥāz ‘im-’ăḇōṯāyw wayyiqəbəruhû ḇā‘îr bîrûšālaim kî lō’
hĕḇî’uhû ləqiḇərê maləḵê yiśərā’ēl wayyiməlōḵə yəḥizəqîyâû ḇənwō
t<sup>a</sup>ḥətāyw: f

------------------------------------------------------------------------

[Next: 2 Chronicles (2 Divrey Yamim) Chapter 29](ch2029)
