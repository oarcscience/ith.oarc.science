[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos001)  [KJV](../kjv/jos001.md) 
[Sep:JsB](../sep/jsb001)  [Vul](../vul/jos001.md)   
  
[Joshua (Yehoshua) Index](jos.md)  
  [Previous](deu034)  [Next](jos002.md) 

------------------------------------------------------------------------

### Tanach (Hebrew): Joshua (Yehoshua) Chapter 1

‎<span id="001">1</span> ‏וַיְהִ֗י אַחֲרֵ֛י מ֥וֹת מֹשֶׁ֖ה עֶ֣בֶד יְהוָ֑ה
וַיֹּ֤אמֶר יְהוָה֙ אֶל־יְהוֹשֻׁ֣עַ בִּן־נ֔וּן מְשָׁרֵ֥ת מֹשֶׁ֖ה לֵאמֹֽר׃

‎<span id="002">2</span> ‏מֹשֶׁ֥ה עַבְדִּ֖י מֵ֑ת וְעַתָּה֩ ק֨וּם עֲבֹ֜ר
אֶת־הַיַּרְדֵּ֣ן הַזֶּ֗ה אַתָּה֙ וְכָל־הָעָ֣ם הַזֶּ֔ה אֶל־הָאָ֕רֶץ
אֲשֶׁ֧ר אָנֹכִ֛י נֹתֵ֥ן לָהֶ֖ם לִבְנֵ֥י יִשְׂרָאֵֽל׃

‎<span id="003">3</span> ‏כָּל־מָק֗וֹם אֲשֶׁ֨ר תִּדְרֹ֧ךְ
כַּֽף־רַגְלְכֶ֛ם בּ֖וֹ לָכֶ֣ם נְתַתִּ֑יו כַּאֲשֶׁ֥ר דִּבַּ֖רְתִּי
אֶל־מֹשֶֽׁה׃

‎<span id="004">4</span> ‏מֵהַמִּדְבָּר֩ וְהַלְּבָנ֨וֹן הַזֶּ֜ה
וְֽעַד־הַנָּהָ֧ר הַגָּד֣וֹל נְהַר־פְּרָ֗ת כֹּ֚ל אֶ֣רֶץ הַֽחִתִּ֔ים
וְעַד־הַיָּ֥ם הַגָּד֖וֹל מְב֣וֹא הַשָּׁ֑מֶשׁ יִֽהְיֶ֖ה גְּבוּלְכֶֽם׃

‎<span id="005">5</span> ‏לֹֽא־יִתְיַצֵּ֥ב אִישׁ֙ לְפָנֶ֔יךָ כֹּ֖ל
יְמֵ֣י חַיֶּ֑יךָ כַּֽאֲשֶׁ֨ר הָיִ֤יתִי עִם־מֹשֶׁה֙ אֶהְיֶ֣ה עִמָּ֔ךְ
לֹ֥א אַרְפְּךָ֖ וְלֹ֥א אֶעֶזְבֶֽךָּ׃

‎<span id="006">6</span> ‏חֲזַ֖ק וֶאֱמָ֑ץ כִּ֣י אַתָּ֗ה תַּנְחִיל֙
אֶת־הָעָ֣ם הַזֶּ֔ה אֶת־הָאָ֕רֶץ אֲשֶׁר־נִשְׁבַּ֥עְתִּי לַאֲבוֹתָ֖ם
לָתֵ֥ת לָהֶֽם׃

‎<span id="007">7</span> ‏רַק֩ חֲזַ֨ק וֶֽאֱמַ֜ץ מְאֹ֗ד לִשְׁמֹ֤ר
לַעֲשׂוֹת֙ כְּכָל־הַתּוֹרָ֗ה אֲשֶׁ֤ר צִוְּךָ֙ מֹשֶׁ֣ה עַבְדִּ֔י
אַל־תָּס֥וּר מִמֶּ֖נּוּ יָמִ֣ין וּשְׂמֹ֑אול לְמַ֣עַן תַּשְׂכִּ֔יל
בְּכֹ֖ל אֲשֶׁ֥ר תֵּלֵֽךְ׃

‎<span id="008">8</span> ‏לֹֽא־יָמ֡וּשׁ סֵפֶר֩ הַתּוֹרָ֨ה הַזֶּ֜ה
מִפִּ֗יךָ וְהָגִ֤יתָ בּוֹ֙ יוֹמָ֣ם וָלַ֔יְלָה לְמַ֙עַן֙ תִּשְׁמֹ֣ר
לַעֲשׂ֔וֹת כְּכָל־הַכָּת֖וּב בּ֑וֹ כִּי־אָ֛ז תַּצְלִ֥יחַ אֶת־דְּרָכֶ֖ךָ
וְאָ֥ז תַּשְׂכִּֽיל׃

‎<span id="009">9</span> ‏הֲל֤וֹא צִוִּיתִ֙יךָ֙ חֲזַ֣ק וֶאֱמָ֔ץ
אַֽל־תַּעֲרֹ֖ץ וְאַל־תֵּחָ֑ת כִּ֤י עִמְּךָ֙ יְהוָ֣ה אֱלֹהֶ֔יךָ בְּכֹ֖ל
אֲשֶׁ֥ר תֵּלֵֽךְ׃ פ

‎<span id="010">10</span> ‏וַיְצַ֣ו יְהוֹשֻׁ֔עַ אֶת־שֹׁטְרֵ֥י הָעָ֖ם
לֵאמֹֽר׃

‎<span id="011">11</span> ‏עִבְר֣וּ׀ בְּקֶ֣רֶב הַֽמַּחֲנֶ֗ה וְצַוּ֤וּ
אֶת־הָעָם֙ לֵאמֹ֔ר הָכִ֥ינוּ לָכֶ֖ם צֵידָ֑ה כִּ֞י בְּע֣וֹד׀ שְׁלֹ֣שֶׁת
יָמִ֗ים אַתֶּם֙ עֹֽבְרִים֙ אֶת־הַיַּרְדֵּ֣ן הַזֶּ֔ה לָבוֹא֙ לָרֶ֣שֶׁת
אֶת־הָאָ֔רֶץ אֲשֶׁר֙ יְהוָ֣ה אֱלֹֽהֵיכֶ֔ם נֹתֵ֥ן לָכֶ֖ם לְרִשְׁתָּֽהּ׃ ס

‎<span id="012">12</span> ‏וְלָרֽאוּבֵנִי֙ וְלַגָּדִ֔י וְלַחֲצִ֖י
שֵׁ֣בֶט הַֽמְנַשֶּׁ֑ה אָמַ֥ר יְהוֹשֻׁ֖עַ לֵאמֹֽר׃

‎<span id="013">13</span> ‏זָכוֹר֙ אֶת־הַדָּבָ֔ר אֲשֶׁ֨ר צִוָּ֥ה
אֶתְכֶ֛ם מֹשֶׁ֥ה עֶֽבֶד־יְהוָ֖ה לֵאמֹ֑ר יְהוָ֤ה אֱלֹהֵיכֶם֙ מֵנִ֣יחַ
לָכֶ֔ם וְנָתַ֥ן לָכֶ֖ם אֶת־הָאָ֥רֶץ הַזֹּֽאת׃

‎<span id="014">14</span> ‏נְשֵׁיכֶ֣ם טַפְּכֶם֮ וּמִקְנֵיכֶם֒ יֵשְׁב֕וּ
בָּאָ֕רֶץ אֲשֶׁ֨ר נָתַ֥ן לָכֶ֛ם מֹשֶׁ֖ה בְּעֵ֣בֶר הַיַּרְדֵּ֑ן וְאַתֶּם֩
תַּעַבְר֨וּ חֲמֻשִׁ֜ים לִפְנֵ֣י אֲחֵיכֶ֗ם כֹּ֚ל גִּבּוֹרֵ֣י הַחַ֔יִל
וַעֲזַרְתֶּ֖ם אוֹתָֽם׃

‎<span id="015">15</span> ‏עַ֠ד אֲשֶׁר־יָנִ֨יחַ יְהוָ֥ה׀ לַֽאֲחֵיכֶם֮
כָּכֶם֒ וְיָרְשׁ֣וּ גַם־הֵ֔מָּה אֶת־הָאָ֕רֶץ אֲשֶׁר־יְהוָ֥ה אֱלֹֽהֵיכֶ֖ם
נֹתֵ֣ן לָהֶ֑ם וְשַׁבְתֶּ֞ם לְאֶ֤רֶץ יְרֻשַּׁתְכֶם֙ וִֽירִשְׁתֶּ֣ם
אוֹתָ֔הּ אֲשֶׁ֣ר׀ נָתַ֣ן לָכֶ֗ם מֹשֶׁה֙ עֶ֣בֶד יְהוָ֔ה בְּעֵ֥בֶר
הַיַּרְדֵּ֖ן מִזְרַ֥ח הַשָּֽׁמֶשׁ׃

‎<span id="016">16</span> ‏וַֽיַּעֲנ֔וּ אֶת־יְהוֹשֻׁ֖עַ לֵאמֹ֑ר כֹּ֤ל
אֲשֶׁר־צִוִּיתָ֙נוּ֙ נַֽעֲשֶׂ֔ה וְאֶֽל־כָּל־אֲשֶׁ֥ר תִּשְׁלָחֵ֖נוּ
נֵלֵֽךְ׃

‎<span id="017">17</span> ‏כְּכֹ֤ל אֲשֶׁר־שָׁמַ֙עְנוּ֙ אֶל־מֹשֶׁ֔ה כֵּ֖ן
נִשְׁמַ֣ע אֵלֶ֑יךָ רַ֠ק יִֽהְיֶ֞ה יְהוָ֤ה אֱלֹהֶ֙יךָ֙ עִמָּ֔ךְ
כַּאֲשֶׁ֥ר הָיָ֖ה עִם־מֹשֶֽׁה׃

‎<span id="018">18</span> ‏כָּל־אִ֞ישׁ אֲשֶׁר־יַמְרֶ֣ה אֶת־פִּ֗יךָ
וְלֹֽא־יִשְׁמַ֧ע אֶת־דְּבָרֶ֛יךָ לְכֹ֥ל אֲשֶׁר־תְּצַוֶּ֖נּוּ יוּמָ֑ת
רַ֖ק חֲזַ֥ק וֶאֱמָֽץ׃ פ

1 wayəhî ’<sup>a</sup>ḥărê mwōṯ mōšeh ‘eḇeḏ yəhwâ wayyō’mer yəhwâ
’el-yəhwōšu‘a bin-nûn məšārēṯ mōšeh lē’mōr:

2 mōšeh ‘aḇədî mēṯ wə‘atâ qûm ‘ăḇōr ’eṯ-hayyarədēn hazzeh ’atâ
wəḵāl-hā‘ām hazzeh ’el-hā’āreṣ ’ăšer ’ānōḵî nōṯēn lâem liḇənê yiśərā’ēl:

3 kāl-māqwōm ’ăšer tiḏərōḵə kaf-raḡələḵem bwō lāḵem nəṯatîw ka’ăšer
dibarətî ’el-mōšeh:

4 mēhammiḏəbār wəhalləḇānwōn hazzeh wə‘aḏ-hannâār hagāḏwōl nəhar-pərāṯ
kōl ’ereṣ h<sup>a</sup>ḥitîm wə‘aḏ-hayyām hagāḏwōl məḇwō’ haššāmeš
yihəyeh gəḇûləḵem:

5 lō’-yiṯəyaṣṣēḇ ’îš ləfāneyḵā kōl yəmê ḥayyeyḵā ka’ăšer hāyîṯî
‘im-mōšeh ’ehəyeh ‘immāḵə lō’ ’arəpəḵā wəlō’ ’e‘ezəḇeḵḵā:

6 ḥăzaq we’ĕmāṣ kî ’atâ tanəḥîl ’eṯ-hā‘ām hazzeh ’eṯ-hā’āreṣ
’ăšer-nišəb<sup>a</sup>‘ətî la’ăḇwōṯām lāṯēṯ lâem:

7 raq ḥăzaq we’ĕmaṣ mə’ōḏ lišəmōr l<sup>a</sup>‘ăśwōṯ kəḵāl-hatwōrâ
’ăšer ṣiûəḵā mōšeh ‘aḇədî ’al-tāsûr mimmennû yāmîn ûśəmō’wl
ləm<sup>a</sup>‘an taśəkîl bəḵōl ’ăšer tēlēḵə:

8 lō’-yāmûš sēfer hatwōrâ hazzeh mipîḵā wəhāḡîṯā bwō ywōmām wālayəlâ
ləm<sup>a</sup>‘an tišəmōr l<sup>a</sup>‘ăśwōṯ kəḵāl-hakāṯûḇ bwō kî-’āz
taṣəlîḥa ’eṯ-dərāḵeḵā wə’āz taśəkîl:

9 hălwō’ ṣiûîṯîḵā ḥăzaq we’ĕmāṣ ’al-t<sup>a</sup>‘ărōṣ wə’al-tēḥāṯ kî
‘imməḵā yəhwâ ’ĕlōheyḵā bəḵōl ’ăšer tēlēḵə: f

10 wayəṣaw yəhwōšu‘a ’eṯ-šōṭərê hā‘ām lē’mōr:

11 ‘iḇərû\| bəqereḇ hamm<sup>a</sup>ḥăneh wəṣaûû ’eṯ-hā‘ām lē’mōr hāḵînû
lāḵem ṣêḏâ kî bə‘wōḏ\| šəlōšeṯ yāmîm ’atem ‘ōḇərîm ’eṯ-hayyarədēn hazzeh
lāḇwō’ lārešeṯ ’eṯ-hā’āreṣ ’ăšer yəhwâ ’ĕlōhêḵem nōṯēn lāḵem lərišətāh:
s

12 wəlār’ûḇēnî wəlagāḏî wəl<sup>a</sup>ḥăṣî šēḇeṭ hamənaššeh ’āmar
yəhwōšu‘a lē’mōr:

13 zāḵwōr ’eṯ-hadāḇār ’ăšer ṣiûâ ’eṯəḵem mōšeh ‘eḇeḏ-yəhwâ lē’mōr yəhwâ
’ĕlōhêḵem mēnîḥa lāḵem wənāṯan lāḵem ’eṯ-hā’āreṣ hazzō’ṯ:

14 nəšêḵem ṭapəḵem ûmiqənêḵem yēšəḇû bā’āreṣ ’ăšer nāṯan lāḵem mōšeh
bə‘ēḇer hayyarədēn wə’atem t<sup>a</sup>‘aḇərû ḥămušîm lifənê ’ăḥêḵem
kōl gibwōrê h<sup>a</sup>ḥayil w<sup>a</sup>‘ăzarətem ’wōṯām:

15 ‘aḏ ’ăšer-yānîḥa yəhwâ\| la’ăḥêḵem kāḵem wəyārəšû ḡam-hēmmâ
’eṯ-hā’āreṣ ’ăšer-yəhwâ ’ĕlōhêḵem nōṯēn lâem wəšaḇətem lə’ereṣ
yəruššaṯəḵem wîrišətem ’wōṯāh ’ăšer\| nāṯan lāḵem mōšeh ‘eḇeḏ yəhwâ
bə‘ēḇer hayyarədēn mizər<sup>a</sup>ḥ haššāmeš:

16 wayy<sup>a</sup>‘ănû ’eṯ-yəhwōšu‘a lē’mōr kōl ’ăšer-ṣiûîṯānû
n<sup>a</sup>‘ăśeh wə’el-kāl-’ăšer tišəlāḥēnû nēlēḵə:

17 kəḵōl ’ăšer-šām<sup>a</sup>‘ənû ’el-mōšeh kēn nišəm<sup>a</sup>‘
’ēleyḵā raq yihəyeh yəhwâ ’ĕlōheyḵā ‘immāḵə ka’ăšer hāyâ ‘im-mōšeh:

18 kāl-’îš ’ăšer-yaməreh ’eṯ-pîḵā wəlō’-yišəm<sup>a</sup>‘ ’eṯ-dəḇāreyḵā
ləḵōl ’ăšer-təṣaûennû yûmāṯ raq ḥăzaq we’ĕmāṣ: f

------------------------------------------------------------------------

[Next: Joshua (Yehoshua) Chapter 2](jos002.md)
