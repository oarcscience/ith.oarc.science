[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa019)  [KJV](../kjv/isa019)  [Sep](../sep/isa019.md) 
[Vul](../vul/isa019.md)   
  
[Isaiah (Yisheyah) Index](isa.md)  
  [Previous](isa018)  [Next](isa020.md) 

------------------------------------------------------------------------

### Tanach (Hebrew): Isaiah (Yisheyah) Chapter 19

‎<span id="001">1</span> ‏מַשָּׂ֖א מִצְרָ֑יִם הִנֵּ֨ה יְהוָ֜ה רֹכֵ֨ב
עַל־עָ֥ב קַל֙ וּבָ֣א מִצְרַ֔יִם וְנָע֞וּ אֱלִילֵ֤י מִצְרַ֙יִם֙
מִפָּנָ֔יו וּלְבַ֥ב מִצְרַ֖יִם יִמַּ֥ס בְּקִרְבּֽוֹ׃

‎<span id="002">2</span> ‏וְסִכְסַכְתִּ֤י מִצְרַ֙יִם֙ בְּמִצְרַ֔יִם
וְנִלְחֲמ֥וּ אִישׁ־בְּאָחִ֖יו וְאִ֣ישׁ בְּרֵעֵ֑הוּ עִ֣יר בְּעִ֔יר
מַמְלָכָ֖ה בְּמַמְלָכָֽה׃

‎<span id="003">3</span> ‏וְנָבְקָ֤ה רֽוּחַ־מִצְרַ֙יִם֙ בְּקִרְבּ֔וֹ
וַעֲצָת֖וֹ אֲבַלֵּ֑עַ וְדָרְשׁ֤וּ אֶל־הָֽאֱלִילִים֙ וְאֶל־הָ֣אִטִּ֔ים
וְאֶל־הָאֹב֖וֹת וְאֶל־הַיִּדְּעֹנִֽים׃

‎<span id="004">4</span> ‏וְסִכַּרְתִּי֙ אֶת־מִצְרַ֔יִם בְּיַ֖ד
אֲדֹנִ֣ים קָשֶׁ֑ה וּמֶ֤לֶךְ עַז֙ יִמְשָׁל־בָּ֔ם נְאֻ֥ם הָאָד֖וֹן יְהוָ֥ה
צְבָאֽוֹת׃

‎<span id="005">5</span> ‏וְנִשְּׁתוּ־מַ֖יִם מֵֽהַיָּ֑ם וְנָהָ֖ר
יֶחֱרַ֥ב וְיָבֵֽשׁ׃

‎<span id="006">6</span> ‏וְהֶאֶזְנִ֣יחוּ נְהָר֔וֹת דָּלֲל֥וּ וְחָרְב֖וּ
יְאֹרֵ֣י מָצ֑וֹר קָנֶ֥ה וָס֖וּף קָמֵֽלוּ׃

‎<span id="007">7</span> ‏עָר֥וֹת עַל־יְא֖וֹר עַל־פִּ֣י יְא֑וֹר וְכֹל֙
מִזְרַ֣ע יְא֔וֹר יִיבַ֥שׁ נִדַּ֖ף וְאֵינֶֽנּוּ׃

‎<span id="008">8</span> ‏וְאָנוּ֙ הַדַּיָּגִ֔ים וְאָ֣בְל֔וּ
כָּל־מַשְׁלִיכֵ֥י בַיְא֖וֹר חַכָּ֑ה וּפֹרְשֵׂ֥י מִכְמֹ֛רֶת
עַל־פְּנֵי־מַ֖יִם אֻמְלָֽלוּ׃

‎<span id="009">9</span> ‏וּבֹ֛שׁוּ עֹבְדֵ֥י פִשְׁתִּ֖ים שְׂרִיק֑וֹת
וְאֹרְגִ֖ים חוֹרָֽי׃

‎<span id="010">10</span> ‏וְהָי֥וּ שָׁתֹתֶ֖יהָ מְדֻכָּאִ֑ים
כָּל־עֹ֥שֵׂי שֶׂ֖כֶר אַגְמֵי־נָֽפֶשׁ׃

‎<span id="011">11</span> ‏אַךְ־אֱוִלִים֙ שָׂ֣רֵי צֹ֔עַן חַכְמֵי֙
יֹעֲצֵ֣י פַרְעֹ֔ה עֵצָ֖ה נִבְעָרָ֑ה אֵ֚יךְ תֹּאמְר֣וּ אֶל־פַּרְעֹ֔ה
בֶּן־חֲכָמִ֥ים אֲנִ֖י בֶּן־מַלְכֵי־קֶֽדֶם׃

‎<span id="012">12</span> ‏אַיָּם֙ אֵפ֣וֹא חֲכָמֶ֔יךָ וְיַגִּ֥ידוּ נָ֖א
לָ֑ךְ וְיֵ֣דְע֔וּ מַה־יָּעַ֛ץ יְהוָ֥ה צְבָא֖וֹת עַל־מִצְרָֽיִם׃

‎<span id="013">13</span> ‏נֽוֹאֲלוּ֙ שָׂ֣רֵי צֹ֔עַן נִשְּׁא֖וּ שָׂ֣רֵי
נֹ֑ף הִתְע֥וּ אֶת־מִצְרַ֖יִם פִּנַּ֥ת שְׁבָטֶֽיהָ׃

‎<span id="014">14</span> ‏יְהוָ֛ה מָסַ֥ךְ בְּקִרְבָּ֖הּ ר֣וּחַ
עִוְעִ֑ים וְהִתְע֤וּ אֶת־מִצְרַ֙יִם֙ בְּכָֽל־מַעֲשֵׂ֔הוּ כְּהִתָּע֥וֹת
שִׁכּ֖וֹר בְּקִיאֽוֹ׃

‎<span id="015">15</span> ‏וְלֹֽא־יִהְיֶ֥ה לְמִצְרַ֖יִם מַֽעֲשֶׂ֑ה
אֲשֶׁ֧ר יַעֲשֶׂ֛ה רֹ֥אשׁ וְזָנָ֖ב כִּפָּ֥ה וְאַגְמֽוֹן׃ ס

‎<span id="016">16</span> ‏בַּיּ֣וֹם הַה֔וּא יִֽהְיֶ֥ה מִצְרַ֖יִם
כַּנָּשִׁ֑ים וְחָרַ֣ד׀ וּפָחַ֗ד מִפְּנֵי֙ תְּנוּפַת֙ יַד־יְהוָ֣ה
צְבָא֔וֹת אֲשֶׁר־ה֖וּא מֵנִ֥יף עָלָֽיו׃

‎<span id="017">17</span> ‏וְ֠הָיְתָה אַדְמַ֨ת יְהוּדָ֤ה לְמִצְרַ֙יִם֙
לְחָגָּ֔א כֹּל֩ אֲשֶׁ֨ר יַזְכִּ֥יר אֹתָ֛הּ אֵלָ֖יו יִפְחָ֑ד מִפְּנֵ֗י
עֲצַת֙ יְהוָ֣ה צְבָא֔וֹת אֲשֶׁר־ה֖וּא יוֹעֵ֥ץ עָלָֽיו׃ ס

‎<span id="018">18</span> ‏בַּיּ֣וֹם הַה֡וּא יִהְיוּ֩ חָמֵ֨שׁ עָרִ֜ים
בְּאֶ֣רֶץ מִצְרַ֗יִם מְדַבְּרוֹת֙ שְׂפַ֣ת כְּנַ֔עַן וְנִשְׁבָּע֖וֹת
לַיהוָ֣ה צְבָא֑וֹת עִ֣יר הַהֶ֔רֶס יֵאָמֵ֖ר לְאֶחָֽת׃ ס

‎<span id="019">19</span> ‏בַּיּ֣וֹם הַה֗וּא יִֽהְיֶ֤ה מִזְבֵּ֙חַ֙
לַֽיהוָ֔ה בְּת֖וֹךְ אֶ֣רֶץ מִצְרָ֑יִם וּמַצֵּבָ֥ה אֵֽצֶל־גְּבוּלָ֖הּ
לַֽיהוָֽה׃

‎<span id="020">20</span> ‏וְהָיָ֨ה לְא֥וֹת וּלְעֵ֛ד לַֽיהוָ֥ה צְבָא֖וֹת
בְּאֶ֣רֶץ מִצְרָ֑יִם כִּֽי־יִצְעֲק֤וּ אֶל־יְהוָה֙ מִפְּנֵ֣י לֹֽחֲצִ֔ים
וְיִשְׁלַ֥ח לָהֶ֛ם מוֹשִׁ֥יעַ וָרָ֖ב וְהִצִּילָֽם׃

‎<span id="021">21</span> ‏וְנוֹדַ֤ע יְהוָה֙ לְמִצְרַ֔יִם וְיָדְע֥וּ
מִצְרַ֛יִם אֶת־יְהוָ֖ה בַּיּ֣וֹם הַה֑וּא וְעָֽבְדוּ֙ זֶ֣בַח וּמִנְחָ֔ה
וְנָדְרוּ־נֵ֥דֶר לַֽיהוָ֖ה וְשִׁלֵּֽמוּ׃

‎<span id="022">22</span> ‏וְנָגַ֧ף יְהוָ֛ה אֶת־מִצְרַ֖יִם נָגֹ֣ף
וְרָפ֑וֹא וְשָׁ֙בוּ֙ עַד־יְהוָ֔ה וְנֶעְתַּ֥ר לָהֶ֖ם וּרְפָאָֽם׃

‎<span id="023">23</span> ‏בַּיּ֣וֹם הַה֗וּא תִּהְיֶ֨ה מְסִלָּ֤ה
מִמִּצְרַ֙יִם֙ אַשּׁ֔וּרָה וּבָֽא־אַשּׁ֥וּר בְּמִצְרַ֖יִם וּמִצְרַ֣יִם
בְּאַשּׁ֑וּר וְעָבְד֥וּ מִצְרַ֖יִם אֶת־אַשּֽׁוּר׃ ס

‎<span id="024">24</span> ‏בַּיּ֣וֹם הַה֗וּא יִהְיֶ֤ה יִשְׂרָאֵל֙
שְׁלִ֣ישִׁיָּ֔ה לְמִצְרַ֖יִם וּלְאַשּׁ֑וּר בְּרָכָ֖ה בְּקֶ֥רֶב הָאָֽרֶץ׃

‎<span id="025">25</span> ‏אֲשֶׁ֧ר בֵּרֲכ֛וֹ יְהוָ֥ה צְבָא֖וֹת לֵאמֹ֑ר
בָּר֨וּךְ עַמִּ֜י מִצְרַ֗יִם וּמַעֲשֵׂ֤ה יָדַי֙ אַשּׁ֔וּר וְנַחֲלָתִ֖י
יִשְׂרָאֵֽל׃ ס

1 maśśā’ miṣərāyim hinnēh yəhwâ rōḵēḇ ‘al-‘āḇ qal ûḇā’ miṣərayim wənā‘û
’ĕlîlê miṣərayim mipānāyw ûləḇaḇ miṣərayim yimmas bəqirəbwō:

2 wəsiḵəsaḵətî miṣərayim bəmiṣərayim wəniləḥămû ’îš-bə’āḥîw wə’îš
bərē‘ēhû ‘îr bə‘îr maməlāḵâ bəmaməlāḵâ:

3 wənāḇəqâ rûḥa-miṣərayim bəqirəbwō w<sup>a</sup>‘ăṣāṯwō ’ăḇallē‘a
wəḏārəšû ’el-hā’ĕlîlîm wə’el-hā’iṭṭîm wə’el-hā’ōḇwōṯ wə’el-hayyidə‘ōnîm:

4 wəsikarətî ’eṯ-miṣərayim bəyaḏ ’ăḏōnîm qāšeh ûmeleḵə ‘az yiməšāl-bām
nə’um hā’āḏwōn yəhwâ ṣəḇā’wōṯ:

5 wəniššəṯû-mayim mēhayyām wənâār yeḥĕraḇ wəyāḇēš:

6 wəhe’ezənîḥû nəhārwōṯ dālălû wəḥārəḇû yə’ōrê māṣwōr qāneh wāsûf
qāmēlû:

7 ‘ārwōṯ ‘al-yə’wōr ‘al-pî yə’wōr wəḵōl mizər<sup>a</sup>‘ yə’wōr yîḇaš
nidaf wə’ênennû:

8 wə’ānû hadayyāḡîm wə’āḇəlû kāl-mašəlîḵê ḇayə’wōr ḥakâ ûfōrəśê
miḵəmōreṯ ‘al-pənê-mayim ’uməlālû:

9 ûḇōšû ‘ōḇəḏê fišətîm śərîqwōṯ wə’ōrəḡîm ḥwōrāy:

10 wəhāyû šāṯōṯeyhā məḏukā’îm kāl-‘ōśê śeḵer ’aḡəmê-nāfeš:

11 ’aḵə-’ĕwilîm śārê ṣō‘an ḥaḵəmê yō‘ăṣê farə‘ōh ‘ēṣâ niḇə‘ārâ ’êḵə
tō’mərû ’el-parə‘ōh ben-ḥăḵāmîm ’ănî ben-maləḵê-qeḏem:

12 ’ayyām ’ēfwō’ ḥăḵāmeyḵā wəyagîḏû nā’ lāḵə wəyēḏə‘û mah-yyā‘aṣ yəhwâ
ṣəḇā’wōṯ ‘al-miṣərāyim:

13 nwō’ălû śārê ṣō‘an niššə’û śārê nōf hiṯə‘û ’eṯ-miṣərayim pinnaṯ
šəḇāṭeyhā:

14 yəhwâ māsaḵə bəqirəbāh rûḥa ‘iwə‘îm wəhiṯə‘û ’eṯ-miṣərayim
bəḵāl-m<sup>a</sup>‘ăśēhû kəhitā‘wōṯ šikwōr bəqî’wō:

15 wəlō’-yihəyeh ləmiṣərayim m<sup>a</sup>‘ăśeh ’ăšer y<sup>a</sup>‘ăśeh
rō’š wəzānāḇ kipâ wə’aḡəmwōn: s

16 bayywōm hahû’ yihəyeh miṣərayim kannāšîm wəḥāraḏ\| ûfāḥaḏ mipənê
tənûfaṯ yaḏ-yəhwâ ṣəḇā’wōṯ ’ăšer-hû’ mēnîf ‘ālāyw:

17 wəhāyəṯâ ’aḏəmaṯ yəhûḏâ ləmiṣərayim ləḥāgā’ kōl ’ăšer yazəkîr ’ōṯāh
’ēlāyw yifəḥāḏ mipənê ‘ăṣaṯ yəhwâ ṣəḇā’wōṯ ’ăšer-hû’ ywō‘ēṣ ‘ālāyw: s

18 bayywōm hahû’ yihəyû ḥāmēš ‘ārîm bə’ereṣ miṣərayim məḏabərwōṯ śəfaṯ
kən<sup>a</sup>‘an wənišəbā‘wōṯ layhwâ ṣəḇā’wōṯ ‘îr haheres yē’āmēr
lə’eḥāṯ: s

19 bayywōm hahû’ yihəyeh mizəbēḥa layhwâ bəṯwōḵə ’ereṣ miṣərāyim
ûmaṣṣēḇâ ’ēṣel-gəḇûlāh layhwâ:

20 wəhāyâ lə’wōṯ ûlə‘ēḏ layhwâ ṣəḇā’wōṯ bə’ereṣ miṣərāyim kî-yiṣə‘ăqû
’el-yəhwâ mipənê lōḥăṣîm wəyišəl<sup>a</sup>ḥ lâem mwōšî‘a wārāḇ
wəhiṣṣîlām:

21 wənwōḏ<sup>a</sup>‘ yəhwâ ləmiṣərayim wəyāḏə‘û miṣərayim ’eṯ-yəhwâ
bayywōm hahû’ wə‘āḇəḏû zeḇ<sup>a</sup>ḥ ûminəḥâ wənāḏərû-nēḏer layhwâ
wəšillēmû:

22 wənāḡaf yəhwâ ’eṯ-miṣərayim nāḡōf wərāfwō’ wəšāḇû ‘aḏ-yəhwâ wəne‘ətar
lâem ûrəfā’ām:

23 bayywōm hahû’ tihəyeh məsillâ mimmiṣərayim ’aššûrâ ûḇā’-’aššûr
bəmiṣərayim ûmiṣərayim bə’aššûr wə‘āḇəḏû miṣərayim ’eṯ-’aššûr: s

24 bayywōm hahû’ yihəyeh yiśərā’ēl šəlîšîyâ ləmiṣərayim ûlə’aššûr bərāḵâ
bəqereḇ hā’āreṣ:

25 ’ăšer bērăḵwō yəhwâ ṣəḇā’wōṯ lē’mōr bārûḵə ‘ammî miṣərayim
ûm<sup>a</sup>‘ăśēh yāḏay ’aššûr wən<sup>a</sup>ḥălāṯî yiśərā’ēl: s

------------------------------------------------------------------------

[Next: Isaiah (Yisheyah) Chapter 20](isa020.md)
