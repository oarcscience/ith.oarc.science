[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa057)  [KJV](../kjv/psa057)  [Sep](../sep/psa057) 
[Vul](../vul/psa057)   
  
[Psalms (Tehilim) Index](psa)  
  [Previous](psa056)  [Next](psa058) 

------------------------------------------------------------------------

### Tanach (Hebrew): Psalms (Tehilim) Chapter 57

‎<span id="001">1</span> ‏לַמְנַצֵּ֣חַ אַל־תַּ֭שְׁחֵת לְדָוִ֣ד מִכְתָּ֑ם
בְּבָרְח֥וֹ מִפְּנֵי־שָׁ֝א֗וּל בַּמְּעָרָֽה׃

‎<span id="002">2</span> ‏חָנֵּ֤נִי אֱלֹהִ֨ים׀ חָנֵּ֗נִי כִּ֥י בְךָ֮
חָסָ֪יָה נַ֫פְשִׁ֥י וּבְצֵֽל־כְּנָפֶ֥יךָ אֶחְסֶ֑ה עַ֝֗ד יַעֲבֹ֥ר
הַוּֽוֹת׃

‎<span id="003">3</span> ‏אֶ֭קְרָא לֵֽאלֹהִ֣ים עֶלְי֑וֹן לָ֝אֵ֗ל גֹּמֵ֥ר
עָלָֽי׃

‎<span id="004">4</span> ‏יִשְׁלַ֤ח מִשָּׁמַ֨יִם׀ וְֽיוֹשִׁיעֵ֗נִי
חֵרֵ֣ף שֹׁאֲפִ֣י סֶ֑לָה יִשְׁלַ֥ח אֱ֝לֹהִ֗ים חַסְדּ֥וֹ וַאֲמִתּֽוֹ׃

‎<span id="005">5</span> ‏נַפְשִׁ֤י׀ בְּת֥וֹךְ לְבָאִם֮ אֶשְׁכְּבָ֪ה
לֹ֫הֲטִ֥ים בְּֽנֵי־אָדָ֗ם שִׁ֭נֵּיהֶם חֲנִ֣ית וְחִצִּ֑ים וּ֝לְשׁוֹנָ֗ם
חֶ֣רֶב חַדָּֽה׃

‎<span id="006">6</span> ‏ר֣וּמָה עַל־הַשָּׁמַ֣יִם אֱלֹהִ֑ים עַ֖ל
כָּל־הָאָ֣רֶץ כְּבוֹדֶֽךָ׃

‎<span id="007">7</span> ‏רֶ֤שֶׁת׀ הֵכִ֣ינוּ לִפְעָמַי֮ כָּפַ֪ף
נַ֫פְשִׁ֥י כָּר֣וּ לְפָנַ֣י שִׁיחָ֑ה נָפְל֖וּ בְתוֹכָ֣הּ סֶֽלָה׃

‎<span id="008">8</span> ‏נָ֘כ֤וֹן לִבִּ֣י אֱ֭לֹהִים נָכ֣וֹן לִבִּ֑י
אָ֝שִׁ֗ירָה וַאֲזַמֵּֽרָה׃

‎<span id="009">9</span> ‏ע֤וּרָה כְבוֹדִ֗י ע֭וּרָֽה הַנֵּ֥בֶל
וְכִנּ֗וֹר אָעִ֥ירָה שָּֽׁחַר׃

‎<span id="010">10</span> ‏אוֹדְךָ֖ בָעַמִּ֥ים׀ אֲדֹנָ֑י אֲ֝זַמֶּרְךָ֗
בַּל־אֻמִּֽים׃

‎<span id="011">11</span> ‏כִּֽי־גָדֹ֣ל עַד־שָׁמַ֣יִם חַסְדֶּ֑ךָ
וְֽעַד־שְׁחָקִ֥ים אֲמִתֶּֽךָ׃

‎<span id="012">12</span> ‏ר֣וּמָה עַל־שָׁמַ֣יִם אֱלֹהִ֑ים עַ֖ל
כָּל־הָאָ֣רֶץ כְּבוֹדֶֽךָ׃

1 lamənaṣṣēḥa ’al-tašəḥēṯ ləḏāwiḏ miḵətām bəḇārəḥwō mipənê-šā’ûl
bammə‘ārâ:

2 ḥānnēnî ’ĕlōhîm\| ḥānnēnî kî ḇəḵā ḥāsāyâ nafəšî ûḇəṣēl-kənāfeyḵā
’eḥəseh ‘aḏ y<sup>a</sup>‘ăḇōr haûwōṯ:

3 ’eqərā’ lē’lōhîm ‘eləywōn lā’ēl gōmēr ‘ālāy:

4 yišəl<sup>a</sup>ḥ miššāmayim\| wəywōšî‘ēnî ḥērēf šō’ăfî selâ
yišəl<sup>a</sup>ḥ ’ĕlōhîm ḥasədwō wa’ămitwō:

5 nafəšî\| bəṯwōḵə ləḇā’im ’ešəkəḇâ lōhăṭîm bənê-’āḏām šinnêhem ḥănîṯ
wəḥiṣṣîm ûləšwōnām ḥereḇ ḥadâ:

6 rûmâ ‘al-haššāmayim ’ĕlōhîm ‘al kāl-hā’āreṣ kəḇwōḏeḵā:

7 rešeṯ\| hēḵînû lifə‘āmay kāfaf nafəšî kārû ləfānay šîḥâ nāfəlû
ḇəṯwōḵāh selâ:

8 nāḵwōn libî ’ĕlōhîm nāḵwōn libî ’āšîrâ wa’ăzammērâ:

9 ‘ûrâ ḵəḇwōḏî ‘ûrâ hannēḇel wəḵinnwōr ’ā‘îrâ ššāḥar:

10 ’wōḏəḵā ḇā‘ammîm\| ’ăḏōnāy ’ăzammerəḵā bal-’ummîm:

11 kî-ḡāḏōl ‘aḏ-šāmayim ḥasədeḵā wə‘aḏ-šəḥāqîm ’ămiteḵā:

12 rûmâ ‘al-šāmayim ’ĕlōhîm ‘al kāl-hā’āreṣ kəḇwōḏeḵā:

------------------------------------------------------------------------

[Next: Psalms (Tehilim) Chapter 58](psa058)
