[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos011)  [KJV](../kjv/jos011.md) 
[Sep:JsB](../sep/jsb011)  [Vul](../vul/jos011.md)   
  
[Joshua (Yehoshua) Index](jos.md)  
  [Previous](jos010)  [Next](jos012.md) 

------------------------------------------------------------------------

### Tanach (Hebrew): Joshua (Yehoshua) Chapter 11

‎<span id="001">1</span> ‏וַיְהִ֕י כִּשְׁמֹ֖עַ יָבִ֣ין מֶֽלֶךְ־חָצ֑וֹר
וַיִּשְׁלַ֗ח אֶל־יוֹבָב֙ מֶ֣לֶךְ מָד֔וֹן וְאֶל־מֶ֥לֶךְ שִׁמְר֖וֹן
וְאֶל־מֶ֥לֶךְ אַכְשָֽׁף׃

‎<span id="002">2</span> ‏וְֽאֶל־הַמְּלָכִ֞ים אֲשֶׁ֣ר מִצְּפ֗וֹן בָּהָ֧ר
וּבָעֲרָבָ֛ה נֶ֥גֶב כִּֽנֲר֖וֹת וּבַשְּׁפֵלָ֑ה וּבְנָפ֥וֹת דּ֖וֹר
מִיָּֽם׃

‎<span id="003">3</span> ‏הַֽכְּנַעֲנִי֙ מִמִּזְרָ֣ח וּמִיָּ֔ם
וְהָאֱמֹרִ֧י וְהַחִתִּ֛י וְהַפְּרִזִּ֥י וְהַיְבוּסִ֖י בָּהָ֑ר
וְהַֽחִוִּי֙ תַּ֣חַת חֶרְמ֔וֹן בְּאֶ֖רֶץ הַמִּצְפָּֽה׃

‎<span id="004">4</span> ‏וַיֵּצְא֣וּ הֵ֗ם וְכָל־מַֽחֲנֵיהֶם֙ עִמָּ֔ם
עַם־רָ֕ב כַּח֛וֹל אֲשֶׁ֥ר עַל־שְׂפַת־הַיָּ֖ם לָרֹ֑ב וְס֥וּס וָרֶ֖כֶב
רַב־מְאֹֽד׃

‎<span id="005">5</span> ‏וַיִּוָּ֣עֲד֔וּ כֹּ֖ל הַמְּלָכִ֣ים הָאֵ֑לֶּה
וַיָּבֹ֜אוּ וַיַּחֲנ֤וּ יַחְדָּו֙ אֶל־מֵ֣י מֵר֔וֹם לְהִלָּחֵ֖ם
עִם־יִשְׂרָאֵֽל׃ פ

‎<span id="006">6</span> ‏וַיֹּ֨אמֶר יְהוָ֣ה אֶל־יְהוֹשֻׁעַ֮
אַל־תִּירָ֣א מִפְּנֵיהֶם֒ כִּֽי־מָחָ֞ר כָּעֵ֣ת הַזֹּ֗את אָנֹכִ֞י נֹתֵ֧ן
אֶת־כֻּלָּ֛ם חֲלָלִ֖ים לִפְנֵ֣י יִשְׂרָאֵ֑ל אֶת־סוּסֵיהֶ֣ם תְּעַקֵּ֔ר
וְאֶת־מַרְכְּבֹתֵיהֶ֖ם תִּשְׂרֹ֥ף בָּאֵֽשׁ׃

‎<span id="007">7</span> ‏וַיָּבֹ֣א יְהוֹשֻׁ֡עַ וְכָל־עַם֩ הַמִּלְחָמָ֨ה
עִמּ֧וֹ עֲלֵיהֶ֛ם עַל־מֵ֥י מֵר֖וֹם פִּתְאֹ֑ם וַֽיִּפְּל֖וּ בָּהֶֽם׃

‎<span id="008">8</span> ‏וַיִּתְּנֵ֨ם יְהוָ֥ה בְּיַֽד־יִשְׂרָאֵל֮
וַיַּכּוּם֒ וַֽיִּרְדְּפ֞וּם עַד־צִיד֣וֹן רַבָּ֗ה וְעַד֙ מִשְׂרְפ֣וֹת
מַ֔יִם וְעַד־בִּקְעַ֥ת מִצְפֶּ֖ה מִזְרָ֑חָה וַיַּכֻּ֕ם עַד־בִּלְתִּ֥י
הִשְׁאִֽיר־לָהֶ֖ם שָׂרִֽיד׃

‎<span id="009">9</span> ‏וַיַּ֤עַשׂ לָהֶם֙ יְהוֹשֻׁ֔עַ כַּאֲשֶׁ֥ר
אָֽמַר־ל֖וֹ יְהוָ֑ה אֶת־סוּסֵיהֶ֣ם עִקֵּ֔ר וְאֶת־מַרְכְּבֹתֵיהֶ֖ם
שָׂרַ֥ף בָּאֵֽשׁ׃ ס

‎<span id="010">10</span> ‏וַיָּ֨שָׁב יְהוֹשֻׁ֜עַ בָּעֵ֤ת הַהִיא֙
וַיִּלְכֹּ֣ד אֶת־חָצ֔וֹר וְאֶת־מַלְכָּ֖הּ הִכָּ֣ה בֶחָ֑רֶב כִּֽי־חָצ֣וֹר
לְפָנִ֔ים הִ֕יא רֹ֖אשׁ כָּל־הַמַּמְלָכ֥וֹת הָאֵֽלֶּה׃

‎<span id="011">11</span> ‏וַ֠יַּכּוּ אֶת־כָּל־הַנֶּ֨פֶשׁ אֲשֶׁר־בָּ֤הּ
לְפִי־חֶ֙רֶב֙ הַֽחֲרֵ֔ם לֹ֥א נוֹתַ֖ר כָּל־נְשָׁמָ֑ה וְאֶת־חָצ֖וֹר
שָׂרַ֥ף בָּאֵֽשׁ׃

‎<span id="012">12</span> ‏וְֽאֶת־כָּל־עָרֵ֣י הַמְּלָכִֽים־הָ֠אֵלֶּה
וְֽאֶת־כָּל־מַלְכֵיהֶ֞ם לָכַ֧ד יְהוֹשֻׁ֛עַ וַיַּכֵּ֥ם לְפִי־חֶ֖רֶב
הֶחֱרִ֣ים אוֹתָ֑ם כַּאֲשֶׁ֣ר צִוָּ֔ה מֹשֶׁ֖ה עֶ֥בֶד יְהוָֽה׃

‎<span id="013">13</span> ‏רַ֣ק כָּל־הֶעָרִ֗ים הָעֹֽמְדוֹת֙ עַל־תִּלָּ֔ם
לֹ֥א שְׂרָפָ֖ם יִשְׂרָאֵ֑ל זוּלָתִ֛י אֶת־חָצ֥וֹר לְבַדָּ֖הּ שָׂרַ֥ף
יְהוֹשֻֽׁעַ׃

‎<span id="014">14</span> ‏וְ֠כֹל שְׁלַ֞ל הֶעָרִ֤ים הָאֵ֙לֶּה֙
וְהַבְּהֵמָ֔ה בָּזְז֥וּ לָהֶ֖ם בְּנֵ֣י יִשְׂרָאֵ֑ל רַ֣ק
אֶֽת־כָּל־הָאָדָ֞ם הִכּ֣וּ לְפִי־חֶ֗רֶב עַד־הִשְׁמִדָם֙ אוֹתָ֔ם לֹ֥א
הִשְׁאִ֖ירוּ כָּל־נְשָׁמָֽה׃

‎<span id="015">15</span> ‏כַּאֲשֶׁ֨ר צִוָּ֤ה יְהוָה֙ אֶת־מֹשֶׁ֣ה
עַבְדּ֔וֹ כֵּן־צִוָּ֥ה מֹשֶׁ֖ה אֶת־יְהוֹשֻׁ֑עַ וְכֵן֙ עָשָׂ֣ה
יְהוֹשֻׁ֔עַ לֹֽא־הֵסִ֣יר דָּבָ֔ר מִכֹּ֛ל אֲשֶׁר־צִוָּ֥ה יְהוָ֖ה
אֶת־מֹשֶֽׁה׃

‎<span id="016">16</span> ‏וַיִּקַּ֨ח יְהוֹשֻׁ֜עַ אֶת־כָּל־הָאָ֣רֶץ
הַזֹּ֗את הָהָ֤ר וְאֶת־כָּל־הַנֶּ֙גֶב֙ וְאֵת֙ כָּל־אֶ֣רֶץ הַגֹּ֔שֶׁן
וְאֶת־הַשְּׁפֵלָ֖ה וְאֶת־הָעֲרָבָ֑ה וְאֶת־הַ֥ר יִשְׂרָאֵ֖ל
וּשְׁפֵלָתֹֽה׃

‎<span id="017">17</span> ‏מִן־הָהָ֤ר הֶֽחָלָק֙ הָעוֹלֶ֣ה שֵׂעִ֔יר
וְעַד־בַּ֤עַל<sup>3</sup> גָּד֙ בְּבִקְעַ֣ת הַלְּבָנ֔וֹן תַּ֖חַת
הַר־חֶרְמ֑וֹן וְאֵ֤ת כָּל־מַלְכֵיהֶם֙ לָכַ֔ד וַיַּכֵּ֖ם וַיְמִיתֵֽם׃

‎<span id="018">18</span> ‏יָמִ֣ים רַבִּ֗ים עָשָׂ֧ה יְהוֹשֻׁ֛עַ
אֶת־כָּל־הַמְּלָכִ֥ים הָאֵ֖לֶּה מִלְחָמָֽה׃

‎<span id="019">19</span> ‏לֹֽא־הָיְתָ֣ה עִ֗יר אֲשֶׁ֤ר הִשְׁלִ֙ימָה֙
אֶל־בְּנֵ֣י יִשְׂרָאֵ֔ל בִּלְתִּ֥י הַחִוִּ֖י יֹשְׁבֵ֣י גִבְע֑וֹן
אֶת־הַכֹּ֖ל לָקְח֥וּ בַמִּלְחָמָֽה׃

‎<span id="020">20</span> ‏כִּ֣י מֵאֵ֣ת יְהוָ֣ה׀ הָיְתָ֡ה לְחַזֵּ֣ק
אֶת־לִבָּם֩ לִקְרַ֨את הַמִּלְחָמָ֤ה אֶת־יִשְׂרָאֵל֙ לְמַ֣עַן
הַֽחֲרִימָ֔ם לְבִלְתִּ֥י הֱיוֹת־לָהֶ֖ם תְּחִנָּ֑ה כִּ֚י לְמַ֣עַן
הַשְׁמִידָ֔ם כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="021">21</span> ‏וַיָּבֹ֨א יְהוֹשֻׁ֜עַ בָּעֵ֣ת הַהִ֗יא
וַיַּכְרֵ֤ת אֶת־הָֽעֲנָקִים֙ מִן־הָהָ֤ר מִן־חֶבְרוֹן֙ מִן־דְּבִ֣ר
מִן־עֲנָ֔ב וּמִכֹּל֙ הַ֣ר יְהוּדָ֔ה וּמִכֹּ֖ל הַ֣ר יִשְׂרָאֵ֑ל
עִם־עָרֵיהֶ֖ם הֶחֱרִימָ֥ם יְהוֹשֻֽׁעַ׃

‎<span id="022">22</span> ‏לֹֽא־נוֹתַ֣ר עֲנָקִ֔ים בְּאֶ֖רֶץ בְּנֵ֣י
יִשְׂרָאֵ֑ל רַ֗ק בְּעַזָּ֛ה בְּגַ֥ת וּבְאַשְׁדּ֖וֹד נִשְׁאָֽרוּ׃

‎<span id="023">23</span> ‏וַיִּקַּ֨ח יְהוֹשֻׁ֜עַ אֶת־כָּל־הָאָ֗רֶץ
כְּ֠כֹל אֲשֶׁ֨ר דִּבֶּ֣ר יְהוָה֮ אֶל־מֹשֶׁה֒ וַיִּתְּנָהּ֩ יְהוֹשֻׁ֨עַ
לְנַחֲלָ֧ה לְיִשְׂרָאֵ֛ל כְּמַחְלְקֹתָ֖ם לְשִׁבְטֵיהֶ֑ם וְהָאָ֥רֶץ
שָׁקְטָ֖ה מִמִּלְחָמָֽה׃ פ

1 wayəhî kišəmō‘a yāḇîn meleḵə-ḥāṣwōr wayyišəl<sup>a</sup>ḥ ’el-ywōḇāḇ
meleḵə māḏwōn wə’el-meleḵə šimərwōn wə’el-meleḵə ’aḵəšāf:

2 wə’el-hamməlāḵîm ’ăšer miṣṣəfwōn bâār ûḇā‘ărāḇâ neḡeḇ kinărwōṯ
ûḇaššəfēlâ ûḇənāfwōṯ dwōr mîyām:

3 hakən<sup>a</sup>‘ănî mimmizərāḥ ûmîyām wəhā’ĕmōrî wəh<sup>a</sup>ḥitî
wəhapərizzî wəhayəḇûsî bâār wəh<sup>a</sup>ḥiûî t<sup>a</sup>ḥaṯ
ḥerəmwōn bə’ereṣ hammiṣəpâ:

4 wayyēṣə’û hēm wəḵāl-m<sup>a</sup>ḥănêhem ‘immām ‘am-rāḇ
k<sup>a</sup>ḥwōl ’ăšer ‘al-śəfaṯ-hayyām lārōḇ wəsûs wāreḵeḇ raḇ-mə’ōḏ:

5 wayyiûā‘ăḏû kōl hamməlāḵîm hā’ēlleh wayyāḇō’û wayy<sup>a</sup>ḥănû
y<sup>a</sup>ḥədāw ’el-mê mērwōm ləhillāḥēm ‘im-yiśərā’ēl: f

6 wayyō’mer yəhwâ ’el-yəhwōšu‘a ’al-tîrā’ mipənêhem kî-māḥār kā‘ēṯ
hazzō’ṯ ’ānōḵî nōṯēn ’eṯ-kullām ḥălālîm lifənê yiśərā’ēl ’eṯ-sûsêhem
tə‘aqqēr wə’eṯ-marəkəḇōṯêhem tiśərōf bā’ēš:

7 wayyāḇō’ yəhwōšu‘a wəḵāl-‘am hammiləḥāmâ ‘immwō ‘ălêhem ‘al-mê mērwōm
piṯə’ōm wayyipəlû bâem:

8 wayyitənēm yəhwâ bəyaḏ-yiśərā’ēl wayyakûm wayyirədəfûm ‘aḏ-ṣîḏwōn rabâ
wə‘aḏ miśərəfwōṯ mayim wə‘aḏ-biqə‘aṯ miṣəpeh mizərāḥâ wayyakum
‘aḏ-bilətî hišə’îr-lâem śārîḏ:

9 wayy<sup>a</sup>‘aś lâem yəhwōšu‘a ka’ăšer ’āmar-lwō yəhwâ ’eṯ-sûsêhem
‘iqqēr wə’eṯ-marəkəḇōṯêhem śāraf bā’ēš: s

10 wayyāšāḇ yəhwōšu‘a bā‘ēṯ hahî’ wayyiləkōḏ ’eṯ-ḥāṣwōr wə’eṯ-maləkāh
hikâ ḇeḥāreḇ kî-ḥāṣwōr ləfānîm hî’ rō’š kāl-hammaməlāḵwōṯ hā’ēlleh:

11 wayyakû ’eṯ-kāl-hannefeš ’ăšer-bāh ləfî-ḥereḇ h<sup>a</sup>ḥărēm lō’
nwōṯar kāl-nəšāmâ wə’eṯ-ḥāṣwōr śāraf bā’ēš:

12 wə’eṯ-kāl-‘ārê hamməlāḵîm-hā’ēlleh wə’eṯ-kāl-maləḵêhem lāḵaḏ
yəhwōšu‘a wayyakēm ləfî-ḥereḇ heḥĕrîm ’wōṯām ka’ăšer ṣiûâ mōšeh ‘eḇeḏ
yəhwâ:

13 raq kāl-he‘ārîm hā‘ōməḏwōṯ ‘al-tillām lō’ śərāfām yiśərā’ēl zûlāṯî
’eṯ-ḥāṣwōr ləḇadāh śāraf yəhwōšu‘a:

14 wəḵōl šəlal he‘ārîm hā’ēlleh wəhabəhēmâ bāzəzû lâem bənê yiśərā’ēl
raq ’eṯ-kāl-hā’āḏām hikû ləfî-ḥereḇ ‘aḏ-hišəmiḏām ’wōṯām lō’ hišə’îrû
kāl-nəšāmâ:

15 ka’ăšer ṣiûâ yəhwâ ’eṯ-mōšeh ‘aḇədwō kēn-ṣiûâ mōšeh ’eṯ-yəhwōšu‘a
wəḵēn ‘āśâ yəhwōšu‘a lō’-hēsîr dāḇār mikōl ’ăšer-ṣiûâ yəhwâ ’eṯ-mōšeh:

16 wayyiqq<sup>a</sup>ḥ yəhwōšu‘a ’eṯ-kāl-hā’āreṣ hazzō’ṯ hâār
wə’eṯ-kāl-hanneḡeḇ wə’ēṯ kāl-’ereṣ hagōšen wə’eṯ-haššəfēlâ
wə’eṯ-hā‘ărāḇâ wə’eṯ-har yiśərā’ēl ûšəfēlāṯōh:

17 min-hâār heḥālāq hā‘wōleh śē‘îr wə‘aḏ-b<sup>a</sup>‘al<sup>3</sup>
gāḏ bəḇiqə‘aṯ halləḇānwōn t<sup>a</sup>ḥaṯ har-ḥerəmwōn wə’ēṯ
kāl-maləḵêhem lāḵaḏ wayyakēm wayəmîṯēm:

18 yāmîm rabîm ‘āśâ yəhwōšu‘a ’eṯ-kāl-hamməlāḵîm hā’ēlleh miləḥāmâ:

19 lō’-hāyəṯâ ‘îr ’ăšer hišəlîmâ ’el-bənê yiśərā’ēl bilətî
h<sup>a</sup>ḥiûî yōšəḇê ḡiḇə‘wōn ’eṯ-hakōl lāqəḥû ḇammiləḥāmâ:

20 kî mē’ēṯ yəhwâ\| hāyəṯâ ləḥazzēq ’eṯ-libām liqəra’ṯ hammiləḥāmâ
’eṯ-yiśərā’ēl ləm<sup>a</sup>‘an h<sup>a</sup>ḥărîmām ləḇilətî
hĕywōṯ-lâem təḥinnâ kî ləm<sup>a</sup>‘an hašəmîḏām ka’ăšer ṣiûâ yəhwâ
’eṯ-mōšeh: s

21 wayyāḇō’ yəhwōšu‘a bā‘ēṯ hahî’ wayyaḵərēṯ ’eṯ-hā‘ănāqîm min-hâār
min-ḥeḇərwōn min-dəḇir min-‘ănāḇ ûmikōl har yəhûḏâ ûmikōl har yiśərā’ēl
‘im-‘ārêhem heḥĕrîmām yəhwōšu‘a:

22 lō’-nwōṯar ‘ănāqîm bə’ereṣ bənê yiśərā’ēl raq bə‘azzâ bəḡaṯ
ûḇə’ašədwōḏ nišə’ārû:

23 wayyiqq<sup>a</sup>ḥ yəhwōšu‘a ’eṯ-kāl-hā’āreṣ kəḵōl ’ăšer diber
yəhwâ ’el-mōšeh wayyitənāh yəhwōšu‘a lən<sup>a</sup>ḥălâ ləyiśərā’ēl
kəm<sup>a</sup>ḥələqōṯām ləšiḇəṭêhem wəhā’āreṣ šāqəṭâ mimmiləḥāmâ: f

------------------------------------------------------------------------

[Next: Joshua (Yehoshua) Chapter 12](jos012.md)
