[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic005)  [KJV](../kjv/mic005)  [Sep](../sep/mic005.md) 
[Vul](../vul/mic005.md)   
  
[Micah (Mikhah) Index](mic.md)  
  [Previous](mic004)  [Next](mic006.md) 

------------------------------------------------------------------------

### Tanach (Hebrew): Micah (Mikhah) Chapter 5

‎<span id="001">1</span> ‏וְאַתָּ֞ה בֵּֽית־לֶ֣חֶם אֶפְרָ֗תָה צָעִיר֙
לִֽהְיוֹת֙ בְּאַלְפֵ֣י יְהוּדָ֔ה מִמְּךָ֙ לִ֣י יֵצֵ֔א לִֽהְי֥וֹת
מוֹשֵׁ֖ל בְּיִשְׂרָאֵ֑ל וּמוֹצָאֹתָ֥יו מִקֶּ֖דֶם מִימֵ֥י עוֹלָֽם׃

‎<span id="002">2</span> ‏לָכֵ֣ן יִתְּנֵ֔ם עַד־עֵ֥ת יוֹלֵדָ֖ה יָלָ֑דָה
וְיֶ֣תֶר אֶחָ֔יו יְשׁוּב֖וּן עַל־בְּנֵ֥י יִשְׂרָאֵֽל׃

‎<span id="003">3</span> ‏וְעָמַ֗ד וְרָעָה֙ בְּעֹ֣ז יְהוָ֔ה בִּגְא֕וֹן
שֵׁ֖ם יְהוָ֣ה אֱלֹהָ֑יו וְיָשָׁ֕בוּ כִּֽי־עַתָּ֥ה יִגְדַּ֖ל
עַד־אַפְסֵי־אָֽרֶץ׃

‎<span id="004">4</span> ‏וְהָיָ֥ה זֶ֖ה שָׁל֑וֹם אַשּׁ֣וּר׀
כִּֽי־יָב֣וֹא בְאַרְצֵ֗נוּ וְכִ֤י יִדְרֹךְ֙ בְּאַרְמְנֹתֵ֔ינוּ
וַהֲקֵמֹ֤נוּ עָלָיו֙ שִׁבְעָ֣ה רֹעִ֔ים וּשְׁמֹנָ֖ה נְסִיכֵ֥י אָדָֽם׃

‎<span id="005">5</span> ‏וְרָע֞וּ אֶת־אֶ֤רֶץ אַשּׁוּר֙ בַּחֶ֔רֶב
וְאֶת־אֶ֥רֶץ נִמְרֹ֖ד בִּפְתָחֶ֑יהָ וְהִצִּיל֙ מֵֽאַשּׁ֔וּר
כִּֽי־יָב֣וֹא בְאַרְצֵ֔נוּ וְכִ֥י יִדְרֹ֖ךְ בִּגְבוּלֵֽנוּ׃ ס

‎<span id="006">6</span> ‏וְהָיָ֣ה׀ שְׁאֵרִ֣ית יַעֲקֹ֗ב בְּקֶ֙רֶב֙
עַמִּ֣ים רַבִּ֔ים כְּטַל֙ מֵאֵ֣ת יְהוָ֔ה כִּרְבִיבִ֖ים עֲלֵי־עֵ֑שֶׂב
אֲשֶׁ֤ר לֹֽא־יְקַוֶּה֙ לְאִ֔ישׁ וְלֹ֥א יְיַחֵ֖ל לִבְנֵ֥י אָדָֽם׃

‎<span id="007">7</span> ‏וְהָיָה֩ שְׁאֵרִ֨ית יַעֲקֹ֜ב בַּגּוֹיִ֗ם
בְּקֶ֙רֶב֙ עַמִּ֣ים רַבִּ֔ים כְּאַרְיֵה֙ בְּבַהֲמ֣וֹת יַ֔עַר כִּכְפִ֖יר
בְּעֶדְרֵי־צֹ֑אן אֲשֶׁ֧ר אִם עָבַ֛ר וְרָמַ֥ס וְטָרַ֖ף וְאֵ֥ין מַצִּֽיל׃

‎<span id="008">8</span> ‏תָּרֹ֥ם יָדְךָ֖ עַל־צָרֶ֑יךָ וְכָל־אֹיְבֶ֖יךָ
יִכָּרֵֽתוּ׃ פ

‎<span id="009">9</span> ‏וְהָיָ֤ה בַיּוֹם־הַהוּא֙ נְאֻם־יְהוָ֔ה
וְהִכְרַתִּ֥י סוּסֶ֖יךָ מִקִּרְבֶּ֑ךָ וְהַאֲבַדְתִּ֖י מַרְכְּבֹתֶֽיךָ׃

‎<span id="010">10</span> ‏וְהִכְרַתִּ֖י עָרֵ֣י אַרְצֶ֑ךָ וְהָרַסְתִּ֖י
כָּל־מִבְצָרֶֽיךָ׃

‎<span id="011">11</span> ‏וְהִכְרַתִּ֥י כְשָׁפִ֖ים מִיָּדֶ֑ךָ
וּֽמְעוֹנְנִ֖ים לֹ֥א יִֽהְיוּ־לָֽךְ׃

‎<span id="012">12</span> ‏וְהִכְרַתִּ֧י פְסִילֶ֛יךָ וּמַצֵּבוֹתֶ֖יךָ
מִקִּרְבֶּ֑ךָ וְלֹֽא־תִשְׁתַּחֲוֶ֥ה ע֖וֹד לְמַעֲשֵׂ֥ה יָדֶֽיךָ׃

‎<span id="013">13</span> ‏וְנָתַשְׁתִּ֥י אֲשֵׁירֶ֖יךָ מִקִּרְבֶּ֑ךָ
וְהִשְׁמַדְתִּ֖י עָרֶֽיךָ׃

‎<span id="014">14</span> ‏וְעָשִׂ֜יתִי בְּאַ֧ף וּבְחֵמָ֛ה נָקָ֖ם
אֶת־הַגּוֹיִ֑ם אֲשֶׁ֖ר לֹ֥א שָׁמֵֽעוּ׃ ס

1 wə’atâ bêṯ-leḥem ’efərāṯâ ṣā‘îr lihəywōṯ bə’aləfê yəhûḏâ mimməḵā lî
yēṣē’ lihəywōṯ mwōšēl bəyiśərā’ēl ûmwōṣā’ōṯāyw miqqeḏem mîmê ‘wōlām:

2 lāḵēn yitənēm ‘aḏ-‘ēṯ ywōlēḏâ yālāḏâ wəyeṯer ’eḥāyw yəšûḇûn ‘al-bənê
yiśərā’ēl:

3 wə‘āmaḏ wərā‘â bə‘ōz yəhwâ biḡə’wōn šēm yəhwâ ’ĕlōhāyw wəyāšāḇû
kî-‘atâ yiḡədal ‘aḏ-’afəsê-’āreṣ:

4 wəhāyâ zeh šālwōm ’aššûr\| kî-yāḇwō’ ḇə’arəṣēnû wəḵî yiḏərōḵə
bə’arəmənōṯênû wahăqēmōnû ‘ālāyw šiḇə‘â rō‘îm ûšəmōnâ nəsîḵê ’āḏām:

5 wərā‘û ’eṯ-’ereṣ ’aššûr b<sup>a</sup>ḥereḇ wə’eṯ-’ereṣ nimərōḏ
bifəṯāḥeyhā wəhiṣṣîl mē’aššûr kî-yāḇwō’ ḇə’arəṣēnû wəḵî yiḏərōḵə
biḡəḇûlēnû: s

6 wəhāyâ\| šə’ērîṯ y<sup>a</sup>‘ăqōḇ bəqereḇ ‘ammîm rabîm kəṭal mē’ēṯ
yəhwâ kirəḇîḇîm ‘ălê-‘ēśeḇ ’ăšer lō’-yəqaûeh lə’îš wəlō’
yəy<sup>a</sup>ḥēl liḇənê ’āḏām:

7 wəhāyâ šə’ērîṯ y<sup>a</sup>‘ăqōḇ bagwōyim bəqereḇ ‘ammîm rabîm
kə’arəyēh bəḇahămwōṯ y<sup>a</sup>‘ar kiḵəfîr bə‘eḏərê-ṣō’n ’ăšer ’im
‘āḇar wərāmas wəṭāraf wə’ên maṣṣîl:

8 tārōm yāḏəḵā ‘al-ṣāreyḵā wəḵāl-’ōyəḇeyḵā yikārēṯû: f

9 wəhāyâ ḇayywōm-hahû’ nə’um-yəhwâ wəhiḵəratî sûseyḵā miqqirəbeḵā
wəha’ăḇaḏətî marəkəḇōṯeyḵā:

10 wəhiḵəratî ‘ārê ’arəṣeḵā wəhārasətî kāl-miḇəṣāreyḵā:

11 wəhiḵəratî ḵəšāfîm mîyāḏeḵā ûmə‘wōnənîm lō’ yihəyû-lāḵə:

12 wəhiḵəratî fəsîleyḵā ûmaṣṣēḇwōṯeyḵā miqqirəbeḵā
wəlō’-ṯišət<sup>a</sup>ḥăweh ‘wōḏ ləm<sup>a</sup>‘ăśēh yāḏeyḵā:

13 wənāṯašətî ’ăšêreyḵā miqqirəbeḵā wəhišəmaḏətî ‘āreyḵā:

14 wə‘āśîṯî bə’af ûḇəḥēmâ nāqām ’eṯ-hagwōyim ’ăšer lō’ šāmē‘û: s

------------------------------------------------------------------------

[Next: Micah (Mikhah) Chapter 6](mic006.md)
