[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze027)  [KJV](../kjv/eze027)  [Sep](../sep/eze027.md) 
[Vul](../vul/eze027.md)   
  
[Ezekiel (Yechezqel) Index](eze.md)  
  [Previous](eze026)  [Next](eze028.md) 

------------------------------------------------------------------------

### Tanach (Hebrew): Ezekiel (Yechezqel) Chapter 27

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏וְאַתָּ֣ה בֶן־אָדָ֔ם שָׂ֥א עַל־צֹ֖ר קִינָֽה׃

‎<span id="003">3</span> ‏וְאָמַרְתָּ֣ לְצ֗וֹר הישבתי הַיֹּשֶׁ֙בֶת֙
עַל־מְבוֹאֹ֣ת יָ֔ם רֹכֶ֙לֶת֙ הָֽעַמִּ֔ים אֶל־אִיִּ֖ים רַבִּ֑ים כֹּ֤ה
אָמַר֙ אֲדֹנָ֣י יְהוִ֔ה צ֕וֹר אַ֣תְּ אָמַ֔רְתְּ אֲנִ֖י כְּלִ֥ילַת
יֹֽפִי׃

‎<span id="004">4</span> ‏בְּלֵ֥ב יַמִּ֖ים גְּבוּלָ֑יִךְ בֹּנַ֕יִךְ
כָּלְל֖וּ יָפְיֵֽךְ׃

‎<span id="005">5</span> ‏בְּרוֹשִׁ֤ים מִשְּׂנִיר֙ בָּ֣נוּ לָ֔ךְ אֵ֖ת
כָּל־לֻֽחֹתָ֑יִם אֶ֤רֶז מִלְּבָנוֹן֙ לָקָ֔חוּ לַעֲשׂ֥וֹת תֹּ֖רֶן
עָלָֽיִךְ׃

‎<span id="006">6</span> ‏אַלּוֹנִים֙ מִבָּ֔שָׁן עָשׂ֖וּ מִשּׁוֹטָ֑יִךְ
קַרְשֵׁ֤ךְ עָֽשׂוּ־שֵׁן֙ בַּת־אֲשֻׁרִ֔ים מֵאִיֵּ֖י כתים כִּתִּיִּֽים׃

‎<span id="007">7</span> ‏שֵׁשׁ־בְּרִקְמָ֤ה מִמִּצְרַ֙יִם֙ הָיָ֣ה
מִפְרָשֵׂ֔ךְ לִהְי֥וֹת לָ֖ךְ לְנֵ֑ס תְּכֵ֧לֶת וְאַרְגָּמָ֛ן מֵאִיֵּ֥י
אֱלִישָׁ֖ה הָיָ֥ה מְכַסֵּֽךְ׃

‎<span id="008">8</span> ‏יֹשְׁבֵ֤י צִידוֹן֙ וְאַרְוַ֔ד הָי֥וּ שָׁטִ֖ים
לָ֑ךְ חֲכָמַ֤יִךְ צוֹר֙ הָ֣יוּ בָ֔ךְ הֵ֖מָּה חֹבְלָֽיִךְ׃

‎<span id="009">9</span> ‏זִקְנֵ֨י גְבַ֤ל וַחֲכָמֶ֙יהָ֙ הָ֣יוּ בָ֔ךְ
מַחֲזִיקֵ֖י בִּדְקֵ֑ךְ כָּל־אֳנִיּ֨וֹת הַיָּ֤ם וּמַלָּֽחֵיהֶם֙ הָ֣יוּ
בָ֔ךְ לַעֲרֹ֖ב מַעֲרָבֵֽךְ׃

‎<span id="010">10</span> ‏פָּרַ֨ס וְל֤וּד וּפוּט֙ הָי֣וּ בְחֵילֵ֔ךְ
אַנְשֵׁ֖י מִלְחַמְתֵּ֑ךְ מָגֵ֤ן וְכוֹבַע֙ תִּלּוּ־בָ֔ךְ הֵ֖מָּה נָתְנ֥וּ
הֲדָרֵֽךְ׃

‎<span id="011">11</span> ‏בְּנֵ֧י אַרְוַ֣ד וְחֵילֵ֗ךְ
עַל־חוֹמוֹתַ֙יִךְ֙ סָבִ֔יב וְגַ֨מָּדִ֔ים בְּמִגְדְּלוֹתַ֖יִךְ הָי֑וּ
שִׁלְטֵיהֶ֞ם תִּלּ֤וּ עַל־חוֹמוֹתַ֙יִךְ֙ סָבִ֔יב הֵ֖מָּה כָּלְל֥וּ
יָפְיֵֽךְ׃

‎<span id="012">12</span> ‏תַּרְשִׁ֥ישׁ סֹחַרְתֵּ֖ךְ מֵרֹ֣ב כָּל־ה֑וֹן
בְּכֶ֤סֶף בַּרְזֶל֙ בְּדִ֣יל וְעוֹפֶ֔רֶת נָתְנ֖וּ עִזְבוֹנָֽיִךְ׃

‎<span id="013">13</span> ‏יָוָ֤ן תֻּבַל֙ וָמֶ֔שֶׁךְ הֵ֖מָּה
רֹֽכְלָ֑יִךְ בְּנֶ֤פֶשׁ אָדָם֙ וּכְלֵ֣י נְחֹ֔שֶׁת נָתְנ֖וּ מַעֲרָבֵֽךְ׃

‎<span id="014">14</span> ‏מִבֵּ֖ית תּוֹגַרְמָ֑ה סוּסִ֤ים וּפָֽרָשִׁים֙
וּפְרָדִ֔ים נָתְנ֖וּ עִזְבוֹנָֽיִךְ׃

‎<span id="015">15</span> ‏בְּנֵ֤י דְדָן֙ רֹֽכְלַ֔יִךְ אִיִּ֥ים רַבִּ֖ים
סְחֹרַ֣ת יָדֵ֑ךְ קַרְנ֥וֹת שֵׁן֙ והובנים וְהָבְנִ֔ים הֵשִׁ֖יבוּ
אֶשְׁכָּרֵֽךְ׃

‎<span id="016">16</span> ‏אֲרָ֥ם סֹחַרְתֵּ֖ךְ מֵרֹ֣ב מַעֲשָׂ֑יִךְ
בְּ֠נֹפֶךְ אַרְגָּמָ֨ן וְרִקְמָ֤ה וּבוּץ֙ וְרָאמֹ֣ת וְכַדְכֹּ֔ד נָתְנ֖וּ
בְּעִזְבוֹנָֽיִךְ׃

‎<span id="017">17</span> ‏יְהוּדָה֙ וְאֶ֣רֶץ יִשְׂרָאֵ֔ל הֵ֖מָּה
רֹכְלָ֑יִךְ בְּחִטֵּ֣י מִ֠נִּית וּפַנַּ֨ג וּדְבַ֤שׁ וָשֶׁ֙מֶן֙ וָצֹ֔רִי
נָתְנ֖וּ מַעֲרָבֵֽךְ׃

‎<span id="018">18</span> ‏דַּמֶּ֧שֶׂק סֹחַרְתֵּ֛ךְ בְּרֹ֥ב מַעֲשַׂ֖יִךְ
מֵרֹ֣ב כָּל־ה֑וֹן בְּיֵ֥ין חֶלְבּ֖וֹן וְצֶ֥מֶר צָֽחַר׃

‎<span id="019">19</span> ‏וְדָ֤ן וְיָוָן֙ מְאוּזָּ֔ל בְּעִזְבוֹנַ֖יִךְ
נָתָ֑נּוּ בַּרְזֶ֤ל עָשׁוֹת֙ קִדָּ֣ה וְקָנֶ֔ה בְּמַעֲרָבֵ֖ךְ הָיָֽה׃

‎<span id="020">20</span> ‏דְּדָן֙ רֹֽכַלְתֵּ֔ךְ בְבִגְדֵי־חֹ֖פֶשׁ
לְרִכְבָּֽה׃

‎<span id="021">21</span> ‏עֲרַב֙ וְכָל־נְשִׂיאֵ֣י קֵדָ֔ר הֵ֖מָּה
סֹחֲרֵ֣י יָדֵ֑ךְ בְּכָרִ֤ים וְאֵילִים֙ וְעַתּוּדִ֔ים בָּ֖ם סֹחֲרָֽיִךְ׃

‎<span id="022">22</span> ‏רֹכְלֵ֤י שְׁבָא֙ וְרַעְמָ֔ה הֵ֖מָּה
רֹכְלָ֑יִךְ בְּרֹ֨אשׁ כָּל־בֹּ֜שֶׂם וּבְכָל־אֶ֤בֶן יְקָרָה֙ וְזָהָ֔ב
נָתְנ֖וּ עִזְבוֹנָֽיִךְ׃

‎<span id="023">23</span> ‏חָרָ֤ן וְכַנֵּה֙ וָעֶ֔דֶן רֹכְלֵ֖י שְׁבָ֑א
אַשּׁ֖וּר כִּלְמַ֥ד רֹכַלְתֵּֽךְ׃

‎<span id="024">24</span> ‏הֵ֤מָּה רֹכְלַ֙יִךְ֙ בְּמַכְלֻלִ֔ים
בִּגְלוֹמֵי֙ תְּכֵ֣לֶת וְרִקְמָ֔ה וּבְגִנְזֵ֖י בְּרֹמִ֑ים בַּחֲבָלִ֧ים
חֲבֻשִׁ֛ים וַאֲרֻזִ֖ים בְּמַרְכֻלְתֵּֽךְ׃

‎<span id="025">25</span> ‏אֳנִיּ֣וֹת תַּרְשִׁ֔ישׁ שָׁרוֹתַ֖יִךְ
מַעֲרָבֵ֑ךְ וַתִּמָּלְאִ֧י וַֽתִּכְבְּדִ֛י מְאֹ֖ד בְּלֵ֥ב<sup>3</sup>
יַמִּֽים׃

‎<span id="026">26</span> ‏בְּמַ֤יִם רַבִּים֙ הֱבִיא֔וּךְ הַשָּׁטִ֖ים
אֹתָ֑ךְ ר֚וּחַ הַקָּדִ֔ים שְׁבָרֵ֖ךְ בְּלֵ֥ב יַמִּֽים׃

‎<span id="027">27</span> ‏הוֹנֵךְ֙ וְעִזְבוֹנַ֔יִךְ מַעֲרָבֵ֕ךְ
מַלָּחַ֖יִךְ וְחֹבְלָ֑יִךְ מַחֲזִיקֵ֣י בִדְקֵ֣ך<sup>m</sup> וְֽעֹרְבֵ֣י
מַ֠עֲרָבֵךְ וְכָל־אַנְשֵׁ֨י מִלְחַמְתֵּ֜ךְ אֲשֶׁר־בָּ֗ךְ
וּבְכָל־קְהָלֵךְ֙ אֲשֶׁ֣ר בְּתוֹכֵ֔ךְ יִפְּלוּ֙ בְּלֵ֣ב יַמִּ֔ים
בְּי֖וֹם מַפַּלְתֵּֽךְ׃

‎<span id="028">28</span> ‏לְק֖וֹל זַעֲקַ֣ת חֹבְלָ֑יִךְ יִרְעֲשׁ֖וּ
מִגְרֹשֽׁוֹת׃

‎<span id="029">29</span> ‏וְֽיָרְד֞וּ מֵאָנִיּֽוֹתֵיהֶ֗ם<sup>1</sup>
כֹּ֚ל תֹּפְשֵׂ֣י מָשׁ֔וֹט מַלָּחִ֕ים כֹּ֖ל חֹבְלֵ֣י הַיָּ֑ם אֶל־הָאָ֖רֶץ
יַעֲמֹֽדוּ׃

‎<span id="030">30</span> ‏וְהִשְׁמִ֤יעוּ עָלַ֙יִךְ֙ בְּקוֹלָ֔ם
וְיִזְעֲק֖וּ מָרָ֑ה וְיַעֲל֤וּ עָֽפָר֙ עַל־רָ֣אשֵׁיהֶ֔ם בָּאֵ֖פֶר
יִתְפַּלָּֽשׁוּ׃

‎<span id="031">31</span> ‏וְהִקְרִ֤יחוּ אֵלַ֙יִךְ֙ קָרְחָ֔ה וְחָגְר֖וּ
שַׂקִּ֑ים וּבָכ֥וּ אֵלַ֛יִךְ בְּמַר־נֶ֖פֶשׁ מִסְפֵּ֥ד מָֽר׃

‎<span id="032">32</span> ‏וְנָשְׂא֨וּ אֵלַ֤יִךְ בְּנִיהֶם֙ קִינָ֔ה
וְקוֹנְנ֖וּ עָלָ֑יִךְ מִ֣י כְצ֔וֹר כְּדֻמָ֖ה בְּת֥וֹךְ הַיָּֽם׃

‎<span id="033">33</span> ‏בְּצֵ֤את עִזְבוֹנַ֙יִךְ֙ מִיַּמִּ֔ים
הִשְׂבַּ֖עַתְּ עַמִּ֣ים רַבִּ֑ים בְּרֹ֤ב הוֹנַ֙יִךְ֙ וּמַ֣עֲרָבַ֔יִךְ
הֶעֱשַׁ֖רְתְּ מַלְכֵי־אָֽרֶץ׃

‎<span id="034">34</span> ‏עֵ֛ת נִשְׁבֶּ֥רֶת מִיַּמִּ֖ים
בְּמַֽעֲמַקֵּי־מָ֑יִם מַעֲרָבֵ֥ךְ וְכָל־קְהָלֵ֖ךְ בְּתוֹכֵ֥ךְ נָפָֽלוּ׃

‎<span id="035">35</span> ‏כֹּ֚ל יֹשְׁבֵ֣י הָאִיִּ֔ים שָׁמְמ֖וּ
עָלָ֑יִךְ וּמַלְכֵיהֶם֙ שָׂ֣עֲרוּ שַׂ֔עַר רָעֲמ֖וּ פָּנִֽים׃

‎<span id="036">36</span> ‏סֹֽחֲרִים֙ בָּ֣עַמִּ֔ים שָׁרְק֖וּ עָלָ֑יִךְ
בַּלָּה֣וֹת הָיִ֔ית וְאֵינֵ֖ךְ עַד־עוֹלָֽם׃ ס

1 wayəhî ḏəḇar-yəhwâ ’ēlay lē’mōr:

2 wə’atâ ḇen-’āḏām śā’ ‘al-ṣōr qînâ:

3 wə’āmarətā ləṣwōr hayyōšaḇətî hayyōšeḇeṯ ‘al-məḇwō’ōṯ yām rōḵeleṯ
hā‘ammîm ’el-’îyîm rabîm kōh ’āmar ’ăḏōnāy yəhwih ṣwōr ’atə ’āmarətə
’ănî kəlîlaṯ yōfî:

4 bəlēḇ yammîm gəḇûlāyiḵə bōnayiḵə kāləlû yāfəyēḵə:

5 bərwōšîm miśśənîr bānû lāḵə ’ēṯ kāl-luḥōṯāyim ’erez milləḇānwōn lāqāḥû
l<sup>a</sup>‘ăśwōṯ tōren ‘ālāyiḵə:

6 ’allwōnîm mibāšān ‘āśû miššwōṭāyiḵə qarəšēḵə ‘āśû-šēn baṯ-’ăšurîm
mē’îyê kitîyim kitîyîm:

7 šēš-bəriqəmâ mimmiṣərayim hāyâ mifərāśēḵə lihəywōṯ lāḵə lənēs təḵēleṯ
wə’arəgāmān mē’îyê ’ĕlîšâ hāyâ məḵassēḵə:

8 yōšəḇê ṣîḏwōn wə’arəwaḏ hāyû šāṭîm lāḵə ḥăḵāmayiḵə ṣwōr hāyû ḇāḵə
hēmmâ ḥōḇəlāyiḵə:

9 ziqənê ḡəḇal w<sup>a</sup>ḥăḵāmeyhā hāyû ḇāḵə m<sup>a</sup>ḥăzîqê
biḏəqēḵə kāl-’ŏnîywōṯ hayyām ûmallāḥêhem hāyû ḇāḵə l<sup>a</sup>‘ărōḇ
m<sup>a</sup>‘ărāḇēḵə:

10 pāras wəlûḏ ûfûṭ hāyû ḇəḥêlēḵə ’anəšê miləḥamətēḵə māḡēn
wəḵwōḇ<sup>a</sup>‘ tillû-ḇāḵə hēmmâ nāṯənû hăḏārēḵə:

11 bənê ’arəwaḏ wəḥêlēḵə ‘al-ḥwōmwōṯayiḵə sāḇîḇ wəḡammāḏîm
bəmiḡədəlwōṯayiḵə hāyû šiləṭêhem tillû ‘al-ḥwōmwōṯayiḵə sāḇîḇ hēmmâ
kāləlû yāfəyēḵə:

12 tarəšîš sōḥarətēḵə mērōḇ kāl-hwōn bəḵesef barəzel bəḏîl wə‘wōfereṯ
nāṯənû ‘izəḇwōnāyiḵə:

13 yāwān tuḇal wāmešeḵə hēmmâ rōḵəlāyiḵə bənefeš ’āḏām ûḵəlê nəḥōšeṯ
nāṯənû m<sup>a</sup>‘ărāḇēḵə:

14 mibêṯ twōḡarəmâ sûsîm ûfārāšîm ûfərāḏîm nāṯənû ‘izəḇwōnāyiḵə:

15 bənê ḏəḏān rōḵəlayiḵə ’îyîm rabîm səḥōraṯ yāḏēḵə qarənwōṯ šēn
wəhwōḇənîm wəhāḇənîm hēšîḇû ’ešəkārēḵə:

16 ’ărām sōḥarətēḵə mērōḇ m<sup>a</sup>‘ăśāyiḵə bənōfeḵə ’arəgāmān
wəriqəmâ ûḇûṣ wərā’mōṯ wəḵaḏəkōḏ nāṯənû bə‘izəḇwōnāyiḵə:

17 yəhûḏâ wə’ereṣ yiśərā’ēl hēmmâ rōḵəlāyiḵə bəḥiṭṭê minnîṯ ûfannaḡ
ûḏəḇaš wāšemen wāṣōrî nāṯənû m<sup>a</sup>‘ărāḇēḵə:

18 dammeśeq sōḥarətēḵə bərōḇ m<sup>a</sup>‘ăśayiḵə mērōḇ kāl-hwōn bəyên
ḥeləbwōn wəṣemer ṣāḥar:

19 wəḏān wəyāwān mə’ûzzāl bə‘izəḇwōnayiḵə nāṯānnû barəzel ‘āšwōṯ qidâ
wəqāneh bəm<sup>a</sup>‘ărāḇēḵə hāyâ:

20 dəḏān rōḵalətēḵə ḇəḇiḡəḏê-ḥōfeš ləriḵəbâ:

21 ‘ăraḇ wəḵāl-nəśî’ê qēḏār hēmmâ sōḥărê yāḏēḵə bəḵārîm wə’êlîm
wə‘atûḏîm bām sōḥărāyiḵə:

22 rōḵəlê šəḇā’ wər<sup>a</sup>‘əmâ hēmmâ rōḵəlāyiḵə bərō’š kāl-bōśem
ûḇəḵāl-’eḇen yəqārâ wəzâāḇ nāṯənû ‘izəḇwōnāyiḵə:

23 ḥārān wəḵannēh wā‘eḏen rōḵəlê šəḇā’ ’aššûr kiləmaḏ rōḵalətēḵə:

24 hēmmâ rōḵəlayiḵə bəmaḵəlulîm biḡəlwōmê təḵēleṯ wəriqəmâ ûḇəḡinəzê
bərōmîm b<sup>a</sup>ḥăḇālîm ḥăḇušîm wa’ăruzîm bəmarəḵulətēḵə:

25 ’ŏnîywōṯ tarəšîš šārwōṯayiḵə m<sup>a</sup>‘ărāḇēḵə watimmālə’î
watiḵəbəḏî mə’ōḏ bəlēḇ<sup>3</sup> yammîm:

26 bəmayim rabîm hĕḇî’ûḵə haššāṭîm ’ōṯāḵə rûḥa haqqāḏîm šəḇārēḵə bəlēḇ
yammîm:

27 hwōnēḵə wə‘izəḇwōnayiḵə m<sup>a</sup>‘ărāḇēḵə mallāḥayiḵə
wəḥōḇəlāyiḵə m<sup>a</sup>ḥăzîqê ḇiḏəqēḵ<sup>m</sup> wə‘ōrəḇê
m<sup>a</sup>‘ărāḇēḵə wəḵāl-’anəšê miləḥamətēḵə ’ăšer-bāḵə
ûḇəḵāl-qəhālēḵə ’ăšer bəṯwōḵēḵə yipəlû bəlēḇ yammîm bəywōm mapalətēḵə:

28 ləqwōl z<sup>a</sup>‘ăqaṯ ḥōḇəlāyiḵə yirə‘ăšû miḡərōšwōṯ:

29 wəyārəḏû mē’ānîywōṯêhem<sup>1</sup> kōl tōfəśê māšwōṭ mallāḥîm kōl
ḥōḇəlê hayyām ’el-hā’āreṣ y<sup>a</sup>‘ămōḏû:

30 wəhišəmî‘û ‘ālayiḵə bəqwōlām wəyizə‘ăqû mārâ wəy<sup>a</sup>‘ălû
‘āfār ‘al-rā’šêhem bā’ēfer yiṯəpallāšû:

31 wəhiqərîḥû ’ēlayiḵə qārəḥâ wəḥāḡərû śaqqîm ûḇāḵû ’ēlayiḵə bəmar-nefeš
misəpēḏ mār:

32 wənāśə’û ’ēlayiḵə bənîhem qînâ wəqwōnənû ‘ālāyiḵə mî ḵəṣwōr kəḏumâ
bəṯwōḵə hayyām:

33 bəṣē’ṯ ‘izəḇwōnayiḵə mîyammîm hiśəb<sup>a</sup>‘atə ‘ammîm rabîm
bərōḇ hwōnayiḵə ûm<sup>a</sup>‘ărāḇayiḵə he‘ĕšarətə maləḵê-’āreṣ:

34 ‘ēṯ nišəbereṯ mîyammîm bəm<sup>a</sup>‘ămaqqê-māyim
m<sup>a</sup>‘ărāḇēḵə wəḵāl-qəhālēḵə bəṯwōḵēḵə nāfālû:

35 kōl yōšəḇê hā’îyîm šāməmû ‘ālāyiḵə ûmaləḵêhem śā‘ărû ś<sup>a</sup>‘ar
rā‘ămû pānîm:

36 sōḥărîm bā‘ammîm šārəqû ‘ālāyiḵə ballâwōṯ hāyîṯ wə’ênēḵə ‘aḏ-‘wōlām:
s

------------------------------------------------------------------------

[Next: Ezekiel (Yechezqel) Chapter 28](eze028.md)
