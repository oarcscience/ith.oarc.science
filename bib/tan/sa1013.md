[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1013)  [KJV](../kjv/sa1013)  [Sep](../sep/sa1013.md) 
[Vul](../vul/sa1013.md)   
  
[1 Samuel (1 Shmuel) Index](sa1.md)  
  [Previous](sa1012)  [Next](sa1014.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 13

‎<span id="001">1</span> ‏בֶּן־שָׁנָ֖ה שָׁא֣וּל בְּמָלְכ֑וֹ וּשְׁתֵּ֣י
שָׁנִ֔ים מָלַ֖ךְ עַל־יִשְׂרָאֵֽל׃

‎<span id="002">2</span> ‏וַיִּבְחַר־ל֨וֹ שָׁא֜וּל שְׁלֹ֣שֶׁת אֲלָפִים֮
מִיִּשְׂרָאֵל֒ וַיִּהְי֨וּ עִם־שָׁא֜וּל אַלְפַּ֗יִם בְּמִכְמָשׂ֙
וּבְהַ֣ר בֵּֽית־אֵ֔ל וְאֶ֗לֶף הָיוּ֙ עִם־י֣וֹנָתָ֔ן בְּגִבְעַ֖ת
בִּנְיָמִ֑ין וְיֶ֣תֶר הָעָ֔ם שִׁלַּ֖ח אִ֥ישׁ לְאֹהָלָֽיו׃

‎<span id="003">3</span> ‏וַיַּ֣ךְ יוֹנָתָ֗ן אֵ֣ת נְצִ֤יב פְּלִשְׁתִּים֙
אֲשֶׁ֣ר בְּגֶ֔בַע וַֽיִּשְׁמְע֖וּ פְּלִשְׁתִּ֑ים וְשָׁאוּל֩ תָּקַ֨ע
בַּשּׁוֹפָ֤ר בְּכָל־הָאָ֙רֶץ֙ לֵאמֹ֔ר יִשְׁמְע֖וּ הָעִבְרִֽים׃

‎<span id="004">4</span> ‏וְכָל־יִשְׂרָאֵ֞ל שָׁמְע֣וּ לֵאמֹ֗ר הִכָּ֤ה
שָׁאוּל֙ אֶת־נְצִ֣יב פְּלִשְׁתִּ֔ים וְגַם־נִבְאַשׁ יִשְׂרָאֵ֖ל
בַּפְּלִשְׁתִּ֑ים וַיִּצָּעֲק֥וּ הָעָ֛ם אַחֲרֵ֥י שָׁא֖וּל הַגִּלְגָּֽל׃

‎<span id="005">5</span> ‏וּפְלִשְׁתִּ֞ים נֶאֶסְפ֣וּ׀ לְהִלָּחֵ֣ם
עִם־יִשְׂרָאֵ֗ל שְׁלֹשִׁ֨ים אֶ֤לֶף רֶ֙כֶב֙ וְשֵׁ֤שֶׁת אֲלָפִים֙
פָּרָשִׁ֔ים וְעָ֕ם כַּח֛וֹל אֲשֶׁ֥ר עַל־שְׂפַֽת־הַיָּ֖ם לָרֹ֑ב
וַֽיַּעֲלוּ֙ וַיַּחֲנ֣וּ בְמִכְמָ֔שׂ קִדְמַ֖ת בֵּ֥ית אָֽוֶן׃

‎<span id="006">6</span> ‏וְאִ֨ישׁ יִשְׂרָאֵ֤ל רָאוּ֙ כִּ֣י צַר־ל֔וֹ
כִּ֥י נִגַּ֖שׂ הָעָ֑ם וַיִּֽתְחַבְּא֣וּ הָעָ֗ם בַּמְּעָר֤וֹת
וּבַֽחֲוָחִים֙ וּבַסְּלָעִ֔ים וּבַצְּרִחִ֖ים וּבַבֹּרֽוֹת׃

‎<span id="007">7</span> ‏וְעִבְרִ֗ים עָֽבְרוּ֙ אֶת־הַיַּרְדֵּ֔ן אֶ֥רֶץ
גָּ֖ד וְגִלְעָ֑ד וְשָׁאוּל֙ עוֹדֶ֣נּוּ בַגִּלְגָּ֔ל וְכָל־הָעָ֖ם
חָרְד֥וּ אַחֲרָֽיו׃

‎<span id="008">8</span> ‏וייחל וַיּ֣וֹחֶל׀ שִׁבְעַ֣ת יָמִ֗ים לַמּוֹעֵד֙
אֲשֶׁ֣ר שְׁמוּאֵ֔ל וְלֹא־בָ֥א שְׁמוּאֵ֖ל הַגִּלְגָּ֑ל וַיָּ֥פֶץ הָעָ֖ם
מֵעָלָֽיו׃

‎<span id="009">9</span> ‏וַיֹּ֣אמֶר שָׁא֔וּל הַגִּ֣שׁוּ אֵלַ֔י הָעֹלָ֖ה
וְהַשְּׁלָמִ֑ים וַיַּ֖עַל הָעֹלָֽה׃

‎<span id="010">10</span> ‏וַיְהִ֗י כְּכַלֹּתוֹ֙ לְהַעֲל֣וֹת הָעֹלָ֔ה
וְהִנֵּ֥ה שְׁמוּאֵ֖ל בָּ֑א וַיֵּצֵ֥א שָׁא֛וּל לִקְרָאת֖וֹ לְבָרֲכֽוֹ׃

‎<span id="011">11</span> ‏וַיֹּ֥אמֶר שְׁמוּאֵ֖ל מֶ֣ה עָשִׂ֑יתָ
וַיֹּ֣אמֶר שָׁא֡וּל כִּֽי־רָאִיתִי֩ כִֽי־נָפַ֨ץ הָעָ֜ם מֵעָלַ֗י
וְאַתָּה֙ לֹא־בָ֙אתָ֙ לְמוֹעֵ֣ד הַיָּמִ֔ים וּפְלִשְׁתִּ֖ים נֶאֱסָפִ֥ים
מִכְמָֽשׂ׃

‎<span id="012">12</span> ‏וָאֹמַ֗ר עַ֠תָּה יֵרְד֨וּ פְלִשְׁתִּ֤ים
אֵלַי֙ הַגִּלְגָּ֔ל וּפְנֵ֥י יְהוָ֖ה לֹ֣א חִלִּ֑יתִי וָֽאֶתְאַפַּ֔ק
וָאַעֲלֶ֖ה הָעֹלָֽה׃ ס

‎<span id="013">13</span> ‏וַיֹּ֧אמֶר שְׁמוּאֵ֛ל אֶל־שָׁא֖וּל
נִסְכָּ֑לְתָּ לֹ֣א שָׁמַ֗רְתָּ אֶת־מִצְוַ֞ת יְהוָ֤ה אֱלֹהֶ֙יךָ֙ אֲשֶׁ֣ר
צִוָּ֔ךְ כִּ֣י עַתָּ֗ה הֵכִ֨ין יְהוָ֧ה אֶת־מַֽמְלַכְתְּךָ֛
אֶל־יִשְׂרָאֵ֖ל עַד־עוֹלָֽם׃

‎<span id="014">14</span> ‏וְעַתָּ֖ה מַמְלַכְתְּךָ֣ לֹא־תָק֑וּם
בִּקֵּשׁ֩ יְהוָ֨ה ל֜וֹ אִ֣ישׁ כִּלְבָב֗וֹ וַיְצַוֵּ֨הוּ יְהוָ֤ה
לְנָגִיד֙ עַל־עַמּ֔וֹ כִּ֚י לֹ֣א שָׁמַ֔רְתָּ אֵ֥ת אֲשֶֽׁר־צִוְּךָ֖
יְהוָֽה׃ פ

‎<span id="015">15</span> ‏וַיָּ֣קָם שְׁמוּאֵ֗ל וַיַּ֛עַל
מִן־הַגִּלְגָּ֖ל גִּבְעַ֣ת בִּנְיָמִ֑ן וַיִּפְקֹ֣ד שָׁא֗וּל אֶת־הָעָם֙
הַנִּמְצְאִ֣ים עִמּ֔וֹ כְּשֵׁ֥שׁ מֵא֖וֹת אִֽישׁ׃

‎<span id="016">16</span> ‏וְשָׁא֞וּל וְיוֹנָתָ֣ן בְּנ֗וֹ וְהָעָם֙
הַנִּמְצָ֣א עִמָּ֔ם יֹשְׁבִ֖ים בְּגֶ֣בַע בִּנְיָמִ֑ן וּפְלִשְׁתִּ֖ים
חָנ֥וּ בְמִכְמָֽשׂ׃

‎<span id="017">17</span> ‏וַיֵּצֵ֧א הַמַּשְׁחִ֛ית מִמַּחֲנֵ֥ה
פְלִשְׁתִּ֖ים שְׁלֹשָׁ֣ה רָאשִׁ֑ים הָרֹ֨אשׁ אֶחָ֥ד יִפְנֶ֛ה אֶל־דֶּ֥רֶךְ
עָפְרָ֖ה אֶל־אֶ֥רֶץ שׁוּעָֽל׃

‎<span id="018">18</span> ‏וְהָרֹ֤אשׁ אֶחָד֙ יִפְנֶ֔ה דֶּ֖רֶךְ בֵּ֣ית
חֹר֑וֹן וְהָרֹ֨אשׁ אֶחָ֤ד יִפְנֶה֙ דֶּ֣רֶךְ הַגְּב֔וּל הַנִּשְׁקָ֛ף
עַל־גֵּ֥י הַצְּבֹעִ֖ים הַמִּדְבָּֽרָה׃ ס

‎<span id="019">19</span> ‏וְחָרָשׁ֙ לֹ֣א יִמָּצֵ֔א בְּכֹ֖ל אֶ֣רֶץ
יִשְׂרָאֵ֑ל כִּֽי־אמר אָמְר֣וּ פְלִשְׁתִּ֔ים פֶּ֚ן יַעֲשׂ֣וּ הָעִבְרִ֔ים
חֶ֖רֶב א֥וֹ חֲנִֽית׃

‎<span id="020">20</span> ‏וַיֵּרְד֥וּ כָל־יִשְׂרָאֵ֖ל הַפְּלִשְׁתִּ֑ים
לִ֠לְטוֹשׁ אִ֣ישׁ אֶת־מַחֲרַשְׁתּ֤וֹ וְאֶת־אֵתוֹ֙ וְאֶת־קַרְדֻּמּ֔וֹ
וְאֵ֖ת מַחֲרֵשָׁתֽוֹ׃

‎<span id="021">21</span> ‏וְֽהָיְתָ֞ה הַפְּצִ֣ירָה פִ֗ים
לַמַּֽחֲרֵשֹׁת֙ וְלָ֣אֵתִ֔ים וְלִשְׁלֹ֥שׁ קִלְּשׁ֖וֹן
וּלְהַקַּרְדֻּמִּ֑ים וּלְהַצִּ֖יב הַדָּרְבָֽן׃

‎<span id="022">22</span> ‏וְהָיָה֙ בְּי֣וֹם מִלְחֶ֔מֶת וְלֹ֨א נִמְצָ֜א
חֶ֤רֶב וַחֲנִית֙ בְּיַ֣ד כָּל־הָעָ֔ם אֲשֶׁ֥ר אֶת־שָׁא֖וּל
וְאֶת־יוֹנָתָ֑ן וַתִּמָּצֵ֣א לְשָׁא֔וּל וּלְיוֹנָתָ֖ן בְּנֽוֹ׃

‎<span id="023">23</span> ‏וַיֵּצֵא֙ מַצַּ֣ב פְּלִשְׁתִּ֔ים
אֶֽל־מַעֲבַ֖ר מִכְמָֽשׂ׃ ס

1 ben-šānâ šā’ûl bəmāləḵwō ûšətê šānîm mālaḵə ‘al-yiśərā’ēl:

2 wayyiḇəḥar-lwō šā’ûl šəlōšeṯ ’ălāfîm mîyiśərā’ēl wayyihəyû ‘im-šā’ûl
’aləpayim bəmiḵəmāś ûḇəhar bêṯ-’ēl wə’elef hāyû ‘im-ywōnāṯān bəḡiḇə‘aṯ
binəyāmîn wəyeṯer hā‘ām šill<sup>a</sup>ḥ ’îš lə’ōhālāyw:

3 wayyaḵə ywōnāṯān ’ēṯ nəṣîḇ pəlišətîm ’ăšer bəḡeḇ<sup>a</sup>‘
wayyišəmə‘û pəlišətîm wəšā’ûl tāq<sup>a</sup>‘ baššwōfār bəḵāl-hā’āreṣ
lē’mōr yišəmə‘û hā‘iḇərîm:

4 wəḵāl-yiśərā’ēl šāmə‘û lē’mōr hikâ šā’ûl ’eṯ-nəṣîḇ pəlišətîm
wəḡam-niḇə’aš yiśərā’ēl bapəlišətîm wayyiṣṣā‘ăqû hā‘ām ’<sup>a</sup>ḥărê
šā’ûl hagiləgāl:

5 ûfəlišətîm ne’esəfû\| ləhillāḥēm ‘im-yiśərā’ēl šəlōšîm ’elef reḵeḇ
wəšēšeṯ ’ălāfîm pārāšîm wə‘ām k<sup>a</sup>ḥwōl ’ăšer ‘al-śəfaṯ-hayyām
lārōḇ wayy<sup>a</sup>‘ălû wayy<sup>a</sup>ḥănû ḇəmiḵəmāś qiḏəmaṯ bêṯ
’āwen:

6 wə’îš yiśərā’ēl rā’û kî ṣar-lwō kî nigaś hā‘ām wayyiṯəḥabə’û hā‘ām
bammə‘ārwōṯ ûḇ<sup>a</sup>ḥăwāḥîm ûḇassəlā‘îm ûḇaṣṣəriḥîm ûḇabōrwōṯ:

7 wə‘iḇərîm ‘āḇərû ’eṯ-hayyarədēn ’ereṣ gāḏ wəḡilə‘āḏ wəšā’ûl ‘wōḏennû
ḇagiləgāl wəḵāl-hā‘ām ḥārəḏû ’<sup>a</sup>ḥărāyw:

8 wayyîḥel wayywōḥel\| šiḇə‘aṯ yāmîm lammwō‘ēḏ ’ăšer šəmû’ēl wəlō’-ḇā’
šəmû’ēl hagiləgāl wayyāfeṣ hā‘ām mē‘ālāyw:

9 wayyō’mer šā’ûl hagišû ’ēlay hā‘ōlâ wəhaššəlāmîm wayy<sup>a</sup>‘al
hā‘ōlâ:

10 wayəhî kəḵallōṯwō ləh<sup>a</sup>‘ălwōṯ hā‘ōlâ wəhinnēh šəmû’ēl bā’
wayyēṣē’ šā’ûl liqərā’ṯwō ləḇārăḵwō:

11 wayyō’mer šəmû’ēl meh ‘āśîṯā wayyō’mer šā’ûl kî-rā’îṯî ḵî-nāfaṣ hā‘ām
mē‘ālay wə’atâ lō’-ḇā’ṯā ləmwō‘ēḏ hayyāmîm ûfəlišətîm ne’ĕsāfîm miḵəmāś:

12 wā’ōmar ‘atâ yērəḏû fəlišətîm ’ēlay hagiləgāl ûfənê yəhwâ lō’ ḥillîṯî
wā’eṯə’apaq wā’<sup>a</sup>‘ăleh hā‘ōlâ: s

13 wayyō’mer šəmû’ēl ’el-šā’ûl nisəkālətā lō’ šāmarətā ’eṯ-miṣəwaṯ yəhwâ
’ĕlōheyḵā ’ăšer ṣiûāḵə kî ‘atâ hēḵîn yəhwâ ’eṯ-maməlaḵətəḵā
’el-yiśərā’ēl ‘aḏ-‘wōlām:

14 wə‘atâ maməlaḵətəḵā lō’-ṯāqûm biqqēš yəhwâ lwō ’îš kiləḇāḇwō
wayəṣaûēhû yəhwâ lənāḡîḏ ‘al-‘ammwō kî lō’ šāmarətā ’ēṯ ’ăšer-ṣiûəḵā
yəhwâ: f

15 wayyāqām šəmû’ēl wayy<sup>a</sup>‘al min-hagiləgāl giḇə‘aṯ binəyāmin
wayyifəqōḏ šā’ûl ’eṯ-hā‘ām hanniməṣə’îm ‘immwō kəšēš mē’wōṯ ’îš:

16 wəšā’ûl wəywōnāṯān bənwō wəhā‘ām hanniməṣā’ ‘immām yōšəḇîm
bəḡeḇ<sup>a</sup>‘ binəyāmin ûfəlišətîm ḥānû ḇəmiḵəmāś:

17 wayyēṣē’ hammašəḥîṯ mimm<sup>a</sup>ḥănēh fəlišətîm šəlōšâ rā’šîm
hārō’š ’eḥāḏ yifəneh ’el-dereḵə ‘āfərâ ’el-’ereṣ šû‘āl:

18 wəhārō’š ’eḥāḏ yifəneh dereḵə bêṯ ḥōrwōn wəhārō’š ’eḥāḏ yifəneh
dereḵə hagəḇûl hannišəqāf ‘al-gê haṣṣəḇō‘îm hammiḏəbārâ: s

19 wəḥārāš lō’ yimmāṣē’ bəḵōl ’ereṣ yiśərā’ēl kî-’āmar ’āmərû fəlišətîm
pen y<sup>a</sup>‘ăśû hā‘iḇərîm ḥereḇ ’wō ḥănîṯ:

20 wayyērəḏû ḵāl-yiśərā’ēl hapəlišətîm liləṭwōš ’îš
’eṯ-m<sup>a</sup>ḥărašətwō wə’eṯ-’ēṯwō wə’eṯ-qarədummwō wə’ēṯ
m<sup>a</sup>ḥărēšāṯwō:

21 wəhāyəṯâ hapəṣîrâ fîm lamm<sup>a</sup>ḥărēšōṯ wəlā’ēṯîm wəlišəlōš
qilləšwōn ûləhaqqarədummîm ûləhaṣṣîḇ hadārəḇān:

22 wəhāyâ bəywōm miləḥemeṯ wəlō’ niməṣā’ ḥereḇ w<sup>a</sup>ḥănîṯ bəyaḏ
kāl-hā‘ām ’ăšer ’eṯ-šā’ûl wə’eṯ-ywōnāṯān watimmāṣē’ ləšā’ûl ûləywōnāṯān
bənwō:

23 wayyēṣē’ maṣṣaḇ pəlišətîm ’el-m<sup>a</sup>‘ăḇar miḵəmāś: s

------------------------------------------------------------------------

[Next: 1 Samuel (1 Shmuel) Chapter 14](sa1014.md)
