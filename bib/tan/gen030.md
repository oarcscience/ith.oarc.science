[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen030)  [KJV](../kjv/gen030)  [Sep](../sep/gen030.md) 
[Vul](../vul/gen030.md)   
  
[Genesis (Bereshit) Index](gen.md)  
  [Previous](gen029)  [Next](gen031.md) 

------------------------------------------------------------------------

### Tanach (Hebrew): Genesis (Bereshit) Chapter 30

‎<span id="001">1</span> ‏וַתֵּ֣רֶא רָחֵ֗ל כִּ֣י לֹ֤א יָֽלְדָה֙
לְיַעֲקֹ֔ב וַתְּקַנֵּ֥א רָחֵ֖ל בַּאֲחֹתָ֑הּ וַתֹּ֤אמֶר אֶֽל־יַעֲקֹב֙
הָֽבָה־לִּ֣י בָנִ֔ים וְאִם־אַ֖יִן מֵתָ֥ה אָנֹֽכִי׃

‎<span id="002">2</span> ‏וַיִּֽחַר־אַ֥ף יַעֲקֹ֖ב בְּרָחֵ֑ל וַיֹּ֗אמֶר
הֲתַ֤חַת אֱלֹהִים֙ אָנֹ֔כִי אֲשֶׁר־מָנַ֥ע מִמֵּ֖ךְ פְּרִי־בָֽטֶן׃

‎<span id="003">3</span> ‏וַתֹּ֕אמֶר הִנֵּ֛ה אֲמָתִ֥י בִלְהָ֖ה בֹּ֣א
אֵלֶ֑יהָ וְתֵלֵד֙ עַל־בִּרְכַּ֔י וְאִבָּנֶ֥ה גַם־אָנֹכִ֖י מִמֶּֽנָּה׃

‎<span id="004">4</span> ‏וַתִּתֶּן־ל֛וֹ אֶת־בִּלְהָ֥ה שִׁפְחָתָ֖הּ
לְאִשָּׁ֑ה וַיָּבֹ֥א אֵלֶ֖יהָ יַעֲקֹֽב׃

‎<span id="005">5</span> ‏וַתַּ֣הַר בִּלְהָ֔ה וַתֵּ֥לֶד לְיַעֲקֹ֖ב
בֵּֽן׃

‎<span id="006">6</span> ‏וַתֹּ֤אמֶר רָחֵל֙ דָּנַ֣נִּי אֱלֹהִ֔ים וְגַם֙
שָׁמַ֣ע בְּקֹלִ֔י וַיִּתֶּן־לִ֖י בֵּ֑ן עַל־כֵּ֛ן קָרְאָ֥ה שְׁמ֖וֹ דָּֽן׃

‎<span id="007">7</span> ‏וַתַּ֣הַר ע֔וֹד וַתֵּ֕לֶד בִּלְהָ֖ה שִׁפְחַ֣ת
רָחֵ֑ל בֵּ֥ן שֵׁנִ֖י לְיַעֲקֹֽב׃

‎<span id="008">8</span> ‏וַתֹּ֣אמֶר רָחֵ֗ל נַפְתּוּלֵ֨י אֱלֹהִ֧ים׀
נִפְתַּ֛לְתִּי עִם־אֲחֹתִ֖י גַּם־יָכֹ֑לְתִּי וַתִּקְרָ֥א שְׁמ֖וֹ
נַפְתָּלִֽי׃

‎<span id="009">9</span> ‏וַתֵּ֣רֶא לֵאָ֔ה כִּ֥י עָמְדָ֖ה מִלֶּ֑דֶת
וַתִּקַּח֙ אֶת־זִלְפָּ֣ה שִׁפְחָתָ֔הּ וַתִּתֵּ֥ן אֹתָ֛הּ לְיַעֲקֹ֖ב
לְאִשָּֽׁה׃

‎<span id="010">10</span> ‏וַתֵּ֗לֶד זִלְפָּ֛ה שִׁפְחַ֥ת לֵאָ֖ה
לְיַעֲקֹ֥ב בֵּֽן׃

‎<span id="011">11</span> ‏וַתֹּ֥אמֶר לֵאָ֖ה בגד בָּ֣א גָ֑ד וַתִּקְרָ֥א
אֶת־שְׁמ֖וֹ גָּֽד׃

‎<span id="012">12</span> ‏וַתֵּ֗לֶד זִלְפָּה֙ שִׁפְחַ֣ת לֵאָ֔ה בֵּ֥ן
שֵׁנִ֖י לְיַעֲקֹֽב׃

‎<span id="013">13</span> ‏וַתֹּ֣אמֶר לֵאָ֔ה בְּאָשְׁרִ֕י כִּ֥י
אִשְּׁר֖וּנִי בָּנ֑וֹת וַתִּקְרָ֥א אֶת־שְׁמ֖וֹ אָשֵֽׁר׃

‎<span id="014">14</span> ‏וַיֵּ֨לֶךְ רְאוּבֵ֜ן בִּימֵ֣י קְצִיר־חִטִּ֗ים
וַיִּמְצָ֤א דֽוּדָאִים֙ בַּשָּׂדֶ֔ה וַיָּבֵ֣א אֹתָ֔ם אֶל־לֵאָ֖ה אִמּ֑וֹ
וַתֹּ֤אמֶר רָחֵל֙ אֶל־לֵאָ֔ה תְּנִי־נָ֣א לִ֔י מִדּוּדָאֵ֖י בְּנֵֽךְ׃

‎<span id="015">15</span> ‏וַתֹּ֣אמֶר לָ֗הּ הַמְעַט֙ קַחְתֵּ֣ךְ
אֶת־אִישִׁ֔י וְלָקַ֕חַת גַּ֥ם אֶת־דּוּדָאֵ֖י בְּנִ֑י וַתֹּ֣אמֶר רָחֵ֗ל
לָכֵן֙ יִשְׁכַּ֤ב עִמָּךְ֙ הַלַּ֔יְלָה תַּ֖חַת דּוּדָאֵ֥י בְנֵֽךְ׃

‎<span id="016">16</span> ‏וַיָּבֹ֨א יַעֲקֹ֣ב<sup>3</sup> מִן־הַשָּׂדֶה֮
בָּעֶרֶב֒ וַתֵּצֵ֨א לֵאָ֜ה לִקְרָאת֗וֹ וַתֹּ֙אמֶר֙ אֵלַ֣י תָּב֔וֹא כִּ֚י
שָׂכֹ֣ר שְׂכַרְתִּ֔יךָ בְּדוּדָאֵ֖י בְּנִ֑י וַיִּשְׁכַּ֥ב עִמָּ֖הּ
בַּלַּ֥יְלָה הֽוּא׃

‎<span id="017">17</span> ‏וַיִּשְׁמַ֥ע אֱלֹהִ֖ים אֶל־לֵאָ֑ה וַתַּ֛הַר
וַתֵּ֥לֶד לְיַעֲקֹ֖ב בֵּ֥ן חֲמִישִֽׁי׃

‎<span id="018">18</span> ‏וַתֹּ֣אמֶר לֵאָ֗ה נָתַ֤ן אֱלֹהִים֙ שְׂכָרִ֔י
אֲשֶׁר־נָתַ֥תִּי שִׁפְחָתִ֖י לְאִישִׁ֑י וַתִּקְרָ֥א שְׁמ֖וֹ יִשָּׂשכָֽר׃

‎<span id="019">19</span> ‏וַתַּ֤הַר עוֹד֙ לֵאָ֔ה וַתֵּ֥לֶד
בֵּן־שִׁשִּׁ֖י לְּיַעֲקֹֽב׃<sup>1</sup>

‎<span id="020">20</span> ‏וַתֹּ֣אמֶר לֵאָ֗ה זְבָדַ֨נִי אֱלֹהִ֥ים׀
אֹתִי֮ זֵ֣בֶד טוֹב֒ הַפַּ֙עַם֙ יִזְבְּלֵ֣נִי אִישִׁ֔י כִּֽי־יָלַ֥דְתִּי
ל֖וֹ שִׁשָּׁ֣ה בָנִ֑ים וַתִּקְרָ֥א אֶת־שְׁמ֖וֹ זְבֻלֽוּן׃

‎<span id="021">21</span> ‏וְאַחַ֖ר יָ֣לְדָה בַּ֑ת וַתִּקְרָ֥א
אֶת־שְׁמָ֖הּ דִּינָֽה׃

‎<span id="022">22</span> ‏וַיִּזְכֹּ֥ר אֱלֹהִ֖ים אֶת־רָחֵ֑ל
וַיִּשְׁמַ֤ע אֵלֶ֙יהָ֙ אֱלֹהִ֔ים וַיִּפְתַּ֖ח אֶת־רַחְמָֽהּ׃

‎<span id="023">23</span> ‏וַתַּ֖הַר וַתֵּ֣לֶד בֵּ֑ן וַתֹּ֕אמֶר אָסַ֥ף
אֱלֹהִ֖ים אֶת־חֶרְפָּתִֽי׃

‎<span id="024">24</span> ‏וַתִּקְרָ֧א אֶת־שְׁמ֛וֹ יוֹסֵ֖ף לֵאמֹ֑ר
יֹסֵ֧ף יְהוָ֛ה לִ֖י בֵּ֥ן אַחֵֽר׃

‎<span id="025">25</span> ‏וַיְהִ֕י כַּאֲשֶׁ֛ר יָלְדָ֥ה רָחֵ֖ל
אֶת־יוֹסֵ֑ף וַיֹּ֤אמֶר יַעֲקֹב֙ אֶל־לָבָ֔ן שַׁלְּחֵ֙נִי֙ וְאֵ֣לְכָ֔ה
אֶל־מְקוֹמִ֖י וּלְאַרְצִֽי׃

‎<span id="026">26</span> ‏תְּנָ֞ה אֶת־נָשַׁ֣י וְאֶת־יְלָדַ֗י אֲשֶׁ֨ר
עָבַ֧דְתִּי אֹֽתְךָ֛ בָּהֵ֖ן וְאֵלֵ֑כָה כִּ֚י אַתָּ֣ה יָדַ֔עְתָּ
אֶת־עֲבֹדָתִ֖י אֲשֶׁ֥ר עֲבַדְתִּֽיךָ׃

‎<span id="027">27</span> ‏וַיֹּ֤אמֶר אֵלָיו֙ לָבָ֔ן אִם־נָ֛א מָצָ֥אתִי
חֵ֖ן בְּעֵינֶ֑יךָ נִחַ֕שְׁתִּי וַיְבָרֲכֵ֥נִי יְהוָ֖ה בִּגְלָלֶֽךָ׃

‎<span id="028">28</span> ‏וַיֹּאמַ֑ר נָקְבָ֧ה שְׂכָרְךָ֛ עָלַ֖י
וְאֶתֵּֽנָה׃

‎<span id="029">29</span> ‏וַיֹּ֣אמֶר אֵלָ֔יו אַתָּ֣ה יָדַ֔עְתָּ אֵ֖ת
אֲשֶׁ֣ר עֲבַדְתִּ֑יךָ וְאֵ֛ת אֲשֶׁר־הָיָ֥ה מִקְנְךָ֖ אִתִּֽי׃

‎<span id="030">30</span> ‏כִּ֡י מְעַט֩ אֲשֶׁר־הָיָ֨ה לְךָ֤ לְפָנַי֙
וַיִּפְרֹ֣ץ לָרֹ֔ב וַיְבָ֧רֶךְ יְהוָ֛ה אֹתְךָ֖ לְרַגְלִ֑י וְעַתָּ֗ה
מָתַ֛י אֶֽעֱשֶׂ֥ה גַם־אָנֹכִ֖י לְבֵיתִֽי׃

‎<span id="031">31</span> ‏וַיֹּ֖אמֶר מָ֣ה אֶתֶּן־לָ֑ךְ וַיֹּ֤אמֶר
יַעֲקֹב֙ לֹא־תִתֶּן־לִ֣י<sup>3</sup> מְא֔וּמָה אִם־תַּֽעֲשֶׂה־לִּי֙
הַדָּבָ֣ר הַזֶּ֔ה אָשׁ֛וּבָה אֶרְעֶ֥ה צֹֽאנְךָ֖ אֶשְׁמֹֽר׃

‎<span id="032">32</span> ‏אֶֽעֱבֹ֨ר בְּכָל־צֹֽאנְךָ֜ הַיּ֗וֹם הָסֵ֨ר
מִשָּׁ֜ם כָּל־שֶׂ֣ה׀ נָקֹ֣ד וְטָל֗וּא וְכָל־שֶׂה־חוּם֙ בַּכְּשָׂבִ֔ים
וְטָל֥וּא וְנָקֹ֖ד בָּעִזִּ֑ים וְהָיָ֖ה שְׂכָרִֽי׃

‎<span id="033">33</span> ‏וְעָֽנְתָה־בִּ֤י צִדְקָתִי֙ בְּי֣וֹם מָחָ֔ר
כִּֽי־תָב֥וֹא עַל־שְׂכָרִ֖י לְפָנֶ֑יךָ כֹּ֣ל אֲשֶׁר־אֵינֶנּוּ֩ נָקֹ֨ד
וְטָל֜וּא בָּֽעִזִּ֗ים וְחוּם֙ בַּכְּשָׂבִ֔ים גָּנ֥וּב ה֖וּא אִתִּֽי׃

‎<span id="034">34</span> ‏וַיֹּ֥אמֶר לָבָ֖ן הֵ֑ן ל֖וּ יְהִ֥י
כִדְבָרֶֽךָ׃

‎<span id="035">35</span> ‏וַיָּ֣סַר בַּיּוֹם֩ הַה֨וּא אֶת־הַתְּיָשִׁ֜ים
הָֽעֲקֻדִּ֣ים וְהַטְּלֻאִ֗ים וְאֵ֤ת כָּל־הָֽעִזִּים֙ הַנְּקֻדּ֣וֹת
וְהַטְּלֻאֹ֔ת כֹּ֤ל<sup>3</sup> אֲשֶׁר־לָבָן֙ בּ֔וֹ וְכָל־ח֖וּם
בַּכְּשָׂבִ֑ים וַיִּתֵּ֖ן בְּיַד־בָּנָֽיו׃

‎<span id="036">36</span> ‏וַיָּ֗שֶׂם דֶּ֚רֶךְ שְׁלֹ֣שֶׁת יָמִ֔ים
בֵּינ֖וֹ וּבֵ֣ין יַעֲקֹ֑ב וְיַעֲקֹ֗ב רֹעֶ֛ה אֶת־צֹ֥אן לָבָ֖ן
הַנּוֹתָרֹֽת׃

‎<span id="037">37</span> ‏וַיִּֽקַּֽח־ל֣וֹ יַעֲקֹ֗ב מַקַּ֥ל לִבְנֶ֛ה
לַ֖ח וְל֣וּז וְעֶרְמ֑וֹן<sup>1</sup> וַיְפַצֵּ֤ל בָּהֵן֙ פְּצָל֣וֹת
לְבָנ֔וֹת מַחְשֹׂף֙ הַלָּבָ֔ן אֲשֶׁ֖ר עַל־הַמַּקְלֽוֹת׃

‎<span id="038">38</span> ‏וַיַּצֵּ֗ג אֶת־הַמַּקְלוֹת֙ אֲשֶׁ֣ר פִּצֵּ֔ל
בָּרֳהָטִ֖ים בְּשִֽׁקֲת֣וֹת הַמָּ֑יִם אֲשֶׁר֩ תָּבֹ֨אןָ הַצֹּ֤אן
לִשְׁתּוֹת֙ לְנֹ֣כַח הַצֹּ֔אן וַיֵּחַ֖מְנָה בְּבֹאָ֥ן לִשְׁתּֽוֹת׃

‎<span id="039">39</span> ‏וַיֶּחֱמ֥וּ הַצֹּ֖אן אֶל־הַמַּקְל֑וֹת
וַתֵּלַ֣דְןָ הַצֹּ֔אן עֲקֻדִּ֥ים נְקֻדִּ֖ים וּטְלֻאִֽים׃

‎<span id="040">40</span> ‏וְהַכְּשָׂבִים֮ הִפְרִ֣יד יַעֲקֹב֒ וַ֠יִּתֵּן
פְּנֵ֨י הַצֹּ֧אן אֶל־עָקֹ֛ד וְכָל־ח֖וּם בְּצֹ֣אן לָבָ֑ן וַיָּֽשֶׁת־ל֤וֹ
עֲדָרִים֙ לְבַדּ֔וֹ וְלֹ֥א שָׁתָ֖ם עַל־צֹ֥אן לָבָֽן׃

‎<span id="041">41</span> ‏וְהָיָ֗ה בְּכָל־יַחֵם֮ הַצֹּ֣אן
הַמְקֻשָּׁרוֹת֒ וְשָׂ֨ם יַעֲקֹ֧ב אֶת־הַמַּקְל֛וֹת לְעֵינֵ֥י הַצֹּ֖אן
בָּרֳהָטִ֑ים לְיַחְמֵ֖נָּה בַּמַּקְלֽוֹת׃

‎<span id="042">42</span> ‏וּבְהַעֲטִ֥יף הַצֹּ֖אן לֹ֣א יָשִׂ֑ים וְהָיָ֤ה
הָעֲטֻפִים֙ לְלָבָ֔ן וְהַקְּשֻׁרִ֖ים לְיַעֲקֹֽב׃

‎<span id="043">43</span> ‏וַיִּפְרֹ֥ץ הָאִ֖ישׁ מְאֹ֣ד מְאֹ֑ד
וַֽיְהִי־לוֹ֙ צֹ֣אן רַבּ֔וֹת וּשְׁפָחוֹת֙ וַעֲבָדִ֔ים וּגְמַלִּ֖ים
וַחֲמֹרִֽים׃

1 watēre’ rāḥēl kî lō’ yāləḏâ ləy<sup>a</sup>‘ăqōḇ watəqannē’ rāḥēl
ba’ăḥōṯāh watō’mer ’el-y<sup>a</sup>‘ăqōḇ hāḇâ-llî ḇānîm wə’im-’ayin
mēṯâ ’ānōḵî:

2 wayyiḥar-’af y<sup>a</sup>‘ăqōḇ bərāḥēl wayyō’mer hăṯ<sup>a</sup>ḥaṯ
’ĕlōhîm ’ānōḵî ’ăšer-mān<sup>a</sup>‘ mimmēḵə pərî-ḇāṭen:

3 watō’mer hinnēh ’ămāṯî ḇiləhâ bō’ ’ēleyhā wəṯēlēḏ ‘al-birəkay
wə’ibāneh ḡam-’ānōḵî mimmennâ:

4 watiten-lwō ’eṯ-biləhâ šifəḥāṯāh lə’iššâ wayyāḇō’ ’ēleyhā
y<sup>a</sup>‘ăqōḇ:

5 watahar biləhâ watēleḏ ləy<sup>a</sup>‘ăqōḇ bēn:

6 watō’mer rāḥēl dānannî ’ĕlōhîm wəḡam šām<sup>a</sup>‘ bəqōlî
wayyiten-lî bēn ‘al-kēn qārə’â šəmwō dān:

7 watahar ‘wōḏ watēleḏ biləhâ šifəḥaṯ rāḥēl bēn šēnî
ləy<sup>a</sup>‘ăqōḇ:

8 watō’mer rāḥēl nafətûlê ’ĕlōhîm\| nifətalətî ‘im-’ăḥōṯî gam-yāḵōlətî
watiqərā’ šəmwō nafətālî:

9 watēre’ lē’â kî ‘āməḏâ milleḏeṯ watiqq<sup>a</sup>ḥ ’eṯ-ziləpâ
šifəḥāṯāh watitēn ’ōṯāh ləy<sup>a</sup>‘ăqōḇ lə’iššâ:

10 watēleḏ ziləpâ šifəḥaṯ lē’â ləy<sup>a</sup>‘ăqōḇ bēn:

11 watō’mer lē’â bəḡāḏ bā’ ḡāḏ watiqərā’ ’eṯ-šəmwō gāḏ:

12 watēleḏ ziləpâ šifəḥaṯ lē’â bēn šēnî ləy<sup>a</sup>‘ăqōḇ:

13 watō’mer lē’â bə’āšərî kî ’iššərûnî bānwōṯ watiqərā’ ’eṯ-šəmwō ’āšēr:

14 wayyēleḵə rə’ûḇēn bîmê qəṣîr-ḥiṭṭîm wayyiməṣā’ ḏûḏā’îm baśśāḏeh
wayyāḇē’ ’ōṯām ’el-lē’â ’immwō watō’mer rāḥēl ’el-lē’â tənî-nā’ lî
midûḏā’ê bənēḵə:

15 watō’mer lāh hamə‘aṭ q<sup>a</sup>ḥətēḵə ’eṯ-’îšî
wəlāq<sup>a</sup>ḥaṯ gam ’eṯ-dûḏā’ê bənî watō’mer rāḥēl lāḵēn yišəkaḇ
‘immāḵə hallayəlâ t<sup>a</sup>ḥaṯ dûḏā’ê ḇənēḵə:

16 wayyāḇō’ y<sup>a</sup>‘ăqōḇ<sup>3</sup> min-haśśāḏeh bā‘ereḇ watēṣē’
lē’â liqərā’ṯwō watō’mer ’ēlay tāḇwō’ kî śāḵōr śəḵarətîḵā bəḏûḏā’ê bənî
wayyišəkaḇ ‘immāh ballayəlâ hû’:

17 wayyišəm<sup>a</sup>‘ ’ĕlōhîm ’el-lē’â watahar watēleḏ
ləy<sup>a</sup>‘ăqōḇ bēn ḥămîšî:

18 watō’mer lē’â nāṯan ’ĕlōhîm śəḵārî ’ăšer-nāṯatî šifəḥāṯî lə’îšî
watiqərā’ šəmwō yiśśāsḵār:

19 watahar ‘wōḏ lē’â watēleḏ bēn-šiššî
lləy<sup>a</sup>‘ăqōḇ:<sup>1</sup>

20 watō’mer lē’â zəḇāḏanî ’ĕlōhîm\| ’ōṯî zēḇeḏ ṭwōḇ hap<sup>a</sup>‘am
yizəbəlēnî ’îšî kî-yālaḏətî lwō šiššâ ḇānîm watiqərā’ ’eṯ-šəmwō zəḇulûn:

21 wə’<sup>a</sup>ḥar yāləḏâ baṯ watiqərā’ ’eṯ-šəmāh dînâ:

22 wayyizəkōr ’ĕlōhîm ’eṯ-rāḥēl wayyišəm<sup>a</sup>‘ ’ēleyhā ’ĕlōhîm
wayyifət<sup>a</sup>ḥ ’eṯ-r<sup>a</sup>ḥəmāh:

23 watahar watēleḏ bēn watō’mer ’āsaf ’ĕlōhîm ’eṯ-ḥerəpāṯî:

24 watiqərā’ ’eṯ-šəmwō ywōsēf lē’mōr yōsēf yəhwâ lî bēn
’<sup>a</sup>ḥēr:

25 wayəhî ka’ăšer yāləḏâ rāḥēl ’eṯ-ywōsēf wayyō’mer y<sup>a</sup>‘ăqōḇ
’el-lāḇān šalləḥēnî wə’ēləḵâ ’el-məqwōmî ûlə’arəṣî:

26 tənâ ’eṯ-nāšay wə’eṯ-yəlāḏay ’ăšer ‘āḇaḏətî ’ōṯəḵā bâēn wə’ēlēḵâ kî
’atâ yāḏ<sup>a</sup>‘ətā ’eṯ-‘ăḇōḏāṯî ’ăšer ‘ăḇaḏətîḵā:

27 wayyō’mer ’ēlāyw lāḇān ’im-nā’ māṣā’ṯî ḥēn bə‘êneyḵā niḥašətî
wayəḇārăḵēnî yəhwâ biḡəlāleḵā:

28 wayyō’mar nāqəḇâ śəḵārəḵā ‘ālay wə’etēnâ:

29 wayyō’mer ’ēlāyw ’atâ yāḏ<sup>a</sup>‘ətā ’ēṯ ’ăšer ‘ăḇaḏətîḵā wə’ēṯ
’ăšer-hāyâ miqənəḵā ’itî:

30 kî mə‘aṭ ’ăšer-hāyâ ləḵā ləfānay wayyifərōṣ lārōḇ wayəḇāreḵə yəhwâ
’ōṯəḵā ləraḡəlî wə‘atâ māṯay ’e‘ĕśeh ḡam-’ānōḵî ləḇêṯî:

31 wayyō’mer mâ ’eten-lāḵə wayyō’mer y<sup>a</sup>‘ăqōḇ
lō’-ṯiten-lî<sup>3</sup> mə’ûmâ ’im-t<sup>a</sup>‘ăśeh-llî hadāḇār
hazzeh ’āšûḇâ ’erə‘eh ṣō’nəḵā ’ešəmōr:

32 ’e‘ĕḇōr bəḵāl-ṣō’nəḵā hayywōm hāsēr miššām kāl-śeh\| nāqōḏ wəṭālû’
wəḵāl-śeh-ḥûm bakəśāḇîm wəṭālû’ wənāqōḏ bā‘izzîm wəhāyâ śəḵārî:

33 wə‘ānəṯâ-bî ṣiḏəqāṯî bəywōm māḥār kî-ṯāḇwō’ ‘al-śəḵārî ləfāneyḵā kōl
’ăšer-’ênennû nāqōḏ wəṭālû’ bā‘izzîm wəḥûm bakəśāḇîm gānûḇ hû’ ’itî:

34 wayyō’mer lāḇān hēn lû yəhî ḵiḏəḇāreḵā:

35 wayyāsar bayywōm hahû’ ’eṯ-hatəyāšîm hā‘ăqudîm wəhaṭṭəlu’îm wə’ēṯ
kāl-hā‘izzîm hannəqudwōṯ wəhaṭṭəlu’ōṯ kōl<sup>3</sup> ’ăšer-lāḇān bwō
wəḵāl-ḥûm bakəśāḇîm wayyitēn bəyaḏ-bānāyw:

36 wayyāśem dereḵə šəlōšeṯ yāmîm bênwō ûḇên y<sup>a</sup>‘ăqōḇ
wəy<sup>a</sup>‘ăqōḇ rō‘eh ’eṯ-ṣō’n lāḇān hannwōṯārōṯ:

37 wayyiqq<sup>a</sup>ḥ-lwō y<sup>a</sup>‘ăqōḇ maqqal liḇəneh
l<sup>a</sup>ḥ wəlûz wə‘erəmwōn<sup>1</sup> wayəfaṣṣēl bâēn pəṣālwōṯ
ləḇānwōṯ m<sup>a</sup>ḥəśōf hallāḇān ’ăšer ‘al-hammaqəlwōṯ:

38 wayyaṣṣēḡ ’eṯ-hammaqəlwōṯ ’ăšer piṣṣēl bārŏhāṭîm bəšiqăṯwōṯ hammāyim
’ăšer tāḇō’nā haṣṣō’n lišətwōṯ lənōḵ<sup>a</sup>ḥ haṣṣō’n wayyēḥamənâ
bəḇō’ān lišətwōṯ:

39 wayyeḥĕmû haṣṣō’n ’el-hammaqəlwōṯ watēlaḏənā haṣṣō’n ‘ăqudîm nəqudîm
ûṭəlu’îm:

40 wəhakəśāḇîm hifərîḏ y<sup>a</sup>‘ăqōḇ wayyitēn pənê haṣṣō’n
’el-‘āqōḏ wəḵāl-ḥûm bəṣō’n lāḇān wayyāšeṯ-lwō ‘ăḏārîm ləḇadwō wəlō’
šāṯām ‘al-ṣō’n lāḇān:

41 wəhāyâ bəḵāl-y<sup>a</sup>ḥēm haṣṣō’n haməquššārwōṯ wəśām
y<sup>a</sup>‘ăqōḇ ’eṯ-hammaqəlwōṯ lə‘ênê haṣṣō’n bārŏhāṭîm
ləy<sup>a</sup>ḥəmēnnâ bammaqəlwōṯ:

42 ûḇəh<sup>a</sup>‘ăṭîf haṣṣō’n lō’ yāśîm wəhāyâ hā‘ăṭufîm ləlāḇān
wəhaqqəšurîm ləy<sup>a</sup>‘ăqōḇ:

43 wayyifərōṣ hā’îš mə’ōḏ mə’ōḏ wayəhî-lwō ṣō’n rabwōṯ ûšəfāḥwōṯ
w<sup>a</sup>‘ăḇāḏîm ûḡəmallîm w<sup>a</sup>ḥămōrîm:

------------------------------------------------------------------------

[Next: Genesis (Bereshit) Chapter 31](gen031.md)
