[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu027)  [KJV](../kjv/deu027)  [Sep](../sep/deu027) 
[Vul](../vul/deu027)   
  
[Deuteronomy (Devarim) Index](deu)  
  [Previous](deu026)  [Next](deu028) 

------------------------------------------------------------------------

### Tanach (Hebrew): Deuteronomy (Devarim) Chapter 27

‎<span id="001">1</span> ‏וַיְצַ֤ו מֹשֶׁה֙ וְזִקְנֵ֣י יִשְׂרָאֵ֔ל
אֶת־הָעָ֖ם לֵאמֹ֑ר שָׁמֹר֙ אֶת־כָּל־הַמִּצְוָ֔ה אֲשֶׁ֧ר אָנֹכִ֛י
מְצַוֶּ֥ה אֶתְכֶ֖ם הַיּֽוֹם׃

‎<span id="002">2</span> ‏וְהָיָ֗ה בַּיּוֹם֮ אֲשֶׁ֣ר תַּעַבְר֣וּ
אֶת־הַיַּרְדֵּן֒ אֶל־הָאָ֕רֶץ אֲשֶׁר־יְהוָ֥ה אֱלֹהֶ֖יךָ נֹתֵ֣ן לָ֑ךְ
וַהֲקֵמֹתָ֤ לְךָ֙ אֲבָנִ֣ים גְּדֹל֔וֹת וְשַׂדְתָּ֥ אֹתָ֖ם בַּשִּֽׂיד׃

‎<span id="003">3</span> ‏וְכָתַבְתָּ֣ עֲלֵיהֶ֗ן אֶֽת־כָּל־דִּבְרֵ֛י
הַתּוֹרָ֥ה הַזֹּ֖את בְּעָבְרֶ֑ךָ לְמַ֡עַן אֲשֶׁר֩ תָּבֹ֨א אֶל־הָאָ֜רֶץ
אֲ‍ֽשֶׁר־יְהוָ֥ה אֱלֹהֶ֣יךָ׀ נֹתֵ֣ן לְךָ֗ אֶ֣רֶץ זָבַ֤ת חָלָב֙ וּדְבַ֔שׁ
כַּאֲשֶׁ֥ר דִּבֶּ֛ר יְהוָ֥ה אֱלֹהֵֽי־אֲבֹתֶ֖יךָ לָֽךְ׃

‎<span id="004">4</span> ‏וְהָיָה֮ בְּעָבְרְכֶ֣ם אֶת־הַיַּרְדֵּן֒
תָּקִ֜ימוּ אֶת־הָאֲבָנִ֣ים הָאֵ֗לֶּה אֲשֶׁ֨ר אָנֹכִ֜י מְצַוֶּ֥ה אֶתְכֶ֛ם
הַיּ֖וֹם בְּהַ֣ר עֵיבָ֑ל וְשַׂדְתָּ֥ אוֹתָ֖ם בַּשִּֽׂיד׃

‎<span id="005">5</span> ‏וּבָנִ֤יתָ שָּׁם֙ מִזְבֵּ֔חַ לַיהוָ֖ה
אֱלֹהֶ֑יךָ מִזְבַּ֣ח אֲבָנִ֔ים לֹא־תָנִ֥יף עֲלֵיהֶ֖ם בַּרְזֶֽל׃

‎<span id="006">6</span> ‏אֲבָנִ֤ים שְׁלֵמוֹת֙ תִּבְנֶ֔ה אֶת־מִזְבַּ֖ח
יְהוָ֣ה אֱלֹהֶ֑יךָ וְהַעֲלִ֤יתָ עָלָיו֙ עוֹלֹ֔ת לַיהוָ֖ה אֱלֹהֶֽיךָ׃

‎<span id="007">7</span> ‏וְזָבַחְתָּ֥ שְׁלָמִ֖ים וְאָכַ֣לְתָּ שָּׁ֑ם
וְשָׂ֣מַחְתָּ֔ לִפְנֵ֖י יְהוָ֥ה אֱלֹהֶֽיךָ׃

‎<span id="008">8</span> ‏וְכָתַבְתָּ֣ עַל־הָאֲבָנִ֗ים
אֶֽת־כָּל־דִּבְרֵ֛י הַתּוֹרָ֥ה הַזֹּ֖את בַּאֵ֥ר הֵיטֵֽב׃ ס

‎<span id="009">9</span> ‏וַיְדַבֵּ֤ר מֹשֶׁה֙ וְהַכֹּהֲנִ֣ים הַלְוִיִּ֔ם
אֶ֥ל כָּל־יִשְׂרָאֵ֖ל לֵאמֹ֑ר הַסְכֵּ֤ת׀ וּשְׁמַע֙ יִשְׂרָאֵ֔ל הַיּ֤וֹם
הַזֶּה֙ נִהְיֵ֣יתָֽ לְעָ֔ם לַיהוָ֖ה אֱלֹהֶֽיךָ׃

‎<span id="010">10</span> ‏וְשָׁ֣מַעְתָּ֔ בְּק֖וֹל יְהוָ֣ה אֱלֹהֶ֑יךָ
וְעָשִׂ֤יתָ אֶת־מִצְוֹתָו֙<sup>q</sup> וְאֶת־חֻקָּ֔יו אֲשֶׁ֛ר אָנֹכִ֥י
מְצַוְּךָ֖ הַיּֽוֹם׃ ס

‎<span id="011">11</span> ‏וַיְצַ֤ו מֹשֶׁה֙ אֶת־הָעָ֔ם בַּיּ֥וֹם הַה֖וּא
לֵאמֹֽר׃

‎<span id="012">12</span> ‏אֵ֠לֶּה יַֽעַמְד֞וּ לְבָרֵ֤ךְ אֶת־הָעָם֙
עַל־הַ֣ר גְּרִזִ֔ים בְּעָבְרְכֶ֖ם אֶת־הַיַּרְדֵּ֑ן שִׁמְעוֹן֙ וְלֵוִ֣י
וִֽיהוּדָ֔ה וְיִשָּׂשכָ֖ר וְיוֹסֵ֥ף וּבִנְיָמִֽן׃

‎<span id="013">13</span> ‏וְאֵ֛לֶּה יַֽעַמְד֥וּ עַל־הַקְּלָלָ֖ה בְּהַ֣ר
עֵיבָ֑ל רְאוּבֵן֙ גָּ֣ד וְאָשֵׁ֔ר וּזְבוּלֻ֖ן דָּ֥ן וְנַפְתָּלִֽי׃

‎<span id="014">14</span> ‏וְעָנ֣וּ הַלְוִיִּ֗ם וְאָֽמְר֛וּ
אֶל־כָּל־אִ֥ישׁ יִשְׂרָאֵ֖ל ק֥וֹל רָֽם׃ ס

‎<span id="015">15</span> ‏אָר֣וּר הָאִ֡ישׁ אֲשֶׁ֣ר יַעֲשֶׂה֩ פֶ֨סֶל
וּמַסֵּכָ֜ה תּוֹעֲבַ֣ת יְהוָ֗ה מַעֲשֵׂ֛ה יְדֵ֥י חָרָ֖שׁ וְשָׂ֣ם
בַּסָּ֑תֶר וְעָנ֧וּ כָל־הָעָ֛ם וְאָמְר֖וּ אָמֵֽן׃ ס

‎<span id="016">16</span> ‏אָר֕וּר מַקְלֶ֥ה אָבִ֖יו וְאִמּ֑וֹ וְאָמַ֥ר
כָּל־הָעָ֖ם אָמֵֽן׃ ס

‎<span id="017">17</span> ‏אָר֕וּר מַסִּ֖יג גְּב֣וּל רֵעֵ֑הוּ וְאָמַ֥ר
כָּל־הָעָ֖ם אָמֵֽן׃ ס

‎<span id="018">18</span> ‏אָר֕וּר מַשְׁגֶּ֥ה עִוֵּ֖ר בַּדָּ֑רֶךְ
וְאָמַ֥ר כָּל־הָעָ֖ם אָמֵֽן׃ ס

‎<span id="019">19</span> ‏אָר֗וּר מַטֶּ֛ה מִשְׁפַּ֥ט גֵּר־יָת֖וֹם
וְאַלְמָנָ֑ה וְאָמַ֥ר כָּל־הָעָ֖ם אָמֵֽן׃ ס

‎<span id="020">20</span> ‏אָר֗וּר שֹׁכֵב֙ עִם־אֵ֣שֶׁת אָבִ֔יו כִּ֥י
גִלָּ֖ה כְּנַ֣ף אָבִ֑יו וְאָמַ֥ר כָּל־הָעָ֖ם אָמֵֽן׃ ס

‎<span id="021">21</span> ‏אָר֕וּר שֹׁכֵ֖ב עִם־כָּל־בְּהֵמָ֑ה וְאָמַ֥ר
כָּל־הָעָ֖ם אָמֵֽן׃ ס

‎<span id="022">22</span> ‏אָר֗וּר שֹׁכֵב֙ עִם־אֲחֹת֔וֹ בַּת־אָבִ֖יו
א֣וֹ בַת־אִמּ֑וֹ וְאָמַ֥ר כָּל־הָעָ֖ם אָמֵֽן׃ ס

‎<span id="023">23</span> ‏אָר֕וּר שֹׁכֵ֖ב עִם־חֹֽתַנְתּ֑וֹ וְאָמַ֥ר
כָּל־הָעָ֖ם אָמֵֽן׃ ס

‎<span id="024">24</span> ‏אָר֕וּר מַכֵּ֥ה רֵעֵ֖הוּ בַּסָּ֑תֶר וְאָמַ֥ר
כָּל־הָעָ֖ם אָמֵֽן׃ ס

‎<span id="025">25</span> ‏אָרוּר֙ לֹקֵ֣חַ שֹׁ֔חַד לְהַכּ֥וֹת נֶ֖פֶשׁ
דָּ֣ם נָקִ֑י וְאָמַ֥ר כָּל־הָעָ֖ם אָמֵֽן׃ ס

‎<span id="026">26</span> ‏אָר֗וּר אֲשֶׁ֧ר לֹא־יָקִ֛ים אֶת־דִּבְרֵ֥י
הַתּוֹרָֽה־הַזֹּ֖את לַעֲשׂ֣וֹת אוֹתָ֑ם וְאָמַ֥ר כָּל־הָעָ֖ם אָמֵֽן׃ פ

1 wayəṣaw mōšeh wəziqənê yiśərā’ēl ’eṯ-hā‘ām lē’mōr šāmōr
’eṯ-kāl-hammiṣəwâ ’ăšer ’ānōḵî məṣaûeh ’eṯəḵem hayywōm:

2 wəhāyâ bayywōm ’ăšer t<sup>a</sup>‘aḇərû ’eṯ-hayyarədēn ’el-hā’āreṣ
’ăšer-yəhwâ ’ĕlōheyḵā nōṯēn lāḵə wahăqēmōṯā ləḵā ’ăḇānîm gəḏōlwōṯ
wəśaḏətā ’ōṯām baśśîḏ:

3 wəḵāṯaḇətā ‘ălêhen ’eṯ-kāl-diḇərê hatwōrâ hazzō’ṯ bə‘āḇəreḵā
ləm<sup>a</sup>‘an ’ăšer tāḇō’ ’el-hā’āreṣ ’ă‍šer-yəhwâ ’ĕlōheyḵā\|
nōṯēn ləḵā ’ereṣ zāḇaṯ ḥālāḇ ûḏəḇaš ka’ăšer diber yəhwâ ’ĕlōhê-’ăḇōṯeyḵā
lāḵə:

4 wəhāyâ bə‘āḇərəḵem ’eṯ-hayyarədēn tāqîmû ’eṯ-hā’ăḇānîm hā’ēlleh ’ăšer
’ānōḵî məṣaûeh ’eṯəḵem hayywōm bəhar ‘êḇāl wəśaḏətā ’wōṯām baśśîḏ:

5 ûḇānîṯā ššām mizəbēḥa layhwâ ’ĕlōheyḵā mizəb<sup>a</sup>ḥ ’ăḇānîm
lō’-ṯānîf ‘ălêhem barəzel:

6 ’ăḇānîm šəlēmwōṯ tiḇəneh ’eṯ-mizəb<sup>a</sup>ḥ yəhwâ ’ĕlōheyḵā
wəh<sup>a</sup>‘ălîṯā ‘ālāyw ‘wōlōṯ layhwâ ’ĕlōheyḵā:

7 wəzāḇ<sup>a</sup>ḥətā šəlāmîm wə’āḵalətā ššām wəśām<sup>a</sup>ḥətā
lifənê yəhwâ ’ĕlōheyḵā:

8 wəḵāṯaḇətā ‘al-hā’ăḇānîm ’eṯ-kāl-diḇərê hatwōrâ hazzō’ṯ ba’ēr hêṭēḇ: s

9 wayəḏabēr mōšeh wəhakōhănîm haləwîyim ’el kāl-yiśərā’ēl lē’mōr
hasəkēṯ\| ûšəm<sup>a</sup>‘ yiśərā’ēl hayywōm hazzeh nihəyêṯā lə‘ām
layhwâ ’ĕlōheyḵā:

10 wəšām<sup>a</sup>‘ətā bəqwōl yəhwâ ’ĕlōheyḵā wə‘āśîṯā
’eṯ-miṣəwōṯāw<sup>q</sup> wə’eṯ-ḥuqqāyw ’ăšer ’ānōḵî məṣaûəḵā hayywōm: s

11 wayəṣaw mōšeh ’eṯ-hā‘ām bayywōm hahû’ lē’mōr:

12 ’ēlleh y<sup>a</sup>‘aməḏû ləḇārēḵə ’eṯ-hā‘ām ‘al-har gərizîm
bə‘āḇərəḵem ’eṯ-hayyarədēn šimə‘wōn wəlēwî wîhûḏâ wəyiśśāsḵār wəywōsēf
ûḇinəyāmin:

13 wə’ēlleh y<sup>a</sup>‘aməḏû ‘al-haqqəlālâ bəhar ‘êḇāl rə’ûḇēn gāḏ
wə’āšēr ûzəḇûlun dān wənafətālî:

14 wə‘ānû haləwîyim wə’āmərû ’el-kāl-’îš yiśərā’ēl qwōl rām: s

15 ’ārûr hā’îš ’ăšer y<sup>a</sup>‘ăśeh fesel ûmassēḵâ twō‘ăḇaṯ yəhwâ
m<sup>a</sup>‘ăśēh yəḏê ḥārāš wəśām bassāṯer wə‘ānû ḵāl-hā‘ām wə’āmərû
’āmēn: s

16 ’ārûr maqəleh ’āḇîw wə’immwō wə’āmar kāl-hā‘ām ’āmēn: s

17 ’ārûr massîḡ gəḇûl rē‘ēhû wə’āmar kāl-hā‘ām ’āmēn: s

18 ’ārûr mašəgeh ‘iûēr badāreḵə wə’āmar kāl-hā‘ām ’āmēn: s

19 ’ārûr maṭṭeh mišəpaṭ gēr-yāṯwōm wə’aləmānâ wə’āmar kāl-hā‘ām ’āmēn: s

20 ’ārûr šōḵēḇ ‘im-’ēšeṯ ’āḇîw kî ḡillâ kənaf ’āḇîw wə’āmar kāl-hā‘ām
’āmēn: s

21 ’ārûr šōḵēḇ ‘im-kāl-bəhēmâ wə’āmar kāl-hā‘ām ’āmēn: s

22 ’ārûr šōḵēḇ ‘im-’ăḥōṯwō baṯ-’āḇîw ’wō ḇaṯ-’immwō wə’āmar kāl-hā‘ām
’āmēn: s

23 ’ārûr šōḵēḇ ‘im-ḥōṯanətwō wə’āmar kāl-hā‘ām ’āmēn: s

24 ’ārûr makēh rē‘ēhû bassāṯer wə’āmar kāl-hā‘ām ’āmēn: s

25 ’ārûr lōqēḥa šōḥaḏ ləhakwōṯ nefeš dām nāqî wə’āmar kāl-hā‘ām ’āmēn: s

26 ’ārûr ’ăšer lō’-yāqîm ’eṯ-diḇərê hatwōrâ-hazzō’ṯ l<sup>a</sup>‘ăśwōṯ
’wōṯām wə’āmar kāl-hā‘ām ’āmēn: f

------------------------------------------------------------------------

[Next: Deuteronomy (Devarim) Chapter 28](deu028)
