[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen005)  [KJV](../kjv/gen005)  [Sep](../sep/gen005.md) 
[Vul](../vul/gen005.md)   
  
[Genesis (Bereshit) Index](gen.md)  
  [Previous](gen004)  [Next](gen006.md) 

------------------------------------------------------------------------

### Tanach (Hebrew): Genesis (Bereshit) Chapter 5

‎<span id="001">1</span> ‏זֶ֣ה סֵ֔פֶר תּוֹלְדֹ֖ת אָדָ֑ם בְּי֗וֹם בְּרֹ֤א
אֱלֹהִים֙ אָדָ֔ם בִּדְמ֥וּת אֱלֹהִ֖ים עָשָׂ֥ה אֹתֽוֹ׃

‎<span id="002">2</span> ‏זָכָ֥ר וּנְקֵבָ֖ה בְּרָאָ֑ם וַיְבָ֣רֶךְ אֹתָ֗ם
וַיִּקְרָ֤א אֶת־שְׁמָם֙ אָדָ֔ם בְּי֖וֹם הִבָּֽרְאָֽם׃ ס

‎<span id="003">3</span> ‏וַֽיְחִ֣י אָדָ֗ם שְׁלֹשִׁ֤ים וּמְאַת֙ שָׁנָ֔ה
וַיּ֥וֹלֶד בִּדְמוּת֖וֹ כְּצַלְמ֑וֹ וַיִּקְרָ֥א אֶת־שְׁמ֖וֹ שֵֽׁת׃

‎<span id="004">4</span> ‏וַיִּֽהְי֣וּ יְמֵי־אָדָ֗ם אַֽחֲרֵי֙ הוֹלִיד֣וֹ
אֶת־שֵׁ֔ת שְׁמֹנֶ֥ה מֵאֹ֖ת שָׁנָ֑ה וַיּ֥וֹלֶד בָּנִ֖ים וּבָנֽוֹת׃

‎<span id="005">5</span> ‏וַיִּֽהְי֞וּ כָּל־יְמֵ֤י אָדָם֙ אֲשֶׁר־חַ֔י
תְּשַׁ֤ע מֵאוֹת֙ שָׁנָ֔ה וּשְׁלֹשִׁ֖ים שָׁנָ֑ה וַיָּמֹֽת׃ ס

‎<span id="006">6</span> ‏וַֽיְחִי־שֵׁ֕ת חָמֵ֥שׁ שָׁנִ֖ים וּמְאַ֣ת
שָׁנָ֑ה וַיּ֖וֹלֶד אֶת־אֱנֽוֹשׁ׃

‎<span id="007">7</span> ‏וַֽיְחִי־שֵׁ֗ת אַֽחֲרֵי֙ הוֹלִיד֣וֹ
אֶת־אֱנ֔וֹשׁ שֶׁ֣בַע שָׁנִ֔ים וּשְׁמֹנֶ֥ה מֵא֖וֹת שָׁנָ֑ה וַיּ֥וֹלֶד
בָּנִ֖ים וּבָנֽוֹת׃

‎<span id="008">8</span> ‏וַיִּֽהְיוּ֙ כָּל־יְמֵי־שֵׁ֔ת שְׁתֵּ֤ים
עֶשְׂרֵה֙ שָׁנָ֔ה וּתְשַׁ֥ע מֵא֖וֹת שָׁנָ֑ה וַיָּמֹֽת׃ ס

‎<span id="009">9</span> ‏וַֽיְחִ֥י אֱנ֖וֹשׁ תִּשְׁעִ֣ים שָׁנָ֑ה
וַיּ֖וֹלֶד אֶת־קֵינָֽן׃

‎<span id="010">10</span> ‏וַֽיְחִ֣י אֱנ֗וֹשׁ אַֽחֲרֵי֙ הוֹלִיד֣וֹ
אֶת־קֵינָ֔ן חֲמֵ֤שׁ עֶשְׂרֵה֙ שָׁנָ֔ה וּשְׁמֹנֶ֥ה מֵא֖וֹת שָׁנָ֑ה
וַיּ֥וֹלֶד בָּנִ֖ים וּבָנֽוֹת׃

‎<span id="011">11</span> ‏וַיִּֽהְיוּ֙ כָּל־יְמֵ֣י אֱנ֔וֹשׁ חָמֵ֣שׁ
שָׁנִ֔ים וּתְשַׁ֥ע מֵא֖וֹת שָׁנָ֑ה וַיָּמֹֽת׃ ס

‎<span id="012">12</span> ‏וַֽיְחִ֥י קֵינָ֖ן שִׁבְעִ֣ים שָׁנָ֑ה
וַיּ֖וֹלֶד אֶת־מַֽהֲלַלְאֵֽל׃

‎<span id="013">13</span> ‏וַיְחִ֣י קֵינָ֗ן אַחֲרֵי֙ הוֹלִיד֣וֹ
אֶת־מַֽהֲלַלְאֵ֔ל אַרְבָּעִ֣ים שָׁנָ֔ה וּשְׁמֹנֶ֥ה מֵא֖וֹת שָׁנָ֑ה
וַיּ֥וֹלֶד בָּנִ֖ים וּבָנֽוֹת׃

‎<span id="014">14</span> ‏וַיִּֽהְיוּ֙ כָּל־יְמֵ֣י קֵינָ֔ן עֶ֣שֶׂר
שָׁנִ֔ים וּתְשַׁ֥ע מֵא֖וֹת שָׁנָ֑ה וַיָּמֹֽת׃ ס

‎<span id="015">15</span> ‏וַֽיְחִ֣י מַֽהֲלַלְאֵ֔ל חָמֵ֥שׁ שָׁנִ֖ים
וְשִׁשִּׁ֣ים שָׁנָ֑ה וַיּ֖וֹלֶד אֶת־יָֽרֶד׃

‎<span id="016">16</span> ‏וַֽיְחִ֣י מַֽהֲלַלְאֵ֗ל אַֽחֲרֵי֙ הוֹלִיד֣וֹ
אֶת־יֶ֔רֶד שְׁלֹשִׁ֣ים שָׁנָ֔ה וּשְׁמֹנֶ֥ה מֵא֖וֹת שָׁנָ֑ה וַיּ֥וֹלֶד
בָּנִ֖ים וּבָנֽוֹת׃

‎<span id="017">17</span> ‏וַיִּהְיוּ֙ כָּל־יְמֵ֣י מַהֲלַלְאֵ֔ל חָמֵ֤שׁ
וְתִשְׁעִים֙ שָׁנָ֔ה וּשְׁמֹנֶ֥ה מֵא֖וֹת שָׁנָ֑ה וַיָּמֹֽת׃ ס

‎<span id="018">18</span> ‏וַֽיְחִי־יֶ֕רֶד שְׁתַּ֧יִם וְשִׁשִּׁ֛ים
שָׁנָ֖ה וּמְאַ֣ת שָׁנָ֑ה וַיּ֖וֹלֶד אֶת־חֲנֽוֹךְ׃

‎<span id="019">19</span> ‏וַֽיְחִי־יֶ֗רֶד אַֽחֲרֵי֙ הוֹלִיד֣וֹ
אֶת־חֲנ֔וֹךְ שְׁמֹנֶ֥ה מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃

‎<span id="020">20</span> ‏וַיִּֽהְיוּ֙ כָּל־יְמֵי־יֶ֔רֶד שְׁתַּ֤יִם
וְשִׁשִּׁים֙ שָׁנָ֔ה וּתְשַׁ֥ע מֵא֖וֹת שָׁנָ֑ה וַיָּמֹֽת׃ פ

‎<span id="021">21</span> ‏וַֽיְחִ֣י חֲנ֔וֹךְ חָמֵ֥שׁ וְשִׁשִּׁ֖ים
שָׁנָ֑ה וַיּ֖וֹלֶד אֶת־מְתוּשָֽׁלַח׃

‎<span id="022">22</span> ‏וַיִּתְהַלֵּ֨ךְ חֲנ֜וֹךְ אֶת־הָֽאֱלֹהִ֗ים
אַֽחֲרֵי֙ הוֹלִיד֣וֹ אֶת־מְתוּשֶׁ֔לַח שְׁלֹ֥שׁ מֵא֖וֹת שָׁנָ֑ה
וַיּ֥וֹלֶד בָּנִ֖ים וּבָנֽוֹת׃

‎<span id="023">23</span> ‏וַיְהִ֖י כָּל־יְמֵ֣י חֲנ֑וֹךְ חָמֵ֤שׁ
וְשִׁשִּׁים֙ שָׁנָ֔ה וּשְׁלֹ֥שׁ מֵא֖וֹת שָׁנָֽה׃

‎<span id="024">24</span> ‏וַיִּתְהַלֵּ֥ךְ חֲנ֖וֹךְ אֶת־הָֽאֱלֹהִ֑ים
וְאֵינֶ֕נּוּ כִּֽי־לָקַ֥ח אֹת֖וֹ אֱלֹהִֽים׃ פ

‎<span id="025">25</span> ‏וַיְחִ֣י מְתוּשֶׁ֔לַח שֶׁ֧בַע וּשְׁמֹנִ֛ים
שָׁנָ֖ה וּמְאַ֣ת שָׁנָ֑ה וַיּ֖וֹלֶד אֶת־לָֽמֶךְ׃

‎<span id="026">26</span> ‏וַֽיְחִ֣י מְתוּשֶׁ֗לַח אַֽחֲרֵי֙ הוֹלִיד֣וֹ
אֶת־לֶ֔מֶךְ שְׁתַּ֤יִם וּשְׁמוֹנִים֙ שָׁנָ֔ה וּשְׁבַ֥ע מֵא֖וֹת שָׁנָ֑ה
וַיּ֥וֹלֶד בָּנִ֖ים וּבָנֽוֹת׃

‎<span id="027">27</span> ‏וַיִּהְיוּ֙ כָּל־יְמֵ֣י מְתוּשֶׁ֔לַח תֵּ֤שַׁע
וְשִׁשִּׁים֙ שָׁנָ֔ה וּתְשַׁ֥ע מֵא֖וֹת שָׁנָ֑ה וַיָּמֹֽת׃ פ

‎<span id="028">28</span> ‏וַֽיְחִי־לֶ֕מֶךְ שְׁתַּ֧יִם וּשְׁמֹנִ֛ים
שָׁנָ֖ה וּמְאַ֣ת שָׁנָ֑ה וַיּ֖וֹלֶד בֵּֽן׃

‎<span id="029">29</span> ‏וַיִּקְרָ֧א אֶת־שְׁמ֛וֹ נֹ֖חַ לֵאמֹ֑ר
זֶ֞ה֠<sup>3</sup> יְנַחֲמֵ֤נוּ מִֽמַּעֲשֵׂ֙נוּ֙ וּמֵעִצְּב֣וֹן יָדֵ֔ינוּ
מִן־הָ֣אֲדָמָ֔ה אֲשֶׁ֥ר אֵֽרְרָ֖הּ יְהוָֽה׃

‎<span id="030">30</span> ‏וַֽיְחִי־לֶ֗מֶךְ אַֽחֲרֵי֙ הוֹלִיד֣וֹ
אֶת־נֹ֔חַ חָמֵ֤שׁ וְתִשְׁעִים֙ שָׁנָ֔ה וַחֲמֵ֥שׁ מֵאֹ֖ת שָׁנָ֑ה
וַיּ֥וֹלֶד בָּנִ֖ים וּבָנֽוֹת׃

‎<span id="031">31</span> ‏וַֽיְהִי֙ כָּל־יְמֵי־לֶ֔מֶךְ שֶׁ֤בַע
וְשִׁבְעִים֙ שָׁנָ֔ה וּשְׁבַ֥ע מֵא֖וֹת שָׁנָ֑ה וַיָּמֹֽת׃ ס

‎<span id="032">32</span> ‏וַֽיְהִי־נֹ֕חַ בֶּן־חֲמֵ֥שׁ מֵא֖וֹת שָׁנָ֑ה
וַיּ֣וֹלֶד נֹ֔חַ אֶת־שֵׁ֖ם אֶת־חָ֥ם וְאֶת־יָֽפֶת׃

1 zeh sēfer twōləḏōṯ ’āḏām bəywōm bərō’ ’ĕlōhîm ’āḏām biḏəmûṯ ’ĕlōhîm
‘āśâ ’ōṯwō:

2 zāḵār ûnəqēḇâ bərā’ām wayəḇāreḵə ’ōṯām wayyiqərā’ ’eṯ-šəmām ’āḏām
bəywōm hibārə’ām: s

3 wayəḥî ’āḏām šəlōšîm ûmə’aṯ šānâ wayywōleḏ biḏəmûṯwō kəṣaləmwō
wayyiqərā’ ’eṯ-šəmwō šēṯ:

4 wayyihəyû yəmê-’āḏām ’<sup>a</sup>ḥărê hwōlîḏwō ’eṯ-šēṯ šəmōneh mē’ōṯ
šānâ wayywōleḏ bānîm ûḇānwōṯ:

5 wayyihəyû kāl-yəmê ’āḏām ’ăšer-ḥay təš<sup>a</sup>‘ mē’wōṯ šānâ
ûšəlōšîm šānâ wayyāmōṯ: s

6 wayəḥî-šēṯ ḥāmēš šānîm ûmə’aṯ šānâ wayywōleḏ ’eṯ-’ĕnwōš:

7 wayəḥî-šēṯ ’<sup>a</sup>ḥărê hwōlîḏwō ’eṯ-’ĕnwōš šeḇ<sup>a</sup>‘
šānîm ûšəmōneh mē’wōṯ šānâ wayywōleḏ bānîm ûḇānwōṯ:

8 wayyihəyû kāl-yəmê-šēṯ šətêm ‘eśərēh šānâ ûṯəš<sup>a</sup>‘ mē’wōṯ
šānâ wayyāmōṯ: s

9 wayəḥî ’ĕnwōš tišə‘îm šānâ wayywōleḏ ’eṯ-qênān:

10 wayəḥî ’ĕnwōš ’<sup>a</sup>ḥărê hwōlîḏwō ’eṯ-qênān ḥămēš ‘eśərēh šānâ
ûšəmōneh mē’wōṯ šānâ wayywōleḏ bānîm ûḇānwōṯ:

11 wayyihəyû kāl-yəmê ’ĕnwōš ḥāmēš šānîm ûṯəš<sup>a</sup>‘ mē’wōṯ šānâ
wayyāmōṯ: s

12 wayəḥî qênān šiḇə‘îm šānâ wayywōleḏ ’eṯ-mahălalə’ēl:

13 wayəḥî qênān ’<sup>a</sup>ḥărê hwōlîḏwō ’eṯ-mahălalə’ēl ’arəbā‘îm
šānâ ûšəmōneh mē’wōṯ šānâ wayywōleḏ bānîm ûḇānwōṯ:

14 wayyihəyû kāl-yəmê qênān ‘eśer šānîm ûṯəš<sup>a</sup>‘ mē’wōṯ šānâ
wayyāmōṯ: s

15 wayəḥî mahălalə’ēl ḥāmēš šānîm wəšiššîm šānâ wayywōleḏ ’eṯ-yāreḏ:

16 wayəḥî mahălalə’ēl ’<sup>a</sup>ḥărê hwōlîḏwō ’eṯ-yereḏ šəlōšîm šānâ
ûšəmōneh mē’wōṯ šānâ wayywōleḏ bānîm ûḇānwōṯ:

17 wayyihəyû kāl-yəmê mahălalə’ēl ḥāmēš wəṯišə‘îm šānâ ûšəmōneh mē’wōṯ
šānâ wayyāmōṯ: s

18 wayəḥî-yereḏ šətayim wəšiššîm šānâ ûmə’aṯ šānâ wayywōleḏ ’eṯ-ḥănwōḵə:

19 wayəḥî-yereḏ ’<sup>a</sup>ḥărê hwōlîḏwō ’eṯ-ḥănwōḵə šəmōneh mē’wōṯ
šānâ wayywōleḏ bānîm ûḇānwōṯ:

20 wayyihəyû kāl-yəmê-yereḏ šətayim wəšiššîm šānâ ûṯəš<sup>a</sup>‘
mē’wōṯ šānâ wayyāmōṯ: f

21 wayəḥî ḥănwōḵə ḥāmēš wəšiššîm šānâ wayywōleḏ
’eṯ-məṯûšāl<sup>a</sup>ḥ:

22 wayyiṯəhallēḵə ḥănwōḵə ’eṯ-hā’ĕlōhîm ’<sup>a</sup>ḥărê hwōlîḏwō
’eṯ-məṯûšel<sup>a</sup>ḥ šəlōš mē’wōṯ šānâ wayywōleḏ bānîm ûḇānwōṯ:

23 wayəhî kāl-yəmê ḥănwōḵə ḥāmēš wəšiššîm šānâ ûšəlōš mē’wōṯ šānâ:

24 wayyiṯəhallēḵə ḥănwōḵə ’eṯ-hā’ĕlōhîm wə’ênennû kî-lāq<sup>a</sup>ḥ
’ōṯwō ’ĕlōhîm: f

25 wayəḥî məṯûšel<sup>a</sup>ḥ šeḇ<sup>a</sup>‘ ûšəmōnîm šānâ ûmə’aṯ
šānâ wayywōleḏ ’eṯ-lāmeḵə:

26 wayəḥî məṯûšel<sup>a</sup>ḥ ’<sup>a</sup>ḥărê hwōlîḏwō ’eṯ-lemeḵə
šətayim ûšəmwōnîm šānâ ûšəḇ<sup>a</sup>‘ mē’wōṯ šānâ wayywōleḏ bānîm
ûḇānwōṯ:

27 wayyihəyû kāl-yəmê məṯûšel<sup>a</sup>ḥ tēš<sup>a</sup>‘ wəšiššîm
šānâ ûṯəš<sup>a</sup>‘ mē’wōṯ šānâ wayyāmōṯ: f

28 wayəḥî-lemeḵə šətayim ûšəmōnîm šānâ ûmə’aṯ šānâ wayywōleḏ bēn:

29 wayyiqərā’ ’eṯ-šəmwō nōḥa lē’mōr zeh<sup>3</sup>
yən<sup>a</sup>ḥămēnû mimm<sup>a</sup>‘ăśēnû ûmē‘iṣṣəḇwōn yāḏênû
min-hā’ăḏāmâ ’ăšer ’ērərāh yəhwâ:

30 wayəḥî-lemeḵə ’<sup>a</sup>ḥărê hwōlîḏwō ’eṯ-nōḥa ḥāmēš wəṯišə‘îm
šānâ w<sup>a</sup>ḥămēš mē’ōṯ šānâ wayywōleḏ bānîm ûḇānwōṯ:

31 wayəhî kāl-yəmê-lemeḵə šeḇ<sup>a</sup>‘ wəšiḇə‘îm šānâ
ûšəḇ<sup>a</sup>‘ mē’wōṯ šānâ wayyāmōṯ: s

32 wayəhî-nōḥa ben-ḥămēš mē’wōṯ šānâ wayywōleḏ nōḥa ’eṯ-šēm ’eṯ-ḥām
wə’eṯ-yāfeṯ:

------------------------------------------------------------------------

[Next: Genesis (Bereshit) Chapter 6](gen006.md)
