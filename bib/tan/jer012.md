[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer012)  [KJV](../kjv/jer012)  [Sep](../sep/jer012) 
[Vul](../vul/jer012)   
  
[Jeremiah (Yermiyah) Index](jer)  
  [Previous](jer011)  [Next](jer013) 

------------------------------------------------------------------------

### Tanach (Hebrew): Jeremiah (Yermiyah) Chapter 12

‎<span id="001">1</span> ‏צַדִּ֤יק אַתָּה֙ יְהוָ֔ה כִּ֥י אָרִ֖יב
אֵלֶ֑יךָ אַ֤ךְ מִשְׁפָּטִים֙ אֲדַבֵּ֣ר אוֹתָ֔ךְ מַדּ֗וּעַ דֶּ֤רֶךְ
רְשָׁעִים֙ צָלֵ֔חָה שָׁל֖וּ כָּל־בֹּ֥גְדֵי בָֽגֶד׃

‎<span id="002">2</span> ‏נְטַעְתָּם֙ גַּם־שֹׁרָ֔שׁוּ יֵלְכ֖וּ
גַּם־עָ֣שׂוּ פֶ֑רִי קָר֤וֹב אַתָּה֙ בְּפִיהֶ֔ם וְרָח֖וֹק
מִכִּלְיוֹתֵיהֶֽם׃

‎<span id="003">3</span> ‏וְאַתָּ֤ה יְהוָה֙ יְדַעְתָּ֔נִי תִּרְאֵ֕נִי
וּבָחַנְתָּ֥ לִבִּ֖י אִתָּ֑ךְ הַתִּקֵם֙ כְּצֹ֣אן לְטִבְחָ֔ה
וְהַקְדִּשֵׁ֖ם לְי֥וֹם הֲרֵגָֽה׃ ס

‎<span id="004">4</span> ‏עַד־מָתַי֙ תֶּאֱבַ֣ל הָאָ֔רֶץ וְעֵ֥שֶׂב
כָּל־הַשָּׂדֶ֖ה יִיבָ֑שׁ מֵרָעַ֣ת יֹֽשְׁבֵי־בָ֗הּ סָפְתָ֤ה בְהֵמוֹת֙
וָע֔וֹף כִּ֣י אָמְר֔וּ לֹ֥א יִרְאֶ֖ה אֶת־אַחֲרִיתֵֽנוּ׃

‎<span id="005">5</span> ‏כִּ֣י אֶת־רַגְלִ֥ים׀ רַ֙צְתָּה֙ וַיַּלְא֔וּךָ
וְאֵ֥יךְ תְּתַֽחֲרֶ֖ה אֶת־הַסּוּסִ֑ים וּבְאֶ֤רֶץ שָׁלוֹם֙ אַתָּ֣ה
בוֹטֵ֔חַ וְאֵ֥יךְ תַּעֲשֶׂ֖ה בִּגְא֥וֹן הַיַּרְדֵּֽן׃

‎<span id="006">6</span> ‏כִּ֧י גַם־אַחֶ֣יךָ וּבֵית־אָבִ֗יךָ
גַּם־הֵ֙מָּה֙ בָּ֣גְדוּ בָ֔ךְ גַּם־הֵ֛מָּה קָרְא֥וּ אַחֲרֶ֖יךָ מָלֵ֑א
אַל־תַּאֲמֵ֣ן בָּ֔ם כִּֽי־יְדַבְּר֥וּ אֵלֶ֖יךָ טוֹבֽוֹת׃ ס

‎<span id="007">7</span> ‏עָזַ֙בְתִּי֙ אֶת־בֵּיתִ֔י נָטַ֖שְׁתִּי
אֶת־נַחֲלָתִ֑י נָתַ֛תִּי אֶת־יְדִד֥וּת נַפְשִׁ֖י בְּכַ֥ף אֹיְבֶֽיהָ׃

‎<span id="008">8</span> ‏הָיְתָה־לִּ֥י נַחֲלָתִ֖י כְּאַרְיֵ֣ה בַיָּ֑עַר
נָתְנָ֥ה עָלַ֛י בְּקוֹלָ֖הּ עַל־כֵּ֥ן שְׂנֵאתִֽיהָ׃

‎<span id="009">9</span> ‏הַעַ֨יִט צָב֤וּעַ נַחֲלָתִי֙ לִ֔י הַעַ֖יִט
סָבִ֣יב עָלֶ֑יהָ לְכ֗וּ אִסְפ֛וּ כָּל־חַיַּ֥ת הַשָּׂדֶ֖ה הֵתָ֥יוּ
לְאָכְלָֽה׃

‎<span id="010">10</span> ‏רֹעִ֤ים רַבִּים֙ שִֽׁחֲת֣וּ כַרְמִ֔י
בֹּסְס֖וּ אֶת־חֶלְקָתִ֑י נָֽתְנ֛וּ אֶת־חֶלְקַ֥ת חֶמְדָּתִ֖י לְמִדְבַּ֥ר
שְׁמָמָֽה׃

‎<span id="011">11</span> ‏שָׂמָהּ֙ לִשְׁמָמָ֔ה אָבְלָ֥ה עָלַ֖י
שְׁמֵמָ֑ה נָשַׁ֙מָּה֙ כָּל־הָאָ֔רֶץ כִּ֛י אֵ֥ין אִ֖ישׁ שָׂ֥ם עַל־לֵֽב׃

‎<span id="012">12</span> ‏עַֽל־כָּל־שְׁפָיִ֣ם בַּמִּדְבָּ֗ר בָּ֚אוּ
שֹֽׁדְדִ֔ים כִּ֣י חֶ֤רֶב לַֽיהוָה֙ אֹֽכְלָ֔ה מִקְצֵה־אֶ֖רֶץ וְעַד־קְצֵ֣ה
הָאָ֑רֶץ אֵ֥ין שָׁל֖וֹם לְכָל־בָּשָֽׂר׃ ס

‎<span id="013">13</span> ‏זָרְע֤וּ חִטִּים֙ וְקֹצִ֣ים קָצָ֔רוּ נֶחְל֖וּ
לֹ֣א יוֹעִ֑לוּ וּבֹ֙שׁוּ֙ מִתְּבוּאֹ֣תֵיכֶ֔ם מֵחֲר֖וֹן אַף־יְהוָֽה׃ ס

‎<span id="014">14</span> ‏כֹּ֣ה׀ אָמַ֣ר יְהוָ֗ה עַל־כָּל־שְׁכֵנַי֙
הָֽרָעִ֔ים הַנֹּֽגְעִים֙ בַּֽנַּחֲלָ֔ה אֲשֶׁר־הִנְחַ֥לְתִּי אֶת־עַמִּ֖י
אֶת־יִשְׂרָאֵ֑ל הִנְנִ֤י נֹֽתְשָׁם֙ מֵעַ֣ל אַדְמָתָ֔ם וְאֶת־בֵּ֥ית
יְהוּדָ֖ה אֶתּ֥וֹשׁ מִתּוֹכָֽם׃

‎<span id="015">15</span> ‏וְהָיָ֗ה אַֽחֲרֵי֙ נָתְשִׁ֣י אוֹתָ֔ם אָשׁ֖וּב
וְרִֽחַמְתִּ֑ים וַהֲשִׁבֹתִ֛ים אִ֥ישׁ לְנַחֲלָת֖וֹ וְאִ֥ישׁ לְאַרְצֽוֹ׃

‎<span id="016">16</span> ‏וְהָיָ֡ה אִם־לָמֹ֣ד יִלְמְדוּ֩ אֶת־דַּֽרְכֵ֨י
עַמִּ֜י לְהִשָּׁבֵ֤עַ בִּשְׁמִי֙ חַי־יְהוָ֔ה כַּאֲשֶׁ֤ר לִמְּדוּ֙
אֶת־עַמִּ֔י לְהִשָּׁבֵ֖עַ בַּבָּ֑עַל וְנִבְנ֖וּ בְּת֥וֹךְ עַמִּֽי׃

‎<span id="017">17</span> ‏וְאִ֖ם לֹ֣א יִשְׁמָ֑עוּ וְנָ֨תַשְׁתִּ֜י
אֶת־הַגּ֥וֹי הַה֛וּא נָת֥וֹשׁ וְאַבֵּ֖ד נְאֻם־יְהוָֽה׃ ס

1 ṣadîq ’atâ yəhwâ kî ’ārîḇ ’ēleyḵā ’aḵə mišəpāṭîm ’ăḏabēr ’wōṯāḵə
madû‘a dereḵə rəšā‘îm ṣālēḥâ šālû kāl-bōḡəḏê ḇāḡeḏ:

2 nəṭ<sup>a</sup>‘ətām gam-šōrāšû yēləḵû gam-‘āśû ferî qārwōḇ ’atâ
bəfîhem wərāḥwōq mikiləywōṯêhem:

3 wə’atâ yəhwâ yəḏ<sup>a</sup>‘ətānî tirə’ēnî ûḇāḥanətā libî ’itāḵə
hatiqēm kəṣō’n ləṭiḇəḥâ wəhaqədišēm ləywōm hărēḡâ: s

4 ‘aḏ-māṯay te’ĕḇal hā’āreṣ wə‘ēśeḇ kāl-haśśāḏeh yîḇāš mērā‘aṯ
yōšəḇê-ḇāh sāfəṯâ ḇəhēmwōṯ wā‘wōf kî ’āmərû lō’ yirə’eh
’eṯ-’<sup>a</sup>ḥărîṯēnû:

5 kî ’eṯ-raḡəlîm\| raṣətâ wayyalə’ûḵā wə’êḵə təṯ<sup>a</sup>ḥăreh
’eṯ-hassûsîm ûḇə’ereṣ šālwōm ’atâ ḇwōṭēḥa wə’êḵə t<sup>a</sup>‘ăśeh
biḡə’wōn hayyarədēn:

6 kî ḡam-’<sup>a</sup>ḥeyḵā ûḇêṯ-’āḇîḵā gam-hēmmâ bāḡəḏû ḇāḵə gam-hēmmâ
qārə’û ’<sup>a</sup>ḥăreyḵā mālē’ ’al-ta’ămēn bām kî-yəḏabərû ’ēleyḵā
ṭwōḇwōṯ: s

7 ‘āzaḇətî ’eṯ-bêṯî nāṭašətî ’eṯ-n<sup>a</sup>ḥălāṯî nāṯatî ’eṯ-yəḏiḏûṯ
nafəšî bəḵaf ’ōyəḇeyhā:

8 hāyəṯâ-llî n<sup>a</sup>ḥălāṯî kə’arəyēh ḇayyā‘ar nāṯənâ ‘ālay
bəqwōlāh ‘al-kēn śənē’ṯîhā:

9 h<sup>a</sup>‘ayiṭ ṣāḇû‘a n<sup>a</sup>ḥălāṯî lî h<sup>a</sup>‘ayiṭ
sāḇîḇ ‘āleyhā ləḵû ’isəfû kāl-ḥayyaṯ haśśāḏeh hēṯāyû lə’āḵəlâ:

10 rō‘îm rabîm šiḥăṯû ḵarəmî bōsəsû ’eṯ-ḥeləqāṯî nāṯənû ’eṯ-ḥeləqaṯ
ḥemədāṯî ləmiḏəbar šəmāmâ:

11 śāmāh lišəmāmâ ’āḇəlâ ‘ālay šəmēmâ nāšammâ kāl-hā’āreṣ kî ’ên ’îš śām
‘al-lēḇ:

12 ‘al-kāl-šəfāyim bammiḏəbār bā’û šōḏəḏîm kî ḥereḇ layhwâ ’ōḵəlâ
miqəṣēh-’ereṣ wə‘aḏ-qəṣēh hā’āreṣ ’ên šālwōm ləḵāl-bāśār: s

13 zārə‘û ḥiṭṭîm wəqōṣîm qāṣārû neḥəlû lō’ ywō‘ilû ûḇōšû mitəḇû’ōṯêḵem
mēḥărwōn ’af-yəhwâ: s

14 kōh\| ’āmar yəhwâ ‘al-kāl-šəḵēnay hārā‘îm hannōḡə‘îm
bann<sup>a</sup>ḥălâ ’ăšer-hinəḥalətî ’eṯ-‘ammî ’eṯ-yiśərā’ēl hinənî
nōṯəšām mē‘al ’aḏəmāṯām wə’eṯ-bêṯ yəhûḏâ ’etwōš mitwōḵām:

15 wəhāyâ ’<sup>a</sup>ḥărê nāṯəšî ’wōṯām ’āšûḇ wəriḥamətîm wahăšiḇōṯîm
’îš lən<sup>a</sup>ḥălāṯwō wə’îš lə’arəṣwō:

16 wəhāyâ ’im-lāmōḏ yiləməḏû ’eṯ-darəḵê ‘ammî ləhiššāḇē‘a bišəmî
ḥay-yəhwâ ka’ăšer limməḏû ’eṯ-‘ammî ləhiššāḇē‘a babā‘al wəniḇənû bəṯwōḵə
‘ammî:

17 wə’im lō’ yišəmā‘û wənāṯašətî ’eṯ-hagwōy hahû’ nāṯwōš wə’abēḏ
nə’um-yəhwâ: s

------------------------------------------------------------------------

[Next: Jeremiah (Yermiyah) Chapter 13](jer013)
