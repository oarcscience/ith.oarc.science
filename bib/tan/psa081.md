[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa081)  [KJV](../kjv/psa081)  [Sep](../sep/psa081.md) 
[Vul](../vul/psa081.md)   
  
[Psalms (Tehilim) Index](psa.md)  
  [Previous](psa080)  [Next](psa082.md) 

------------------------------------------------------------------------

### Tanach (Hebrew): Psalms (Tehilim) Chapter 81

‎<span id="001">1</span> ‏לַמְנַצֵּ֬חַ׀ עַֽל־הַגִּתִּ֬ית לְאָסָֽף׃

‎<span id="002">2</span> ‏הַ֭רְנִינוּ לֵאלֹהִ֣ים עוּזֵּ֑נוּ הָ֝רִ֗יעוּ
לֵאלֹהֵ֥י יַעֲקֹֽב׃

‎<span id="003">3</span> ‏שְֽׂאוּ־זִ֭מְרָה וּתְנוּ־תֹ֑ף כִּנּ֖וֹר
נָעִ֣ים עִם־נָֽבֶל׃

‎<span id="004">4</span> ‏תִּקְע֣וּ בַחֹ֣דֶשׁ שׁוֹפָ֑ר בַּ֝כֵּ֗סֶה
לְי֣וֹם חַגֵּֽנוּ׃

‎<span id="005">5</span> ‏כִּ֤י חֹ֣ק לְיִשְׂרָאֵ֣ל ה֑וּא מִ֝שְׁפָּ֗ט
לֵאלֹהֵ֥י יַעֲקֹֽב׃

‎<span id="006">6</span> ‏עֵ֤דוּת׀ בִּֽיה֘וֹסֵ֤ף שָׂמ֗וֹ בְּ֭צֵאתוֹ
עַל־אֶ֣רֶץ מִצְרָ֑יִם שְׂפַ֖ת לֹא־יָדַ֣עְתִּי אֶשְׁמָֽע׃

‎<span id="007">7</span> ‏הֲסִיר֣וֹתִי מִסֵּ֣בֶל שִׁכְמ֑וֹ כַּ֝פָּ֗יו
מִדּ֥וּד תַּעֲבֹֽרְנָה׃

‎<span id="008">8</span> ‏בַּצָּרָ֥ה קָרָ֗אתָ וָאֲחַ֫לְּצֶ֥ךָּ אֶ֭עֶנְךָ
בְּסֵ֣תֶר רַ֑עַם אֶבְחָֽנְךָ֨ עַל־מֵ֖י מְרִיבָ֣ה סֶֽלָה׃

‎<span id="009">9</span> ‏שְׁמַ֣ע עַ֭מִּי וְאָעִ֣ידָה בָּ֑ךְ
יִ֝שְׂרָאֵ֗ל אִם־תִּֽשְׁמַֽע־לִֽי׃

‎<span id="010">10</span> ‏לֹֽא־יִהְיֶ֣ה בְ֭ךָ אֵ֣ל זָ֑ר וְלֹ֥א
תִ֝שְׁתַּחֲוֶ֗ה לְאֵ֣ל נֵכָֽר׃

‎<span id="011">11</span> ‏אָנֹכִ֨י׀ יְה֘וָ֤ה אֱלֹהֶ֗יךָ הַֽ֭מַּעַלְךָ
מֵאֶ֣רֶץ מִצְרָ֑יִם הַרְחֶב־פִּ֝֗יךָ וַאֲמַלְאֵֽהוּ׃

‎<span id="012">12</span> ‏וְלֹא־שָׁמַ֣ע עַמִּ֣י לְקוֹלִ֑י
וְ֝יִשְׂרָאֵ֗ל לֹא־אָ֥בָה לִֽי׃

‎<span id="013">13</span> ‏וָֽ֭אֲשַׁלְּחֵהוּ בִּשְׁרִיר֣וּת לִבָּ֑ם
יֵ֝לְכ֗וּ בְּֽמוֹעֲצוֹתֵיהֶֽם׃

‎<span id="014">14</span> ‏ל֗וּ עַ֭מִּי שֹׁמֵ֣עַֽ לִ֑י יִ֝שְׂרָאֵ֗ל
בִּדְרָכַ֥י יְהַלֵּֽכוּ׃

‎<span id="015">15</span> ‏כִּ֭מְעַט אוֹיְבֵיהֶ֣ם אַכְנִ֑יעַ וְעַ֥ל
צָ֝רֵיהֶ֗ם אָשִׁ֥יב יָדִֽי׃

‎<span id="016">16</span> ‏מְשַׂנְאֵ֣י יְ֭הוָה יְכַֽחֲשׁוּ־ל֑וֹ וִיהִ֖י
עִתָּ֣ם לְעוֹלָֽם׃

‎<span id="017">17</span> ‏וַֽ֭יַּאֲכִילֵהוּ מֵחֵ֣לֶב חִטָּ֑ה
וּ֝מִצּ֗וּר דְּבַ֣שׁ אַשְׂבִּיעֶֽךָ׃

1 lamənaṣṣēḥa\| ‘al-hagitîṯ lə’āsāf:

2 harənînû lē’lōhîm ‘ûzzēnû hārî‘û lē’lōhê y<sup>a</sup>‘ăqōḇ:

3 śə’û-zimərâ ûṯənû-ṯōf kinnwōr nā‘îm ‘im-nāḇel:

4 tiqə‘û ḇ<sup>a</sup>ḥōḏeš šwōfār bakēseh ləywōm ḥagēnû:

5 kî ḥōq ləyiśərā’ēl hû’ mišəpāṭ lē’lōhê y<sup>a</sup>‘ăqōḇ:

6 ‘ēḏûṯ\| bîhwōsēf śāmwō bəṣē’ṯwō ‘al-’ereṣ miṣərāyim śəfaṯ
lō’-yāḏ<sup>a</sup>‘ətî ’ešəmā‘:

7 hăsîrwōṯî missēḇel šiḵəmwō kapāyw midûḏ t<sup>a</sup>‘ăḇōrənâ:

8 baṣṣārâ qārā’ṯā wā’ăḥalləṣeḵḵā ’e‘enəḵā bəsēṯer r<sup>a</sup>‘am
’eḇəḥānəḵā ‘al-mê mərîḇâ selâ:

9 šəm<sup>a</sup>‘ ‘ammî wə’ā‘îḏâ bāḵə yiśərā’ēl
’im-tišəm<sup>a</sup>‘-lî:

10 lō’-yihəyeh ḇəḵā ’ēl zār wəlō’ ṯišət<sup>a</sup>ḥăweh lə’ēl nēḵār:

11 ’ānōḵî\| yəhwâ ’ĕlōheyḵā hamm<sup>a</sup>‘aləḵā mē’ereṣ miṣərāyim
harəḥeḇ-pîḵā wa’ămalə’ēhû:

12 wəlō’-šām<sup>a</sup>‘ ‘ammî ləqwōlî wəyiśərā’ēl lō’-’āḇâ lî:

13 wā’ăšalləḥēhû bišərîrûṯ libām yēləḵû bəmwō‘ăṣwōṯêhem:

14 lû ‘ammî šōmē‘a lî yiśərā’ēl biḏərāḵay yəhallēḵû:

15 kimə‘aṭ ’wōyəḇêhem ’aḵənî‘a wə‘al ṣārêhem ’āšîḇ yāḏî:

16 məśanə’ê yəhwâ yəḵ<sup>a</sup>ḥăšû-lwō wîhî ‘itām lə‘wōlām:

17 wayya’ăḵîlēhû mēḥēleḇ ḥiṭṭâ ûmiṣṣûr dəḇaš ’aśəbî‘eḵā:

------------------------------------------------------------------------

[Next: Psalms (Tehilim) Chapter 82](psa082.md)
