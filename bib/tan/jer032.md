[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer032)  [KJV](../kjv/jer032)  [Sep](../sep/jer032.md) 
[Vul](../vul/jer032.md)   
  
[Jeremiah (Yermiyah) Index](jer.md)  
  [Previous](jer031)  [Next](jer033.md) 

------------------------------------------------------------------------

### Tanach (Hebrew): Jeremiah (Yermiyah) Chapter 32

‎<span id="001">1</span> ‏הַדָּבָ֞ר אֲשֶׁר־הָיָ֤ה אֶֽל־יִרְמְיָ֙הוּ֙
מֵאֵ֣ת יְהוָ֔ה בשנת בַּשָּׁנָה֙ הָעֲשִׂרִ֔ית לְצִדְקִיָּ֖הוּ מֶ֣לֶךְ
יְהוּדָ֑ה הִ֧יא הַשָּׁנָ֛ה שְׁמֹנֶֽה־עֶשְׂרֵ֥ה שָׁנָ֖ה
לִנְבֽוּכַדְרֶאצַּֽר׃

‎<span id="002">2</span> ‏וְאָ֗ז חֵ֚יל מֶ֣לֶךְ בָּבֶ֔ל צָרִ֖ים
עַל־יְרוּשָׁלִָ֑ם וְיִרְמְיָ֣הוּ הַנָּבִ֗יא הָיָ֤ה כָלוּא֙ בַּחֲצַ֣ר
הַמַּטָּרָ֔ה אֲשֶׁ֖ר בֵּֽית־מֶ֥לֶךְ יְהוּדָֽה׃

‎<span id="003">3</span> ‏אֲשֶׁ֣ר כְּלָא֔וֹ צִדְקִיָּ֥הוּ
מֶֽלֶךְ־יְהוּדָ֖ה לֵאמֹ֑ר מַדּוּעַ֩ אַתָּ֨ה נִבָּ֜א לֵאמֹ֗ר כֹּ֚ה אָמַ֣ר
יְהוָ֔ה הִנְנִ֨י נֹתֵ֜ן אֶת־הָעִ֥יר הַזֹּ֛את בְּיַ֥ד מֶֽלֶךְ־בָּבֶ֖ל
וּלְכָדָֽהּ׃

‎<span id="004">4</span> ‏וְצִדְקִיָּ֙הוּ֙ מֶ֣לֶךְ יְהוּדָ֔ה לֹ֥א
יִמָּלֵ֖ט מִיַּ֣ד הַכַּשְׂדִּ֑ים כִּ֣י הִנָּתֹ֤ן יִנָּתֵן֙ בְּיַ֣ד
מֶֽלֶךְ־בָּבֶ֔ל וְדִבֶּר־פִּ֣יו עִם־פִּ֔יו וְעֵינָ֖יו אֶת־עינו עֵינָ֥יו
תִּרְאֶֽינָה׃

‎<span id="005">5</span> ‏וּבָבֶ֞ל יוֹלִ֤ךְ אֶת־צִדְקִיָּ֙הוּ֙ וְשָׁ֣ם
יִֽהְיֶ֔ה עַד־פָּקְדִ֥י אֹת֖וֹ נְאֻם־יְהוָ֑ה כִּ֧י תִֽלָּחֲמ֛וּ
אֶת־הַכַּשְׂדִּ֖ים לֹ֥א תַצְלִֽיחוּ׃ פ

‎<span id="006">6</span> ‏וַיֹּ֖אמֶר יִרְמְיָ֑הוּ הָיָ֥ה דְּבַר־יְהוָ֖ה
אֵלַ֥י לֵאמֹֽר׃

‎<span id="007">7</span> ‏הִנֵּ֣ה חֲנַמְאֵ֗ל בֶּן־שַׁלֻּם֙ דֹּֽדְךָ֔
בָּ֥א אֵלֶ֖יךָ לֵאמֹ֑ר קְנֵ֣ה לְךָ֗ אֶת־שָׂדִי֙ אֲשֶׁ֣ר בַּעֲנָת֔וֹת
כִּ֥י לְךָ֛ מִשְׁפַּ֥ט הַגְּאֻלָּ֖ה לִקְנֽוֹת׃

‎<span id="008">8</span> ‏וַיָּבֹ֣א אֵ֠לַי חֲנַמְאֵ֨ל בֶּן־דֹּדִ֜י
כִּדְבַ֣ר יְהוָה֮ אֶל־חֲצַ֣ר הַמַּטָּרָה֒ וַיֹּ֣אמֶר אֵלַ֡י קְנֵ֣ה נָ֠א
אֶת־שָׂדִ֨י אֲשֶׁר־בַּעֲנָת֜וֹת אֲשֶׁ֣ר׀ בְּאֶ֣רֶץ בִּנְיָמִ֗ין
כִּֽי־לְךָ֞ מִשְׁפַּ֧ט הַיְרֻשָּׁ֛ה וּלְךָ֥ הַגְּאֻלָּ֖ה קְנֵה־לָ֑ךְ
וָאֵדַ֕ע כִּ֥י דְבַר־יְהוָ֖ה הֽוּא׃

‎<span id="009">9</span> ‏וָֽאֶקְנֶה֙ אֶת־הַשָּׂדֶ֔ה מֵאֵ֛ת חֲנַמְאֵ֥ל
בֶּן־דֹּדִ֖י אֲשֶׁ֣ר בַּעֲנָת֑וֹת וָֽאֶשְׁקֲלָה־לּוֹ֙ אֶת־הַכֶּ֔סֶף
שִׁבְעָ֥ה שְׁקָלִ֖ים וַעֲשָׂרָ֥ה הַכָּֽסֶף׃

‎<span id="010">10</span> ‏וָאֶכְתֹּ֤ב בַּסֵּ֙פֶר֙ וָֽאֶחְתֹּ֔ם וָאָעֵ֖ד
עֵדִ֑ים וָאֶשְׁקֹ֥ל הַכֶּ֖סֶף בְּמֹאזְנָֽיִם׃

‎<span id="011">11</span> ‏וָאֶקַּ֖ח אֶת־סֵ֣פֶר הַמִּקְנָ֑ה
אֶת־הֶֽחָת֛וּם הַמִּצְוָ֥ה וְהַחֻקִּ֖ים וְאֶת־הַגָּלֽוּי׃

‎<span id="012">12</span> ‏וָאֶתֵּ֞ן אֶת־הַסֵּ֣פֶר הַמִּקְנָ֗ה
אֶל־בָּר֣וּךְ בֶּן־נֵרִיָּה֮ בֶּן־מַחְסֵיָה֒ לְעֵינֵי֙ חֲנַמְאֵ֣ל
דֹּדִ֔י וּלְעֵינֵי֙ הָֽעֵדִ֔ים הַכֹּתְבִ֖ים בְּסֵ֣פֶר הַמִּקְנָ֑ה
לְעֵינֵי֙ כָּל־הַיְּהוּדִ֔ים הַיֹּשְׁבִ֖ים בַּחֲצַ֥ר הַמַּטָּרָֽה׃

‎<span id="013">13</span> ‏וָֽאֲצַוֶּה֙ אֶת<sup>1</sup> בָּר֔וּךְ
לְעֵינֵיהֶ֖ם לֵאמֹֽר׃

‎<span id="014">14</span> ‏כֹּֽה־אָמַר֩ יְהוָ֨ה צְבָא֜וֹת אֱלֹהֵ֣י
יִשְׂרָאֵ֗ל לָק֣וֹחַ אֶת־הַסְּפָרִ֣ים הָאֵ֡לֶּה אֵ֣ת סֵפֶר֩ הַמִּקְנָ֨ה
הַזֶּ֜ה וְאֵ֣ת הֶחָת֗וּם וְאֵ֨ת סֵ֤פֶר הַגָּלוּי֙ הַזֶּ֔ה וּנְתַתָּ֖ם
בִּכְלִי־חָ֑רֶשׂ לְמַ֥עַן יַעַמְד֖וּ יָמִ֥ים רַבִּֽים׃ ס

‎<span id="015">15</span> ‏כִּ֣י כֹ֥ה אָמַ֛ר יְהוָ֥ה צְבָא֖וֹת אֱלֹהֵ֣י
יִשְׂרָאֵ֑ל ע֣וֹד יִקָּנ֥וּ בָתִּ֛ים וְשָׂד֥וֹת וּכְרָמִ֖ים בָּאָ֥רֶץ
הַזֹּֽאת׃ פ

‎<span id="016">16</span> ‏וָאֶתְפַּלֵּ֖ל אֶל־יְהוָ֑ה אַחֲרֵ֤י תִתִּי֙
אֶת־סֵ֣פֶר הַמִּקְנָ֔ה אֶל־בָּר֥וּךְ בֶּן־נֵרִיָּ֖ה לֵאמֹֽר׃

‎<span id="017">17</span> ‏אֲהָהּ֮ אֲדֹנָ֣י יְהוִה֒ הִנֵּ֣ה׀ אַתָּ֣ה
עָשִׂ֗יתָ אֶת־הַשָּׁמַ֙יִם֙ וְאֶת־הָאָ֔רֶץ בְּכֹֽחֲךָ֙ הַגָּד֔וֹל
וּבִֽזְרֹעֲךָ֖ הַנְּטוּיָ֑ה לֹֽא־יִפָּלֵ֥א מִמְּךָ֖ כָּל־דָּבָֽר׃

‎<span id="018">18</span> ‏עֹ֤שֶׂה חֶ֙סֶד֙ לַֽאֲלָפִ֔ים וּמְשַׁלֵּם֙
עֲוֹ֣ן אָב֔וֹת אֶל־חֵ֥יק בְּנֵיהֶ֖ם אַחֲרֵיהֶ֑ם הָאֵ֤ל הַגָּדוֹל֙
הַגִּבּ֔וֹר יְהוָ֥ה צְבָא֖וֹת שְׁמֽוֹ׃

‎<span id="019">19</span> ‏גְּדֹל֙ הָֽעֵצָ֔ה וְרַ֖ב הָעֲלִֽילִיָּ֑ה
אֲשֶׁר־עֵינֶ֣יךָ פְקֻח֗וֹת עַל־כָּל־דַּרְכֵי֙ בְּנֵ֣י אָדָ֔ם לָתֵ֤ת
לְאִישׁ֙ כִּדְרָכָ֔יו וְכִפְרִ֖י מַעֲלָלָֽיו׃

‎<span id="020">20</span> ‏אֲשֶׁר־שַׂ֠מְתָּ אֹת֨וֹת וּמֹפְתִ֤ים
בְּאֶֽרֶץ־מִצְרַ֙יִם֙ עַד־הַיּ֣וֹם הַזֶּ֔ה וּבְיִשְׂרָאֵ֖ל וּבָֽאָדָ֑ם
וַתַּעֲשֶׂה־לְּךָ֥ שֵׁ֖ם כַּיּ֥וֹם הַזֶּֽה׃

‎<span id="021">21</span> ‏וַתֹּצֵ֛א אֶת־עַמְּךָ֥ אֶת־יִשְׂרָאֵ֖ל
מֵאֶ֣רֶץ מִצְרָ֑יִם בְּאֹת֣וֹת וּבְמוֹפְתִ֗ים וּבְיָ֤ד חֲזָקָה֙
וּבְאֶזְר֣וֹעַ נְטוּיָ֔ה וּבְמוֹרָ֖א גָּדֽוֹל׃

‎<span id="022">22</span> ‏וַתִּתֵּ֤ן לָהֶם֙ אֶת־הָאָ֣רֶץ הַזֹּ֔את
אֲשֶׁר־נִשְׁבַּ֥עְתָּ לַאֲבוֹתָ֖ם לָתֵ֣ת לָהֶ֑ם אֶ֛רֶץ זָבַ֥ת חָלָ֖ב
וּדְבָֽשׁ׃

‎<span id="023">23</span> ‏וַיָּבֹ֜אוּ וַיִּֽרְשׁ֣וּ אֹתָ֗הּ
וְלֹֽא־שָׁמְע֤וּ בְקוֹלֶ֙ךָ֙ ובתרותך וּבְתוֹרָתְךָ֣ לֹא־הָלָ֔כוּ אֵת֩
כָּל־אֲשֶׁ֨ר צִוִּ֧יתָה לָהֶ֛ם לַעֲשׂ֖וֹת לֹ֣א עָשׂ֑וּ וַתַּקְרֵ֣א
אֹתָ֔ם אֵ֥ת כָּל־הָרָעָ֖ה הַזֹּֽאת׃

‎<span id="024">24</span> ‏הִנֵּ֣ה הַסֹּלְל֗וֹת בָּ֣אוּ הָעִיר֮
לְלָכְדָהּ֒ וְהָעִ֣יר נִתְּנָ֗ה בְּיַ֤ד הַכַּשְׂדִּים֙ הַנִּלְחָמִ֣ים
עָלֶ֔יהָ מִפְּנֵ֛י הַחֶ֥רֶב וְהָרָעָ֖ב וְהַדָּ֑בֶר וַאֲשֶׁ֥ר
דִּבַּ֛רְתָּ הָיָ֖ה וְהִנְּךָ֥ רֹאֶֽה׃

‎<span id="025">25</span> ‏וְאַתָּ֞ה אָמַ֤רְתָּ אֵלַי֙ אֲדֹנָ֣י יְהוִ֔ה
קְנֵֽה־לְךָ֧ הַשָּׂדֶ֛ה בַּכֶּ֖סֶף וְהָעֵ֣ד עֵדִ֑ים וְהָעִ֥יר נִתְּנָ֖ה
בְּיַ֥ד הַכַּשְׂדִּֽים׃

‎<span id="026">26</span> ‏וַיְהִי֙ דְּבַר־יְהוָ֔ה אֶֽל־יִרְמְיָ֖הוּ
לֵאמֹֽר׃

‎<span id="027">27</span> ‏הִנֵּה֙ אֲנִ֣י יְהוָ֔ה אֱלֹהֵ֖י כָּל־בָּשָׂ֑ר
הֲ‍ֽמִמֶּ֔נִּי יִפָּלֵ֖א כָּל־דָּבָֽר׃

‎<span id="028">28</span> ‏לָכֵ֕ן כֹּ֖ה אָמַ֣ר יְהוָ֑ה הִנְנִ֣י נֹתֵן֩
אֶת־הָעִ֨יר הַזֹּ֜את בְּיַ֣ד הַכַּשְׂדִּ֗ים וּבְיַ֛ד נְבֽוּכַדְרֶאצַּ֥ר
מֶֽלֶךְ־בָּבֶ֖ל וּלְכָדָֽהּ׃

‎<span id="029">29</span> ‏וּבָ֣אוּ הַכַּשְׂדִּ֗ים הַנִּלְחָמִים֙
עַל־הָעִ֣יר הַזֹּ֔את וְהִצִּ֜יתוּ אֶת־הָעִ֥יר הַזֹּ֛את בָּאֵ֖שׁ
וּשְׂרָפ֑וּהָ וְאֵ֣ת הַבָּתִּ֡ים אֲשֶׁר֩ קִטְּר֨וּ עַל־גַּגּֽוֹתֵיהֶ֜ם
לַבַּ֗עַל וְהִסִּ֤כוּ נְסָכִים֙ לֵאלֹהִ֣ים אֲחֵרִ֔ים לְמַ֖עַן
הַכְעִסֵֽנִי׃

‎<span id="030">30</span> ‏כִּֽי־הָי֨וּ בְנֵֽי־יִשְׂרָאֵ֜ל וּבְנֵ֣י
יְהוּדָ֗ה אַ֣ךְ עֹשִׂ֥ים הָרַ֛ע בְּעֵינַ֖י מִנְּעֻרֹֽתֵיהֶ֑ם כִּ֣י
בְנֵֽי־יִשְׂרָאֵ֗ל אַ֣ךְ מַכְעִסִ֥ים אֹתִ֛י בְּמַעֲשֵׂ֥ה יְדֵיהֶ֖ם
נְאֻם־יְהוָֽה׃

‎<span id="031">31</span> ‏כִּ֧י עַל־אַפִּ֣י וְעַל־חֲמָתִ֗י הָ֤יְתָה
לִּי֙ הָעִ֣יר הַזֹּ֔את לְמִן־הַיּוֹם֙ אֲשֶׁ֣ר בָּנ֣וּ אוֹתָ֔הּ וְעַ֖ד
הַיּ֣וֹם הַזֶּ֑ה לַהֲסִירָ֖הּ מֵעַ֥ל פָּנָֽי׃

‎<span id="032">32</span> ‏עַל֩ כָּל־רָעַ֨ת בְּנֵֽי־יִשְׂרָאֵ֜ל וּבְנֵ֣י
יְהוּדָ֗ה אֲשֶׁ֤ר עָשׂוּ֙ לְהַכְעִסֵ֔נִי הֵ֤מָּה מַלְכֵיהֶם֙ שָֽׂרֵיהֶ֔ם
כֹּהֲנֵיהֶ֖ם וּנְבִֽיאֵיהֶ֑ם וְאִ֣ישׁ יְהוּדָ֔ה וְיֹשְׁבֵ֖י
יְרוּשָׁלִָֽם׃

‎<span id="033">33</span> ‏וַיִּפְנ֥וּ אֵלַ֛י עֹ֖רֶף וְלֹ֣א פָנִ֑ים
וְלַמֵּ֤ד אֹתָם֙ הַשְׁכֵּ֣ם וְלַמֵּ֔ד וְאֵינָ֥ם שֹׁמְעִ֖ים לָקַ֥חַת
מוּסָֽר׃

‎<span id="034">34</span> ‏וַיָּשִׂ֣ימוּ שִׁקּֽוּצֵיהֶ֗ם בַּבַּ֛יִת
אֲשֶׁר־נִקְרָֽא־שְׁמִ֥י עָלָ֖יו לְטַמְּאֽוֹ׃

‎<span id="035">35</span> ‏וַיִּבְנוּ֩ אֶת־בָּמ֨וֹת הַבַּ֜עַל אֲשֶׁ֣ר׀
בְּגֵ֣יא בֶן־הִנֹּ֗ם לְ֠הַעֲבִיר אֶת־בְּנֵיהֶ֣ם וְאֶת־בְּנוֹתֵיהֶם֮
לַמֹּלֶךְ֒ אֲשֶׁ֣ר לֹֽא־צִוִּיתִ֗ים וְלֹ֤א עָֽלְתָה֙ עַל־לִבִּ֔י
לַעֲשׂ֖וֹת הַתּוֹעֵבָ֣ה הַזֹּ֑את לְמַ֖עַן החטי הַחֲטִ֥יא אֶת־יְהוּדָֽה׃
ס

‎<span id="036">36</span> ‏וְעַתָּ֕ה לָכֵ֛ן כֹּֽה־אָמַ֥ר יְהוָ֖ה
אֱלֹהֵ֣י יִשְׂרָאֵ֑ל אֶל־הָעִ֨יר הַזֹּ֜את אֲשֶׁ֣ר׀ אַתֶּ֣ם אֹמְרִ֗ים
נִתְּנָה֙ בְּיַ֣ד מֶֽלֶךְ־בָּבֶ֔ל בַּחֶ֖רֶב וּבָרָעָ֥ב וּבַדָּֽבֶר׃

‎<span id="037">37</span> ‏הִנְנִ֤י מְקַבְּצָם֙ מִכָּל־הָ֣אֲרָצ֔וֹת
אֲשֶׁ֨ר הִדַּחְתִּ֥ים שָׁ֛ם בְּאַפִּ֥י וּבַחֲמָתִ֖י וּבְקֶ֣צֶף גָּד֑וֹל
וַהֲשִֽׁבֹתִים֙ אֶל־הַמָּק֣וֹם הַזֶּ֔ה וְהֹשַׁבְתִּ֖ים לָבֶֽטַח׃

‎<span id="038">38</span> ‏וְהָ֥יוּ לִ֖י לְעָ֑ם וַאֲנִ֕י אֶהְיֶ֥ה לָהֶ֖ם
לֵאלֹהִֽים׃

‎<span id="039">39</span> ‏וְנָתַתִּ֨י לָהֶ֜ם לֵ֤ב אֶחָד֙ וְדֶ֣רֶךְ
אֶחָ֔ד לְיִרְאָ֥ה אוֹתִ֖י כָּל־הַיָּמִ֑ים לְט֣וֹב לָהֶ֔ם וְלִבְנֵיהֶ֖ם
אַחֲרֵיהֶֽם׃

‎<span id="040">40</span> ‏וְכָרַתִּ֤י לָהֶם֙ בְּרִ֣ית עוֹלָ֔ם אֲשֶׁ֤ר
לֹֽא־אָשׁוּב֙ מֵאַ֣חֲרֵיהֶ֔ם לְהֵיטִיבִ֖י אוֹתָ֑ם וְאֶת־יִרְאָתִי֙
אֶתֵּ֣ן בִּלְבָבָ֔ם לְבִלְתִּ֖י ס֥וּר מֵעָלָֽי׃

‎<span id="041">41</span> ‏וְשַׂשְׂתִּ֥י עֲלֵיהֶ֖ם לְהֵטִ֣יב אוֹתָ֑ם
וּנְטַעְתִּ֞ים בָּאָ֤רֶץ הַזֹּאת֙ בֶּאֱמֶ֔ת בְּכָל־לִבִּ֖י
וּבְכָל־נַפְשִֽׁי׃ ס

‎<span id="042">42</span> ‏כִּֽי־כֹה֙ אָמַ֣ר יְהוָ֔ה כַּאֲשֶׁ֤ר
הֵבֵ֙אתִי֙ אֶל־הָעָ֣ם הַזֶּ֔ה אֵ֛ת כָּל־הָרָעָ֥ה הַגְּדוֹלָ֖ה הַזֹּ֑את
כֵּ֣ן אָנֹכִ֞י מֵבִ֤יא עֲלֵיהֶם֙ אֶת־כָּל־הַטּוֹבָ֔ה אֲשֶׁ֥ר אָנֹכִ֖י
דֹּבֵ֥ר עֲלֵיהֶֽם׃

‎<span id="043">43</span> ‏וְנִקְנָ֥ה הַשָּׂדֶ֖ה בָּאָ֣רֶץ הַזֹּ֑את
אֲשֶׁ֣ר׀ אַתֶּ֣ם אֹמְרִ֗ים שְׁמָמָ֥ה הִיא֙ מֵאֵ֤ין אָדָם֙ וּבְהֵמָ֔ה
נִתְּנָ֖ה בְּיַ֥ד הַכַּשְׂדִּֽים׃

‎<span id="044">44</span> ‏שָׂד֞וֹת בַּכֶּ֣סֶף יִקְנ֗וּ וְכָת֨וֹב
בַּסֵּ֥פֶר׀ וְחָתוֹם֮ וְהָעֵ֣ד עֵדִים֒ בְּאֶ֨רֶץ בִּנְיָמִ֜ן
וּבִסְבִיבֵ֣י יְרוּשָׁלִַ֗ם וּבְעָרֵ֤י יְהוּדָה֙ וּבְעָרֵ֣י הָהָ֔ר
וּבְעָרֵ֥י הַשְּׁפֵלָ֖ה וּבְעָרֵ֣י הַנֶּ֑גֶב כִּֽי־אָשִׁ֥יב
אֶת־שְׁבוּתָ֖ם נְאֻם־יְהוָֽה׃ פ

1 hadāḇār ’ăšer-hāyâ ’el-yirəməyâû mē’ēṯ yəhwâ bišənaṯ baššānâ hā‘ăśirîṯ
ləṣiḏəqîyâû meleḵə yəhûḏâ hî’ haššānâ šəmōneh-‘eśərēh šānâ
linəḇûḵaḏəre’ṣṣar:

2 wə’āz ḥêl meleḵə bāḇel ṣārîm ‘al-yərûšālāim wəyirəməyâû hannāḇî’ hāyâ
ḵālû’ b<sup>a</sup>ḥăṣar hammaṭṭārâ ’ăšer bêṯ-meleḵə yəhûḏâ:

3 ’ăšer kəlā’wō ṣiḏəqîyâû meleḵə-yəhûḏâ lē’mōr madû‘a ’atâ nibā’ lē’mōr
kōh ’āmar yəhwâ hinənî nōṯēn ’eṯ-hā‘îr hazzō’ṯ bəyaḏ meleḵə-bāḇel
ûləḵāḏāh:

4 wəṣiḏəqîyâû meleḵə yəhûḏâ lō’ yimmālēṭ mîyaḏ hakaśədîm kî hinnāṯōn
yinnāṯēn bəyaḏ meleḵə-bāḇel wəḏiber-pîw ‘im-pîw wə‘ênāyw ’eṯ-‘ênāw
‘ênāyw tirə’eynâ:

5 ûḇāḇel ywōliḵə ’eṯ-ṣiḏəqîyâû wəšām yihəyeh ‘aḏ-pāqəḏî ’ōṯwō
nə’um-yəhwâ kî ṯillāḥămû ’eṯ-hakaśədîm lō’ ṯaṣəlîḥû: f

6 wayyō’mer yirəməyâû hāyâ dəḇar-yəhwâ ’ēlay lē’mōr:

7 hinnēh ḥănamə’ēl ben-šallum dōḏəḵā bā’ ’ēleyḵā lē’mōr qənēh ləḵā
’eṯ-śāḏî ’ăšer b<sup>a</sup>‘ănāṯwōṯ kî ləḵā mišəpaṭ hagə’ullâ liqənwōṯ:

8 wayyāḇō’ ’ēlay ḥănamə’ēl ben-dōḏî kiḏəḇar yəhwâ ’el-ḥăṣar hammaṭṭārâ
wayyō’mer ’ēlay qənēh nā’ ’eṯ-śāḏî ’ăšer-b<sup>a</sup>‘ănāṯwōṯ ’ăšer\|
bə’ereṣ binəyāmîn kî-ləḵā mišəpaṭ hayəruššâ ûləḵā hagə’ullâ qənēh-lāḵə
wā’ēḏ<sup>a</sup>‘ kî ḏəḇar-yəhwâ hû’:

9 wā’eqəneh ’eṯ-haśśāḏeh mē’ēṯ ḥănamə’ēl ben-dōḏî ’ăšer
b<sup>a</sup>‘ănāṯwōṯ wā’ešəqălâ-llwō ’eṯ-hakesef šiḇə‘â šəqālîm
w<sup>a</sup>‘ăśārâ hakāsef:

10 wā’eḵətōḇ bassēfer wā’eḥətōm wā’ā‘ēḏ ‘ēḏîm wā’ešəqōl hakesef
bəmō’zənāyim:

11 wā’eqq<sup>a</sup>ḥ ’eṯ-sēfer hammiqənâ ’eṯ-heḥāṯûm hammiṣəwâ
wəh<sup>a</sup>ḥuqqîm wə’eṯ-hagālûy:

12 wā’etēn ’eṯ-hassēfer hammiqənâ ’el-bārûḵə ben-nērîyâ
ben-m<sup>a</sup>ḥəsêâ lə‘ênê ḥănamə’ēl dōḏî ûlə‘ênê hā‘ēḏîm hakōṯəḇîm
bəsēfer hammiqənâ lə‘ênê kāl-hayyəhûḏîm hayyōšəḇîm b<sup>a</sup>ḥăṣar
hammaṭṭārâ:

13 wā’ăṣaûeh ’eṯ<sup>1</sup> bārûḵə lə‘ênêhem lē’mōr:

14 kōh-’āmar yəhwâ ṣəḇā’wōṯ ’ĕlōhê yiśərā’ēl lāqwōḥa ’eṯ-hassəfārîm
hā’ēlleh ’ēṯ sēfer hammiqənâ hazzeh wə’ēṯ heḥāṯûm wə’ēṯ sēfer hagālûy
hazzeh ûnəṯatām biḵəlî-ḥāreś ləm<sup>a</sup>‘an y<sup>a</sup>‘aməḏû
yāmîm rabîm: s

15 kî ḵōh ’āmar yəhwâ ṣəḇā’wōṯ ’ĕlōhê yiśərā’ēl ‘wōḏ yiqqānû ḇātîm
wəśāḏwōṯ ûḵərāmîm bā’āreṣ hazzō’ṯ: f

16 wā’eṯəpallēl ’el-yəhwâ ’<sup>a</sup>ḥărê ṯitî ’eṯ-sēfer hammiqənâ
’el-bārûḵə ben-nērîyâ lē’mōr:

17 ’ăhāh ’ăḏōnāy yəhwih hinnēh\| ’atâ ‘āśîṯā ’eṯ-haššāmayim
wə’eṯ-hā’āreṣ bəḵōḥăḵā hagāḏwōl ûḇizərō‘ăḵā hannəṭûyâ lō’-yipālē’
mimməḵā kāl-dāḇār:

18 ‘ōśeh ḥeseḏ la’ălāfîm ûməšallēm ‘ăwōn ’āḇwōṯ ’el-ḥêq bənêhem
’<sup>a</sup>ḥărêhem hā’ēl hagāḏwōl hagibwōr yəhwâ ṣəḇā’wōṯ šəmwō:

19 gəḏōl hā‘ēṣâ wəraḇ hā‘ălîlîyâ ’ăšer-‘êneyḵā fəquḥwōṯ ‘al-kāl-darəḵê
bənê ’āḏām lāṯēṯ lə’îš kiḏərāḵāyw wəḵifərî m<sup>a</sup>‘ălālāyw:

20 ’ăšer-śamətā ’ōṯwōṯ ûmōfəṯîm bə’ereṣ-miṣərayim ‘aḏ-hayywōm hazzeh
ûḇəyiśərā’ēl ûḇā’āḏām wat<sup>a</sup>‘ăśeh-lləḵā šēm kayywōm hazzeh:

21 watōṣē’ ’eṯ-‘amməḵā ’eṯ-yiśərā’ēl mē’ereṣ miṣərāyim bə’ōṯwōṯ
ûḇəmwōfəṯîm ûḇəyāḏ ḥăzāqâ ûḇə’ezərwō‘a nəṭûyâ ûḇəmwōrā’ gāḏwōl:

22 watitēn lâem ’eṯ-hā’āreṣ hazzō’ṯ ’ăšer-nišəb<sup>a</sup>‘ətā
la’ăḇwōṯām lāṯēṯ lâem ’ereṣ zāḇaṯ ḥālāḇ ûḏəḇāš:

23 wayyāḇō’û wayyirəšû ’ōṯāh wəlō’-šāmə‘û ḇəqwōleḵā ûḇəṯōrwōṯeḵā
ûḇəṯwōrāṯəḵā lō’-hālāḵû ’ēṯ kāl-’ăšer ṣiûîṯâ lâem l<sup>a</sup>‘ăśwōṯ
lō’ ‘āśû wataqərē’ ’ōṯām ’ēṯ kāl-hārā‘â hazzō’ṯ:

24 hinnēh hassōləlwōṯ bā’û hā‘îr ləlāḵəḏāh wəhā‘îr nitənâ bəyaḏ
hakaśədîm hanniləḥāmîm ‘āleyhā mipənê h<sup>a</sup>ḥereḇ wəhārā‘āḇ
wəhadāḇer wa’ăšer dibarətā hāyâ wəhinnəḵā rō’eh:

25 wə’atâ ’āmarətā ’ēlay ’ăḏōnāy yəhwih qənēh-ləḵā haśśāḏeh bakesef
wəhā‘ēḏ ‘ēḏîm wəhā‘îr nitənâ bəyaḏ hakaśədîm:

26 wayəhî dəḇar-yəhwâ ’el-yirəməyâû lē’mōr:

27 hinnēh ’ănî yəhwâ ’ĕlōhê kāl-bāśār hă‍mimmennî yipālē’ kāl-dāḇār:

28 lāḵēn kōh ’āmar yəhwâ hinənî nōṯēn ’eṯ-hā‘îr hazzō’ṯ bəyaḏ hakaśədîm
ûḇəyaḏ nəḇûḵaḏəre’ṣṣar meleḵə-bāḇel ûləḵāḏāh:

29 ûḇā’û hakaśədîm hanniləḥāmîm ‘al-hā‘îr hazzō’ṯ wəhiṣṣîṯû ’eṯ-hā‘îr
hazzō’ṯ bā’ēš ûśərāfûhā wə’ēṯ habātîm ’ăšer qiṭṭərû ‘al-gagwōṯêhem
lab<sup>a</sup>‘al wəhissiḵû nəsāḵîm lē’lōhîm ’ăḥērîm ləm<sup>a</sup>‘an
haḵə‘isēnî:

30 kî-hāyû ḇənê-yiśərā’ēl ûḇənê yəhûḏâ ’aḵə ‘ōśîm hār<sup>a</sup>‘
bə‘ênay minnə‘urōṯêhem kî ḇənê-yiśərā’ēl ’aḵə maḵə‘isîm ’ōṯî
bəm<sup>a</sup>‘ăśēh yəḏêhem nə’um-yəhwâ:

31 kî ‘al-’apî wə‘al-ḥămāṯî hāyəṯâ llî hā‘îr hazzō’ṯ ləmin-hayywōm ’ăšer
bānû ’wōṯāh wə‘aḏ hayywōm hazzeh lahăsîrāh mē‘al pānāy:

32 ‘al kāl-rā‘aṯ bənê-yiśərā’ēl ûḇənê yəhûḏâ ’ăšer ‘āśû ləhaḵə‘isēnî
hēmmâ maləḵêhem śārêhem kōhănêhem ûnəḇî’êhem wə’îš yəhûḏâ wəyōšəḇê
yərûšālāim:

33 wayyifənû ’ēlay ‘ōref wəlō’ fānîm wəlammēḏ ’ōṯām hašəkēm wəlammēḏ
wə’ênām šōmə‘îm lāq<sup>a</sup>ḥaṯ mûsār:

34 wayyāśîmû šiqqûṣêhem babayiṯ ’ăšer-niqərā’-šəmî ‘ālāyw ləṭammə’wō:

35 wayyiḇənû ’eṯ-bāmwōṯ hab<sup>a</sup>‘al ’ăšer\| bəḡê’ ḇen-hinnōm
ləh<sup>a</sup>‘ăḇîr ’eṯ-bənêhem wə’eṯ-bənwōṯêhem lammōleḵə ’ăšer
lō’-ṣiûîṯîm wəlō’ ‘āləṯâ ‘al-libî l<sup>a</sup>‘ăśwōṯ hatwō‘ēḇâ hazzō’ṯ
ləm<sup>a</sup>‘an h<sup>a</sup>ḥăṭî h<sup>a</sup>ḥăṭî’ ’eṯ-yəhûḏâ: s

36 wə‘atâ lāḵēn kōh-’āmar yəhwâ ’ĕlōhê yiśərā’ēl ’el-hā‘îr hazzō’ṯ
’ăšer\| ’atem ’ōmərîm nitənâ bəyaḏ meleḵə-bāḇel b<sup>a</sup>ḥereḇ
ûḇārā‘āḇ ûḇadāḇer:

37 hinənî məqabəṣām mikāl-hā’ărāṣwōṯ ’ăšer hid<sup>a</sup>ḥətîm šām
bə’apî ûḇ<sup>a</sup>ḥămāṯî ûḇəqeṣef gāḏwōl wahăšiḇōṯîm ’el-hammāqwōm
hazzeh wəhōšaḇətîm lāḇeṭ<sup>a</sup>ḥ:

38 wəhāyû lî lə‘ām wa’ănî ’ehəyeh lâem lē’lōhîm:

39 wənāṯatî lâem lēḇ ’eḥāḏ wəḏereḵə ’eḥāḏ ləyirə’â ’wōṯî kāl-hayyāmîm
ləṭwōḇ lâem wəliḇənêhem ’<sup>a</sup>ḥărêhem:

40 wəḵāratî lâem bərîṯ ‘wōlām ’ăšer lō’-’āšûḇ mē’<sup>a</sup>ḥărêhem
ləhêṭîḇî ’wōṯām wə’eṯ-yirə’āṯî ’etēn biləḇāḇām ləḇilətî sûr mē‘ālāy:

41 wəśaśətî ‘ălêhem ləhēṭîḇ ’wōṯām ûnəṭ<sup>a</sup>‘ətîm bā’āreṣ hazzō’ṯ
be’ĕmeṯ bəḵāl-libî ûḇəḵāl-nafəšî: s

42 kî-ḵōh ’āmar yəhwâ ka’ăšer hēḇē’ṯî ’el-hā‘ām hazzeh ’ēṯ kāl-hārā‘â
hagəḏwōlâ hazzō’ṯ kēn ’ānōḵî mēḇî’ ‘ălêhem ’eṯ-kāl-haṭṭwōḇâ ’ăšer ’ānōḵî
dōḇēr ‘ălêhem:

43 wəniqənâ haśśāḏeh bā’āreṣ hazzō’ṯ ’ăšer\| ’atem ’ōmərîm šəmāmâ hî’
mē’ên ’āḏām ûḇəhēmâ nitənâ bəyaḏ hakaśədîm:

44 śāḏwōṯ bakesef yiqənû wəḵāṯwōḇ bassēfer\| wəḥāṯwōm wəhā‘ēḏ ‘ēḏîm
bə’ereṣ binəyāmin ûḇisəḇîḇê yərûšālaim ûḇə‘ārê yəhûḏâ ûḇə‘ārê hâār
ûḇə‘ārê haššəfēlâ ûḇə‘ārê hanneḡeḇ kî-’āšîḇ ’eṯ-šəḇûṯām nə’um-yəhwâ: f

------------------------------------------------------------------------

[Next: Jeremiah (Yermiyah) Chapter 33](jer033.md)
