[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer044)  [KJV](../kjv/jer044)  [Sep](../sep/jer044) 
[Vul](../vul/jer044)   
  
[Jeremiah (Yermiyah) Index](jer)  
  [Previous](jer043)  [Next](jer045) 

------------------------------------------------------------------------

### Tanach (Hebrew): Jeremiah (Yermiyah) Chapter 44

‎<span id="001">1</span> ‏הַדָּבָר֙ אֲשֶׁ֣ר הָיָ֣ה אֶֽל־יִרְמְיָ֔הוּ
אֶ֚ל כָּל־הַיְּהוּדִ֔ים הַיֹּשְׁבִ֖ים בְּאֶ֣רֶץ מִצְרָ֑יִם הַיֹּשְׁבִ֤ים
בְּמִגְדֹּל֙ וּבְתַחְפַּנְחֵ֣ס וּבְנֹ֔ף וּבְאֶ֥רֶץ פַּתְר֖וֹס לֵאמֹֽר׃ ס

‎<span id="002">2</span> ‏כֹּה־אָמַ֞ר יְהוָ֤ה צְבָאוֹת֙ אֱלֹהֵ֣י
יִשְׂרָאֵ֔ל אַתֶּ֣ם רְאִיתֶ֗ם אֵ֤ת כָּל־הָֽרָעָה֙ אֲשֶׁ֤ר הֵבֵ֙אתִי֙
עַל־יְר֣וּשָׁלִַ֔ם וְעַ֖ל כָּל־עָרֵ֣י יְהוּדָ֑ה וְהִנָּ֤ם חָרְבָּה֙
הַיּ֣וֹם הַזֶּ֔ה וְאֵ֥ין בָּהֶ֖ם יוֹשֵֽׁב׃

‎<span id="003">3</span> ‏מִפְּנֵ֣י רָעָתָ֗ם<sup>3</sup> אֲשֶׁ֤ר עָשׂוּ֙
לְהַכְעִסֵ֔נִי לָלֶ֣כֶת לְקַטֵּ֔ר לַעֲבֹ֖ד לֵאלֹהִ֣ים אֲחֵרִ֑ים אֲשֶׁר֙
לֹ֣א יְדָע֔וּם הֵ֖מָּה אַתֶּ֥ם וַאֲבֹתֵיכֶֽם׃

‎<span id="004">4</span> ‏וָאֶשְׁלַ֤ח אֲלֵיכֶם֙ אֶת־כָּל־עֲבָדַ֣י
הַנְּבִיאִ֔ים הַשְׁכֵּ֥ים וְשָׁלֹ֖חַ לֵאמֹ֑ר אַל־נָ֣א תַעֲשׂ֗וּ אֵ֛ת
דְּבַֽר־הַתֹּעֵבָ֥ה הַזֹּ֖את אֲשֶׁ֥ר שָׂנֵֽאתִי׃

‎<span id="005">5</span> ‏וְלֹ֤א שָֽׁמְעוּ֙ וְלֹא־הִטּ֣וּ אֶת־אָזְנָ֔ם
לָשׁ֖וּב מֵרָֽעָתָ֑ם לְבִלְתִּ֥י קַטֵּ֖ר לֵאלֹהִ֥ים אֲחֵרִֽים׃

‎<span id="006">6</span> ‏וַתִּתַּ֤ךְ חֲמָתִי֙ וְאַפִּ֔י וַתִּבְעַר֙
בְּעָרֵ֣י יְהוּדָ֔ה וּבְחֻצ֖וֹת יְרֽוּשָׁלִָ֑ם וַתִּהְיֶ֛ינָה
לְחָרְבָּ֥ה לִשְׁמָמָ֖ה כַּיּ֥וֹם הַזֶּֽה׃ ס

‎<span id="007">7</span> ‏וְעַתָּ֡ה כֹּֽה־אָמַ֣ר יְהוָה֩ אֱלֹהֵ֨י
צְבָא֜וֹת אֱלֹהֵ֣י יִשְׂרָאֵ֗ל לָמָה֩ אַתֶּ֨ם עֹשִׂ֜ים רָעָ֤ה גְדוֹלָה֙
אֶל־נַפְשֹׁ֣תֵכֶ֔ם לְהַכְרִ֨ית לָכֶ֧ם אִישׁ־וְאִשָּׁ֛ה עוֹלֵ֥ל וְיוֹנֵ֖ק
מִתּ֣וֹךְ יְהוּדָ֑ה לְבִלְתִּ֛י הוֹתִ֥יר לָכֶ֖ם שְׁאֵרִֽית׃

‎<span id="008">8</span> ‏לְהַכְעִסֵ֙נִי֙ בְּמַעֲשֵׂ֣י יְדֵיכֶ֔ם
לְקַטֵּ֞ר לֵאלֹהִ֤ים אֲחֵרִים֙ בְּאֶ֣רֶץ מִצְרַ֔יִם אֲשֶׁר־אַתֶּ֥ם
בָּאִ֖ים לָג֣וּר שָׁ֑ם לְמַ֙עַן֙ הַכְרִ֣ית לָכֶ֔ם וּלְמַ֤עַן
הֱיֽוֹתְכֶם֙ לִקְלָלָ֣ה וּלְחֶרְפָּ֔ה בְּכֹ֖ל גּוֹיֵ֥י הָאָֽרֶץ׃

‎<span id="009">9</span> ‏הַֽשְׁכַחְתֶּם֩ אֶת־רָע֨וֹת אֲבוֹתֵיכֶ֜ם
וְאֶת־רָע֣וֹת׀ מַלְכֵ֣י יְהוּדָ֗ה וְאֵת֙ רָע֣וֹת נָשָׁ֔יו וְאֵת֙
רָעֹ֣תֵכֶ֔ם וְאֵ֖ת רָעֹ֣ת נְשֵׁיכֶ֑ם אֲשֶׁ֤ר עָשׂוּ֙ בְּאֶ֣רֶץ יְהוּדָ֔ה
וּבְחֻצ֖וֹת יְרוּשָׁלִָֽם׃

‎<span id="010">10</span> ‏לֹ֣א דֻכְּא֔וּ עַ֖ד הַיּ֣וֹם הַזֶּ֑ה וְלֹ֣א
יָרְא֗וּ וְלֹֽא־הָלְכ֤וּ בְתֽוֹרָתִי֙ וּבְחֻקֹּתַ֔י אֲשֶׁר־נָתַ֥תִּי
לִפְנֵיכֶ֖ם וְלִפְנֵ֥י אֲבוֹתֵיכֶֽם׃ ס

‎<span id="011">11</span> ‏לָכֵ֗ן כֹּֽה־אָמַ֞ר יְהוָ֤ה צְבָאוֹת֙
אֱלֹהֵ֣י יִשְׂרָאֵ֔ל הִנְנִ֨י שָׂ֥ם פָּנַ֛י בָּכֶ֖ם לְרָעָ֑ה
וּלְהַכְרִ֖ית אֶת־כָּל־יְהוּדָֽה׃

‎<span id="012">12</span> ‏וְלָקַחְתִּ֞י אֶת־שְׁאֵרִ֣ית יְהוּדָ֗ה
אֲשֶׁר־שָׂ֨מוּ פְנֵיהֶ֜ם לָב֣וֹא אֶֽרֶץ־מִצְרַיִם֮ לָג֣וּר שָׁם֒
וְתַ֨מּוּ כֹ֜ל בְּאֶ֧רֶץ מִצְרַ֣יִם יִפֹּ֗לוּ בַּחֶ֤רֶב בָּֽרָעָב֙
יִתַּ֔מּוּ מִקָּטֹן֙ וְעַד־גָּד֔וֹל בַּחֶ֥רֶב וּבָרָעָ֖ב יָמֻ֑תוּ
וְהָיוּ֙ לְאָלָ֣ה לְשַׁמָּ֔ה וְלִקְלָלָ֖ה וּלְחֶרְפָּֽה׃

‎<span id="013">13</span> ‏וּפָקַדְתִּ֗י עַ֤ל הַיּֽוֹשְׁבִים֙ בְּאֶ֣רֶץ
מִצְרַ֔יִם כַּאֲשֶׁ֥ר פָּקַ֖דְתִּי עַל־יְרֽוּשָׁלִָ֑ם בַּחֶ֥רֶב
בָּרָעָ֖ב וּבַדָּֽבֶר׃

‎<span id="014">14</span> ‏וְלֹ֨א יִהְיֶ֜ה פָּלִ֤יט וְשָׂרִיד֙
לִשְׁאֵרִ֣ית יְהוּדָ֔ה הַבָּאִ֥ים לָגֽוּר־שָׁ֖ם בְּאֶ֣רֶץ מִצְרָ֑יִם
וְלָשׁ֣וּב׀ אֶ֣רֶץ יְהוּדָ֗ה אֲשֶׁר־הֵ֜מָּה מְנַשְּׂאִ֤ים אֶת־נַפְשָׁם֙
לָשׁוּב֙ לָשֶׁ֣בֶת שָׁ֔ם כִּ֥י לֹֽא־יָשׁ֖וּבוּ כִּ֥י אִם־פְּלֵטִֽים׃ ס

‎<span id="015">15</span> ‏וַיַּעֲנ֣וּ אֶֽת־יִרְמְיָ֗הוּ
כָּל־הָאֲנָשִׁ֤ים הַיֹּֽדְעִים֙ כִּֽי־מְקַטְּר֤וֹת נְשֵׁיהֶם֙ לֵאלֹהִ֣ים
אֲחֵרִ֔ים וְכָל־הַנָּשִׁ֥ים הָעֹמְד֖וֹת קָהָ֣ל גָּד֑וֹל וְכָל־הָעָ֛ם
הַיֹּשְׁבִ֥ים בְּאֶֽרֶץ־מִצְרַ֖יִם בְּפַתְר֥וֹס לֵאמֹֽר׃

‎<span id="016">16</span> ‏הַדָּבָ֛ר אֲשֶׁר־דִּבַּ֥רְתָּ אֵלֵ֖ינוּ
בְּשֵׁ֣ם יְהוָ֑ה אֵינֶ֥נּוּ שֹׁמְעִ֖ים אֵלֶֽיךָ׃

‎<span id="017">17</span> ‏כִּ֩י עָשֹׂ֨ה נַעֲשֶׂ֜ה אֶֽת־כָּל־הַדָּבָ֣ר׀
אֲשֶׁר־יָצָ֣א מִפִּ֗ינוּ לְקַטֵּ֞ר לִמְלֶ֣כֶת הַשָּׁמַיִם֮
וְהַסֵּֽיךְ־לָ֣הּ נְסָכִים֒ כַּאֲשֶׁ֨ר עָשִׂ֜ינוּ אֲנַ֤חְנוּ
וַאֲבֹתֵ֙ינוּ֙ מְלָכֵ֣ינוּ וְשָׂרֵ֔ינוּ בְּעָרֵ֣י יְהוּדָ֔ה וּבְחֻצ֖וֹת
יְרוּשָׁלִָ֑ם וַנִּֽשְׂבַּֽע־לֶ֙חֶם֙ וַנִּֽהְיֶ֣ה טוֹבִ֔ים וְרָעָ֖ה לֹ֥א
רָאִֽינוּ׃

‎<span id="018">18</span> ‏וּמִן־אָ֡ז חָדַ֜לְנוּ לְקַטֵּ֨ר לִמְלֶ֧כֶת
הַשָּׁמַ֛יִם וְהַסֵּֽךְ־לָ֥הּ נְסָכִ֖ים חָסַ֣רְנוּ כֹ֑ל וּבַחֶ֥רֶב
וּבָרָעָ֖ב תָּֽמְנוּ׃

‎<span id="019">19</span> ‏וְכִֽי־אֲנַ֤חְנוּ מְקַטְּרִים֙ לִמְלֶ֣כֶת
הַשָּׁמַ֔יִם וּלְהַסֵּ֥ךְ לָ֖הּ נְסָכִ֑ים הֲמִֽבַּלְעֲדֵ֣י אֲנָשֵׁ֗ינוּ
עָשִׂ֨ינוּ לָ֤הּ כַּוָּנִים֙ לְהַ֣עֲצִבָ֔ה וְהַסֵּ֥ךְ לָ֖הּ נְסָכִֽים׃ פ

‎<span id="020">20</span> ‏וַיֹּ֥אמֶר יִרְמְיָ֖הוּ אֶל־כָּל־הָעָ֑ם
עַל־הַגְּבָרִ֤ים וְעַל־הַנָּשִׁים֙ וְעַל־כָּל־הָעָ֔ם הָעֹנִ֥ים אֹת֛וֹ
דָּבָ֖ר לֵאמֹֽר׃

‎<span id="021">21</span> ‏הֲל֣וֹא אֶת־הַקִּטֵּ֗ר אֲשֶׁ֨ר קִטַּרְתֶּ֜ם
בְּעָרֵ֤י יְהוּדָה֙ וּבְחֻצ֣וֹת יְרוּשָׁלִַ֔ם אַתֶּ֧ם וַאֲבֽוֹתֵיכֶ֛ם
מַלְכֵיכֶ֥ם וְשָׂרֵיכֶ֖ם וְעַ֣ם הָאָ֑רֶץ אֹתָם֙ זָכַ֣ר יְהוָ֔ה
וַֽתַּעֲלֶ֖ה עַל־לִבּֽוֹ׃

‎<span id="022">22</span> ‏וְלֹֽא־יוּכַל֩ יְהוָ֨ה ע֜וֹד לָשֵׂ֗את
מִפְּנֵי֙ רֹ֣עַ מַעַלְלֵיכֶ֔ם מִפְּנֵ֥י הַתּוֹעֵבֹ֖ת אֲשֶׁ֣ר עֲשִׂיתֶ֑ם
וַתְּהִ֣י אַ֠רְצְכֶם לְחָרְבָּ֨ה וּלְשַׁמָּ֧ה וְלִקְלָלָ֛ה מֵאֵ֥ין
יוֹשֵׁ֖ב כְּהַיּ֥וֹם הַזֶּֽה׃

‎<span id="023">23</span> ‏מִפְּנֵי֩ אֲשֶׁ֨ר קִטַּרְתֶּ֜ם וַאֲשֶׁ֧ר
חֲטָאתֶ֣ם לַיהוָ֗ה וְלֹ֤א שְׁמַעְתֶּם֙ בְּק֣וֹל יְהוָ֔ה וּבְתֹרָת֧וֹ
וּבְחֻקֹּתָ֛יו וּבְעֵדְוֹתָ֖יו לֹ֣א הֲלַכְתֶּ֑ם עַל־כֵּ֞ן קָרָ֥את
אֶתְכֶ֛ם הָרָעָ֥ה הַזֹּ֖את כַּיּ֥וֹם הַזֶּֽה׃ ס

‎<span id="024">24</span> ‏וַיֹּ֤אמֶר יִרְמְיָ֙הוּ֙ אֶל־כָּל־הָעָ֔ם
וְאֶ֖ל כָּל־הַנָּשִׁ֑ים שִׁמְעוּ֙ דְּבַר־יְהוָ֔ה כָּל־יְהוּדָ֕ה אֲשֶׁ֖ר
בְּאֶ֥רֶץ מִצְרָֽיִם׃ ס

‎<span id="025">25</span> ‏כֹּֽה־אָמַ֣ר יְהוָֽה־צְבָאוֹת֩ אֱלֹהֵ֨י
יִשְׂרָאֵ֜ל לֵאמֹ֗ר אַתֶּ֨ם וּנְשֵׁיכֶ֜ם וַתְּדַבֵּ֣רְנָה בְּפִיכֶם֮
וּבִידֵיכֶ֣ם מִלֵּאתֶ֣ם׀ לֵאמֹר֒ עָשֹׂ֨ה נַעֲשֶׂ֜ה אֶת־נְדָרֵ֗ינוּ
אֲשֶׁ֤ר נָדַ֙רְנוּ֙ לְקַטֵּר֙ לִמְלֶ֣כֶת הַשָּׁמַ֔יִם וּלְהַסֵּ֥ךְ לָ֖הּ
נְסָכִ֑ים הָקֵ֤ים תָּקִ֙ימְנָה֙ אֶת־נִדְרֵיכֶ֔ם וְעָשֹׂ֥ה תַעֲשֶׂ֖ינָה
אֶת־נִדְרֵיכֶֽם׃ פ

‎<span id="026">26</span> ‏לָכֵן֙ שִׁמְע֣וּ דְבַר־יְהוָ֔ה כָּל־יְהוּדָ֕ה
הַיֹּשְׁבִ֖ים בְּאֶ֣רֶץ מִצְרָ֑יִם הִנְנִ֨י נִשְׁבַּ֜עְתִּי בִּשְׁמִ֤י
הַגָּדוֹל֙ אָמַ֣ר יְהוָ֔ה אִם־יִהְיֶה֩ ע֨וֹד שְׁמִ֜י נִקְרָ֣א׀ בְּפִ֣י׀
כָּל־אִ֣ישׁ יְהוּדָ֗ה אֹמֵ֛ר חַי־אֲדֹנָ֥י יְהוִ֖ה בְּכָל־אֶ֥רֶץ
מִצְרָֽיִם׃

‎<span id="027">27</span> ‏הִנְנִ֨י שֹׁקֵ֧ד עֲלֵיהֶ֛ם לְרָעָ֖ה וְלֹ֣א
לְטוֹבָ֑ה וְתַמּוּ֩ כָל־אִ֨ישׁ יְהוּדָ֜ה אֲשֶׁ֧ר בְּאֶֽרֶץ־מִצְרַ֛יִם
בַּחֶ֥רֶב וּבָרָעָ֖ב עַד־כְּלוֹתָֽם׃

‎<span id="028">28</span> ‏וּפְלִיטֵ֨י חֶ֜רֶב יְשֻׁב֨וּן מִן־אֶ֧רֶץ
מִצְרַ֛יִם אֶ֥רֶץ יְהוּדָ֖ה מְתֵ֣י מִסְפָּ֑ר וְֽיָדְע֞וּ כָּל־שְׁאֵרִ֣ית
יְהוּדָ֗ה הַבָּאִ֤ים לְאֶֽרֶץ־מִצְרַ֙יִם֙ לָג֣וּר שָׁ֔ם דְּבַר־מִ֥י
יָק֖וּם מִמֶּ֥נִּי וּמֵהֶֽם׃

‎<span id="029">29</span> ‏וְזֹאת־לָכֶ֤ם הָאוֹת֙ נְאֻם־יְהוָ֔ה
כִּֽי־פֹקֵ֥ד אֲנִ֛י עֲלֵיכֶ֖ם בַּמָּק֣וֹם הַזֶּ֑ה לְמַ֙עַן֙ תֵּֽדְע֔וּ
כִּי֩ ק֨וֹם יָק֧וּמוּ דְבָרַ֛י עֲלֵיכֶ֖ם לְרָעָֽה׃ ס

‎<span id="030">30</span> ‏כֹּ֣ה׀ אָמַ֣ר יְהוָ֗ה הִנְנִ֣י נֹ֠תֵן
אֶת־פַּרְעֹ֨ה חָפְרַ֤ע מֶֽלֶךְ־מִצְרַ֙יִם֙ בְּיַ֣ד אֹֽיְבָ֔יו וּבְיַ֖ד
מְבַקְשֵׁ֣י נַפְשׁ֑וֹ כַּאֲשֶׁ֨ר נָתַ֜תִּי אֶת־צִדְקִיָּ֣הוּ
מֶֽלֶךְ־יְהוּדָ֗ה בְּיַ֨ד נְבוּכַדְרֶאצַּ֧ר מֶֽלֶךְ־בָּבֶ֛ל אֹיְב֖וֹ
וּמְבַקֵּ֥שׁ נַפְשֽׁוֹ׃ ס

1 hadāḇār ’ăšer hāyâ ’el-yirəməyâû ’el kāl-hayyəhûḏîm hayyōšəḇîm bə’ereṣ
miṣərāyim hayyōšəḇîm bəmiḡədōl ûḇəṯ<sup>a</sup>ḥəpanəḥēs ûḇənōf ûḇə’ereṣ
paṯərwōs lē’mōr: s

2 kōh-’āmar yəhwâ ṣəḇā’wōṯ ’ĕlōhê yiśərā’ēl ’atem rə’îṯem ’ēṯ kāl-hārā‘â
’ăšer hēḇē’ṯî ‘al-yərûšālaim wə‘al kāl-‘ārê yəhûḏâ wəhinnām ḥārəbâ
hayywōm hazzeh wə’ên bâem ywōšēḇ:

3 mipənê rā‘āṯām<sup>3</sup> ’ăšer ‘āśû ləhaḵə‘isēnî lāleḵeṯ ləqaṭṭēr
l<sup>a</sup>‘ăḇōḏ lē’lōhîm ’ăḥērîm ’ăšer lō’ yəḏā‘ûm hēmmâ ’atem
wa’ăḇōṯêḵem:

4 wā’ešəl<sup>a</sup>ḥ ’ălêḵem ’eṯ-kāl-‘ăḇāḏay hannəḇî’îm hašəkêm
wəšālōḥa lē’mōr ’al-nā’ ṯ<sup>a</sup>‘ăśû ’ēṯ dəḇar-hatō‘ēḇâ hazzō’ṯ
’ăšer śānē’ṯî:

5 wəlō’ šāmə‘û wəlō’-hiṭṭû ’eṯ-’āzənām lāšûḇ mērā‘āṯām ləḇilətî qaṭṭēr
lē’lōhîm ’ăḥērîm:

6 watitaḵə ḥămāṯî wə’apî watiḇə‘ar bə‘ārê yəhûḏâ ûḇəḥuṣwōṯ yərûšālāim
watihəyeynâ ləḥārəbâ lišəmāmâ kayywōm hazzeh: s

7 wə‘atâ kōh-’āmar yəhwâ ’ĕlōhê ṣəḇā’wōṯ ’ĕlōhê yiśərā’ēl lāmâ ’atem
‘ōśîm rā‘â ḡəḏwōlâ ’el-nafəšōṯēḵem ləhaḵərîṯ lāḵem ’îš-wə’iššâ ‘wōlēl
wəywōnēq mitwōḵə yəhûḏâ ləḇilətî hwōṯîr lāḵem šə’ērîṯ:

8 ləhaḵə‘isēnî bəm<sup>a</sup>‘ăśê yəḏêḵem ləqaṭṭēr lē’lōhîm ’ăḥērîm
bə’ereṣ miṣərayim ’ăšer-’atem bā’îm lāḡûr šām ləm<sup>a</sup>‘an haḵərîṯ
lāḵem ûləm<sup>a</sup>‘an hĕywōṯəḵem liqəlālâ ûləḥerəpâ bəḵōl gwōyê
hā’āreṣ:

9 hašəḵ<sup>a</sup>ḥətem ’eṯ-rā‘wōṯ ’ăḇwōṯêḵem wə’eṯ-rā‘wōṯ\| maləḵê
yəhûḏâ wə’ēṯ rā‘wōṯ nāšāyw wə’ēṯ rā‘ōṯēḵem wə’ēṯ rā‘ōṯ nəšêḵem ’ăšer
‘āśû bə’ereṣ yəhûḏâ ûḇəḥuṣwōṯ yərûšālāim:

10 lō’ ḏukə’û ‘aḏ hayywōm hazzeh wəlō’ yārə’û wəlō’-hāləḵû ḇəṯwōrāṯî
ûḇəḥuqqōṯay ’ăšer-nāṯatî lifənêḵem wəlifənê ’ăḇwōṯêḵem: s

11 lāḵēn kōh-’āmar yəhwâ ṣəḇā’wōṯ ’ĕlōhê yiśərā’ēl hinənî śām pānay
bāḵem lərā‘â ûləhaḵərîṯ ’eṯ-kāl-yəhûḏâ:

12 wəlāq<sup>a</sup>ḥətî ’eṯ-šə’ērîṯ yəhûḏâ ’ăšer-śāmû fənêhem lāḇwō’
’ereṣ-miṣərayim lāḡûr šām wəṯammû ḵōl bə’ereṣ miṣərayim yipōlû
b<sup>a</sup>ḥereḇ bārā‘āḇ yitammû miqqāṭōn wə‘aḏ-gāḏwōl
b<sup>a</sup>ḥereḇ ûḇārā‘āḇ yāmuṯû wəhāyû lə’ālâ ləšammâ wəliqəlālâ
ûləḥerəpâ:

13 ûfāqaḏətî ‘al hayywōšəḇîm bə’ereṣ miṣərayim ka’ăšer pāqaḏətî
‘al-yərûšālāim b<sup>a</sup>ḥereḇ bārā‘āḇ ûḇadāḇer:

14 wəlō’ yihəyeh pālîṭ wəśārîḏ lišə’ērîṯ yəhûḏâ habā’îm lāḡûr-šām
bə’ereṣ miṣərāyim wəlāšûḇ\| ’ereṣ yəhûḏâ ’ăšer-hēmmâ mənaśśə’îm
’eṯ-nafəšām lāšûḇ lāšeḇeṯ šām kî lō’-yāšûḇû kî ’im-pəlēṭîm: s

15 wayy<sup>a</sup>‘ănû ’eṯ-yirəməyâû kāl-hā’ănāšîm hayyōḏə‘îm
kî-məqaṭṭərwōṯ nəšêhem lē’lōhîm ’ăḥērîm wəḵāl-hannāšîm hā‘ōməḏwōṯ qâāl
gāḏwōl wəḵāl-hā‘ām hayyōšəḇîm bə’ereṣ-miṣərayim bəfaṯərwōs lē’mōr:

16 hadāḇār ’ăšer-dibarətā ’ēlênû bəšēm yəhwâ ’ênennû šōmə‘îm ’ēleyḵā:

17 kî ‘āśōh n<sup>a</sup>‘ăśeh ’eṯ-kāl-hadāḇār\| ’ăšer-yāṣā’ mipînû
ləqaṭṭēr liməleḵeṯ haššāmayim wəhassêḵə-lāh nəsāḵîm ka’ăšer ‘āśînû
’ăn<sup>a</sup>ḥənû wa’ăḇōṯênû məlāḵênû wəśārênû bə‘ārê yəhûḏâ ûḇəḥuṣwōṯ
yərûšālāim wanniśəb<sup>a</sup>‘-leḥem wannihəyeh ṭwōḇîm wərā‘â lō’
rā’înû:

18 ûmin-’āz ḥāḏalənû ləqaṭṭēr liməleḵeṯ haššāmayim wəhassēḵə-lāh nəsāḵîm
ḥāsarənû ḵōl ûḇ<sup>a</sup>ḥereḇ ûḇārā‘āḇ tāmənû:

19 wəḵî-’ăn<sup>a</sup>ḥənû məqaṭṭərîm liməleḵeṯ haššāmayim ûləhassēḵə
lāh nəsāḵîm hămibalə‘ăḏê ’ănāšênû ‘āśînû lāh kaûānîm
ləh<sup>a</sup>‘ăṣiḇâ wəhassēḵə lāh nəsāḵîm: f

20 wayyō’mer yirəməyâû ’el-kāl-hā‘ām ‘al-hagəḇārîm wə‘al-hannāšîm
wə‘al-kāl-hā‘ām hā‘ōnîm ’ōṯwō dāḇār lē’mōr:

21 hălwō’ ’eṯ-haqqiṭṭēr ’ăšer qiṭṭarətem bə‘ārê yəhûḏâ ûḇəḥuṣwōṯ
yərûšālaim ’atem wa’ăḇwōṯêḵem maləḵêḵem wəśārêḵem wə‘am hā’āreṣ ’ōṯām
zāḵar yəhwâ wat<sup>a</sup>‘ăleh ‘al-libwō:

22 wəlō’-yûḵal yəhwâ ‘wōḏ lāśē’ṯ mipənê rō‘a m<sup>a</sup>‘aləlêḵem
mipənê hatwō‘ēḇōṯ ’ăšer ‘ăśîṯem watəhî ’arəṣəḵem ləḥārəbâ ûləšammâ
wəliqəlālâ mē’ên ywōšēḇ kəhayywōm hazzeh:

23 mipənê ’ăšer qiṭṭarətem wa’ăšer ḥăṭā’ṯem layhwâ wəlō’
šəm<sup>a</sup>‘ətem bəqwōl yəhwâ ûḇəṯōrāṯwō ûḇəḥuqqōṯāyw ûḇə‘ēḏəwōṯāyw
lō’ hălaḵətem ‘al-kēn qārā’ṯ ’eṯəḵem hārā‘â hazzō’ṯ kayywōm hazzeh: s

24 wayyō’mer yirəməyâû ’el-kāl-hā‘ām wə’el kāl-hannāšîm šimə‘û
dəḇar-yəhwâ kāl-yəhûḏâ ’ăšer bə’ereṣ miṣərāyim: s

25 kōh-’āmar yəhwâ-ṣəḇā’wōṯ ’ĕlōhê yiśərā’ēl lē’mōr ’atem ûnəšêḵem
watəḏabērənâ bəfîḵem ûḇîḏêḵem millē’ṯem\| lē’mōr ‘āśōh
n<sup>a</sup>‘ăśeh ’eṯ-nəḏārênû ’ăšer nāḏarənû ləqaṭṭēr liməleḵeṯ
haššāmayim ûləhassēḵə lāh nəsāḵîm hāqêm tāqîmənâ ’eṯ-niḏərêḵem wə‘āśōh
ṯ<sup>a</sup>‘ăśeynâ ’eṯ-niḏərêḵem: f

26 lāḵēn šimə‘û ḏəḇar-yəhwâ kāl-yəhûḏâ hayyōšəḇîm bə’ereṣ miṣərāyim
hinənî nišəb<sup>a</sup>‘ətî bišəmî hagāḏwōl ’āmar yəhwâ ’im-yihəyeh
‘wōḏ šəmî niqərā’\| bəfî\| kāl-’îš yəhûḏâ ’ōmēr ḥay-’ăḏōnāy yəhwih
bəḵāl-’ereṣ miṣərāyim:

27 hinənî šōqēḏ ‘ălêhem lərā‘â wəlō’ ləṭwōḇâ wəṯammû ḵāl-’îš yəhûḏâ
’ăšer bə’ereṣ-miṣərayim b<sup>a</sup>ḥereḇ ûḇārā‘āḇ ‘aḏ-kəlwōṯām:

28 ûfəlîṭê ḥereḇ yəšuḇûn min-’ereṣ miṣərayim ’ereṣ yəhûḏâ məṯê misəpār
wəyāḏə‘û kāl-šə’ērîṯ yəhûḏâ habā’îm lə’ereṣ-miṣərayim lāḡûr šām dəḇar-mî
yāqûm mimmennî ûmēhem:

29 wəzō’ṯ-lāḵem hā’wōṯ nə’um-yəhwâ kî-fōqēḏ ’ănî ‘ălêḵem bammāqwōm
hazzeh ləm<sup>a</sup>‘an tēḏə‘û kî qwōm yāqûmû ḏəḇāray ‘ălêḵem lərā‘â:
s

30 kōh\| ’āmar yəhwâ hinənî nōṯēn ’eṯ-parə‘ōh ḥāfər<sup>a</sup>‘
meleḵə-miṣərayim bəyaḏ ’ōyəḇāyw ûḇəyaḏ məḇaqəšê nafəšwō ka’ăšer nāṯatî
’eṯ-ṣiḏəqîyâû meleḵə-yəhûḏâ bəyaḏ nəḇûḵaḏəre’ṣṣar meleḵə-bāḇel ’ōyəḇwō
ûməḇaqqēš nafəšwō: s

------------------------------------------------------------------------

[Next: Jeremiah (Yermiyah) Chapter 45](jer045)
