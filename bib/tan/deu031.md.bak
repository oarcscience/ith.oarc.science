[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu031)  [KJV](../kjv/deu031)  [Sep](../sep/deu031.md) 
[Vul](../vul/deu031.md)   
  
[Deuteronomy (Devarim) Index](deu.md)  
  [Previous](deu030)  [Next](deu032.md) 

------------------------------------------------------------------------

### Tanach (Hebrew): Deuteronomy (Devarim) Chapter 31

‎<span id="001">1</span> ‏וַיֵּ֖לֶךְ מֹשֶׁ֑ה וַיְדַבֵּ֛ר
אֶת־הַדְּבָרִ֥ים הָאֵ֖לֶּה אֶל־כָּל־יִשְׂרָאֵֽל׃

‎<span id="002">2</span> ‏וַיֹּ֣אמֶר אֲלֵהֶ֗ם בֶּן־מֵאָה֩ וְעֶשְׂרִ֨ים
שָׁנָ֤ה אָנֹכִי֙ הַיּ֔וֹם לֹא־אוּכַ֥ל ע֖וֹד לָצֵ֣את וְלָב֑וֹא וַֽיהוָה֙
אָמַ֣ר אֵלַ֔י לֹ֥א תַעֲבֹ֖ר אֶת־הַיַּרְדֵּ֥ן הַזֶּֽה׃

‎<span id="003">3</span> ‏יְהוָ֨ה אֱלֹהֶ֜יךָ ה֣וּא׀ עֹבֵ֣ר לְפָנֶ֗יךָ
הֽוּא־יַשְׁמִ֞יד אֶת־הַגּוֹיִ֥ם הָאֵ֛לֶּה מִלְּפָנֶ֖יךָ וִֽירִשְׁתָּ֑ם
יְהוֹשֻׁ֗עַ ה֚וּא עֹבֵ֣ר לְפָנֶ֔יךָ כַּאֲשֶׁ֖ר דִּבֶּ֥ר יְהוָֽה׃

‎<span id="004">4</span> ‏וְעָשָׂ֤ה יְהוָה֙ לָהֶ֔ם כַּאֲשֶׁ֣ר עָשָׂ֗ה
לְסִיח֥וֹן וּלְע֛וֹג מַלְכֵ֥י הָאֱמֹרִ֖י וּלְאַרְצָ֑ם אֲשֶׁ֥ר הִשְׁמִ֖יד
אֹתָֽם׃

‎<span id="005">5</span> ‏וּנְתָנָ֥ם יְהוָ֖ה לִפְנֵיכֶ֑ם וַעֲשִׂיתֶ֣ם
לָהֶ֔ם כְּכָל־הַמִּצְוָ֔ה אֲשֶׁ֥ר צִוִּ֖יתִי אֶתְכֶֽם׃

‎<span id="006">6</span> ‏חִזְק֣וּ וְאִמְצ֔וּ אַל־תִּֽירְא֥וּ
וְאַל־תַּעַרְצ֖וּ מִפְּנֵיהֶ֑ם כִּ֣י׀ יְהוָ֣ה אֱלֹהֶ֗יךָ ה֚וּא הַהֹלֵ֣ךְ
עִמָּ֔ךְ לֹ֥א יַרְפְּךָ֖ וְלֹ֥א יַעַזְבֶֽךָּ׃ פ

‎<span id="007">7</span> ‏וַיִּקְרָ֨א מֹשֶׁ֜ה לִֽיהוֹשֻׁ֗עַ וַיֹּ֨אמֶר
אֵלָ֜יו לְעֵינֵ֣י כָל־יִשְׂרָאֵל֮<sup>3</sup> חֲזַ֣ק וֶאֱמָץ֒ כִּ֣י
אַתָּ֗ה תָּבוֹא֙ אֶת־הָעָ֣ם הַזֶּ֔ה אֶל־הָאָ֕רֶץ אֲשֶׁ֨ר נִשְׁבַּ֧ע
יְהוָ֛ה לַאֲבֹתָ֖ם לָתֵ֣ת לָהֶ֑ם וְאַתָּ֖ה תַּנְחִילֶ֥נָּה אוֹתָֽם׃

‎<span id="008">8</span> ‏וַֽיהוָ֞ה ה֣וּא׀ הַהֹלֵ֣ךְ לְפָנֶ֗יךָ ה֚וּא
יִהְיֶ֣ה עִמָּ֔ךְ לֹ֥א יַרְפְּךָ֖ וְלֹ֣א יַֽעַזְבֶ֑ךָּ לֹ֥א תִירָ֖א
וְלֹ֥א תֵחָֽת׃

‎<span id="009">9</span> ‏וַיִּכְתֹּ֣ב מֹשֶׁה֮ אֶת־הַתּוֹרָ֣ה הַזֹּאת֒
וַֽיִּתְּנָ֗הּ אֶל־הַכֹּהֲנִים֙ בְּנֵ֣י לֵוִ֔י הַנֹּ֣שְׂאִ֔ים
אֶת־אֲר֖וֹן בְּרִ֣ית יְהוָ֑ה וְאֶל־כָּל־זִקְנֵ֖י יִשְׂרָאֵֽל׃

‎<span id="010">10</span> ‏וַיְצַ֥ו מֹשֶׁ֖ה אוֹתָ֣ם לֵאמֹ֑ר מִקֵּ֣ץ׀
שֶׁ֣בַע שָׁנִ֗ים בְּמֹעֵ֛ד שְׁנַ֥ת הַשְּׁמִטָּ֖ה בְּחַ֥ג הַסֻּכּֽוֹת׃

‎<span id="011">11</span> ‏בְּב֣וֹא כָל־יִשְׂרָאֵ֗ל לֵרָאוֹת֙
אֶת־פְּנֵי֙ יְהוָ֣ה אֱלֹהֶ֔יךָ בַּמָּק֖וֹם אֲשֶׁ֣ר יִבְחָ֑ר תִּקְרָ֞א
אֶת־הַתּוֹרָ֥ה הַזֹּ֛את נֶ֥גֶד כָּל־יִשְׂרָאֵ֖ל בְּאָזְנֵיהֶֽם׃

‎<span id="012">12</span> ‏הַקְהֵ֣ל אֶת־הָעָ֗ם הָֽאֲנָשִׁ֤ים
וְהַנָּשִׁים֙ וְהַטַּ֔ף וְגֵרְךָ֖ אֲשֶׁ֣ר בִּשְׁעָרֶ֑יךָ לְמַ֨עַן
יִשְׁמְע֜וּ וּלְמַ֣עַן יִלְמְד֗וּ וְיָֽרְאוּ֙ אֶת־יְהוָ֣ה אֱלֹֽהֵיכֶ֔ם
וְשָׁמְר֣וּ<sup>3</sup> לַעֲשׂ֔וֹת אֶת־כָּל־דִּבְרֵ֖י הַתּוֹרָ֥ה
הַזֹּֽאת׃

‎<span id="013">13</span> ‏וּבְנֵיהֶ֞ם אֲשֶׁ֣ר לֹֽא־יָדְע֗וּ יִשְׁמְעוּ֙
וְלָ֣מְד֔וּ לְיִרְאָ֖ה אֶת־יְהוָ֣ה אֱלֹהֵיכֶ֑ם כָּל־הַיָּמִ֗ים אֲשֶׁ֨ר
אַתֶּ֤ם חַיִּים֙ עַל־הָ֣אֲדָמָ֔ה אֲשֶׁ֨ר אַתֶּ֜ם עֹבְרִ֧ים
אֶת־הַיַּרְדֵּ֛ן שָׁ֖מָּה לְרִשְׁתָּֽהּ׃ פ

‎<span id="014">14</span> ‏וַיֹּ֨אמֶר יְהוָ֜ה אֶל־מֹשֶׁ֗ה הֵ֣ן קָרְב֣וּ
יָמֶיךָ֮ לָמוּת֒ קְרָ֣א אֶת־יְהוֹשֻׁ֗עַ וְהִֽתְיַצְּב֛וּ בְּאֹ֥הֶל
מוֹעֵ֖ד וַאֲצַוֶּ֑נּוּ וַיֵּ֤לֶךְ מֹשֶׁה֙ וִֽיהוֹשֻׁ֔עַ
וַיִּֽתְיַצְּב֖וּ בְּאֹ֥הֶל מוֹעֵֽד׃

‎<span id="015">15</span> ‏וַיֵּרָ֧א יְהוָ֛ה בָּאֹ֖הֶל בְּעַמּ֣וּד
עָנָ֑ן וַיַּעֲמֹ֛ד עַמּ֥וּד הֶעָנָ֖ן עַל־פֶּ֥תַח הָאֹֽהֶל׃ ס

‎<span id="016">16</span> ‏וַיֹּ֤אמֶר יְהוָה֙ אֶל־מֹשֶׁ֔ה הִנְּךָ֥
שֹׁכֵ֖ב עִם־אֲבֹתֶ֑יךָ וְקָם֩ הָעָ֨ם הַזֶּ֜ה וְזָנָ֣ה׀ אַחֲרֵ֣י׀
אֱלֹהֵ֣י נֵֽכַר־הָאָ֗רֶץ אֲשֶׁ֨ר ה֤וּא בָא־שָׁ֙מָּה֙ בְּקִרְבּ֔וֹ
וַעֲזָבַ֕נִי וְהֵפֵר֙ אֶת־בְּרִיתִ֔י אֲשֶׁ֥ר כָּרַ֖תִּי אִתּֽוֹ׃

‎<span id="017">17</span> ‏וְחָרָ֣ה אַפִּ֣י ב֣וֹ בַיּוֹם־הַ֠הוּא
וַעֲזַבְתִּ֞ים וְהִסְתַּרְתִּ֨י פָנַ֤י מֵהֶם֙ וְהָיָ֣ה לֶֽאֱכֹ֔ל
וּמְצָאֻ֛הוּ רָע֥וֹת רַבּ֖וֹת וְצָר֑וֹת וְאָמַר֙ בַּיּ֣וֹם הַה֔וּא
הֲלֹ֗א עַ֣ל כִּֽי־אֵ֤ין אֱלֹהַי֙ בְּקִרְבִּ֔י מְצָא֖וּנִי הָרָע֥וֹת
הָאֵֽלֶּה׃

‎<span id="018">18</span> ‏וְאָנֹכִ֗י הַסְתֵּ֨ר אַסְתִּ֤יר פָּנַי֙
בַּיּ֣וֹם הַה֔וּא עַ֥ל כָּל־הָרָעָ֖ה אֲשֶׁ֣ר עָשָׂ֑ה כִּ֣י פָנָ֔ה
אֶל־אֱלֹהִ֖ים אֲחֵרִֽים׃

‎<span id="019">19</span> ‏וְעַתָּ֗ה כִּתְב֤וּ לָכֶם֙ אֶת־הַשִּׁירָ֣ה
הַזֹּ֔את וְלַמְּדָ֥הּ אֶת־בְּנֵי־יִשְׂרָאֵ֖ל שִׂימָ֣הּ בְּפִיהֶ֑ם
לְמַ֨עַן תִּהְיֶה־לִּ֜י הַשִּׁירָ֥ה הַזֹּ֛את לְעֵ֖ד בִּבְנֵ֥י
יִשְׂרָאֵֽל׃

‎<span id="020">20</span> ‏כִּֽי־אֲבִיאֶ֜נּוּ אֶֽל־הָאֲדָמָ֣ה׀
אֲשֶׁר־נִשְׁבַּ֣עְתִּי לַאֲבֹתָ֗יו זָבַ֤ת חָלָב֙ וּדְבַ֔שׁ וְאָכַ֥ל
וְשָׂבַ֖ע וְדָשֵׁ֑ן וּפָנָ֞ה אֶל־אֱלֹהִ֤ים אֲחֵרִים֙ וַעֲבָד֔וּם
וְנִ֣אֲצ֔וּנִי וְהֵפֵ֖ר אֶת־בְּרִיתִֽי׃

‎<span id="021">21</span> ‏וְ֠הָיָה כִּֽי־תִמְצֶ֨אןָ אֹת֜וֹ רָע֣וֹת
רַבּוֹת֮ וְצָרוֹת֒ וְ֠עָנְתָה הַשִּׁירָ֨ה הַזֹּ֤את לְפָנָיו֙ לְעֵ֔ד
כִּ֛י לֹ֥א תִשָּׁכַ֖ח מִפִּ֣י זַרְע֑וֹ כִּ֧י יָדַ֣עְתִּי אֶת־יִצְר֗וֹ
אֲשֶׁ֨ר ה֤וּא עֹשֶׂה֙ הַיּ֔וֹם בְּטֶ֣רֶם אֲבִיאֶ֔נּוּ אֶל־הָאָ֖רֶץ
אֲשֶׁ֥ר נִשְׁבָּֽעְתִּי׃

‎<span id="022">22</span> ‏וַיִּכְתֹּ֥ב מֹשֶׁ֛ה אֶת־הַשִּׁירָ֥ה הַזֹּ֖את
בַּיּ֣וֹם הַה֑וּא וַֽיְלַמְּדָ֖הּ אֶת־בְּנֵ֥י יִשְׂרָאֵֽל׃

‎<span id="023">23</span> ‏וַיְצַ֞ו אֶת־יְהוֹשֻׁ֣עַ בִּן־נ֗וּן
וַיֹּאמֶר֮ חֲזַ֣ק וֶֽאֱמָץ֒ כִּ֣י אַתָּ֗ה תָּבִיא֙ אֶת־בְּנֵ֣י
יִשְׂרָאֵ֔ל אֶל־הָאָ֖רֶץ אֲשֶׁר־נִשְׁבַּ֣עְתִּי לָהֶ֑ם וְאָנֹכִ֖י
אֶֽהְיֶ֥ה עִמָּֽךְ׃

‎<span id="024">24</span> ‏וַיְהִ֣י׀ כְּכַלּ֣וֹת מֹשֶׁ֗ה לִכְתֹּ֛ב
אֶת־דִּבְרֵ֥י הַתּוֹרָֽה־הַזֹּ֖את עַל־סֵ֑פֶר עַ֖ד תֻּמָּֽם׃

‎<span id="025">25</span> ‏וַיְצַ֤ו מֹשֶׁה֙ אֶת־הַלְוִיִּ֔ם
נֹֽשְׂאֵ֛י<sup>1</sup> אֲר֥וֹן בְּרִית־יְהוָ֖ה לֵאמֹֽר׃

‎<span id="026">26</span> ‏לָקֹ֗חַ אֵ֣ת סֵ֤פֶר הַתּוֹרָה֙ הַזֶּ֔ה
וְשַׂמְתֶּ֣ם אֹת֔וֹ מִצַּ֛ד אֲר֥וֹן בְּרִית־יְהוָ֖ה אֱלֹהֵיכֶ֑ם
וְהָֽיָה־שָׁ֥ם בְּךָ֖ לְעֵֽד׃

‎<span id="027">27</span> ‏כִּ֣י אָנֹכִ֤י יָדַ֙עְתִּי֙ אֶֽת־מֶרְיְךָ֔
וְאֶֽת־עָרְפְּךָ֖ הַקָּשֶׁ֑ה הֵ֣ן בְּעוֹדֶנִּי֩ חַ֨י עִמָּכֶ֜ם הַיּ֗וֹם
מַמְרִ֤ים הֱיִתֶם֙ עִם־יְהוָֹ֔ה וְאַ֖ף כִּי־אַחֲרֵ֥י מוֹתִֽי׃

‎<span id="028">28</span> ‏הַקְהִ֧ילוּ אֵלַ֛י אֶת־כָּל־זִקְנֵ֥י
שִׁבְטֵיכֶ֖ם וְשֹׁטְרֵיכֶ֑ם וַאֲדַבְּרָ֣ה בְאָזְנֵיהֶ֗ם אֵ֚ת
הַדְּבָרִ֣ים הָאֵ֔לֶּה וְאָעִ֣ידָה בָּ֔ם אֶת־הַשָּׁמַ֖יִם
וְאֶת־הָאָֽרֶץ׃

‎<span id="029">29</span> ‏כִּ֣י יָדַ֗עְתִּי אַחֲרֵ֤י מוֹתִי֙
כִּֽי־הַשְׁחֵ֣ת תַּשְׁחִת֔וּן וְסַרְתֶּ֣ם מִן־הַדֶּ֔רֶךְ אֲשֶׁ֥ר
צִוִּ֖יתִי אֶתְכֶ֑ם וְקָרָ֨את אֶתְכֶ֤ם הָֽרָעָה֙ בְּאַחֲרִ֣ית הַיָּמִ֔ים
כִּֽי־תַעֲשׂ֤וּ אֶת־הָרַע֙ בְּעֵינֵ֣י יְהוָ֔ה לְהַכְעִיס֖וֹ בְּמַעֲשֵׂ֥ה
יְדֵיכֶֽם׃

‎<span id="030">30</span> ‏וַיְדַבֵּ֣ר מֹשֶׁ֗ה בְּאָזְנֵי֙ כָּל־קְהַ֣ל
יִשְׂרָאֵ֔ל אֶת־דִּבְרֵ֥י הַשִּׁירָ֖ה הַזֹּ֑את עַ֖ד תֻּמָּֽם׃ פ

1 wayyēleḵə mōšeh wayəḏabēr ’eṯ-hadəḇārîm hā’ēlleh ’el-kāl-yiśərā’ēl:

2 wayyō’mer ’ălēhem ben-mē’â wə‘eśərîm šānâ ’ānōḵî hayywōm lō’-’ûḵal
‘wōḏ lāṣē’ṯ wəlāḇwō’ wayhwâ ’āmar ’ēlay lō’ ṯ<sup>a</sup>‘ăḇōr
’eṯ-hayyarədēn hazzeh:

3 yəhwâ ’ĕlōheyḵā hû’\| ‘ōḇēr ləfāneyḵā hû’-yašəmîḏ ’eṯ-hagwōyim
hā’ēlleh milləfāneyḵā wîrišətām yəhwōšu‘a hû’ ‘ōḇēr ləfāneyḵā ka’ăšer
diber yəhwâ:

4 wə‘āśâ yəhwâ lâem ka’ăšer ‘āśâ ləsîḥwōn ûlə‘wōḡ maləḵê hā’ĕmōrî
ûlə’arəṣām ’ăšer hišəmîḏ ’ōṯām:

5 ûnəṯānām yəhwâ lifənêḵem w<sup>a</sup>‘ăśîṯem lâem kəḵāl-hammiṣəwâ
’ăšer ṣiûîṯî ’eṯəḵem:

6 ḥizəqû wə’iməṣû ’al-tîrə’û wə’al-t<sup>a</sup>‘arəṣû mipənêhem kî\|
yəhwâ ’ĕlōheyḵā hû’ hahōlēḵə ‘immāḵə lō’ yarəpəḵā wəlō’
y<sup>a</sup>‘azəḇeḵḵā: f

7 wayyiqərā’ mōšeh lîhwōšu‘a wayyō’mer ’ēlāyw lə‘ênê
ḵāl-yiśərā’ēl<sup>3</sup> ḥăzaq we’ĕmāṣ kî ’atâ tāḇwō’ ’eṯ-hā‘ām hazzeh
’el-hā’āreṣ ’ăšer nišəb<sup>a</sup>‘ yəhwâ la’ăḇōṯām lāṯēṯ lâem wə’atâ
tanəḥîlennâ ’wōṯām:

8 wayhwâ hû’\| hahōlēḵə ləfāneyḵā hû’ yihəyeh ‘immāḵə lō’ yarəpəḵā wəlō’
y<sup>a</sup>‘azəḇeḵḵā lō’ ṯîrā’ wəlō’ ṯēḥāṯ:

9 wayyiḵətōḇ mōšeh ’eṯ-hatwōrâ hazzō’ṯ wayyitənāh ’el-hakōhănîm bənê
lēwî hannōśə’îm ’eṯ-’ărwōn bərîṯ yəhwâ wə’el-kāl-ziqənê yiśərā’ēl:

10 wayəṣaw mōšeh ’wōṯām lē’mōr miqqēṣ\| šeḇ<sup>a</sup>‘ šānîm bəmō‘ēḏ
šənaṯ haššəmiṭṭâ bəḥaḡ hassukwōṯ:

11 bəḇwō’ ḵāl-yiśərā’ēl lērā’wōṯ ’eṯ-pənê yəhwâ ’ĕlōheyḵā bammāqwōm
’ăšer yiḇəḥār tiqərā’ ’eṯ-hatwōrâ hazzō’ṯ neḡeḏ kāl-yiśərā’ēl
bə’āzənêhem:

12 haqəhēl ’eṯ-hā‘ām hā’ănāšîm wəhannāšîm wəhaṭṭaf wəḡērəḵā ’ăšer
bišə‘āreyḵā ləm<sup>a</sup>‘an yišəmə‘û ûləm<sup>a</sup>‘an yiləməḏû
wəyārə’û ’eṯ-yəhwâ ’ĕlōhêḵem wəšāmərû<sup>3</sup> l<sup>a</sup>‘ăśwōṯ
’eṯ-kāl-diḇərê hatwōrâ hazzō’ṯ:

13 ûḇənêhem ’ăšer lō’-yāḏə‘û yišəmə‘û wəlāməḏû ləyirə’â ’eṯ-yəhwâ
’ĕlōhêḵem kāl-hayyāmîm ’ăšer ’atem ḥayyîm ‘al-hā’ăḏāmâ ’ăšer ’atem
‘ōḇərîm ’eṯ-hayyarədēn šāmmâ lərišətāh: f

14 wayyō’mer yəhwâ ’el-mōšeh hēn qārəḇû yāmeyḵā lāmûṯ qərā’
’eṯ-yəhwōšu‘a wəhiṯəyaṣṣəḇû bə’ōhel mwō‘ēḏ wa’ăṣaûennû wayyēleḵə mōšeh
wîhwōšu‘a wayyiṯəyaṣṣəḇû bə’ōhel mwō‘ēḏ:

15 wayyērā’ yəhwâ bā’ōhel bə‘ammûḏ ‘ānān wayy<sup>a</sup>‘ămōḏ ‘ammûḏ
he‘ānān ‘al-peṯ<sup>a</sup>ḥ hā’ōhel: s

16 wayyō’mer yəhwâ ’el-mōšeh hinnəḵā šōḵēḇ ‘im-’ăḇōṯeyḵā wəqām hā‘ām
hazzeh wəzānâ\| ’<sup>a</sup>ḥărê\| ’ĕlōhê nēḵar-hā’āreṣ ’ăšer hû’
ḇā’-šāmmâ bəqirəbwō w<sup>a</sup>‘ăzāḇanî wəhēfēr ’eṯ-bərîṯî ’ăšer
kāratî ’itwō:

17 wəḥārâ ’apî ḇwō ḇayywōm-hahû’ w<sup>a</sup>‘ăzaḇətîm wəhisətarətî
fānay mēhem wəhāyâ le’ĕḵōl ûməṣā’uhû rā‘wōṯ rabwōṯ wəṣārwōṯ wə’āmar
bayywōm hahû’ hălō’ ‘al kî-’ên ’ĕlōhay bəqirəbî məṣā’ûnî hārā‘wōṯ
hā’ēlleh:

18 wə’ānōḵî hasətēr ’asətîr pānay bayywōm hahû’ ‘al kāl-hārā‘â ’ăšer
‘āśâ kî fānâ ’el-’ĕlōhîm ’ăḥērîm:

19 wə‘atâ kiṯəḇû lāḵem ’eṯ-haššîrâ hazzō’ṯ wəlamməḏāh ’eṯ-bənê-yiśərā’ēl
śîmāh bəfîhem ləm<sup>a</sup>‘an tihəyeh-llî haššîrâ hazzō’ṯ lə‘ēḏ
biḇənê yiśərā’ēl:

20 kî-’ăḇî’ennû ’el-hā’ăḏāmâ\| ’ăšer-nišəb<sup>a</sup>‘ətî la’ăḇōṯāyw
zāḇaṯ ḥālāḇ ûḏəḇaš wə’āḵal wəśāḇ<sup>a</sup>‘ wəḏāšēn ûfānâ ’el-’ĕlōhîm
’ăḥērîm w<sup>a</sup>‘ăḇāḏûm wəni’ăṣûnî wəhēfēr ’eṯ-bərîṯî:

21 wəhāyâ kî-ṯiməṣe’nā ’ōṯwō rā‘wōṯ rabwōṯ wəṣārwōṯ wə‘ānəṯâ haššîrâ
hazzō’ṯ ləfānāyw lə‘ēḏ kî lō’ ṯiššāḵ<sup>a</sup>ḥ mipî zarə‘wō kî
yāḏ<sup>a</sup>‘ətî ’eṯ-yiṣərwō ’ăšer hû’ ‘ōśeh hayywōm bəṭerem
’ăḇî’ennû ’el-hā’āreṣ ’ăšer nišəbā‘ətî:

22 wayyiḵətōḇ mōšeh ’eṯ-haššîrâ hazzō’ṯ bayywōm hahû’ wayəlamməḏāh
’eṯ-bənê yiśərā’ēl:

23 wayəṣaw ’eṯ-yəhwōšu‘a bin-nûn wayyō’mer ḥăzaq we’ĕmāṣ kî ’atâ tāḇî’
’eṯ-bənê yiśərā’ēl ’el-hā’āreṣ ’ăšer-nišəb<sup>a</sup>‘ətî lâem wə’ānōḵî
’ehəyeh ‘immāḵə:

24 wayəhî\| kəḵallwōṯ mōšeh liḵətōḇ ’eṯ-diḇərê hatwōrâ-hazzō’ṯ ‘al-sēfer
‘aḏ tummām:

25 wayəṣaw mōšeh ’eṯ-haləwîyim nōśə’ê<sup>1</sup> ’ărwōn bərîṯ-yəhwâ
lē’mōr:

26 lāqōḥa ’ēṯ sēfer hatwōrâ hazzeh wəśamətem ’ōṯwō miṣṣaḏ ’ărwōn
bərîṯ-yəhwâ ’ĕlōhêḵem wəhāyâ-šām bəḵā lə‘ēḏ:

27 kî ’ānōḵî yāḏ<sup>a</sup>‘ətî ’eṯ-merəyəḵā wə’eṯ-‘ārəpəḵā haqqāšeh
hēn bə‘wōḏennî ḥay ‘immāḵem hayywōm mamərîm hĕyiṯem ‘im-yəhwōâ wə’af
kî-’<sup>a</sup>ḥărê mwōṯî:

28 haqəhîlû ’ēlay ’eṯ-kāl-ziqənê šiḇəṭêḵem wəšōṭərêḵem wa’ăḏabərâ
ḇə’āzənêhem ’ēṯ hadəḇārîm hā’ēlleh wə’ā‘îḏâ bām ’eṯ-haššāmayim
wə’eṯ-hā’āreṣ:

29 kî yāḏ<sup>a</sup>‘ətî ’<sup>a</sup>ḥărê mwōṯî kî-hašəḥēṯ tašəḥiṯûn
wəsarətem min-hadereḵə ’ăšer ṣiûîṯî ’eṯəḵem wəqārā’ṯ ’eṯəḵem hārā‘â
bə’<sup>a</sup>ḥărîṯ hayyāmîm kî-ṯ<sup>a</sup>‘ăśû ’eṯ-hār<sup>a</sup>‘
bə‘ênê yəhwâ ləhaḵə‘îswō bəm<sup>a</sup>‘ăśēh yəḏêḵem:

30 wayəḏabēr mōšeh bə’āzənê kāl-qəhal yiśərā’ēl ’eṯ-diḇərê haššîrâ
hazzō’ṯ ‘aḏ tummām: f

------------------------------------------------------------------------

[Next: Deuteronomy (Devarim) Chapter 32](deu032.md)
