[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1007)  [KJV](../kjv/sa1007)  [Sep](../sep/sa1007.md) 
[Vul](../vul/sa1007.md)   
  
[1 Samuel (1 Shmuel) Index](sa1.md)  
  [Previous](sa1006)  [Next](sa1008.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 7

‎<span id="001">1</span> ‏וַיָּבֹ֜אוּ אַנְשֵׁ֣י׀ קִרְיַ֣ת יְעָרִ֗ים
וַֽיַּעֲלוּ֙ אֶת־אֲר֣וֹן יְהוָ֔ה וַיָּבִ֣אוּ אֹת֔וֹ אֶל־בֵּ֥ית
אֲבִינָדָ֖ב בַּגִּבְעָ֑ה וְאֶת־אֶלְעָזָ֤ר בְּנוֹ֙ קִדְּשׁ֔וּ לִשְׁמֹ֖ר
אֶת־אֲר֥וֹן יְהוָֽה׃ פ

‎<span id="002">2</span> ‏וַיְהִ֗י מִיּ֞וֹם שֶׁ֤בֶת הָֽאָרוֹן֙
בְּקִרְיַ֣ת יְעָרִ֔ים וַיִּרְבּוּ֙ הַיָּמִ֔ים וַיִּֽהְי֖וּ עֶשְׂרִ֣ים
שָׁנָ֑ה וַיִּנָּה֛וּ כָּל־בֵּ֥ית יִשְׂרָאֵ֖ל אַחֲרֵ֥י יְהוָֽה׃ ס

‎<span id="003">3</span> ‏וַיֹּ֣אמֶר שְׁמוּאֵ֗ל אֶל־כָּל־בֵּ֣ית
יִשְׂרָאֵל֮ לֵאמֹר֒ אִם־בְּכָל־לְבַבְכֶ֗ם אַתֶּ֤ם שָׁבִים֙ אֶל־יְהוָ֔ה
הָסִ֜ירוּ אֶת־אֱלֹהֵ֧י הַנֵּכָ֛ר מִתּוֹכְכֶ֖ם וְהָעַשְׁתָּר֑וֹת
וְהָכִ֨ינוּ לְבַבְכֶ֤ם אֶל־יְהוָה֙ וְעִבְדֻ֣הוּ לְבַדּ֔וֹ וְיַצֵּ֥ל
אֶתְכֶ֖ם מִיַּ֥ד פְּלִשְׁתִּֽים׃

‎<span id="004">4</span> ‏וַיָּסִ֙ירוּ֙ בְּנֵ֣י יִשְׂרָאֵ֔ל
אֶת־הַבְּעָלִ֖ים וְאֶת־הָעַשְׁתָּרֹ֑ת וַיַּעַבְד֥וּ אֶת־יְהוָ֖ה
לְבַדּֽוֹ׃ פ

‎<span id="005">5</span> ‏וַיֹּ֣אמֶר שְׁמוּאֵ֔ל קִבְצ֥וּ
אֶת־כָּל־יִשְׂרָאֵ֖ל הַמִּצְפָּ֑תָה וְאֶתְפַּלֵּ֥ל בַּעַדְכֶ֖ם
אֶל־יְהוָֽה׃

‎<span id="006">6</span> ‏וַיִּקָּבְצ֣וּ הַ֠מִּצְפָּתָה
וַיִּֽשְׁאֲבוּ־מַ֜יִם וַֽיִּשְׁפְּכ֣וּ׀ לִפְנֵ֣י יְהוָ֗ה וַיָּצ֙וּמוּ֙
בַּיּ֣וֹם הַה֔וּא וַיֹּ֣אמְרוּ שָׁ֔ם חָטָ֖אנוּ לַיהוָ֑ה וַיִּשְׁפֹּ֧ט
שְׁמוּאֵ֛ל אֶת־בְּנֵ֥י יִשְׂרָאֵ֖ל בַּמִּצְפָּֽה׃

‎<span id="007">7</span> ‏וַיִּשְׁמְע֣וּ פְלִשְׁתִּ֗ים
כִּֽי־הִתְקַבְּצ֤וּ בְנֵֽי־יִשְׂרָאֵל֙ הַמִּצְפָּ֔תָה וַיַּעֲל֥וּ
סַרְנֵֽי־פְלִשְׁתִּ֖ים אֶל־יִשְׂרָאֵ֑ל וַֽיִּשְׁמְעוּ֙ בְּנֵ֣י
יִשְׂרָאֵ֔ל וַיִּֽרְא֖וּ מִפְּנֵ֥י פְלִשְׁתִּֽים׃

‎<span id="008">8</span> ‏וַיֹּאמְר֤וּ בְנֵֽי־יִשְׂרָאֵל֙ אֶל־שְׁמוּאֵ֔ל
אַל־תַּחֲרֵ֣שׁ מִמֶּ֔נּוּ מִזְּעֹ֖ק אֶל־יְהוָ֣ה אֱלֹהֵ֑ינוּ
וְיֹשִׁעֵ֖נוּ מִיַּ֥ד פְּלִשְׁתִּֽים׃

‎<span id="009">9</span> ‏וַיִּקַּ֣ח שְׁמוּאֵ֗ל טְלֵ֤ה חָלָב֙ אֶחָ֔ד
ויעלה וַיַּעֲלֵ֧הוּ עוֹלָ֛ה כָּלִ֖יל לַֽיהוָ֑ה וַיִּזְעַ֨ק שְׁמוּאֵ֤ל
אֶל־יְהוָה֙ בְּעַ֣ד יִשְׂרָאֵ֔ל וַֽיַּעֲנֵ֖הוּ יְהוָֽה׃

‎<span id="010">10</span> ‏וַיְהִ֤י שְׁמוּאֵל֙ מַעֲלֶ֣ה הָעוֹלָ֔ה
וּפְלִשְׁתִּ֣ים נִגְּשׁ֔וּ לַמִּלְחָמָ֖ה בְּיִשְׂרָאֵ֑ל וַיַּרְעֵ֣ם
יְהוָ֣ה׀ בְּקוֹל־גָּ֠דוֹל בַּיּ֨וֹם הַה֤וּא עַל־פְּלִשְׁתִּים֙
וַיְהֻמֵּ֔ם וַיִּנָּגְפ֖וּ לִפְנֵ֥י יִשְׂרָאֵֽל׃

‎<span id="011">11</span> ‏וַיֵּ֨צְא֜וּ אַנְשֵׁ֤י יִשְׂרָאֵל֙
מִן־הַמִּצְפָּ֔ה וַֽיִּרְדְּפ֖וּ אֶת־פְּלִשְׁתִּ֑ים וַיַּכּ֕וּם
עַד־מִתַּ֖חַת לְבֵ֥ית כָּֽר׃

‎<span id="012">12</span> ‏וַיִּקַּ֨ח שְׁמוּאֵ֜ל אֶ֣בֶן אַחַ֗ת
וַיָּ֤שֶׂם בֵּֽין־הַמִּצְפָּה֙ וּבֵ֣ין הַשֵּׁ֔ן וַיִּקְרָ֥א אֶת־שְׁמָ֖הּ
אֶ֣בֶן הָעָ֑זֶר וַיֹּאמַ֕ר עַד־הֵ֖נָּה עֲזָרָ֥נוּ יְהוָֽה׃

‎<span id="013">13</span> ‏וַיִּכָּֽנְעוּ֙ הַפְּלִשְׁתִּ֔ים
וְלֹא־יָסְפ֣וּ ע֔וֹד לָב֖וֹא בִּגְב֣וּל יִשְׂרָאֵ֑ל וַתְּהִ֤י
יַד־יְהוָה֙ בַּפְּלִשְׁתִּ֔ים כֹּ֖ל יְמֵ֥י שְׁמוּאֵֽל׃

‎<span id="014">14</span> ‏וַתָּשֹׁ֣בְנָה הֶעָרִ֡ים אֲשֶׁ֣ר
לָֽקְחוּ־פְלִשְׁתִּים֩ מֵאֵ֨ת יִשְׂרָאֵ֤ל׀ לְיִשְׂרָאֵל֙ מֵעֶקְר֣וֹן
וְעַד־גַּ֔ת וְאֶ֨ת־גְּבוּלָ֔ן הִצִּ֥יל יִשְׂרָאֵ֖ל מִיַּ֣ד
פְּלִשְׁתִּ֑ים וַיְהִ֣י שָׁל֔וֹם בֵּ֥ין יִשְׂרָאֵ֖ל וּבֵ֥ין הָאֱמֹרִֽי׃

‎<span id="015">15</span> ‏וַיִּשְׁפֹּ֤ט שְׁמוּאֵל֙ אֶת־יִשְׂרָאֵ֔ל
כֹּ֖ל יְמֵ֥י חַיָּֽיו׃

‎<span id="016">16</span> ‏וְהָלַ֗ךְ מִדֵּ֤י שָׁנָה֙ בְּשָׁנָ֔ה וְסָבַב֙
בֵּֽית־אֵ֔ל וְהַגִּלְגָּ֖ל וְהַמִּצְפָּ֑ה וְשָׁפַט֙ אֶת־יִשְׂרָאֵ֔ל אֵ֥ת
כָּל־הַמְּקוֹמ֖וֹת הָאֵֽלֶּה׃

‎<span id="017">17</span> ‏וּתְשֻׁבָת֤וֹ הָרָמָ֙תָה֙ כִּֽי־שָׁ֣ם
בֵּית֔וֹ וְשָׁ֖ם שָׁפָ֣ט אֶת־יִשְׂרָאֵ֑ל וַיִּֽבֶן־שָׁ֥ם מִזְבֵּ֖חַ
לַֽיהוָֽה׃ פ

1 wayyāḇō’û ’anəšê\| qirəyaṯ yə‘ārîm wayy<sup>a</sup>‘ălû ’eṯ-’ărwōn
yəhwâ wayyāḇi’û ’ōṯwō ’el-bêṯ ’ăḇînāḏāḇ bagiḇə‘â wə’eṯ-’elə‘āzār bənwō
qidəšû lišəmōr ’eṯ-’ărwōn yəhwâ: f

2 wayəhî mîywōm šeḇeṯ hā’ārwōn bəqirəyaṯ yə‘ārîm wayyirəbû hayyāmîm
wayyihəyû ‘eśərîm šānâ wayyinnâû kāl-bêṯ yiśərā’ēl ’<sup>a</sup>ḥărê
yəhwâ: s

3 wayyō’mer šəmû’ēl ’el-kāl-bêṯ yiśərā’ēl lē’mōr ’im-bəḵāl-ləḇaḇəḵem
’atem šāḇîm ’el-yəhwâ hāsîrû ’eṯ-’ĕlōhê hannēḵār mitwōḵəḵem
wəhā‘ašətārwōṯ wəhāḵînû ləḇaḇəḵem ’el-yəhwâ wə‘iḇəḏuhû ləḇadwō wəyaṣṣēl
’eṯəḵem mîyaḏ pəlišətîm:

4 wayyāsîrû bənê yiśərā’ēl ’eṯ-habə‘ālîm wə’eṯ-hā‘ašətārōṯ
wayy<sup>a</sup>‘aḇəḏû ’eṯ-yəhwâ ləḇadwō: f

5 wayyō’mer šəmû’ēl qiḇəṣû ’eṯ-kāl-yiśərā’ēl hammiṣəpāṯâ wə’eṯəpallēl
b<sup>a</sup>‘aḏəḵem ’el-yəhwâ:

6 wayyiqqāḇəṣû hammiṣəpāṯâ wayyišə’ăḇû-mayim wayyišəpəḵû\| lifənê yəhwâ
wayyāṣûmû bayywōm hahû’ wayyō’mərû šām ḥāṭā’nû layhwâ wayyišəpōṭ šəmû’ēl
’eṯ-bənê yiśərā’ēl bammiṣəpâ:

7 wayyišəmə‘û fəlišətîm kî-hiṯəqabəṣû ḇənê-yiśərā’ēl hammiṣəpāṯâ
wayy<sup>a</sup>‘ălû sarənê-fəlišətîm ’el-yiśərā’ēl wayyišəmə‘û bənê
yiśərā’ēl wayyirə’û mipənê fəlišətîm:

8 wayyō’mərû ḇənê-yiśərā’ēl ’el-šəmû’ēl ’al-t<sup>a</sup>ḥărēš mimmennû
mizzə‘ōq ’el-yəhwâ ’ĕlōhênû wəyōši‘ēnû mîyaḏ pəlišətîm:

9 wayyiqq<sup>a</sup>ḥ šəmû’ēl ṭəlēh ḥālāḇ ’eḥāḏ wayy<sup>a</sup>‘ăleh
wayy<sup>a</sup>‘ălēhû ‘wōlâ kālîl layhwâ wayyizə‘aq šəmû’ēl ’el-yəhwâ
bə‘aḏ yiśərā’ēl wayy<sup>a</sup>‘ănēhû yəhwâ:

10 wayəhî šəmû’ēl m<sup>a</sup>‘ăleh hā‘wōlâ ûfəlišətîm nigəšû
lammiləḥāmâ bəyiśərā’ēl wayyarə‘ēm yəhwâ\| bəqwōl-gāḏwōl bayywōm hahû’
‘al-pəlišətîm wayəhummēm wayyinnāḡəfû lifənê yiśərā’ēl:

11 wayyēṣə’û ’anəšê yiśərā’ēl min-hammiṣəpâ wayyirədəfû ’eṯ-pəlišətîm
wayyakûm ‘aḏ-mit<sup>a</sup>ḥaṯ ləḇêṯ kār:

12 wayyiqq<sup>a</sup>ḥ šəmû’ēl ’eḇen ’<sup>a</sup>ḥaṯ wayyāśem
bên-hammiṣəpâ ûḇên haššēn wayyiqərā’ ’eṯ-šəmāh ’eḇen hā‘āzer wayyō’mar
‘aḏ-hēnnâ ‘ăzārānû yəhwâ:

13 wayyikānə‘û hapəlišətîm wəlō’-yāsəfû ‘wōḏ lāḇwō’ biḡəḇûl yiśərā’ēl
watəhî yaḏ-yəhwâ bapəlišətîm kōl yəmê šəmû’ēl:

14 watāšōḇənâ he‘ārîm ’ăšer lāqəḥû-fəlišətîm mē’ēṯ yiśərā’ēl\|
ləyiśərā’ēl mē‘eqərwōn wə‘aḏ-gaṯ wə’eṯ-gəḇûlān hiṣṣîl yiśərā’ēl mîyaḏ
pəlišətîm wayəhî šālwōm bên yiśərā’ēl ûḇên hā’ĕmōrî:

15 wayyišəpōṭ šəmû’ēl ’eṯ-yiśərā’ēl kōl yəmê ḥayyāyw:

16 wəhālaḵə midê šānâ bəšānâ wəsāḇaḇ bêṯ-’ēl wəhagiləgāl wəhammiṣəpâ
wəšāfaṭ ’eṯ-yiśərā’ēl ’ēṯ kāl-hamməqwōmwōṯ hā’ēlleh:

17 ûṯəšuḇāṯwō hārāmāṯâ kî-šām bêṯwō wəšām šāfāṭ ’eṯ-yiśərā’ēl
wayyiḇen-šām mizəbēḥa layhwâ: f

------------------------------------------------------------------------

[Next: 1 Samuel (1 Shmuel) Chapter 8](sa1008.md)
