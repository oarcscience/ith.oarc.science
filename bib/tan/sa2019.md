[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2019)  [KJV](../kjv/sa2019)  [Sep](../sep/sa2019) 
[Vul](../vul/sa2019)   
  
[2 Samuel (2 Shmuel) Index](sa2)  
  [Previous](sa2018)  [Next](sa2020) 

------------------------------------------------------------------------

### Tanach (Hebrew): 2 Samuel (2 Shmuel) Chapter 19

‎<span id="001">1</span> ‏וַיִּרְגַּ֣ז הַמֶּ֗לֶךְ וַיַּ֛עַל
עַל־עֲלִיַּ֥ת הַשַּׁ֖עַר וַיֵּ֑בְךְּ וְכֹ֣ה׀ אָמַ֣ר בְּלֶכְתּ֗וֹ בְּנִ֤י
אַבְשָׁלוֹם֙ בְּנִ֣י בְנִ֣י אַבְשָׁל֔וֹם מִֽי־יִתֵּ֤ן מוּתִי֙ אֲנִ֣י
תַחְתֶּ֔יךָ אַבְשָׁל֖וֹם בְּנִ֥י בְנִֽי׃

‎<span id="002">2</span> ‏וַיֻּגַּ֖ד לְיוֹאָ֑ב הִנֵּ֨ה הַמֶּ֧לֶךְ
בֹּכֶ֛ה וַיִּתְאַבֵּ֖ל עַל־אַבְשָׁלֹֽם׃

‎<span id="003">3</span> ‏וַתְּהִ֨י הַתְּשֻׁעָ֜ה בַּיּ֥וֹם הַה֛וּא
לְאֵ֖בֶל לְכָל־הָעָ֑ם כִּֽי־שָׁמַ֣ע הָעָ֗ם בַּיּ֤וֹם הַהוּא֙ לֵאמֹ֔ר
נֶעֱצַ֥ב הַמֶּ֖לֶךְ עַל־בְּנֽוֹ׃

‎<span id="004">4</span> ‏וַיִּתְגַּנֵּ֥ב הָעָ֛ם בַּיּ֥וֹם הַה֖וּא
לָב֣וֹא הָעִ֑יר כַּאֲשֶׁ֣ר יִתְגַּנֵּ֗ב הָעָם֙ הַנִּכְלָמִ֔ים בְּנוּסָ֖ם
בַּמִּלְחָמָֽה׃

‎<span id="005">5</span> ‏וְהַמֶּ֙לֶךְ֙ לָאַ֣ט אֶת־פָּנָ֔יו וַיִּזְעַ֥ק
הַמֶּ֖לֶךְ ק֣וֹל גָּד֑וֹל בְּנִי֙ אַבְשָׁל֔וֹם אַבְשָׁל֖וֹם בְּנִ֥י
בְנִֽי׃ ס

‎<span id="006">6</span> ‏וַיָּבֹ֥א יוֹאָ֛ב אֶל־הַמֶּ֖לֶךְ הַבָּ֑יִת
וַיֹּאמֶר֩ הֹבַ֨שְׁתָּ הַיּ֜וֹם אֶת־פְּנֵ֣י כָל־עֲבָדֶ֗יךָ
הַֽמְמַלְּטִ֤ים אֶֽת־נַפְשְׁךָ֙ הַיּ֔וֹם וְאֵ֨ת נֶ֤פֶשׁ בָּנֶ֙יךָ֙
וּבְנֹתֶ֔יךָ וְנֶ֣פֶשׁ נָשֶׁ֔יךָ וְנֶ֖פֶשׁ פִּלַגְשֶֽׁיךָ׃

‎<span id="007">7</span> ‏לְאַֽהֲבָה֙ אֶת־שֹׂ֣נְאֶ֔יךָ וְלִשְׂנֹ֖א
אֶת־אֹהֲבֶ֑יךָ כִּ֣י׀ הִגַּ֣דְתָּ הַיּ֗וֹם כִּ֣י אֵ֤ין לְךָ֙ שָׂרִ֣ים
וַעֲבָדִ֔ים כִּ֣י׀ יָדַ֣עְתִּי הַיּ֗וֹם כִּ֠י לא ל֣וּ אַבְשָׁל֥וֹם חַי֙
וְכֻלָּ֤נוּ הַיּוֹם֙ מֵתִ֔ים כִּי־אָ֖ז יָשָׁ֥ר בְּעֵינֶֽיךָ׃

‎<span id="008">8</span> ‏וְעַתָּה֙ ק֣וּם צֵ֔א וְדַבֵּ֖ר עַל־לֵ֣ב
עֲבָדֶ֑יךָ כִּי֩ בַיהוָ֨ה נִשְׁבַּ֜עְתִּי כִּי־אֵינְךָ֣ יוֹצֵ֗א
אִם־יָלִ֨ין אִ֤ישׁ אִתְּךָ֙ הַלַּ֔יְלָה וְרָעָ֧ה לְךָ֣ זֹ֗את
מִכָּל־הָרָעָה֙ אֲשֶׁר־בָּ֣אָה עָלֶ֔יךָ מִנְּעֻרֶ֖יךָ עַד־עָֽתָּה׃ ס

‎<span id="009">9</span> ‏וַיָּ֥קָם הַמֶּ֖לֶךְ וַיֵּ֣שֶׁב בַּשָּׁ֑עַר
וּֽלְכָל־הָעָ֞ם הִגִּ֣ידוּ לֵאמֹ֗ר הִנֵּ֤ה הַמֶּ֙לֶךְ֙ יוֹשֵׁ֣ב
בַּשַּׁ֔עַר וַיָּבֹ֤א כָל־הָעָם֙ לִפְנֵ֣י הַמֶּ֔לֶךְ וְיִשְׂרָאֵ֔ל נָ֖ס
אִ֥ישׁ לְאֹהָלָֽיו׃ ס

‎<span id="010">10</span> ‏וַיְהִ֤י כָל־הָעָם֙ נָד֔וֹן בְּכָל־שִׁבְטֵ֥י
יִשְׂרָאֵ֖ל לֵאמֹ֑ר הַמֶּ֜לֶךְ הִצִּילָ֣נוּ׀ מִכַּ֣ף אֹיְבֵ֗ינוּ וְה֤וּא
מִלְּטָ֙נוּ֙ מִכַּ֣ף פְּלִשְׁתִּ֔ים וְעַתָּ֛ה בָּרַ֥ח מִן־הָאָ֖רֶץ
מֵעַ֥ל אַבְשָׁלֽוֹם׃

‎<span id="011">11</span> ‏וְאַבְשָׁלוֹם֙ אֲשֶׁ֣ר מָשַׁ֣חְנוּ עָלֵ֔ינוּ
מֵ֖ת בַּמִּלְחָמָ֑ה וְעַתָּ֗ה לָמָ֥ה אַתֶּ֛ם מַחֲרִשִׁ֖ים לְהָשִׁ֥יב
אֶת־הַמֶּֽלֶךְ׃ ס

‎<span id="012">12</span> ‏וְהַמֶּ֣לֶךְ דָּוִ֗ד שָׁ֠לַח אֶל־צָד֨וֹק
וְאֶל־אֶבְיָתָ֥ר הַכֹּהֲנִים֮ לֵאמֹר֒ דַּבְּר֞וּ אֶל־זִקְנֵ֤י יְהוּדָה֙
לֵאמֹ֔ר לָ֤מָּה תִֽהְיוּ֙ אַֽחֲרֹנִ֔ים לְהָשִׁ֥יב אֶת־הַמֶּ֖לֶךְ
אֶל־בֵּית֑וֹ וּדְבַר֙ כָּל־יִשְׂרָאֵ֔ל בָּ֥א אֶל־הַמֶּ֖לֶךְ
אֶל־בֵּיתֽוֹ׃

‎<span id="013">13</span> ‏אַחַ֣י אַתֶּ֔ם עַצְמִ֥י וּבְשָׂרִ֖י אַתֶּ֑ם
וְלָ֧מָּה תִהְי֛וּ אַחֲרֹנִ֖ים לְהָשִׁ֥יב אֶת־הַמֶּֽלֶךְ׃

‎<span id="014">14</span> ‏וְלַֽעֲמָשָׂא֙ תֹּֽמְר֔וּ הֲל֛וֹא עַצְמִ֥י
וּבְשָׂרִ֖י אָ֑תָּה כֹּ֣ה יַֽעֲשֶׂה־לִּ֤י אֱלֹהִים֙ וְכֹ֣ה יוֹסִ֔יף
אִם־לֹ֠א שַׂר־צָבָ֞א תִּהְיֶ֧ה לְפָנַ֛י כָּל־הַיָּמִ֖ים תַּ֥חַת יוֹאָֽב׃

‎<span id="015">15</span> ‏וַיַּ֛ט אֶת־לְבַ֥ב כָּל־אִישׁ־יְהוּדָ֖ה
כְּאִ֣ישׁ אֶחָ֑ד וַֽיִּשְׁלְחוּ֙ אֶל־הַמֶּ֔לֶךְ שׁ֥וּב אַתָּ֖ה
וְכָל־עֲבָדֶֽיךָ׃

‎<span id="016">16</span> ‏וַיָּ֣שָׁב הַמֶּ֔לֶךְ וַיָּבֹ֖א
עַד־הַיַּרְדֵּ֑ן וִיהוּדָ֞ה בָּ֣א הַגִּלְגָּ֗לָה לָלֶ֙כֶת֙ לִקְרַ֣את
הַמֶּ֔לֶךְ לְהַעֲבִ֥יר אֶת־הַמֶּ֖לֶךְ אֶת־הַיַּרְדֵּֽן׃

‎<span id="017">17</span> ‏וַיְמַהֵ֗ר שִׁמְעִ֤י בֶן־גֵּרָא֙
בֶּן־הַיְמִינִ֔י אֲשֶׁ֖ר מִבַּֽחוּרִ֑ים וַיֵּ֙רֶד֙ עִם־אִ֣ישׁ יְהוּדָ֔ה
לִקְרַ֖את הַמֶּ֥לֶךְ דָּוִֽד׃

‎<span id="018">18</span> ‏וְאֶ֨לֶף אִ֣ישׁ עִמּוֹ֮ מִבִּנְיָמִן֒
וְצִיבָ֗א נַ֚עַר בֵּ֣ית שָׁא֔וּל וַחֲמֵ֨שֶׁת עָשָׂ֥ר בָּנָ֛יו
וְעֶשְׂרִ֥ים עֲבָדָ֖יו אִתּ֑וֹ וְצָלְח֥וּ הַיַּרְדֵּ֖ן לִפְנֵ֥י
הַמֶּֽלֶךְ׃

‎<span id="019">19</span> ‏וְעָבְרָ֣ה הָעֲבָרָ֗ה לַֽעֲבִיר֙ אֶת־בֵּ֣ית
הַמֶּ֔לֶךְ וְלַעֲשׂ֥וֹת הַטּ֖וֹב בעינו בְּעֵינָ֑יו וְשִׁמְעִ֣י
בֶן־גֵּרָ֗א נָפַל֙ לִפְנֵ֣י הַמֶּ֔לֶךְ בְּעָבְר֖וֹ בַּיַּרְדֵּֽן׃

‎<span id="020">20</span> ‏וַיֹּ֣אמֶר אֶל־הַמֶּ֗לֶךְ אַל־יַחֲשָׁב־לִ֣י
אֲדֹנִי֮ עָוֹן֒ וְאַל־תִּזְכֹּ֗ר אֵ֚ת אֲשֶׁ֣ר הֶעֱוָ֣ה עַבְדְּךָ֔
בַּיּ֕וֹם אֲשֶׁר־יָׅצָ֥ׅאׅ<sup>4</sup> אֲדֹנִֽי־הַמֶּ֖לֶךְ
מִירֽוּשָׁלִָ֑ם לָשׂ֥וּם הַמֶּ֖לֶךְ אֶל־לִבּֽוֹ׃

‎<span id="021">21</span> ‏כִּ֚י יָדַ֣ע עַבְדְּךָ֔ כִּ֖י אֲנִ֣י
חָטָ֑אתִי וְהִנֵּֽה־בָ֣אתִי הַיּ֗וֹם רִאשׁוֹן֙ לְכָל־בֵּ֣ית יוֹסֵ֔ף
לָרֶ֕דֶת לִקְרַ֖את אֲדֹנִ֥י הַמֶּֽלֶךְ׃ ס

‎<span id="022">22</span> ‏וַיַּ֨עַן אֲבִישַׁ֤י בֶּן־צְרוּיָה֙
וַיֹּ֔אמֶר הֲתַ֣חַת זֹ֔את לֹ֥א יוּמַ֖ת שִׁמְעִ֑י כִּ֥י קִלֵּ֖ל
אֶת־מְשִׁ֥יחַ יְהוָֽה׃ ס

‎<span id="023">23</span> ‏וַיֹּ֣אמֶר דָּוִ֗ד מַה־לִּ֤י וְלָכֶם֙ בְּנֵ֣י
צְרוּיָ֔ה כִּי־תִֽהְיוּ־לִ֥י הַיּ֖וֹם לְשָׂטָ֑ן הַיּ֗וֹם י֤וּמַת אִישׁ֙
בְּיִשְׂרָאֵ֔ל כִּ֚י הֲל֣וֹא יָדַ֔עְתִּי כִּ֥י הַיּ֖וֹם אֲנִי־מֶ֥לֶךְ
עַל־יִשְׂרָאֵֽל׃

‎<span id="024">24</span> ‏וַיֹּ֧אמֶר הַמֶּ֛לֶךְ אֶל־שִׁמְעִ֖י לֹ֣א
תָמ֑וּת וַיִּשָּׁ֥בַֽע ל֖וֹ הַמֶּֽלֶךְ׃ ס

‎<span id="025">25</span> ‏וּמְפִבֹ֙שֶׁת֙ בֶּן־שָׁא֔וּל יָרַ֖ד לִקְרַ֣את
הַמֶּ֑לֶךְ וְלֹא־עָשָׂ֨ה רַגְלָ֜יו וְלֹא־עָשָׂ֣ה שְׂפָמ֗וֹ
וְאֶת־בְּגָדָיו֙ לֹ֣א כִבֵּ֔ס לְמִן־הַיּוֹם֙ לֶ֣כֶת הַמֶּ֔לֶךְ
עַד־הַיּ֖וֹם אֲשֶׁר־בָּ֥א בְשָׁלֽוֹם׃

‎<span id="026">26</span> ‏וַיְהִ֛י כִּי־בָ֥א יְרוּשָׁלִַ֖ם לִקְרַ֣את
הַמֶּ֑לֶךְ וַיֹּ֤אמֶר לוֹ֙ הַמֶּ֔לֶךְ לָ֛מָּה לֹא־הָלַ֥כְתָּ עִמִּ֖י
מְפִיבֹֽשֶׁת׃

‎<span id="027">27</span> ‏וַיֹּאמַ֕ר אֲדֹנִ֥י הַמֶּ֖לֶךְ עַבְדִּ֣י
רִמָּ֑נִי כִּֽי־אָמַ֨ר עַבְדְּךָ֜ אֶחְבְּשָׁה־לִּי֩ הַחֲמ֨וֹר
וְאֶרְכַּ֤ב עָלֶ֙יהָ֙ וְאֵלֵ֣ךְ אֶת־הַמֶּ֔לֶךְ כִּ֥י פִסֵּ֖חַ
עַבְדֶּֽךָ׃

‎<span id="028">28</span> ‏וַיְרַגֵּ֣ל בְּעַבְדְּךָ֔ אֶל־אֲדֹנִ֖י
הַמֶּ֑לֶךְ וַאדֹנִ֤י הַמֶּ֙לֶךְ֙ כְּמַלְאַ֣ךְ הָאֱלֹהִ֔ים וַעֲשֵׂ֥ה
הַטּ֖וֹב בְּעֵינֶֽיךָ׃

‎<span id="029">29</span> ‏כִּי֩ לֹ֨א הָיָ֜ה כָּל־בֵּ֣ית אָבִ֗י כִּ֤י
אִם־אַנְשֵׁי־מָ֙וֶת֙ לַאדֹנִ֣י הַמֶּ֔לֶךְ וַתָּ֙שֶׁת֙ אֶֽת־עַבְדְּךָ֔
בְּאֹכְלֵ֖י שֻׁלְחָנֶ֑ךָ וּמַה־יֶּשׁ־לִ֥י עוֹד֙ צְדָקָ֔ה וְלִזְעֹ֥ק
ע֖וֹד אֶל־הַמֶּֽלֶךְ׃ פ

‎<span id="030">30</span> ‏וַיֹּ֤אמֶר לוֹ֙ הַמֶּ֔לֶךְ לָ֛מָּה תְּדַבֵּ֥ר
ע֖וֹד דְּבָרֶ֑יךָ אָמַ֕רְתִּי אַתָּ֣ה וְצִיבָ֔א תַּחְלְק֖וּ
אֶת־הַשָּׂדֶֽה׃

‎<span id="031">31</span> ‏וַיֹּ֤אמֶר מְפִיבֹ֙שֶׁת֙ אֶל־הַמֶּ֔לֶךְ גַּ֥ם
אֶת־הַכֹּ֖ל יִקָּ֑ח אַ֠חֲרֵי אֲשֶׁר־בָּ֞א אֲדֹנִ֥י הַמֶּ֛לֶך<sup>1</sup>
בְּשָׁל֖וֹם אֶל־בֵּיתֽוֹ׃ ס

‎<span id="032">32</span> ‏וּבַרְזִלַּי֙ הַגִּלְעָדִ֔י יָרַ֖ד
מֵרֹגְלִ֑ים וַיַּעֲבֹ֤ר אֶת־הַמֶּ֙לֶךְ֙ הַיַּרְדֵּ֔ן לְשַׁלְּח֖וֹ
אֶת־בירדן הַיַּרְדֵּֽן׃

‎<span id="033">33</span> ‏וּבַרְזִלַּי֙ זָקֵ֣ן מְאֹ֔ד בֶּן־שְׁמֹנִ֖ים
שָׁנָ֑ה וְהֽוּא־כִלְכַּ֤ל אֶת־הַמֶּ֙לֶךְ֙ בְּשִׁיבָת֣וֹ בְמַחֲנַ֔יִם
כִּֽי־אִ֛ישׁ גָּד֥וֹל ה֖וּא מְאֹֽד׃

‎<span id="034">34</span> ‏וַיֹּ֥אמֶר הַמֶּ֖לֶךְ אֶל־בַּרְזִלָּ֑י
אַתָּה֙ עֲבֹ֣ר אִתִּ֔י וְכִלְכַּלְתִּ֥י אֹתְךָ֛ עִמָּדִ֖י
בִּירוּשָׁלִָֽם׃

‎<span id="035">35</span> ‏וַיֹּ֥אמֶר בַּרְזִלַּ֖י אֶל־הַמֶּ֑לֶךְ
כַּמָּ֗ה יְמֵי֙ שְׁנֵ֣י חַיַּ֔י כִּי־אֶעֱלֶ֥ה אֶת־הַמֶּ֖לֶךְ
יְרוּשָׁלִָֽם׃

‎<span id="036">36</span> ‏בֶּן־שְׁמֹנִ֣ים שָׁנָה֩ אָנֹכִ֨י הַיּ֜וֹם
הַאֵדַ֣ע׀ בֵּין־ט֣וֹב לְרָ֗ע אִם־יִטְעַ֤ם עַבְדְּךָ֙ אֶת־אֲשֶׁ֤ר אֹכַל֙
וְאֶת־אֲשֶׁ֣ר אֶשְׁתֶּ֔ה אִם־אֶשְׁמַ֣ע ע֔וֹד בְּק֖וֹל שָׁרִ֣ים
וְשָׁר֑וֹת וְלָמָּה֩ יִֽהְיֶ֨ה עַבְדְּךָ֥ עוֹד֙ לְמַשָּׂ֔א אֶל־אֲדֹנִ֖י
הַמֶּֽלֶךְ׃

‎<span id="037">37</span> ‏כִּמְעַ֞ט יַעֲבֹ֧ר עַבְדְּךָ֛
אֶת־הַיַּרְדֵּ֖ן אֶת־הַמֶּ֑לֶךְ וְלָ֙מָּה֙ יִגְמְלֵ֣נִי הַמֶּ֔לֶךְ
הַגְּמוּלָ֖ה הַזֹּֽאת׃

‎<span id="038">38</span> ‏יָֽשָׁב־נָ֤א עַבְדְּךָ֙ וְאָמֻ֣ת בְּעִירִ֔י
עִ֛ם קֶ֥בֶר אָבִ֖י וְאִמִּ֑י וְהִנֵּ֣ה׀ עַבְדְּךָ֣ כִמְהָ֗ם יַֽעֲבֹר֙
עִם־אֲדֹנִ֣י הַמֶּ֔לֶךְ וַעֲשֵׂה־ל֕וֹ אֵ֥ת אֲשֶׁר־ט֖וֹב בְּעֵינֶֽיךָ׃ ס

‎<span id="039">39</span> ‏וַיֹּ֣אמֶר הַמֶּ֗לֶךְ אִתִּי֙ יַעֲבֹ֣ר
כִּמְהָ֔ם וַאֲנִי֙ אֶעֱשֶׂה־לּ֔וֹ אֶת־הַטּ֖וֹב בְּעֵינֶ֑יךָ וְכֹ֛ל
אֲשֶׁר־תִּבְחַ֥ר עָלַ֖י אֶֽעֱשֶׂה־לָּֽךְ׃

‎<span id="040">40</span> ‏וַיַּעֲבֹ֧ר כָּל־הָעָ֛ם אֶת־הַיַּרְדֵּ֖ן
וְהַמֶּ֣לֶךְ עָבָ֑ר וַיִּשַּׁ֨ק הַמֶּ֤לֶךְ לְבַרְזִלַּי֙ וַיְבָ֣רֲכֵ֔הוּ
וַיָּ֖שָׁב לִמְקֹמֽוֹ׃ ס

‎<span id="041">41</span> ‏וַיַּעֲבֹ֤ר הַמֶּ֙לֶךְ֙ הַגִּלְגָּ֔לָה
וְכִמְהָ֖ן עָבַ֣ר עִמּ֑וֹ וְכָל־עַ֤ם יְהוּדָה֙ ויעברו הֶעֱבִ֣ירוּ
אֶת־הַמֶּ֔לֶךְ וְגַ֕ם חֲצִ֖י עַ֥ם יִשְׂרָאֵֽל׃

‎<span id="042">42</span> ‏וְהִנֵּ֛ה כָּל־אִ֥ישׁ יִשְׂרָאֵ֖ל בָּאִ֣ים
אֶל־הַמֶּ֑לֶךְ וַיֹּאמְר֣וּ אֶל־הַמֶּ֡לֶךְ מַדּוּעַ֩ גְּנָב֨וּךָ
אַחֵ֜ינוּ אִ֣ישׁ יְהוּדָ֗ה וַיַּעֲבִ֨רוּ אֶת־הַמֶּ֤לֶךְ וְאֶת־בֵּיתוֹ֙
אֶת־הַיַּרְדֵּ֔ן וְכָל־אַנְשֵׁ֥י דָוִ֖ד עִמּֽוֹ׃ ס

‎<span id="043">43</span> ‏וַיַּעַן֩ כָּל־אִ֨ישׁ יְהוּדָ֜ה עַל־אִ֣ישׁ
יִשְׂרָאֵ֗ל כִּֽי־קָר֤וֹב הַמֶּ֙לֶךְ֙ אֵלַ֔י וְלָ֤מָּה זֶּה֙ חָרָ֣ה
לְךָ֔ עַל־הַדָּבָ֖ר הַזֶּ֑ה הֶאָכ֤וֹל אָכַ֙לְנוּ֙ מִן־הַמֶּ֔לֶךְ
אִם־נִשֵּׂ֥את נִשָּׂ֖א לָֽנוּ׃ ס

‎<span id="044">44</span> ‏וַיַּ֣עַן אִֽישׁ־יִשְׂרָאֵל֩ אֶת־אִ֨ישׁ
יְהוּדָ֜ה וַיֹּ֗אמֶר עֶֽשֶׂר־יָד֨וֹת לִ֣י בַמֶּלֶךְ֮ וְגַם־בְּדָוִד֮
אֲנִ֣י מִמְּךָ֒ וּמַדּ֙וּעַ֙ הֱקִלֹּתַ֔נִי וְלֹא־הָיָ֨ה דְבָרִ֥י
רִאשׁ֛וֹן לִ֖י לְהָשִׁ֣יב אֶת־מַלְכִּ֑י וַיִּ֙קֶשׁ֙ דְּבַר־אִ֣ישׁ
יְהוּדָ֔ה מִדְּבַ֖ר אִ֥ישׁ יִשְׂרָאֵֽל׃ ס

1 wayyirəgaz hammeleḵə wayy<sup>a</sup>‘al ‘al-‘ălîyaṯ
hašš<sup>a</sup>‘ar wayyēḇəḵḵə wəḵōh\| ’āmar bəleḵətwō bənî ’aḇəšālwōm
bənî ḇənî ’aḇəšālwōm mî-yitēn mûṯî ’ănî ṯ<sup>a</sup>ḥəteyḵā ’aḇəšālwōm
bənî ḇənî:

2 wayyugaḏ ləywō’āḇ hinnēh hammeleḵə bōḵeh wayyiṯə’abēl ‘al-’aḇəšālōm:

3 watəhî hatəšu‘â bayywōm hahû’ lə’ēḇel ləḵāl-hā‘ām kî-šām<sup>a</sup>‘
hā‘ām bayywōm hahû’ lē’mōr ne‘ĕṣaḇ hammeleḵə ‘al-bənwō:

4 wayyiṯəgannēḇ hā‘ām bayywōm hahû’ lāḇwō’ hā‘îr ka’ăšer yiṯəgannēḇ
hā‘ām hanniḵəlāmîm bənûsām bammiləḥāmâ:

5 wəhammeleḵə lā’aṭ ’eṯ-pānāyw wayyizə‘aq hammeleḵə qwōl gāḏwōl bənî
’aḇəšālwōm ’aḇəšālwōm bənî ḇənî: s

6 wayyāḇō’ ywō’āḇ ’el-hammeleḵə habāyiṯ wayyō’mer hōḇašətā hayywōm
’eṯ-pənê ḵāl-‘ăḇāḏeyḵā haməmalləṭîm ’eṯ-nafəšəḵā hayywōm wə’ēṯ nefeš
bāneyḵā ûḇənōṯeyḵā wənefeš nāšeyḵā wənefeš pilaḡəšeyḵā:

7 lə’ahăḇâ ’eṯ-śōnə’eyḵā wəliśənō’ ’eṯ-’ōhăḇeyḵā kî\| higaḏətā hayywōm
kî ’ên ləḵā śārîm w<sup>a</sup>‘ăḇāḏîm kî\| yāḏ<sup>a</sup>‘ətî hayywōm
kî lu’ lû ’aḇəšālwōm ḥay wəḵullānû hayywōm mēṯîm kî-’āz yāšār bə‘êneyḵā:

8 wə‘atâ qûm ṣē’ wəḏabēr ‘al-lēḇ ‘ăḇāḏeyḵā kî ḇayhwâ
nišəb<sup>a</sup>‘ətî kî-’ênəḵā ywōṣē’ ’im-yālîn ’îš ’itəḵā hallayəlâ
wərā‘â ləḵā zō’ṯ mikāl-hārā‘â ’ăšer-bā’â ‘āleyḵā minnə‘ureyḵā ‘aḏ-‘ātâ:
s

9 wayyāqām hammeleḵə wayyēšeḇ baššā‘ar ûləḵāl-hā‘ām higîḏû lē’mōr hinnēh
hammeleḵə ywōšēḇ bašš<sup>a</sup>‘ar wayyāḇō’ ḵāl-hā‘ām lifənê hammeleḵə
wəyiśərā’ēl nās ’îš lə’ōhālāyw: s

10 wayəhî ḵāl-hā‘ām nāḏwōn bəḵāl-šiḇəṭê yiśərā’ēl lē’mōr hammeleḵə
hiṣṣîlānû\| mikaf ’ōyəḇênû wəhû’ milləṭānû mikaf pəlišətîm wə‘atâ
bār<sup>a</sup>ḥ min-hā’āreṣ mē‘al ’aḇəšālwōm:

11 wə’aḇəšālwōm ’ăšer māš<sup>a</sup>ḥənû ‘ālênû mēṯ bammiləḥāmâ wə‘atâ
lāmâ ’atem m<sup>a</sup>ḥărišîm ləhāšîḇ ’eṯ-hammeleḵə: s

12 wəhammeleḵə dāwiḏ šāl<sup>a</sup>ḥ ’el-ṣāḏwōq wə’el-’eḇəyāṯār
hakōhănîm lē’mōr dabərû ’el-ziqənê yəhûḏâ lē’mōr lāmmâ ṯihəyû
’<sup>a</sup>ḥărōnîm ləhāšîḇ ’eṯ-hammeleḵə ’el-bêṯwō ûḏəḇar
kāl-yiśərā’ēl bā’ ’el-hammeleḵə ’el-bêṯwō:

13 ’<sup>a</sup>ḥay ’atem ‘aṣəmî ûḇəśārî ’atem wəlāmmâ ṯihəyû
’<sup>a</sup>ḥărōnîm ləhāšîḇ ’eṯ-hammeleḵə:

14 wəl<sup>a</sup>‘ămāśā’ tōmərû hălwō’ ‘aṣəmî ûḇəśārî ’ātâ kōh
y<sup>a</sup>‘ăśeh-llî ’ĕlōhîm wəḵōh ywōsîf ’im-lō’ śar-ṣāḇā’ tihəyeh
ləfānay kāl-hayyāmîm t<sup>a</sup>ḥaṯ ywō’āḇ:

15 wayyaṭ ’eṯ-ləḇaḇ kāl-’îš-yəhûḏâ kə’îš ’eḥāḏ wayyišələḥû ’el-hammeleḵə
šûḇ ’atâ wəḵāl-‘ăḇāḏeyḵā:

16 wayyāšāḇ hammeleḵə wayyāḇō’ ‘aḏ-hayyarədēn wîhûḏâ bā’ hagiləgālâ
lāleḵeṯ liqəra’ṯ hammeleḵə ləh<sup>a</sup>‘ăḇîr ’eṯ-hammeleḵə
’eṯ-hayyarədēn:

17 wayəmahēr šimə‘î ḇen-gērā’ ben-hayəmînî ’ăšer mib<sup>a</sup>ḥûrîm
wayyēreḏ ‘im-’îš yəhûḏâ liqəra’ṯ hammeleḵə dāwiḏ:

18 wə’elef ’îš ‘immwō mibinəyāmin wəṣîḇā’ n<sup>a</sup>‘ar bêṯ šā’ûl
w<sup>a</sup>ḥămēšeṯ ‘āśār bānāyw wə‘eśərîm ‘ăḇāḏāyw ’itwō wəṣāləḥû
hayyarədēn lifənê hammeleḵə:

19 wə‘āḇərâ hā‘ăḇārâ l<sup>a</sup>‘ăḇîr ’eṯ-bêṯ hammeleḵə
wəl<sup>a</sup>‘ăśwōṯ haṭṭwōḇ bə‘ênāw bə‘ênāyw wəšimə‘î ḇen-gērā’ nāfal
lifənê hammeleḵə bə‘āḇərwō bayyarədēn:

20 wayyō’mer ’el-hammeleḵə ’al-y<sup>a</sup>ḥăšāḇ-lî ’ăḏōnî ‘āwōn
wə’al-tizəkōr ’ēṯ ’ăšer he‘ĕwâ ‘aḇədəḵā bayywōm
’ăšer-yāׅṣāׅ’ׅ<sup>4</sup> ’ăḏōnî-hammeleḵə mîrûšālāim lāśûm hammeleḵə
’el-libwō:

21 kî yāḏ<sup>a</sup>‘ ‘aḇədəḵā kî ’ănî ḥāṭā’ṯî wəhinnēh-ḇā’ṯî hayywōm
ri’šwōn ləḵāl-bêṯ ywōsēf lāreḏeṯ liqəra’ṯ ’ăḏōnî hammeleḵə: s

22 wayy<sup>a</sup>‘an ’ăḇîšay ben-ṣərûyâ wayyō’mer hăṯ<sup>a</sup>ḥaṯ
zō’ṯ lō’ yûmaṯ šimə‘î kî qillēl ’eṯ-məšîḥa yəhwâ: s

23 wayyō’mer dāwiḏ mah-llî wəlāḵem bənê ṣərûyâ kî-ṯihəyû-lî hayywōm
ləśāṭān hayywōm yûmaṯ ’îš bəyiśərā’ēl kî hălwō’ yāḏ<sup>a</sup>‘ətî kî
hayywōm ’ănî-meleḵə ‘al-yiśərā’ēl:

24 wayyō’mer hammeleḵə ’el-šimə‘î lō’ ṯāmûṯ wayyiššāḇ<sup>a</sup>‘ lwō
hammeleḵə: s

25 ûməfiḇōšeṯ ben-šā’ûl yāraḏ liqəra’ṯ hammeleḵə wəlō’-‘āśâ raḡəlāyw
wəlō’-‘āśâ śəfāmwō wə’eṯ-bəḡāḏāyw lō’ ḵibēs ləmin-hayywōm leḵeṯ
hammeleḵə ‘aḏ-hayywōm ’ăšer-bā’ ḇəšālwōm:

26 wayəhî kî-ḇā’ yərûšālaim liqəra’ṯ hammeleḵə wayyō’mer lwō hammeleḵə
lāmmâ lō’-hālaḵətā ‘immî məfîḇōšeṯ:

27 wayyō’mar ’ăḏōnî hammeleḵə ‘aḇədî rimmānî kî-’āmar ‘aḇədəḵā
’eḥəbəšâ-llî h<sup>a</sup>ḥămwōr wə’erəkaḇ ‘āleyhā wə’ēlēḵə
’eṯ-hammeleḵə kî fissēḥa ‘aḇədeḵā:

28 wayəragēl bə‘aḇədəḵā ’el-’ăḏōnî hammeleḵə wa’ḏōnî hammeleḵə
kəmalə’aḵə hā’ĕlōhîm w<sup>a</sup>‘ăśēh haṭṭwōḇ bə‘êneyḵā:

29 kî lō’ hāyâ kāl-bêṯ ’āḇî kî ’im-’anəšê-māweṯ la’ḏōnî hammeleḵə
watāšeṯ ’eṯ-‘aḇədəḵā bə’ōḵəlê šuləḥāneḵā ûmah-yyeš-lî ‘wōḏ ṣəḏāqâ
wəlizə‘ōq ‘wōḏ ’el-hammeleḵə: f

30 wayyō’mer lwō hammeleḵə lāmmâ təḏabēr ‘wōḏ dəḇāreyḵā ’āmarətî ’atâ
wəṣîḇā’ t<sup>a</sup>ḥələqû ’eṯ-haśśāḏeh:

31 wayyō’mer məfîḇōšeṯ ’el-hammeleḵə gam ’eṯ-hakōl yiqqāḥ
’<sup>a</sup>ḥărê ’ăšer-bā’ ’ăḏōnî hammeleḵ<sup>1</sup> bəšālwōm
’el-bêṯwō: s

32 ûḇarəzillay hagilə‘āḏî yāraḏ mērōḡəlîm wayy<sup>a</sup>‘ăḇōr
’eṯ-hammeleḵə hayyarədēn ləšalləḥwō ’eṯ-bayyarədēn hayyarədēn:

33 ûḇarəzillay zāqēn mə’ōḏ ben-šəmōnîm šānâ wəhû’-ḵiləkal ’eṯ-hammeleḵə
bəšîḇāṯwō ḇəm<sup>a</sup>ḥănayim kî-’îš gāḏwōl hû’ mə’ōḏ:

34 wayyō’mer hammeleḵə ’el-barəzillāy ’atâ ‘ăḇōr ’itî wəḵiləkalətî
’ōṯəḵā ‘immāḏî bîrûšālāim:

35 wayyō’mer barəzillay ’el-hammeleḵə kammâ yəmê šənê ḥayyay kî-’e‘ĕleh
’eṯ-hammeleḵə yərûšālāim:

36 ben-šəmōnîm šānâ ’ānōḵî hayywōm ha’ēḏ<sup>a</sup>‘\| bên-ṭwōḇ lərā‘
’im-yiṭə‘am ‘aḇədəḵā ’eṯ-’ăšer ’ōḵal wə’eṯ-’ăšer ’ešəteh
’im-’ešəm<sup>a</sup>‘ ‘wōḏ bəqwōl šārîm wəšārwōṯ wəlāmmâ yihəyeh
‘aḇədəḵā ‘wōḏ ləmaśśā’ ’el-’ăḏōnî hammeleḵə:

37 kimə‘aṭ y<sup>a</sup>‘ăḇōr ‘aḇədəḵā ’eṯ-hayyarədēn ’eṯ-hammeleḵə
wəlāmmâ yiḡəməlēnî hammeleḵə hagəmûlâ hazzō’ṯ:

38 yāšāḇ-nā’ ‘aḇədəḵā wə’āmuṯ bə‘îrî ‘im qeḇer ’āḇî wə’immî wəhinnēh\|
‘aḇədəḵā ḵiməhām y<sup>a</sup>‘ăḇōr ‘im-’ăḏōnî hammeleḵə
w<sup>a</sup>‘ăśēh-lwō ’ēṯ ’ăšer-ṭwōḇ bə‘êneyḵā: s

39 wayyō’mer hammeleḵə ’itî y<sup>a</sup>‘ăḇōr kiməhām wa’ănî
’e‘ĕśeh-llwō ’eṯ-haṭṭwōḇ bə‘êneyḵā wəḵōl ’ăšer-tiḇəḥar ‘ālay
’e‘ĕśeh-llāḵə:

40 wayy<sup>a</sup>‘ăḇōr kāl-hā‘ām ’eṯ-hayyarədēn wəhammeleḵə ‘āḇār
wayyiššaq hammeleḵə ləḇarəzillay wayəḇārăḵēhû wayyāšāḇ liməqōmwō: s

41 wayy<sup>a</sup>‘ăḇōr hammeleḵə hagiləgālâ wəḵiməhān ‘āḇar ‘immwō
wəḵāl-‘am yəhûḏâ wayy<sup>a</sup>‘ăḇirû he‘ĕḇîrû ’eṯ-hammeleḵə wəḡam
ḥăṣî ‘am yiśərā’ēl:

42 wəhinnēh kāl-’îš yiśərā’ēl bā’îm ’el-hammeleḵə wayyō’mərû
’el-hammeleḵə madû‘a gənāḇûḵā ’<sup>a</sup>ḥênû ’îš yəhûḏâ
wayy<sup>a</sup>‘ăḇirû ’eṯ-hammeleḵə wə’eṯ-bêṯwō ’eṯ-hayyarədēn
wəḵāl-’anəšê ḏāwiḏ ‘immwō: s

43 wayy<sup>a</sup>‘an kāl-’îš yəhûḏâ ‘al-’îš yiśərā’ēl kî-qārwōḇ
hammeleḵə ’ēlay wəlāmmâ zzeh ḥārâ ləḵā ‘al-hadāḇār hazzeh he’āḵwōl
’āḵalənû min-hammeleḵə ’im-niśśē’ṯ niśśā’ lānû: s

44 wayy<sup>a</sup>‘an ’îš-yiśərā’ēl ’eṯ-’îš yəhûḏâ wayyō’mer
‘eśer-yāḏwōṯ lî ḇammeleḵə wəḡam-bəḏāwiḏ ’ănî mimməḵā ûmadû‘a hĕqillōṯanî
wəlō’-hāyâ ḏəḇārî ri’šwōn lî ləhāšîḇ ’eṯ-maləkî wayyiqeš dəḇar-’îš
yəhûḏâ midəḇar ’îš yiśərā’ēl: s

------------------------------------------------------------------------

[Next: 2 Samuel (2 Shmuel) Chapter 20](sa2020)
