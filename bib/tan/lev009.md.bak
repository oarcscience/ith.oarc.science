[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev009)  [KJV](../kjv/lev009)  [Sep](../sep/lev009.md) 
[Vul](../vul/lev009.md)   
  
[Leviticus (Vayikra) Index](lev.md)  
  [Previous](lev008)  [Next](lev010.md) 

------------------------------------------------------------------------

### Tanach (Hebrew): Leviticus (Vayikra) Chapter 9

‎<span id="001">1</span> ‏וַיְהִי֙ בַּיּ֣וֹם הַשְּׁמִינִ֔י קָרָ֣א
מֹשֶׁ֔ה לְאַהֲרֹ֖ן וּלְבָנָ֑יו וּלְזִקְנֵ֖י יִשְׂרָאֵֽל׃

‎<span id="002">2</span> ‏וַיֹּ֣אמֶר אֶֽל־אַהֲרֹ֗ן קַח־לְ֠ךָ עֵ֣גֶל
בֶּן־בָּקָ֧ר לְחַטָּ֛את וְאַ֥יִל לְעֹלָ֖ה תְּמִימִ֑ם וְהַקְרֵ֖ב לִפְנֵ֥י
יְהוָֽה׃

‎<span id="003">3</span> ‏וְאֶל־בְּנֵ֥י יִשְׂרָאֵ֖ל תְּדַבֵּ֣ר לֵאמֹ֑ר
קְח֤וּ שְׂעִיר־עִזִּים֙ לְחַטָּ֔את וְעֵ֨גֶל וָכֶ֧בֶשׂ בְּנֵי־שָׁנָ֛ה
תְּמִימִ֖ם לְעֹלָֽה׃

‎<span id="004">4</span> ‏וְשׁ֨וֹר וָאַ֜יִל לִשְׁלָמִ֗ים לִזְבֹּ֙חַ֙
לִפְנֵ֣י יְהוָ֔ה וּמִנְחָ֖ה בְּלוּלָ֣ה בַשָּׁ֑מֶן כִּ֣י הַיּ֔וֹם יְהוָ֖ה
נִרְאָ֥ה אֲלֵיכֶֽם׃

‎<span id="005">5</span> ‏וַיִּקְח֗וּ אֵ֚ת אֲשֶׁ֣ר צִוָּ֣ה מֹשֶׁ֔ה
אֶל־פְּנֵ֖י אֹ֣הֶל מוֹעֵ֑ד וַֽיִּקְרְבוּ֙ כָּל־הָ֣עֵדָ֔ה וַיַּֽעַמְד֖וּ
לִפְנֵ֥י יְהוָֽה׃

‎<span id="006">6</span> ‏וַיֹּ֣אמֶר מֹשֶׁ֔ה זֶ֧ה הַדָּבָ֛ר
אֲשֶׁר־צִוָּ֥ה יְהוָ֖ה תַּעֲשׂ֑וּ וְיֵרָ֥א אֲלֵיכֶ֖ם כְּב֥וֹד יְהוָֽה׃

‎<span id="007">7</span> ‏וַיֹּ֨אמֶר מֹשֶׁ֜ה אֶֽל־אַהֲרֹ֗ן קְרַ֤ב
אֶל־הַמִּזְבֵּ֙חַ֙ וַעֲשֵׂ֞ה אֶת־חַטָּֽאתְךָ֙ וְאֶת־עֹ֣לָתֶ֔ךָ וְכַפֵּ֥ר
בַּֽעַדְךָ֖ וּבְעַ֣ד הָעָ֑ם וַעֲשֵׂ֞ה אֶת־קָרְבַּ֤ן הָעָם֙ וְכַפֵּ֣ר
בַּֽעֲדָ֔ם כַּאֲשֶׁ֖ר צִוָּ֥ה יְהוָֽה׃

‎<span id="008">8</span> ‏וַיִּקְרַ֥ב אַהֲרֹ֖ן אֶל־הַמִּזְבֵּ֑חַ
וַיִּשְׁחַ֛ט אֶת־עֵ֥גֶל הַחַטָּ֖את אֲשֶׁר־לֽוֹ׃

‎<span id="009">9</span> ‏וַ֠יַּקְרִבוּ בְּנֵ֨י אַהֲרֹ֣ן אֶת־הַדָּם֮
אֵלָיו֒ וַיִּטְבֹּ֤ל אֶצְבָּעוֹ֙ בַּדָּ֔ם וַיִּתֵּ֖ן עַל־קַרְנ֣וֹת
הַמִּזְבֵּ֑חַ וְאֶת־הַדָּ֣ם יָצַ֔ק אֶל־יְס֖וֹד הַמִּזְבֵּֽחַ׃

‎<span id="010">10</span> ‏וְאֶת־הַחֵ֨לֶב וְאֶת־הַכְּלָיֹ֜ת
וְאֶת־הַיֹּתֶ֤רֶת מִן־הַכָּבֵד֙ מִן־הַ֣חַטָּ֔את הִקְטִ֖יר הַמִּזְבֵּ֑חָה
כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="011">11</span> ‏וְאֶת־הַבָּשָׂ֖ר וְאֶת־הָע֑וֹר שָׂרַ֣ף
בָּאֵ֔שׁ מִח֖וּץ לַֽמַּחֲנֶֽה׃

‎<span id="012">12</span> ‏וַיִּשְׁחַ֖ט אֶת־הָעֹלָ֑ה וַ֠יַּמְצִאוּ
בְּנֵ֨י אַהֲרֹ֤ן אֵלָיו֙ אֶת־הַדָּ֔ם וַיִּזְרְקֵ֥הוּ עַל־הַמִּזְבֵּ֖חַ
סָבִֽיב׃

‎<span id="013">13</span> ‏וְאֶת־הָעֹלָ֗ה הִמְצִ֧יאוּ אֵלָ֛יו
לִנְתָחֶ֖יהָ וְאֶת־הָרֹ֑אשׁ וַיַּקְטֵ֖ר עַל־הַמִּזְבֵּֽחַ׃

‎<span id="014">14</span> ‏וַיִּרְחַ֥ץ אֶת־הַקֶּ֖רֶב וְאֶת־הַכְּרָעָ֑יִם
וַיַּקְטֵ֥ר עַל־הָעֹלָ֖ה הַמִּזְבֵּֽחָה׃

‎<span id="015">15</span> ‏וַיַּקְרֵ֕ב אֵ֖ת קָרְבַּ֣ן הָעָ֑ם וַיִּקַּ֞ח
אֶת־שְׂעִ֤יר הַֽחַטָּאת֙ אֲשֶׁ֣ר לָעָ֔ם וַיִּשְׁחָטֵ֥הוּ
וַֽיְחַטְּאֵ֖הוּ כָּרִאשֽׁוֹן׃

‎<span id="016">16</span> ‏וַיַּקְרֵ֖ב אֶת־הָעֹלָ֑ה וַֽיַּעֲשֶׂ֖הָ
כַּמִּשְׁפָּֽט׃

‎<span id="017">17</span> ‏וַיַּקְרֵב֮ אֶת־הַמִּנְחָה֒ וַיְמַלֵּ֤א
כַפּוֹ֙ מִמֶּ֔נָּה וַיַּקְטֵ֖ר עַל־הַמִּזְבֵּ֑חַ מִלְּבַ֖ד עֹלַ֥ת
הַבֹּֽקֶר׃

‎<span id="018">18</span> ‏וַיִּשְׁחַ֤ט אֶת־הַשּׁוֹר֙ וְאֶת־הָאַ֔יִל
זֶ֥בַח הַשְּׁלָמִ֖ים אֲשֶׁ֣ר לָעָ֑ם וַ֠יַּמְצִאוּ בְּנֵ֨י אַהֲרֹ֤ן
אֶת־הַדָּם֙ אֵלָ֔יו וַיִּזְרְקֵ֥הוּ עַל־הַמִּזְבֵּ֖חַ סָבִֽיב׃

‎<span id="019">19</span> ‏וְאֶת־הַחֲלָבִ֖ים מִן־הַשּׁ֑וֹר
וּמִן־הָאַ֔יִל הָֽאַלְיָ֤ה וְהַֽמְכַסֶּה֙ וְהַכְּלָיֹ֔ת וְיֹתֶ֖רֶת
הַכָּבֵֽד׃

‎<span id="020">20</span> ‏וַיָּשִׂ֥ימוּ אֶת־הַחֲלָבִ֖ים עַל־הֶחָז֑וֹת
וַיַּקְטֵ֥ר הַחֲלָבִ֖ים הַמִּזְבֵּֽחָה׃

‎<span id="021">21</span> ‏וְאֵ֣ת הֶחָז֗וֹת וְאֵת֙ שׁ֣וֹק הַיָּמִ֔ין
הֵנִ֧יף אַהֲרֹ֛ן תְּנוּפָ֖ה לִפְנֵ֣י יְהוָ֑ה כַּאֲשֶׁ֖ר צִוָּ֥ה מֹשֶֽׁה׃

‎<span id="022">22</span> ‏וַיִּשָּׂ֨א אַהֲרֹ֧ן אֶת־ידו יָדָ֛יו
אֶל־הָעָ֖ם וַֽיְבָרְכֵ֑ם וַיֵּ֗רֶד מֵעֲשֹׂ֧ת הַֽחַטָּ֛את וְהָעֹלָ֖ה
וְהַשְּׁלָמִֽים׃

‎<span id="023">23</span> ‏וַיָּבֹ֨א מֹשֶׁ֤ה וְאַהֲרֹן֙ אֶל־אֹ֣הֶל
מוֹעֵ֔ד וַיֵּ֣צְא֔וּ וַֽיְבָרֲכ֖וּ אֶת־הָעָ֑ם וַיֵּרָ֥א כְבוֹד־יְהוָ֖ה
אֶל־כָּל־הָעָֽם׃

‎<span id="024">24</span> ‏וַתֵּ֤צֵא אֵשׁ֙ מִלִּפְנֵ֣י יְהוָ֔ה
וַתֹּ֙אכַל֙ עַל־הַמִּזְבֵּ֔חַ אֶת־הָעֹלָ֖ה וְאֶת־הַחֲלָבִ֑ים וַיַּ֤רְא
כָּל־הָעָם֙ וַיָּרֹ֔נּוּ וַֽיִּפְּל֖וּ עַל־פְּנֵיהֶֽם׃

1 wayəhî bayywōm haššəmînî qārā’ mōšeh lə’ahărōn ûləḇānāyw ûləziqənê
yiśərā’ēl:

2 wayyō’mer ’el-’ahărōn q<sup>a</sup>ḥ-ləḵā ‘ēḡel ben-bāqār ləḥaṭṭā’ṯ
wə’ayil lə‘ōlâ təmîmim wəhaqərēḇ lifənê yəhwâ:

3 wə’el-bənê yiśərā’ēl təḏabēr lē’mōr qəḥû śə‘îr-‘izzîm ləḥaṭṭā’ṯ
wə‘ēḡel wāḵeḇeś bənê-šānâ təmîmim lə‘ōlâ:

4 wəšwōr wā’ayil lišəlāmîm lizəbōḥa lifənê yəhwâ ûminəḥâ bəlûlâ ḇaššāmen
kî hayywōm yəhwâ nirə’â ’ălêḵem:

5 wayyiqəḥû ’ēṯ ’ăšer ṣiûâ mōšeh ’el-pənê ’ōhel mwō‘ēḏ wayyiqərəḇû
kāl-hā‘ēḏâ wayy<sup>a</sup>‘aməḏû lifənê yəhwâ:

6 wayyō’mer mōšeh zeh hadāḇār ’ăšer-ṣiûâ yəhwâ t<sup>a</sup>‘ăśû wəyērā’
’ălêḵem kəḇwōḏ yəhwâ:

7 wayyō’mer mōšeh ’el-’ahărōn qəraḇ ’el-hammizəbēḥa w<sup>a</sup>‘ăśēh
’eṯ-ḥaṭṭā’ṯəḵā wə’eṯ-‘ōlāṯeḵā wəḵapēr b<sup>a</sup>‘aḏəḵā ûḇə‘aḏ hā‘ām
w<sup>a</sup>‘ăśēh ’eṯ-qārəban hā‘ām wəḵapēr b<sup>a</sup>‘ăḏām ka’ăšer
ṣiûâ yəhwâ:

8 wayyiqəraḇ ’ahărōn ’el-hammizəbēḥa wayyišəḥaṭ ’eṯ-‘ēḡel
h<sup>a</sup>ḥaṭṭā’ṯ ’ăšer-lwō:

9 wayyaqəriḇû bənê ’ahărōn ’eṯ-hadām ’ēlāyw wayyiṭəbōl ’eṣəbā‘wō badām
wayyitēn ‘al-qarənwōṯ hammizəbēḥa wə’eṯ-hadām yāṣaq ’el-yəswōḏ
hammizəbēḥa:

10 wə’eṯ-h<sup>a</sup>ḥēleḇ wə’eṯ-hakəlāyōṯ wə’eṯ-hayyōṯereṯ min-hakāḇēḏ
min-h<sup>a</sup>ḥaṭṭā’ṯ hiqəṭîr hammizəbēḥâ ka’ăšer ṣiûâ yəhwâ
’eṯ-mōšeh:

11 wə’eṯ-habāśār wə’eṯ-hā‘wōr śāraf bā’ēš miḥûṣ lamm<sup>a</sup>ḥăneh:

12 wayyišəḥaṭ ’eṯ-hā‘ōlâ wayyaməṣi’û bənê ’ahărōn ’ēlāyw ’eṯ-hadām
wayyizərəqēhû ‘al-hammizəbēḥa sāḇîḇ:

13 wə’eṯ-hā‘ōlâ himəṣî’û ’ēlāyw linəṯāḥeyhā wə’eṯ-hārō’š wayyaqəṭēr
‘al-hammizəbēḥa:

14 wayyirəḥaṣ ’eṯ-haqqereḇ wə’eṯ-hakərā‘āyim wayyaqəṭēr ‘al-hā‘ōlâ
hammizəbēḥâ:

15 wayyaqərēḇ ’ēṯ qārəban hā‘ām wayyiqq<sup>a</sup>ḥ ’eṯ-śə‘îr
h<sup>a</sup>ḥaṭṭā’ṯ ’ăšer lā‘ām wayyišəḥāṭēhû wayəḥaṭṭə’ēhû kāri’šwōn:

16 wayyaqərēḇ ’eṯ-hā‘ōlâ wayy<sup>a</sup>‘ăśehā kammišəpāṭ:

17 wayyaqərēḇ ’eṯ-hamminəḥâ wayəmallē’ ḵapwō mimmennâ wayyaqəṭēr
‘al-hammizəbēḥa milləḇaḏ ‘ōlaṯ habōqer:

18 wayyišəḥaṭ ’eṯ-haššwōr wə’eṯ-hā’ayil zeḇ<sup>a</sup>ḥ haššəlāmîm
’ăšer lā‘ām wayyaməṣi’û bənê ’ahărōn ’eṯ-hadām ’ēlāyw wayyizərəqēhû
‘al-hammizəbēḥa sāḇîḇ:

19 wə’eṯ-h<sup>a</sup>ḥălāḇîm min-haššwōr ûmin-hā’ayil hā’aləyâ
wəhaməḵasseh wəhakəlāyōṯ wəyōṯereṯ hakāḇēḏ:

20 wayyāśîmû ’eṯ-h<sup>a</sup>ḥălāḇîm ‘al-heḥāzwōṯ wayyaqəṭēr
h<sup>a</sup>ḥălāḇîm hammizəbēḥâ:

21 wə’ēṯ heḥāzwōṯ wə’ēṯ šwōq hayyāmîn hēnîf ’ahărōn tənûfâ lifənê yəhwâ
ka’ăšer ṣiûâ mōšeh:

22 wayyiśśā’ ’ahărōn ’eṯ-yāḏwō yāḏāyw ’el-hā‘ām wayəḇārəḵēm wayyēreḏ
mē‘ăśōṯ h<sup>a</sup>ḥaṭṭā’ṯ wəhā‘ōlâ wəhaššəlāmîm:

23 wayyāḇō’ mōšeh wə’ahărōn ’el-’ōhel mwō‘ēḏ wayyēṣə’û wayəḇārăḵû
’eṯ-hā‘ām wayyērā’ ḵəḇwōḏ-yəhwâ ’el-kāl-hā‘ām:

24 watēṣē’ ’ēš millifənê yəhwâ watō’ḵal ‘al-hammizəbēḥa ’eṯ-hā‘ōlâ
wə’eṯ-h<sup>a</sup>ḥălāḇîm wayyarə’ kāl-hā‘ām wayyārōnnû wayyipəlû
‘al-pənêhem:

------------------------------------------------------------------------

[Next: Leviticus (Vayikra) Chapter 10](lev010.md)
