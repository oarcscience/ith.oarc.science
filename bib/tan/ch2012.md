[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2012)  [KJV](../kjv/ch2012)  [Sep](../sep/ch2012) 
[Vul](../vul/ch2012)   
  
[2 Chronicles (2 Divrey Yamim) Index](ch2)  
  [Previous](ch2011)  [Next](ch2013) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 12

‎<span id="001">1</span> ‏וַיְהִ֗י כְּהָכִ֞ין מַלְכ֤וּת רְחַבְעָם֙
וּכְחֶזְקָת֔וֹ עָזַ֖ב אֶת־תּוֹרַ֣ת יְהוָ֑ה וְכָל־יִשְׂרָאֵ֖ל עִמּֽוֹ׃ פ

‎<span id="002">2</span> ‏וַיְהִ֞י בַּשָּׁנָ֤ה הַֽחֲמִישִׁית֙ לַמֶּ֣לֶךְ
רְחַבְעָ֔ם עָלָ֛ה שִׁישַׁ֥ק מֶֽלֶךְ־מִצְרַ֖יִם עַל־יְרוּשָׁלִָ֑ם כִּ֥י
מָעֲל֖וּ בַּיהוָֽה׃

‎<span id="003">3</span> ‏בְּאֶ֤לֶף וּמָאתַ֙יִם֙ רֶ֔כֶב וּבְשִׁשִּׁ֥ים
אֶ֖לֶף פָּרָשִׁ֑ים וְאֵ֣ין מִסְפָּ֗ר לָעָ֞ם אֲשֶׁר־בָּ֤אוּ עִמּוֹ֙
מִמִּצְרַ֔יִם לוּבִ֥ים סֻכִּיִּ֖ים וְכוּשִֽׁים׃

‎<span id="004">4</span> ‏וַיִּלְכֹּ֛ד אֶת־עָרֵ֥י הַמְּצֻר֖וֹת אֲשֶׁ֣ר
לִֽיהוּדָ֑ה וַיָּבֹ֖א עַד־יְרוּשָׁלִָֽם׃ ס

‎<span id="005">5</span> ‏וּֽשְׁמַֽעְיָ֤ה הַנָּבִיא֙ בָּ֣א
אֶל־רְחַבְעָ֔ם וְשָׂרֵ֣י יְהוּדָ֔ה אֲשֶׁר־נֶאֶסְפ֥וּ אֶל־יְרוּשָׁלִַ֖ם
מִפְּנֵ֣י שִׁישָׁ֑ק וַיֹּ֨אמֶר לָהֶ֜ם כֹּה־אָמַ֣ר יְהוָ֗ה אַתֶּם֙
עֲזַבְתֶּ֣ם אֹתִ֔י וְאַף־אֲנִ֛י עָזַ֥בְתִּי אֶתְכֶ֖ם בְּיַד־שִׁישָֽׁק׃

‎<span id="006">6</span> ‏וַיִּכָּנְע֥וּ שָׂרֵֽי־יִשְׂרָאֵ֖ל
וְהַמֶּ֑לֶךְ וַיֹּאמְר֖וּ צַדִּ֥יק׀ יְהוָֽה׃

‎<span id="007">7</span> ‏וּבִרְא֤וֹת יְהוָה֙ כִּ֣י נִכְנָ֔עוּ הָיָה֩
דְבַר־יְהוָה֙ אֶל־שְׁמַֽעְיָ֧ה׀ לֵאמֹ֛ר נִכְנְע֖וּ לֹ֣א אַשְׁחִיתֵ֑ם
וְנָתַתִּ֨י לָהֶ֤ם כִּמְעַט֙ לִפְלֵיטָ֔ה וְלֹא־תִתַּ֧ךְ חֲמָתִ֛י
בִּירוּשָׁלִַ֖ם בְּיַד־שִׁישָֽׁק׃

‎<span id="008">8</span> ‏כִּ֥י יִהְיוּ־ל֖וֹ לַעֲבָדִ֑ים וְיֵדְעוּ֙
עֲב֣וֹדָתִ֔י וַעֲבוֹדַ֖ת מַמְלְכ֥וֹת הָאֲרָצֽוֹת׃ ס

‎<span id="009">9</span> ‏וַיַּ֨עַל שִׁישַׁ֥ק מֶֽלֶךְ־מִצְרַיִם֮
עַל־יְרוּשָׁלִַם֒ וַיִּקַּ֞ח אֶת־אֹצְר֣וֹת בֵּית־יְהוָ֗ה
וְאֶת־אֹֽצְרוֹת֙ בֵּ֣ית הַמֶּ֔לֶךְ אֶת־הַכֹּ֖ל לָקָ֑ח וַיִּקַּח֙
אֶת־מָגִנֵּ֣י הַזָּהָ֔ב אֲשֶׁ֥ר עָשָׂ֖ה שְׁלֹמֹֽה׃

‎<span id="010">10</span> ‏וַיַּ֨עַשׂ הַמֶּ֤לֶךְ רְחַבְעָם֙
תַּחְתֵּיהֶ֔ם מָגִנֵּ֖י נְחֹ֑שֶׁת וְהִפְקִ֗יד עַל־יַד֙ שָׂרֵ֣י הָרָצִ֔ים
הַשֹּׁ֣מְרִ֔ים פֶּ֖תַח בֵּ֥ית הַמֶּֽלֶךְ׃

‎<span id="011">11</span> ‏וַיְהִ֛י מִדֵּי־ב֥וֹא הַמֶּ֖לֶךְ בֵּ֣ית
יְהוָ֑ה בָּ֤אוּ הָרָצִים֙ וּנְשָׂא֔וּם וֶהֱשִׁב֖וּם אֶל־תָּ֥א הָרָצִֽים׃

‎<span id="012">12</span> ‏וּבְהִכָּֽנְע֗וֹ שָׁ֤ב מִמֶּ֙נּוּ֙
אַף־יְהוָ֔ה וְלֹ֥א לְהַשְׁחִ֖ית לְכָלָ֑ה וְגַם֙ בִּֽיהוּדָ֔ה הָיָ֖ה
דְּבָרִ֥ים טוֹבִֽים׃ ס

‎<span id="013">13</span> ‏וַיִּתְחַזֵּ֞ק הַמֶּ֧לֶךְ רְחַבְעָ֛ם
בִּירוּשָׁלִַ֖ם וַיִּמְלֹ֑ךְ כִּ֣י בֶן־אַרְבָּעִ֣ים וְאַחַ֣ת שָׁנָה֩
רְחַבְעָ֨ם בְּמָלְכ֜וֹ וּֽשֲׁבַ֨ע עֶשְׂרֵ֥ה שָׁנָ֣ה׀ מָלַ֣ךְ
בִּֽירוּשָׁלִַ֗ם הָ֠עִיר אֲשֶׁר־בָּחַ֨ר יְהוָ֜ה לָשׂ֨וּם אֶת־שְׁמ֥וֹ
שָׁם֙ מִכֹּל֙ שִׁבְטֵ֣י יִשְׂרָאֵ֔ל וְשֵׁ֣ם אִמּ֔וֹ נַעֲמָ֖ה
הָֽעַמֹּנִֽית׃

‎<span id="014">14</span> ‏וַיַּ֖עַשׂ הָרָ֑ע כִּ֣י לֹ֤א הֵכִין֙ לִבּ֔וֹ
לִדְר֖וֹשׁ אֶת־יְהוָֽה׃ ס

‎<span id="015">15</span> ‏וְדִבְרֵ֣י רְחַבְעָ֗ם הָרִאשֹׁנִים֙
וְהָאֲ֣חַרוֹנִ֔ים הֲלֹא־הֵ֨ם כְּתוּבִ֜ים בְּדִבְרֵ֨י שְׁמַֽעְיָ֧ה
הַנָּבִ֛יא וְעִדּ֥וֹ הַחֹזֶ֖ה לְהִתְיַחֵ֑שׂ וּמִלְחֲמ֧וֹת רְחַבְעָ֛ם
וְיָרָבְעָ֖ם כָּל־הַיָּמִֽים׃

‎<span id="016">16</span> ‏וַיִּשְׁכַּ֤ב רְחַבְעָם֙ עִם־אֲבֹתָ֔יו
וַיִּקָּבֵ֖ר בְּעִ֣יר דָּוִ֑יד וַיִּמְלֹ֛ךְ אֲבִיָּ֥ה בְנ֖וֹ
תַּחְתָּֽיו׃ פ

1 wayəhî kəhāḵîn maləḵûṯ rəḥaḇə‘ām ûḵəḥezəqāṯwō ‘āzaḇ ’eṯ-twōraṯ yəhwâ
wəḵāl-yiśərā’ēl ‘immwō: f

2 wayəhî baššānâ h<sup>a</sup>ḥămîšîṯ lammeleḵə rəḥaḇə‘ām ‘ālâ šîšaq
meleḵə-miṣərayim ‘al-yərûšālāim kî mā‘ălû bayhwâ:

3 bə’elef ûmā’ṯayim reḵeḇ ûḇəšiššîm ’elef pārāšîm wə’ên misəpār lā‘ām
’ăšer-bā’û ‘immwō mimmiṣərayim lûḇîm sukîyîm wəḵûšîm:

4 wayyiləkōḏ ’eṯ-‘ārê hamməṣurwōṯ ’ăšer lîhûḏâ wayyāḇō’ ‘aḏ-yərûšālāim:
s

5 ûšəm<sup>a</sup>‘əyâ hannāḇî’ bā’ ’el-rəḥaḇə‘ām wəśārê yəhûḏâ
’ăšer-ne’esəfû ’el-yərûšālaim mipənê šîšāq wayyō’mer lâem kōh-’āmar
yəhwâ ’atem ‘ăzaḇətem ’ōṯî wə’af-’ănî ‘āzaḇətî ’eṯəḵem bəyaḏ-šîšāq:

6 wayyikānə‘û śārê-yiśərā’ēl wəhammeleḵə wayyō’mərû ṣadîq\| yəhwâ:

7 ûḇirə’wōṯ yəhwâ kî niḵənā‘û hāyâ ḏəḇar-yəhwâ ’el-šəm<sup>a</sup>‘əyâ\|
lē’mōr niḵənə‘û lō’ ’ašəḥîṯēm wənāṯatî lâem kimə‘aṭ lifəlêṭâ
wəlō’-ṯitaḵə ḥămāṯî bîrûšālaim bəyaḏ-šîšāq:

8 kî yihəyû-lwō l<sup>a</sup>‘ăḇāḏîm wəyēḏə‘û ‘ăḇwōḏāṯî
w<sup>a</sup>‘ăḇwōḏaṯ mamələḵwōṯ hā’ărāṣwōṯ: s

9 wayy<sup>a</sup>‘al šîšaq meleḵə-miṣərayim ‘al-yərûšālaim
wayyiqq<sup>a</sup>ḥ ’eṯ-’ōṣərwōṯ bêṯ-yəhwâ wə’eṯ-’ōṣərwōṯ bêṯ hammeleḵə
’eṯ-hakōl lāqāḥ wayyiqq<sup>a</sup>ḥ ’eṯ-māḡinnê hazzâāḇ ’ăšer ‘āśâ
šəlōmōh:

10 wayy<sup>a</sup>‘aś hammeleḵə rəḥaḇə‘ām t<sup>a</sup>ḥətêhem māḡinnê
nəḥōšeṯ wəhifəqîḏ ‘al-yaḏ śārê hārāṣîm haššōmərîm peṯ<sup>a</sup>ḥ bêṯ
hammeleḵə:

11 wayəhî midê-ḇwō’ hammeleḵə bêṯ yəhwâ bā’û hārāṣîm ûnəśā’ûm wehĕšiḇûm
’el-tā’ hārāṣîm:

12 ûḇəhikānə‘wō šāḇ mimmennû ’af-yəhwâ wəlō’ ləhašəḥîṯ ləḵālâ wəḡam
bîhûḏâ hāyâ dəḇārîm ṭwōḇîm: s

13 wayyiṯəḥazzēq hammeleḵə rəḥaḇə‘ām bîrûšālaim wayyiməlōḵə kî
ḇen-’arəbā‘îm wə’<sup>a</sup>ḥaṯ šānâ rəḥaḇə‘ām bəmāləḵwō
ûšăḇ<sup>a</sup>‘ ‘eśərēh šānâ\| mālaḵə bîrûšālaim hā‘îr ’ăšer-bāḥar
yəhwâ lāśûm ’eṯ-šəmwō šām mikōl šiḇəṭê yiśərā’ēl wəšēm ’immwō
n<sup>a</sup>‘ămâ hā‘ammōnîṯ:

14 wayy<sup>a</sup>‘aś hārā‘ kî lō’ hēḵîn libwō liḏərwōš ’eṯ-yəhwâ: s

15 wəḏiḇərê rəḥaḇə‘ām hāri’šōnîm wəhā’ăḥarwōnîm hălō’-hēm kəṯûḇîm
bəḏiḇərê šəm<sup>a</sup>‘əyâ hannāḇî’ wə‘idwō h<sup>a</sup>ḥōzeh
ləhiṯəy<sup>a</sup>ḥēś ûmiləḥămwōṯ rəḥaḇə‘ām wəyārāḇə‘ām kāl-hayyāmîm:

16 wayyišəkaḇ rəḥaḇə‘ām ‘im-’ăḇōṯāyw wayyiqqāḇēr bə‘îr dāwîḏ wayyiməlōḵə
’ăḇîyâ ḇənwō t<sup>a</sup>ḥətāyw: f

------------------------------------------------------------------------

[Next: 2 Chronicles (2 Divrey Yamim) Chapter 13](ch2013)
