[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2009)  [KJV](../kjv/ch2009)  [Sep](../sep/ch2009) 
[Vul](../vul/ch2009)   
  
[2 Chronicles (2 Divrey Yamim) Index](ch2)  
  [Previous](ch2008)  [Next](ch2010) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 9

‎<span id="001">1</span> ‏וּמַֽלְכַּת־שְׁבָ֗א שָֽׁמְעָה֮ אֶת־שֵׁ֣מַע
שְׁלֹמֹה֒ וַתָּב֣וֹא לְנַסּוֹת֩ אֶת־שְׁלֹמֹ֨ה בְחִיד֜וֹת
בִּירֽוּשָׁלִַ֗ם בְּחַ֣יִל כָּבֵ֣ד מְאֹ֡ד וּ֠גְמַלִּים נֹשְׂאִ֨ים
בְּשָׂמִ֧ים וְזָהָ֛ב לָרֹ֖ב וְאֶ֣בֶן יְקָרָ֑ה וַתָּבוֹא֙ אֶל־שְׁלֹמֹ֔ה
וַתְּדַבֵּ֣ר עִמּ֔וֹ אֵ֛ת כָּל־אֲשֶׁ֥ר הָיָ֖ה עִם־לְבָבָֽהּ׃

‎<span id="002">2</span> ‏וַיַּגֶּד־לָ֥הּ שְׁלֹמֹ֖ה אֶת־כָּל־דְּבָרֶ֑יהָ
וְלֹֽא־נֶעְלַ֤ם דָּבָר֙ מִשְּׁלֹמֹ֔ה אֲשֶׁ֧ר לֹ֦א הִגִּ֖יד לָֽהּ׃

‎<span id="003">3</span> ‏וַתֵּ֙רֶא֙ מַֽלְכַּת־שְׁבָ֔א אֵ֖ת חָכְמַ֣ת
שְׁלֹמֹ֑ה וְהַבַּ֖יִת אֲשֶׁ֥ר בָּנָֽה׃

‎<span id="004">4</span> ‏וּמַאֲכַ֣ל שֻׁלְחָנ֡וֹ וּמוֹשַׁ֣ב עֲבָדָיו֩
וּמַעֲמַ֨ד מְשָׁרְתָ֜יו וּמַלְבּֽוּשֵׁיהֶ֗ם וּמַשְׁקָיו֙
וּמַלְבּ֣וּשֵׁיהֶ֔ם וַעֲלִיָּת֔וֹ אֲשֶׁ֥ר יַעֲלֶ֖ה בֵּ֣ית יְהוָ֑ה
וְלֹא־הָ֥יָה ע֛וֹד בָּ֖הּ רֽוּחַ׃

‎<span id="005">5</span> ‏וַתֹּ֙אמֶר֙ אֶל־הַמֶּ֔לֶךְ אֱמֶת֙ הַדָּבָ֔ר
אֲשֶׁ֥ר שָׁמַ֖עְתִּי בְּאַרְצִ֑י עַל־דְּבָרֶ֖יךָ וְעַל־חָכְמָתֶֽךָ׃

‎<span id="006">6</span> ‏וְלֹֽא־הֶאֱמַ֣נְתִּי לְדִבְרֵיהֶ֗ם עַ֤ד
אֲשֶׁר־בָּ֙אתִי֙ וַתִּרְאֶ֣ינָה עֵינַ֔י וְהִנֵּה֙ לֹ֣א הֻגַּד־לִ֔י
חֲצִ֖י מַרְבִּ֣ית חָכְמָתֶ֑ךָ יָסַ֕פְתָּ עַל־הַשְּׁמוּעָ֖ה אֲשֶׁ֥ר
שָׁמָֽעְתִּי׃

‎<span id="007">7</span> ‏אַשְׁרֵ֣י אֲנָשֶׁ֔יךָ וְאַשְׁרֵ֖י עֲבָדֶ֣יךָ
אֵ֑לֶּה הָעֹמְדִ֤ים לְפָנֶ֙יךָ֙ תָּמִ֔יד וְשֹׁמְעִ֖ים אֶת־חָכְמָתֶֽךָ׃

‎<span id="008">8</span> ‏יְהִ֨י יְהוָ֤ה אֱלֹהֶ֙יךָ֙ בָּר֔וּךְ אֲשֶׁ֣ר׀
חָפֵ֣ץ בְּךָ֗ לְתִתְּךָ֤ עַל־כִּסְאוֹ֙ לְמֶ֔לֶךְ לַיהוָ֖ה אֱלֹהֶ֑יךָ
בְּאַהֲבַ֨ת אֱלֹהֶ֤יךָ אֶת־יִשְׂרָאֵל֙ לְהַעֲמִיד֣וֹ לְעוֹלָ֔ם
וַיִּתֶּנְךָ֤ עֲלֵיהֶם֙ לְמֶ֔לֶךְ לַעֲשׂ֖וֹת מִשְׁפָּ֥ט וּצְדָקָֽה׃

‎<span id="009">9</span> ‏וַתִּתֵּ֨ן לַמֶּ֜לֶךְ מֵאָ֥ה וְעֶשְׂרִ֣ים׀
כִּכַּ֣ר זָהָ֗ב וּבְשָׂמִ֛ים לָרֹ֥ב מְאֹ֖ד וְאֶ֣בֶן יְקָרָ֑ה וְלֹ֤א
הָיָה֙ כַּבֹּ֣שֶׂם הַה֔וּא אֲשֶׁר־נָתְנָ֥ה מַֽלְכַּת־שְׁבָ֖א לַמֶּ֥לֶךְ
שְׁלֹמֹֽה׃

‎<span id="010">10</span> ‏וְגַם־עַבְדֵ֤י חירם חוּרָם֙ וְעַבְדֵ֣י
שְׁלֹמֹ֔ה אֲשֶׁר־הֵבִ֥יאוּ זָהָ֖ב מֵאוֹפִ֑יר הֵבִ֛יאוּ עֲצֵ֥י
אַלְגּוּמִּ֖ים וְאֶ֥בֶן יְקָרָֽה׃

‎<span id="011">11</span> ‏וַיַּ֣עַשׂ הַ֠מֶּלֶךְ אֶת־עֲצֵ֨י
הָֽאַלְגּוּמִּ֜ים מְסִלּ֤וֹת לְבֵית־יְהוָה֙ וּלְבֵ֣ית הַמֶּ֔לֶךְ
וְכִנֹּר֥וֹת וּנְבָלִ֖ים לַשָּׁרִ֑ים וְלֹא־נִרְא֥וּ כָהֵ֛ם לְפָנִ֖ים
בְּאֶ֥רֶץ יְהוּדָֽה׃

‎<span id="012">12</span> ‏וְהַמֶּ֨לֶךְ שְׁלֹמֹ֜ה נָתַ֣ן
לְמַֽלְכַּת־שְׁבָ֗א אֶת־כָּל־חֶפְצָהּ֙ אֲשֶׁ֣ר שָׁאָ֔לָה מִלְּבַ֖ד
אֲשֶׁר־הֵבִ֣יאָה אֶל־הַמֶּ֑לֶךְ וַֽתַּהֲפֹ֛ךְ וַתֵּ֥לֶךְ לְאַרְצָ֖הּ
הִ֥יא וַעֲבָדֶֽיהָ׃ פ

‎<span id="013">13</span> ‏וַיְהִי֙ מִשְׁקַ֣ל הַזָּהָ֔ב אֲשֶׁר־בָּ֥א
לִשְׁלֹמֹ֖ה בְּשָׁנָ֣ה אֶחָ֑ת שֵׁ֥שׁ מֵא֛וֹת וְשִׁשִּׁ֥ים וָשֵׁ֖שׁ
כִּכְּרֵ֥י זָהָֽב׃

‎<span id="014">14</span> ‏לְבַ֞ד מֵאַנְשֵׁ֧י הַתָּרִ֛ים וְהַסֹּחֲרִ֖ים
מְבִיאִ֑ים וְכָל־מַלְכֵ֤י עֲרַב֙ וּפַח֣וֹת הָאָ֔רֶץ מְבִיאִ֛ים זָהָ֥ב
וָכֶ֖סֶף לִשְׁלֹמֹֽה׃

‎<span id="015">15</span> ‏וַיַּ֨עַשׂ הַמֶּ֧לֶךְ שְׁלֹמֹ֛ה מָאתַ֥יִם
צִנָּ֖ה זָהָ֣ב שָׁח֑וּט שֵׁ֤שׁ מֵאוֹת֙ זָהָ֣ב שָׁח֔וּט יַעֲלֶ֖ה
עַל־הַצִּנָּ֥ה הָאֶחָֽת׃

‎<span id="016">16</span> ‏וּשְׁלֹשׁ־מֵא֤וֹת מָֽגִנִּים֙ זָהָ֣ב שָׁח֔וּט
שְׁלֹ֤שׁ מֵאוֹת֙ זָהָ֔ב יַעֲלֶ֖ה עַל־הַמָּגֵ֣ן הָאֶחָ֑ת וַיִּתְּנֵ֣ם
הַמֶּ֔לֶךְ בְּבֵ֖ית יַ֥עַר הַלְּבָנֽוֹן׃ פ

‎<span id="017">17</span> ‏וַיַּ֧עַשׂ הַמֶּ֛לֶךְ כִּסֵּא־שֵׁ֖ן גָּד֑וֹל
וַיְצַפֵּ֖הוּ זָהָ֥ב טָהֽוֹר׃

‎<span id="018">18</span> ‏וְשֵׁ֣שׁ מַעֲל֣וֹת לַ֠כִּסֵּא וְכֶ֨בֶשׁ
בַּזָּהָ֤ב לַכִּסֵּא֙ מָאֳחָזִ֔ים וְיָד֛וֹת מִזֶּ֥ה וּמִזֶּ֖ה
עַל־מְק֣וֹם הַשָּׁ֑בֶת וּשְׁנַ֣יִם אֲרָי֔וֹת עֹמְדִ֖ים אֵ֥צֶל
הַיָּדֽוֹת׃

‎<span id="019">19</span> ‏וּשְׁנֵ֧ים עָשָׂ֣ר אֲרָי֗וֹת עֹמְדִ֥ים שָׁ֛ם
עַל־שֵׁ֥שׁ הַֽמַּעֲל֖וֹת מִזֶּ֣ה וּמִזֶּ֑ה לֹא־נַעֲשָׂ֥ה כֵ֖ן
לְכָל־מַמְלָכָֽה׃

‎<span id="020">20</span> ‏וְ֠כֹל כְּלֵ֞י מַשְׁקֵ֨ה הַמֶּ֤לֶךְ שְׁלֹמֹה֙
זָהָ֔ב וְכֹ֗ל כְּלֵ֛י בֵּֽית־יַ֥עַר הַלְּבָנ֖וֹן זָהָ֣ב סָג֑וּר אֵ֣ין
כֶּ֗סֶף נֶחְשָׁ֛ב בִּימֵ֥י שְׁלֹמֹ֖ה לִמְאֽוּמָה׃

‎<span id="021">21</span> ‏כִּֽי־אֳנִיּ֤וֹת לַמֶּ֙לֶךְ֙ הֹלְכ֣וֹת
תַּרְשִׁ֔ישׁ עִ֖ם עַבְדֵ֣י חוּרָ֑ם אַחַת֩ לְשָׁל֨וֹשׁ שָׁנִ֜ים
תָּב֣וֹאנָה׀ אֳנִיּ֣וֹת תַּרְשִׁ֗ישׁ נֹֽשְׂאוֹת֙ זָהָ֣ב וָכֶ֔סֶף
שֶׁנְהַבִּ֥ים וְקוֹפִ֖ים וְתוּכִּיִּֽים׃ פ

‎<span id="022">22</span> ‏וַיִּגְדַּל֙ הַמֶּ֣לֶךְ שְׁלֹמֹ֔ה מִכֹּ֖ל
מַלְכֵ֣י הָאָ֑רֶץ לְעֹ֖שֶׁר וְחָכְמָֽה׃

‎<span id="023">23</span> ‏וְכֹל֙ מַלְכֵ֣י הָאָ֔רֶץ מְבַקְשִׁ֖ים
אֶת־פְּנֵ֣י שְׁלֹמֹ֑ה לִשְׁמֹ֙עַ֙ אֶת־חָכְמָת֔וֹ אֲשֶׁר־נָתַ֥ן
הָאֱלֹהִ֖ים בְּלִבּֽוֹ׃

‎<span id="024">24</span> ‏וְהֵ֣ם מְבִיאִ֣ים אִ֣ישׁ מִנְחָת֡וֹ כְּלֵ֣י
כֶסֶף֩ וּכְלֵ֨י זָהָ֤ב וּשְׂלָמוֹת֙ נֵ֣שֶׁק וּבְשָׂמִ֔ים סוּסִ֖ים
וּפְרָדִ֑ים דְּבַר־שָׁנָ֖ה בְּשָׁנָֽה׃ פ

‎<span id="025">25</span> ‏וַיְהִ֨י לִשְׁלֹמֹ֜ה אַרְבַּעַת֩ אֲלָפִ֨ים
אֻֽרְי֤וֹת סוּסִים֙ וּמַרְכָּב֔וֹת וּשְׁנֵים־עָשָׂ֥ר אֶ֖לֶף פָּרָשִׁ֑ים
וַיַּנִּיחֵם֙ בְּעָרֵ֣י הָרֶ֔כֶב וְעִם־הַמֶּ֖לֶךְ בִּירוּשָׁלִָֽם׃

‎<span id="026">26</span> ‏וַיְהִ֥י מוֹשֵׁ֖ל בְּכָל־הַמְּלָכִ֑ים
מִן־הַנָּהָר֙ וְעַד־אֶ֣רֶץ פְּלִשְׁתִּ֔ים וְעַ֖ד גְּב֥וּל מִצְרָֽיִם׃

‎<span id="027">27</span> ‏וַיִּתֵּ֨ן הַמֶּ֧לֶךְ אֶת־הַכֶּ֛סֶף
בִּירוּשָׁלִַ֖ם כָּאֲבָנִ֑ים וְאֵ֣ת הָאֲרָזִ֗ים נָתַ֛ן כַּשִּׁקְמִ֥ים
אֲשֶׁר־בַּשְּׁפֵלָ֖ה לָרֹֽב׃

‎<span id="028">28</span> ‏וּמוֹצִיאִ֨ים סוּסִ֧ים מִמִּצְרַ֛יִם
לִשְׁלֹמֹ֖ה וּמִכָּל־הָאֲרָצֽוֹת׃

‎<span id="029">29</span> ‏וּשְׁאָר֙ דִּבְרֵ֣י שְׁלֹמֹ֔ה הָרִאשֹׁנִ֖ים
וְהָאֲחֲרוֹנִ֑ים הֲלֹא־הֵ֣ם כְּתוּבִ֗ים עַל־דִּבְרֵי֙ נָתָ֣ן הַנָּבִ֔יא
וְעַל־נְבוּאַ֞ת אֲחִיָּ֣ה הַשִּֽׁילוֹנִ֗י וּבַחֲזוֹת֙ יעדי יֶעְדּ֣וֹ
הַחֹזֶ֔ה עַל־יָרָבְעָ֖ם בֶּן־נְבָֽט׃

‎<span id="030">30</span> ‏וַיִּמְלֹ֨ךְ שְׁלֹמֹ֧ה בִֽירוּשָׁלִַ֛ם
עַל־כָּל־יִשְׂרָאֵ֖ל אַרְבָּעִ֥ים שָׁנָֽה׃

‎<span id="031">31</span> ‏וַיִּשְׁכַּ֤ב שְׁלֹמֹה֙ עִם־אֲבֹתָ֔יו
וַֽיִּקְבְּרֻ֔הוּ בְּעִ֖יר דָּוִ֣יד אָבִ֑יו וַיִּמְלֹ֛ךְ רְחַבְעָ֥ם
בְּנ֖וֹ תַּחְתָּֽיו׃ פ

1 ûmaləkaṯ-šəḇā’ šāmə‘â ’eṯ-šēm<sup>a</sup>‘ šəlōmōh watāḇwō’ lənasswōṯ
’eṯ-šəlōmōh ḇəḥîḏwōṯ bîrûšālaim bəḥayil kāḇēḏ mə’ōḏ ûḡəmallîm nōśə’îm
bəśāmîm wəzâāḇ lārōḇ wə’eḇen yəqārâ watāḇwō’ ’el-šəlōmōh watəḏabēr
‘immwō ’ēṯ kāl-’ăšer hāyâ ‘im-ləḇāḇāh:

2 wayyageḏ-lāh šəlōmōh ’eṯ-kāl-dəḇāreyhā wəlō’-ne‘əlam dāḇār miššəlōmōh
’ăšer lō’ higîḏ lāh:

3 watēre’ maləkaṯ-šəḇā’ ’ēṯ ḥāḵəmaṯ šəlōmōh wəhabayiṯ ’ăšer bānâ:

4 ûma’ăḵal šuləḥānwō ûmwōšaḇ ‘ăḇāḏāyw ûm<sup>a</sup>‘ămaḏ məšārəṯāyw
ûmaləbûšêhem ûmašəqāyw ûmaləbûšêhem w<sup>a</sup>‘ălîyāṯwō ’ăšer
y<sup>a</sup>‘ăleh bêṯ yəhwâ wəlō’-hāyâ ‘wōḏ bāh rûḥa:

5 watō’mer ’el-hammeleḵə ’ĕmeṯ hadāḇār ’ăšer šām<sup>a</sup>‘ətî
bə’arəṣî ‘al-dəḇāreyḵā wə‘al-ḥāḵəmāṯeḵā:

6 wəlō’-he’ĕmanətî ləḏiḇərêhem ‘aḏ ’ăšer-bā’ṯî watirə’eynâ ‘ênay
wəhinnēh lō’ hugaḏ-lî ḥăṣî marəbîṯ ḥāḵəmāṯeḵā yāsafətā ‘al-haššəmû‘â
’ăšer šāmā‘ətî:

7 ’ašərê ’ănāšeyḵā wə’ašərê ‘ăḇāḏeyḵā ’ēlleh hā‘ōməḏîm ləfāneyḵā tāmîḏ
wəšōmə‘îm ’eṯ-ḥāḵəmāṯeḵā:

8 yəhî yəhwâ ’ĕlōheyḵā bārûḵə ’ăšer\| ḥāfēṣ bəḵā ləṯitəḵā ‘al-kisə’wō
ləmeleḵə layhwâ ’ĕlōheyḵā bə’ahăḇaṯ ’ĕlōheyḵā ’eṯ-yiśərā’ēl
ləh<sup>a</sup>‘ămîḏwō lə‘wōlām wayyitenəḵā ‘ălêhem ləmeleḵə
l<sup>a</sup>‘ăśwōṯ mišəpāṭ ûṣəḏāqâ:

9 watitēn lammeleḵə mē’â wə‘eśərîm\| kikar zâāḇ ûḇəśāmîm lārōḇ mə’ōḏ
wə’eḇen yəqārâ wəlō’ hāyâ kabōśem hahû’ ’ăšer-nāṯənâ maləkaṯ-šəḇā’
lammeleḵə šəlōmōh:

10 wəḡam-‘aḇəḏê ḥîrām ḥûrām wə‘aḇəḏê šəlōmōh ’ăšer-hēḇî’û zâāḇ mē’wōfîr
hēḇî’û ‘ăṣê ’aləgûmmîm wə’eḇen yəqārâ:

11 wayy<sup>a</sup>‘aś hammeleḵə ’eṯ-‘ăṣê hā’aləgûmmîm məsillwōṯ
ləḇêṯ-yəhwâ ûləḇêṯ hammeleḵə wəḵinnōrwōṯ ûnəḇālîm laššārîm wəlō’-nirə’û
ḵâēm ləfānîm bə’ereṣ yəhûḏâ:

12 wəhammeleḵə šəlōmōh nāṯan ləmaləkaṯ-šəḇā’ ’eṯ-kāl-ḥefəṣāh ’ăšer
šā’ālâ milləḇaḏ ’ăšer-hēḇî’â ’el-hammeleḵə watahăfōḵə watēleḵə lə’arəṣāh
hî’ w<sup>a</sup>‘ăḇāḏeyhā: f

13 wayəhî mišəqal hazzâāḇ ’ăšer-bā’ lišəlōmōh bəšānâ ’eḥāṯ šēš mē’wōṯ
wəšiššîm wāšēš kikərê zâāḇ:

14 ləḇaḏ mē’anəšê hatārîm wəhassōḥărîm məḇî’îm wəḵāl-maləḵê ‘ăraḇ
ûf<sup>a</sup>ḥwōṯ hā’āreṣ məḇî’îm zâāḇ wāḵesef lišəlōmōh:

15 wayy<sup>a</sup>‘aś hammeleḵə šəlōmōh mā’ṯayim ṣinnâ zâāḇ šāḥûṭ šēš
mē’wōṯ zâāḇ šāḥûṭ y<sup>a</sup>‘ăleh ‘al-haṣṣinnâ hā’eḥāṯ:

16 ûšəlōš-mē’wōṯ māḡinnîm zâāḇ šāḥûṭ šəlōš mē’wōṯ zâāḇ
y<sup>a</sup>‘ăleh ‘al-hammāḡēn hā’eḥāṯ wayyitənēm hammeleḵə bəḇêṯ
y<sup>a</sup>‘ar halləḇānwōn: f

17 wayy<sup>a</sup>‘aś hammeleḵə kissē’-šēn gāḏwōl wayəṣapēhû zâāḇ
ṭâwōr:

18 wəšēš m<sup>a</sup>‘ălwōṯ lakissē’ wəḵeḇeš bazzâāḇ lakissē’ mā’ŏḥāzîm
wəyāḏwōṯ mizzeh ûmizzeh ‘al-məqwōm haššāḇeṯ ûšənayim ’ărāywōṯ ‘ōməḏîm
’ēṣel hayyāḏwōṯ:

19 ûšənêm ‘āśār ’ărāywōṯ ‘ōməḏîm šām ‘al-šēš hamm<sup>a</sup>‘ălwōṯ
mizzeh ûmizzeh lō’-n<sup>a</sup>‘ăśâ ḵēn ləḵāl-maməlāḵâ:

20 wəḵōl kəlê mašəqēh hammeleḵə šəlōmōh zâāḇ wəḵōl kəlê
bêṯ-y<sup>a</sup>‘ar halləḇānwōn zâāḇ sāḡûr ’ên kesef neḥəšāḇ bîmê
šəlōmōh limə’ûmâ:

21 kî-’ŏnîywōṯ lammeleḵə hōləḵwōṯ tarəšîš ‘im ‘aḇəḏê ḥûrām
’<sup>a</sup>ḥaṯ ləšālwōš šānîm tāḇwō’nâ\| ’ŏnîywōṯ tarəšîš nōśə’wōṯ
zâāḇ wāḵesef šenəhabîm wəqwōfîm wəṯûkîyîm: f

22 wayyiḡədal hammeleḵə šəlōmōh mikōl maləḵê hā’āreṣ lə‘ōšer wəḥāḵəmâ:

23 wəḵōl maləḵê hā’āreṣ məḇaqəšîm ’eṯ-pənê šəlōmōh lišəmō‘a
’eṯ-ḥāḵəmāṯwō ’ăšer-nāṯan hā’ĕlōhîm bəlibwō:

24 wəhēm məḇî’îm ’îš minəḥāṯwō kəlê ḵesef ûḵəlê zâāḇ ûśəlāmwōṯ nēšeq
ûḇəśāmîm sûsîm ûfərāḏîm dəḇar-šānâ bəšānâ: f

25 wayəhî lišəlōmōh ’arəb<sup>a</sup>‘aṯ ’ălāfîm ’urəywōṯ sûsîm
ûmarəkāḇwōṯ ûšənêm-‘āśār ’elef pārāšîm wayyannîḥēm bə‘ārê hāreḵeḇ
wə‘im-hammeleḵə bîrûšālāim:

26 wayəhî mwōšēl bəḵāl-hamməlāḵîm min-hannâār wə‘aḏ-’ereṣ pəlišətîm
wə‘aḏ gəḇûl miṣərāyim:

27 wayyitēn hammeleḵə ’eṯ-hakesef bîrûšālaim kā’ăḇānîm wə’ēṯ hā’ărāzîm
nāṯan kaššiqəmîm ’ăšer-baššəfēlâ lārōḇ:

28 ûmwōṣî’îm sûsîm mimmiṣərayim lišəlōmōh ûmikāl-hā’ărāṣwōṯ:

29 ûšə’ār diḇərê šəlōmōh hāri’šōnîm wəhā’ăḥărwōnîm hălō’-hēm kəṯûḇîm
‘al-diḇərê nāṯān hannāḇî’ wə‘al-nəḇû’aṯ ’ăḥîyâ haššîlwōnî
ûḇ<sup>a</sup>ḥăzwōṯ ye‘ədî ye‘ədwō h<sup>a</sup>ḥōzeh ‘al-yārāḇə‘ām
ben-nəḇāṭ:

30 wayyiməlōḵə šəlōmōh ḇîrûšālaim ‘al-kāl-yiśərā’ēl ’arəbā‘îm šānâ:

31 wayyišəkaḇ šəlōmōh ‘im-’ăḇōṯāyw wayyiqəbəruhû bə‘îr dāwîḏ ’āḇîw
wayyiməlōḵə rəḥaḇə‘ām bənwō t<sup>a</sup>ḥətāyw: f

------------------------------------------------------------------------

[Next: 2 Chronicles (2 Divrey Yamim) Chapter 10](ch2010)
