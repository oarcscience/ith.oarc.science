[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc008)  [KJV](../kjv/ecc008)  [Sep](../sep/ecc008.md) 
[Vul](../vul/ecc008.md)   
  
[Ecclesiastes (Qohelet) Index](ecc.md)  
  [Previous](ecc007)  [Next](ecc009.md) 

------------------------------------------------------------------------

### Tanach (Hebrew): Ecclesiastes (Qohelet) Chapter 8

‎<span id="001">1</span> ‏מִ֚י כְּהֶ֣חָכָ֔ם וּמִ֥י יוֹדֵ֖עַ פֵּ֣שֶׁר
דָּבָ֑ר חָכְמַ֤ת אָדָם֙ תָּאִ֣יר פָּנָ֔יו וְעֹ֥ז פָּנָ֖יו יְשֻׁנֶּֽא׃

‎<span id="002">2</span> ‏אֲנִי֙ פִּי־מֶ֣לֶךְ שְׁמ֔וֹר וְעַ֕ל דִּבְרַ֖ת
שְׁבוּעַ֥ת אֱלֹהִֽים׃

‎<span id="003">3</span> ‏אַל־תִּבָּהֵ֤ל מִפָּנָיו֙ תֵּלֵ֔ךְ
אַֽל־תַּעֲמֹ֖ד בְּדָבָ֣ר רָ֑ע כִּ֛י כָּל־אֲשֶׁ֥ר יַחְפֹּ֖ץ יַעֲשֶֽׂה׃

‎<span id="004">4</span> ‏בַּאֲשֶׁ֥ר דְּבַר־מֶ֖לֶךְ שִׁלְט֑וֹן וּמִ֥י
יֹֽאמַר־ל֖וֹ מַֽה־תַּעֲשֶֽׂה׃

‎<span id="005">5</span> ‏שׁוֹמֵ֣ר מִצְוָ֔ה לֹ֥א יֵדַ֖ע דָּבָ֣ר רָ֑ע
וְעֵ֣ת וּמִשְׁפָּ֔ט יֵדַ֖ע לֵ֥ב חָכָֽם׃

‎<span id="006">6</span> ‏כִּ֣י לְכָל־חֵ֔פֶץ יֵ֖שׁ עֵ֣ת וּמִשְׁפָּ֑ט
כִּֽי־רָעַ֥ת הָאָדָ֖ם רַבָּ֥ה עָלָֽיו׃

‎<span id="007">7</span> ‏כִּֽי־אֵינֶ֥נּוּ יֹדֵ֖עַ מַה־שֶּׁיִּֽהְיֶ֑ה
כִּ֚י כַּאֲשֶׁ֣ר יִֽהְיֶ֔ה מִ֖י יַגִּ֥יד לֽוֹ׃

‎<span id="008">8</span> ‏אֵ֣ין אָדָ֞ם שַׁלִּ֤יט בָּר֙וּחַ֙ לִכְל֣וֹא
אֶת־הָר֔וּחַ וְאֵ֤ין שִׁלְטוֹן֙ בְּי֣וֹם הַמָּ֔וֶת וְאֵ֥ין מִשְׁלַ֖חַת
בַּמִּלְחָמָ֑ה וְלֹֽא־יְמַלֵּ֥ט רֶ֖שַׁע אֶת־בְּעָלָֽיו׃

‎<span id="009">9</span> ‏אֶת־כָּל־זֶ֤ה רָאִ֙יתִי֙ וְנָת֣וֹן אֶת־לִבִּ֔י
לְכָֽל־מַעֲשֶׂ֔ה אֲשֶׁ֥ר נַעֲשָׂ֖ה תַּ֣חַת הַשָּׁ֑מֶשׁ עֵ֗ת אֲשֶׁ֨ר
שָׁלַ֧ט הָאָדָ֛ם בְּאָדָ֖ם לְרַ֥ע לֽוֹ׃

‎<span id="010">10</span> ‏וּבְכֵ֡ן רָאִיתִי֩ רְשָׁעִ֨ים קְבֻרִ֜ים
וָבָ֗אוּ וּמִמְּק֤וֹם קָדוֹשׁ֙ יְהַלֵּ֔כוּ וְיִֽשְׁתַּכְּח֥וּ בָעִ֖יר
אֲשֶׁ֣ר כֵּן־עָשׂ֑וּ גַּם־זֶ֖ה הָֽבֶל׃

‎<span id="011">11</span> ‏אֲשֶׁר֙ אֵין־נַעֲשָׂ֣ה פִתְגָ֔ם מַעֲשֵׂ֥ה
הָרָעָ֖ה מְהֵרָ֑ה עַל־כֵּ֡ן מָלֵ֞א לֵ֧ב בְּֽנֵי־הָאָדָ֛ם בָּהֶ֖ם
לַעֲשׂ֥וֹת רָֽע׃

‎<span id="012">12</span> ‏אֲשֶׁ֣ר חֹטֶ֗א עֹשֶׂ֥ה רָ֛ע מְאַ֖ת
וּמַאֲרִ֣יךְ ל֑וֹ כִּ֚י גַּם־יוֹדֵ֣עַ אָ֔נִי אֲשֶׁ֤ר יִהְיֶה־טּוֹב֙
לְיִרְאֵ֣י הָאֱלֹהִ֔ים אֲשֶׁ֥ר יִֽירְא֖וּ מִלְּפָנָֽיו׃

‎<span id="013">13</span> ‏וְטוֹב֙ לֹֽא־יִהְיֶ֣ה לָֽרָשָׁ֔ע
וְלֹֽא־יַאֲרִ֥יךְ יָמִ֖ים כַּצֵּ֑ל אֲשֶׁ֛ר אֵינֶ֥נּוּ יָרֵ֖א מִלִּפְנֵ֥י
אֱלֹהִֽים׃

‎<span id="014">14</span> ‏יֶשׁ־הֶבֶל֮ אֲשֶׁ֣ר נַעֲשָׂ֣ה עַל־הָאָרֶץ֒
אֲשֶׁ֣ר׀ יֵ֣שׁ צַדִּיקִ֗ים אֲשֶׁ֨ר מַגִּ֤יעַ אֲלֵהֶם֙ כְּמַעֲשֵׂ֣ה
הָרְשָׁעִ֔ים וְיֵ֣שׁ רְשָׁעִ֔ים שֶׁמַּגִּ֥יעַ אֲלֵהֶ֖ם כְּמַעֲשֵׂ֣ה
הַצַּדִּיקִ֑ים אָמַ֕רְתִּי שֶׁגַּם־זֶ֖ה הָֽבֶל׃

‎<span id="015">15</span> ‏וְשִׁבַּ֤חְתִּֽי אֲנִי֙ אֶת־הַשִּׂמְחָ֔ה
אֲשֶׁ֨ר אֵֽין־ט֤וֹב לָֽאָדָם֙ תַּ֣חַת הַשֶּׁ֔מֶשׁ כִּ֛י אִם־לֶאֱכ֥וֹל
וְלִשְׁתּ֖וֹת וְלִשְׂמ֑וֹחַ וְה֞וּא יִלְוֶ֣נּוּ בַעֲמָל֗וֹ יְמֵ֥י
חַיָּ֛יו אֲשֶׁר־נָֽתַן־ל֥וֹ הָאֱלֹהִ֖ים תַּ֥חַת הַשָּֽׁמֶשׁ׃

‎<span id="016">16</span> ‏כַּאֲשֶׁ֨ר נָתַ֤תִּי אֶת־לִבִּי֙ לָדַ֣עַת
חָכְמָ֔ה וְלִרְאוֹת֙ אֶת־הָ֣עִנְיָ֔ן אֲשֶׁ֥ר נַעֲשָׂ֖ה עַל־הָאָ֑רֶץ
כִּ֣י גַ֤ם בַּיּוֹם֙ וּבַלַּ֔יְלָה שֵׁנָ֕ה בְּעֵינָ֖יו אֵינֶ֥נּוּ
רֹאֶֽה׃

‎<span id="017">17</span> ‏וְרָאִיתִי֮ אֶת־כָּל־מַעֲשֵׂ֣ה הָאֱלֹהִים֒
כִּי֩ לֹ֨א יוּכַ֜ל הָאָדָ֗ם לִמְצוֹא֙ אֶת־הַֽמַּעֲשֶׂה֙ אֲשֶׁ֣ר
נַעֲשָׂ֣ה תַֽחַת־הַשֶּׁ֔מֶשׁ בְּ֠שֶׁל אֲשֶׁ֨ר יַעֲמֹ֧ל הָאָדָ֛ם
לְבַקֵּ֖שׁ וְלֹ֣א יִמְצָ֑א וְגַ֨ם אִם־יֹאמַ֤ר הֶֽחָכָם֙ לָדַ֔עַת לֹ֥א
יוּכַ֖ל לִמְצֹֽא׃

1 mî kəheḥāḵām ûmî ywōḏē‘a pēšer dāḇār ḥāḵəmaṯ ’āḏām tā’îr pānāyw wə‘ōz
pānāyw yəšunne’:

2 ’ănî pî-meleḵə šəmwōr wə‘al diḇəraṯ šəḇû‘aṯ ’ĕlōhîm:

3 ’al-tibâēl mipānāyw tēlēḵə ’al-t<sup>a</sup>‘ămōḏ bəḏāḇār rā‘ kî
kāl-’ăšer y<sup>a</sup>ḥəpōṣ y<sup>a</sup>‘ăśeh:

4 ba’ăšer dəḇar-meleḵə šiləṭwōn ûmî yō’mar-lwō mah-t<sup>a</sup>‘ăśeh:

5 šwōmēr miṣəwâ lō’ yēḏ<sup>a</sup>‘ dāḇār rā‘ wə‘ēṯ ûmišəpāṭ
yēḏ<sup>a</sup>‘ lēḇ ḥāḵām:

6 kî ləḵāl-ḥēfeṣ yēš ‘ēṯ ûmišəpāṭ kî-rā‘aṯ hā’āḏām rabâ ‘ālāyw:

7 kî-’ênennû yōḏē‘a mah-ššeyyihəyeh kî ka’ăšer yihəyeh mî yagîḏ lwō:

8 ’ên ’āḏām šallîṭ bārûḥa liḵəlwō’ ’eṯ-hārûḥa wə’ên šiləṭwōn bəywōm
hammāweṯ wə’ên mišəl<sup>a</sup>ḥaṯ bammiləḥāmâ wəlō’-yəmallēṭ
reš<sup>a</sup>‘ ’eṯ-bə‘ālāyw:

9 ’eṯ-kāl-zeh rā’îṯî wənāṯwōn ’eṯ-libî ləḵāl-m<sup>a</sup>‘ăśeh ’ăšer
n<sup>a</sup>‘ăśâ t<sup>a</sup>ḥaṯ haššāmeš ‘ēṯ ’ăšer šālaṭ hā’āḏām
bə’āḏām lər<sup>a</sup>‘ lwō:

10 ûḇəḵēn rā’îṯî rəšā‘îm qəḇurîm wāḇā’û ûmimməqwōm qāḏwōš yəhallēḵû
wəyišətakəḥû ḇā‘îr ’ăšer kēn-‘āśû gam-zeh hāḇel:

11 ’ăšer ’ên-n<sup>a</sup>‘ăśâ fiṯəḡām m<sup>a</sup>‘ăśēh hārā‘â məhērâ
‘al-kēn mālē’ lēḇ bənê-hā’āḏām bâem l<sup>a</sup>‘ăśwōṯ rā‘:

12 ’ăšer ḥōṭe’ ‘ōśeh rā‘ mə’aṯ ûma’ărîḵə lwō kî gam-ywōḏē‘a ’ānî ’ăšer
yihəyeh-ṭṭwōḇ ləyirə’ê hā’ĕlōhîm ’ăšer yîrə’û milləfānāyw:

13 wəṭwōḇ lō’-yihəyeh lārāšā‘ wəlō’-ya’ărîḵə yāmîm kaṣṣēl ’ăšer ’ênennû
yārē’ millifənê ’ĕlōhîm:

14 yeš-heḇel ’ăšer n<sup>a</sup>‘ăśâ ‘al-hā’āreṣ ’ăšer\| yēš ṣadîqîm
’ăšer magî‘a ’ălēhem kəm<sup>a</sup>‘ăśēh hārəšā‘îm wəyēš rəšā‘îm
šemmagî‘a ’ălēhem kəm<sup>a</sup>‘ăśēh haṣṣadîqîm ’āmarətî šegam-zeh
hāḇel:

15 wəšib<sup>a</sup>ḥətî ’ănî ’eṯ-haśśiməḥâ ’ăšer ’ên-ṭwōḇ lā’āḏām
t<sup>a</sup>ḥaṯ haššemeš kî ’im-le’ĕḵwōl wəlišətwōṯ wəliśəmwōḥa wəhû’
yiləwennû ḇ<sup>a</sup>‘ămālwō yəmê ḥayyāyw ’ăšer-nāṯan-lwō hā’ĕlōhîm
t<sup>a</sup>ḥaṯ haššāmeš:

16 ka’ăšer nāṯatî ’eṯ-libî lāḏ<sup>a</sup>‘aṯ ḥāḵəmâ wəlirə’wōṯ
’eṯ-hā‘inəyān ’ăšer n<sup>a</sup>‘ăśâ ‘al-hā’āreṣ kî ḡam bayywōm
ûḇallayəlâ šēnâ bə‘ênāyw ’ênennû rō’eh:

17 wərā’îṯî ’eṯ-kāl-m<sup>a</sup>‘ăśēh hā’ĕlōhîm kî lō’ yûḵal hā’āḏām
liməṣwō’ ’eṯ-hamm<sup>a</sup>‘ăśeh ’ăšer n<sup>a</sup>‘ăśâ
ṯ<sup>a</sup>ḥaṯ-haššemeš bəšel ’ăšer y<sup>a</sup>‘ămōl hā’āḏām
ləḇaqqēš wəlō’ yiməṣā’ wəḡam ’im-yō’mar heḥāḵām lāḏ<sup>a</sup>‘aṯ lō’
yûḵal liməṣō’:

------------------------------------------------------------------------

[Next: Ecclesiastes (Qohelet) Chapter 9](ecc009.md)
