[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa046)  [KJV](../kjv/isa046)  [Sep](../sep/isa046.md) 
[Vul](../vul/isa046.md)   
  
[Isaiah (Yisheyah) Index](isa.md)  
  [Previous](isa045)  [Next](isa047.md) 

------------------------------------------------------------------------

### Tanach (Hebrew): Isaiah (Yisheyah) Chapter 46

‎<span id="001">1</span> ‏כָּרַ֥ע בֵּל֙ קֹרֵ֣ס נְב֔וֹ הָיוּ֙
עֲצַבֵּיהֶ֔ם לַחַיָּ֖ה וְלַבְּהֵמָ֑ה נְשֻׂאֹתֵיכֶ֣ם עֲמוּס֔וֹת מַשָּׂ֖א
לַעֲיֵפָֽה׃

‎<span id="002">2</span> ‏קָרְס֤וּ כָֽרְעוּ֙ יַחְדָּ֔ו לֹ֥א יָכְל֖וּ
מַלֵּ֣ט מַשָּׂ֑א וְנַפְשָׁ֖ם בַּשְּׁבִ֥י הָלָֽכָה׃ ס

‎<span id="003">3</span> ‏שִׁמְע֤וּ אֵלַי֙ בֵּ֣ית יַעֲקֹ֔ב
וְכָל־שְׁאֵרִ֖ית בֵּ֣ית יִשְׂרָאֵ֑ל הַֽעֲמֻסִים֙ מִנִּי־בֶ֔טֶן
הַנְּשֻׂאִ֖ים מִנִּי־רָֽחַם׃

‎<span id="004">4</span> ‏וְעַד־זִקְנָה֙ אֲנִ֣י ה֔וּא
וְעַד־שֵיבָ֖ה<sup>1</sup> אֲנִ֣י אֶסְבֹּ֑ל אֲנִ֤י עָשִׂ֙יתִי֙ וַאֲנִ֣י
אֶשָּׂ֔א וַאֲנִ֥י אֶסְבֹּ֖ל וַאֲמַלֵּֽט׃ ס

‎<span id="005">5</span> ‏לְמִ֥י תְדַמְי֖וּנִי וְתַשְׁו֑וּ
וְתַמְשִׁל֖וּנִי וְנִדְמֶֽה׃

‎<span id="006">6</span> ‏הַזָּלִ֤ים זָהָב֙ מִכִּ֔יס וְכֶ֖סֶף בַּקָּנֶ֣ה
יִשְׁקֹ֑לוּ יִשְׂכְּר֤וּ צוֹרֵף֙ וְיַעֲשֵׂ֣הוּ אֵ֔ל יִסְגְּד֖וּ
אַף־יִֽשְׁתַּחֲוּֽוּ׃<sup>1</sup>

‎<span id="007">7</span> ‏יִ֠שָּׂאֻהוּ עַל־כָּתֵ֨ף יִסְבְּלֻ֜הוּ
וְיַנִּיחֻ֤הוּ תַחְתָּיו֙ וְיַֽעֲמֹ֔ד מִמְּקוֹמ֖וֹ לֹ֣א יָמִ֑ישׁ
אַף־יִצְעַ֤ק אֵלָיו֙ וְלֹ֣א יַעֲנֶ֔ה מִצָּרָת֖וֹ לֹ֥א יוֹשִׁיעֶֽנּוּ׃ ס

‎<span id="008">8</span> ‏זִכְרוּ־זֹ֖את וְהִתְאֹשָׁ֑שׁוּ הָשִׁ֥יבוּ
פוֹשְׁעִ֖ים עַל־לֵֽב׃

‎<span id="009">9</span> ‏זִכְר֥וּ רִאשֹׁנ֖וֹת מֵעוֹלָ֑ם כִּ֣י אָנֹכִ֥י
אֵל֙ וְאֵ֣ין ע֔וֹד אֱלֹהִ֖ים וְאֶ֥פֶס כָּמֽוֹנִי׃

‎<span id="010">10</span> ‏מַגִּ֤יד מֵֽרֵאשִׁית֙ אַחֲרִ֔ית וּמִקֶּ֖דֶם
אֲשֶׁ֣ר לֹא־נַעֲשׂ֑וּ אֹמֵר֙ עֲצָתִ֣י תָק֔וּם וְכָל־חֶפְצִ֖י אֶעֱשֶֽׂה׃

‎<span id="011">11</span> ‏קֹרֵ֤א מִמִּזְרָח֙ עַ֔יִט מֵאֶ֥רֶץ מֶרְחָ֖ק
אִ֣ישׁ עצתו עֲצָתִ֑י אַף־דִּבַּ֙רְתִּי֙ אַף־אֲבִיאֶ֔נָּה יָצַ֖רְתִּי
אַף־אֶעֱשֶֽׂנָּה׃ ס

‎<span id="012">12</span> ‏שִׁמְע֥וּ אֵלַ֖י אַבִּ֣ירֵי לֵ֑ב הָרְחוֹקִ֖ים
מִצְּדָקָֽה׃

‎<span id="013">13</span> ‏קֵרַ֤בְתִּי צִדְקָתִי֙ לֹ֣א תִרְחָ֔ק
וּתְשׁוּעָתִ֖י לֹ֣א תְאַחֵ֑ר וְנָתַתִּ֤י בְצִיּוֹן֙ תְּשׁוּעָ֔ה
לְיִשְׂרָאֵ֖ל תִּפְאַרְתִּֽי׃ ס

1 kār<sup>a</sup>‘ bēl qōrēs nəḇwō hāyû ‘ăṣabêhem l<sup>a</sup>ḥayyâ
wəlabəhēmâ nəśu’ōṯêḵem ‘ămûswōṯ maśśā’ l<sup>a</sup>‘ăyēfâ:

2 qārəsû ḵārə‘û y<sup>a</sup>ḥədāw lō’ yāḵəlû mallēṭ maśśā’ wənafəšām
baššəḇî hālāḵâ: s

3 šimə‘û ’ēlay bêṯ y<sup>a</sup>‘ăqōḇ wəḵāl-šə’ērîṯ bêṯ yiśərā’ēl
h<sup>a</sup>‘ămusîm minnî-ḇeṭen hannəśu’îm minnî-rāḥam:

4 wə‘aḏ-ziqənâ ’ănî hû’ wə‘aḏ-sêḇâ<sup>1</sup> ’ănî ’esəbōl ’ănî ‘āśîṯî
wa’ănî ’eśśā’ wa’ănî ’esəbōl wa’ămallēṭ: s

5 ləmî ṯəḏaməyûnî wəṯašəwû wəṯaməšilûnî wəniḏəmeh:

6 hazzālîm zâāḇ mikîs wəḵesef baqqāneh yišəqōlû yiśəkərû ṣwōrēf
wəy<sup>a</sup>‘ăśēhû ’ēl yisəgəḏû
’af-yišət<sup>a</sup>ḥăûû:<sup>1</sup>

7 yiśśā’uhû ‘al-kāṯēf yisəbəluhû wəyannîḥuhû ṯ<sup>a</sup>ḥətāyw
wəy<sup>a</sup>‘ămōḏ mimməqwōmwō lō’ yāmîš ’af-yiṣə‘aq ’ēlāyw wəlō’
y<sup>a</sup>‘ăneh miṣṣārāṯwō lō’ ywōšî‘ennû: s

8 ziḵərû-zō’ṯ wəhiṯə’ōšāšû hāšîḇû fwōšə‘îm ‘al-lēḇ:

9 ziḵərû ri’šōnwōṯ mē‘wōlām kî ’ānōḵî ’ēl wə’ên ‘wōḏ ’ĕlōhîm wə’efes
kāmwōnî:

10 magîḏ mērē’šîṯ ’<sup>a</sup>ḥărîṯ ûmiqqeḏem ’ăšer
lō’-n<sup>a</sup>‘ăśû ’ōmēr ‘ăṣāṯî ṯāqûm wəḵāl-ḥefəṣî ’e‘ĕśeh:

11 qōrē’ mimmizərāḥ ‘ayiṭ mē’ereṣ merəḥāq ’îš ‘ăṣāṯwō ‘ăṣāṯî
’af-dibarətî ’af-’ăḇî’ennâ yāṣarətî ’af-’e‘ĕśennâ: s

12 šimə‘û ’ēlay ’abîrê lēḇ hārəḥwōqîm miṣṣəḏāqâ:

13 qēraḇətî ṣiḏəqāṯî lō’ ṯirəḥāq ûṯəšû‘āṯî lō’ ṯə’<sup>a</sup>ḥēr
wənāṯatî ḇəṣîywōn təšû‘â ləyiśərā’ēl tifə’arətî: s

------------------------------------------------------------------------

[Next: Isaiah (Yisheyah) Chapter 47](isa047.md)
