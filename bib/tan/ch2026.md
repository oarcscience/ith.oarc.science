[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2026)  [KJV](../kjv/ch2026)  [Sep](../sep/ch2026) 
[Vul](../vul/ch2026)   
  
[2 Chronicles (2 Divrey Yamim) Index](ch2)  
  [Previous](ch2025)  [Next](ch2027) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 26

‎<span id="001">1</span> ‏וַיִּקְח֞וּ כָּל־עַ֤ם יְהוּדָה֙
אֶת־עֻזִּיָּ֔הוּ וְה֕וּא בֶּן־שֵׁ֥שׁ עֶשְׂרֵ֖ה שָׁנָ֑ה וַיַּמְלִ֣יכוּ
אֹת֔וֹ תַּ֖חַת אָבִ֥יו אֲמַצְיָֽהוּ׃

‎<span id="002">2</span> ‏ה֚וּא בָּנָ֣ה אֶת־אֵיל֔וֹת וַיְשִׁיבֶ֖הָ
לִֽיהוּדָ֑ה אַחֲרֵ֥י שְׁכַֽב־הַמֶּ֖לֶךְ עִם־אֲבֹתָֽיו׃ פ

‎<span id="003">3</span> ‏בֶּן־שֵׁ֨שׁ עֶשְׂרֵ֤ה שָׁנָה֙ עֻזִּיָּ֣הוּ
בְמָלְכ֔וֹ וַחֲמִשִּׁ֤ים וּשְׁתַּ֙יִם֙ שָׁנָ֔ה מָלַ֖ךְ בִּירוּשָׁלִָ֑ם
וְשֵׁ֣ם אִמּ֔וֹ יכיליה יְכָלְיָ֖ה מִן־יְרוּשָׁלִָֽם׃

‎<span id="004">4</span> ‏וַיַּ֥עַשׂ הַיָּשָׁ֖ר בְּעֵינֵ֣י יְהוָ֑ה
כְּכֹ֥ל אֲשֶׁר־עָשָׂ֖ה אֲמַצְיָ֥הוּ אָבִֽיו׃

‎<span id="005">5</span> ‏וַיְהִי֙ לִדְרֹ֣שׁ אֱלֹהִ֔ים בִּימֵ֣י
זְכַרְיָ֔הוּ הַמֵּבִ֖ין בִּרְאֹ֣ת הָאֱלֹהִ֑ים וּבִימֵי֙ דָּרְשׁ֣וֹ
אֶת־יְהוָ֔ה הִצְלִיח֖וֹ הָאֱלֹהִֽים׃ ס

‎<span id="006">6</span> ‏וַיֵּצֵא֙ וַיִּלָּ֣חֶם בַּפְּלִשְׁתִּ֔ים
וַיִּפְרֹ֞ץ אֶת־ח֣וֹמַת גַּ֗ת וְאֵת֙ חוֹמַ֣ת יַבְנֵ֔ה וְאֵ֖ת חוֹמַ֣ת
אַשְׁדּ֑וֹד וַיִּבְנֶ֣ה עָרִ֔ים בְּאַשְׁדּ֖וֹד וּבַפְּלִשְׁתִּֽים׃

‎<span id="007">7</span> ‏וַיַּעְזְרֵ֨הוּ הָֽאֱלֹהִ֜ים
עַל־פְּלִשְׁתִּ֧ים וְעַל־הערביים הָֽעַרְבִ֛ים הַיֹּשְׁבִ֥ים
בְּגוּר־בָּ֖עַל וְהַמְּעוּנִֽים׃

‎<span id="008">8</span> ‏וַיִּתְּנ֧וּ הָֽעַמּוֹנִ֛ים מִנְחָ֖ה
לְעֻזִּיָּ֑הוּ וַיֵּ֤לֶךְ שְׁמוֹ֙ עַד־לְב֣וֹא מִצְרַ֔יִם כִּ֥י הֶחֱזִ֖יק
עַד־לְמָֽעְלָה׃

‎<span id="009">9</span> ‏וַיִּ֨בֶן עֻזִּיָּ֤הוּ מִגְדָּלִים֙
בִּיר֣וּשָׁלִַ֔ם עַל־שַׁ֧עַר הַפִּנָּ֛ה וְעַל־שַׁ֥עַר הַגַּ֖יְא
וְעַל־הַמִּקְצ֑וֹעַ וַֽיְחַזְּקֵֽם׃

‎<span id="010">10</span> ‏וַיִּ֨בֶן מִגְדָּלִ֜ים בַּמִּדְבָּ֗ר
וַיַּחְצֹב֙ בֹּר֣וֹת רַבִּ֔ים כִּ֤י מִקְנֶה־רַּב֙ הָ֣יָה ל֔וֹ
וּבַשְּׁפֵלָ֖ה וּבַמִּישׁ֑וֹר אִכָּרִ֣ים וְכֹֽרְמִ֗ים בֶּהָרִים֙
וּבַכַּרְמֶ֔ל כִּֽי־אֹהֵ֥ב אֲדָמָ֖ה הָיָֽה׃ ס

‎<span id="011">11</span> ‏וַיְהִ֣י לְעֻזִּיָּ֡הוּ חַיִל֩ עֹשֵׂ֨ה
מִלְחָמָ֜ה יוֹצְאֵ֧י צָבָ֣א לִגְד֗וּד בְּמִסְפַּר֙ פְּקֻדָּתָ֔ם בְּיַד֙
יעואל יְעִיאֵ֣ל הַסּוֹפֵ֔ר וּמַעֲשֵׂיָ֖הוּ הַשּׁוֹטֵ֑ר עַ֚ל
יַד־חֲנַנְיָ֔הוּ מִשָּׂרֵ֖י הַמֶּֽלֶךְ׃

‎<span id="012">12</span> ‏כֹּ֠ל מִסְפַּ֞ר רָאשֵׁ֤י הָאָבוֹת֙
לְגִבּ֣וֹרֵי חָ֔יִל אַלְפַּ֖יִם וְשֵׁ֥שׁ מֵאֽוֹת׃

‎<span id="013">13</span> ‏וְעַל־יָדָם֩ חֵ֨יל צָבָ֜א שְׁלֹ֧שׁ מֵא֣וֹת
אֶ֗לֶף וְשִׁבְעַ֤ת אֲלָפִים֙ וַחֲמֵ֣שׁ מֵא֔וֹת עוֹשֵׂ֥י מִלְחָמָ֖ה
בְּכֹ֣חַ חָ֑יִל לַעְזֹ֥ר לַמֶּ֖לֶךְ עַל־הָאוֹיֵֽב׃

‎<span id="014">14</span> ‏וַיָּכֶן֩ לָהֶ֨ם עֻזִּיָּ֜הוּ לְכָל־הַצָּבָ֗א
מָגִנִּ֤ים וּרְמָחִים֙ וְכ֣וֹבָעִ֔ים וְשִׁרְיֹנ֖וֹת וּקְשָׁת֑וֹת
וּלְאַבְנֵ֖י קְלָעִֽים׃

‎<span id="015">15</span> ‏וַיַּ֣עַשׂ׀ בִּירוּשָׁלִַ֨ם חִשְּׁבֹנ֜וֹת
מַחֲשֶׁ֣בֶת חוֹשֵׁ֗ב לִהְי֤וֹת עַל־הַמִּגְדָּלִים֙ וְעַל־הַפִּנּ֔וֹת
לִירוֹא֙ בַּֽחִצִּ֔ים וּבָאֲבָנִ֖ים גְּדֹל֑וֹת וַיֵּצֵ֤א שְׁמוֹ֙
עַד־לְמֵ֣רָח֔וֹק כִּֽי־הִפְלִ֥יא לְהֵעָזֵ֖ר עַ֥ד כִּֽי־חָזָֽק׃

‎<span id="016">16</span> ‏וּכְחֶזְקָת֗וֹ גָּבַ֤הּ לִבּוֹ֙
עַד־לְהַשְׁחִ֔ית וַיִּמְעַ֖ל בַּיהוָ֣ה אֱלֹהָ֑יו וַיָּבֹא֙ אֶל־הֵיכַ֣ל
יְהוָ֔ה לְהַקְטִ֖יר עַל־מִזְבַּ֥ח הַקְּטֹֽרֶת׃

‎<span id="017">17</span> ‏וַיָּבֹ֥א אַחֲרָ֖יו עֲזַרְיָ֣הוּ הַכֹּהֵ֑ן
וְעִמּ֞וֹ כֹּהֲנִ֧ים׀ לַיהוָ֛ה שְׁמוֹנִ֖ים בְּנֵי־חָֽיִל׃

‎<span id="018">18</span> ‏וַיַּעַמְד֞וּ עַל־עֻזִּיָּ֣הוּ הַמֶּ֗לֶךְ
וַיֹּ֤אמְרוּ לוֹ֙ לֹא־לְךָ֣ עֻזִּיָּ֗הוּ לְהַקְטִיר֙ לַֽיהוָ֔ה כִּ֣י
לַכֹּהֲנִ֧ים בְּנֵי־אַהֲרֹ֛ן הַמְקֻדָּשִׁ֖ים לְהַקְטִ֑יר צֵ֤א
מִן־הַמִּקְדָּשׁ֙ כִּ֣י מָעַ֔לְתָּ וְלֹֽא־לְךָ֥ לְכָב֖וֹד מֵיְהוָ֥ה
אֱלֹהִֽים׃

‎<span id="019">19</span> ‏וַיִּזְעַף֙ עֻזִּיָּ֔הוּ וּבְיָד֥וֹ
מִקְטֶ֖רֶת לְהַקְטִ֑יר וּבְזַעְפּ֣וֹ עִם־הַכֹּהֲנִ֗ים וְ֠הַצָּרַעַת
זָרְחָ֨ה בְמִצְח֜וֹ לִפְנֵ֤י הַכֹּֽהֲנִים֙ בְּבֵ֣ית יְהוָ֔ה מֵעַ֖ל
לְמִזְבַּ֥ח הַקְּטֹֽרֶת׃

‎<span id="020">20</span> ‏וַיִּ֣פֶן אֵלָ֡יו עֲזַרְיָהוּ֩ כֹהֵ֨ן
הָרֹ֜אשׁ וְכָל־הַכֹּהֲנִ֗ים וְהִנֵּה־ה֤וּא מְצֹרָע֙ בְּמִצְח֔וֹ
וַיַּבְהִל֖וּהוּ מִשָּׁ֑ם וְגַם־הוּא֙ נִדְחַ֣ף לָצֵ֔את כִּ֥י נִגְּע֖וֹ
יְהוָֽה׃

‎<span id="021">21</span> ‏וַיְהִי֩ עֻזִּיָּ֨הוּ הַמֶּ֜לֶךְ מְצֹרָ֣ע׀
עַד־י֣וֹם מוֹת֗וֹ וַיֵּ֜שֶׁב בֵּ֤ית החפשות הַֽחָפְשִׁית֙ מְצֹרָ֔ע כִּ֥י
נִגְזַ֖ר מִבֵּ֣ית יְהוָ֑ה וְיוֹתָ֤ם בְּנוֹ֙ עַל־בֵּ֣ית הַמֶּ֔לֶךְ
שׁוֹפֵ֖ט אֶת־עַ֥ם הָאָֽרֶץ׃

‎<span id="022">22</span> ‏וְיֶ֙תֶר֙ דִּבְרֵ֣י עֻזִּיָּ֔הוּ
הָרִאשֹׁנִ֖ים וְהָאֲחֲרֹנִ֑ים<sup>1</sup> כָּתַ֛ב יְשַֽׁעְיָ֥הוּ
בֶן־אָמ֖וֹץ הַנָּבִֽיא׃

‎<span id="023">23</span> ‏וַיִּשְׁכַּ֨ב עֻזִּיָּ֜הוּ עִם־אֲבֹתָ֗יו
וַיִּקְבְּר֨וּ אֹת֤וֹ עִם־אֲבֹתָיו֙ בִּשְׂדֵ֤ה הַקְּבוּרָה֙ אֲשֶׁ֣ר
לַמְּלָכִ֔ים כִּ֥י אָמְר֖וּ מְצוֹרָ֣ע ה֑וּא וַיִּמְלֹ֛ךְ יוֹתָ֥ם בְּנ֖וֹ
תַּחְתָּֽיו׃ פ

1 wayyiqəḥû kāl-‘am yəhûḏâ ’eṯ-‘uzzîyâû wəhû’ ben-šēš ‘eśərēh šānâ
wayyaməlîḵû ’ōṯwō t<sup>a</sup>ḥaṯ ’āḇîw ’ămaṣəyâû:

2 hû’ bānâ ’eṯ-’êlwōṯ wayəšîḇehā lîhûḏâ ’<sup>a</sup>ḥărê
šəḵaḇ-hammeleḵə ‘im-’ăḇōṯāyw: f

3 ben-šēš ‘eśərēh šānâ ‘uzzîyâû ḇəmāləḵwō w<sup>a</sup>ḥămiššîm ûšətayim
šānâ mālaḵə bîrûšālāim wəšēm ’immwō yəḵîləyâ yəḵāləyâ min-yərûšālāim:

4 wayy<sup>a</sup>‘aś hayyāšār bə‘ênê yəhwâ kəḵōl ’ăšer-‘āśâ ’ămaṣəyâû
’āḇîw:

5 wayəhî liḏərōš ’ĕlōhîm bîmê zəḵarəyâû hammēḇîn birə’ōṯ hā’ĕlōhîm ûḇîmê
dārəšwō ’eṯ-yəhwâ hiṣəlîḥwō hā’ĕlōhîm: s

6 wayyēṣē’ wayyillāḥem bapəlišətîm wayyifərōṣ ’eṯ-ḥwōmaṯ gaṯ wə’ēṯ
ḥwōmaṯ yaḇənēh wə’ēṯ ḥwōmaṯ ’ašədwōḏ wayyiḇəneh ‘ārîm bə’ašədwōḏ
ûḇapəlišətîm:

7 wayy<sup>a</sup>‘əzərēhû hā’ĕlōhîm ‘al-pəlišətîm wə‘al-hā‘arəḇîyîm
hā‘arəḇîm hayyōšəḇîm bəḡûr-bā‘al wəhammə‘ûnîm:

8 wayyitənû hā‘ammwōnîm minəḥâ lə‘uzzîyâû wayyēleḵə šəmwō ‘aḏ-ləḇwō’
miṣərayim kî heḥĕzîq ‘aḏ-ləmā‘əlâ:

9 wayyiḇen ‘uzzîyâû miḡədālîm bîrûšālaim ‘al-š<sup>a</sup>‘ar hapinnâ
wə‘al-š<sup>a</sup>‘ar hagayə’ wə‘al-hammiqəṣwō‘a wayəḥazzəqēm:

10 wayyiḇen miḡədālîm bammiḏəbār wayy<sup>a</sup>ḥəṣōḇ bōrwōṯ rabîm kî
miqəneh-rraḇ hāyâ lwō ûḇaššəfēlâ ûḇammîšwōr ’ikārîm wəḵōrəmîm behārîm
ûḇakarəmel kî-’ōhēḇ ’ăḏāmâ hāyâ: s

11 wayəhî lə‘uzzîyâû ḥayil ‘ōśēh miləḥāmâ ywōṣə’ê ṣāḇā’ liḡəḏûḏ
bəmisəpar pəqudāṯām bəyaḏ yə‘û’ēl yə‘î’ēl hasswōfēr ûm<sup>a</sup>‘ăśêâû
haššwōṭēr ‘al yaḏ-ḥănanəyâû miśśārê hammeleḵə:

12 kōl misəpar rā’šê hā’āḇwōṯ ləḡibwōrê ḥāyil ’aləpayim wəšēš mē’wōṯ:

13 wə‘al-yāḏām ḥêl ṣāḇā’ šəlōš mē’wōṯ ’elef wəšiḇə‘aṯ ’ălāfîm
w<sup>a</sup>ḥămēš mē’wōṯ ‘wōśê miləḥāmâ bəḵōḥa ḥāyil l<sup>a</sup>‘əzōr
lammeleḵə ‘al-hā’wōyēḇ:

14 wayyāḵen lâem ‘uzzîyâû ləḵāl-haṣṣāḇā’ māḡinnîm ûrəmāḥîm wəḵwōḇā‘îm
wəširəyōnwōṯ ûqəšāṯwōṯ ûlə’aḇənê qəlā‘îm:

15 wayy<sup>a</sup>‘aś\| bîrûšālaim ḥiššəḇōnwōṯ m<sup>a</sup>ḥăšeḇeṯ
ḥwōšēḇ lihəywōṯ ‘al-hammiḡədālîm wə‘al-hapinnwōṯ lîrwō’
b<sup>a</sup>ḥiṣṣîm ûḇā’ăḇānîm gəḏōlwōṯ wayyēṣē’ šəmwō ‘aḏ-ləmērāḥwōq
kî-hifəlî’ ləhē‘āzēr ‘aḏ kî-ḥāzāq:

16 ûḵəḥezəqāṯwō gāḇ<sup>a</sup>h libwō ‘aḏ-ləhašəḥîṯ wayyimə‘al bayhwâ
’ĕlōhāyw wayyāḇō’ ’el-hêḵal yəhwâ ləhaqəṭîr ‘al-mizəb<sup>a</sup>ḥ
haqqəṭōreṯ:

17 wayyāḇō’ ’<sup>a</sup>ḥărāyw ‘ăzarəyâû hakōhēn wə‘immwō kōhănîm\|
layhwâ šəmwōnîm bənê-ḥāyil:

18 wayy<sup>a</sup>‘aməḏû ‘al-‘uzzîyâû hammeleḵə wayyō’mərû lwō lō’-ləḵā
‘uzzîyâû ləhaqəṭîr layhwâ kî lakōhănîm bənê-’ahărōn haməqudāšîm
ləhaqəṭîr ṣē’ min-hammiqədāš kî mā‘alətā wəlō’-ləḵā ləḵāḇwōḏ mêəhwâ
’ĕlōhîm:

19 wayyizə‘af ‘uzzîyâû ûḇəyāḏwō miqəṭereṯ ləhaqəṭîr
ûḇəz<sup>a</sup>‘əpwō ‘im-hakōhănîm wəhaṣṣār<sup>a</sup>‘aṯ zārəḥâ
ḇəmiṣəḥwō lifənê hakōhănîm bəḇêṯ yəhwâ mē‘al ləmizəb<sup>a</sup>ḥ
haqqəṭōreṯ:

20 wayyifen ’ēlāyw ‘ăzarəyâû ḵōhēn hārō’š wəḵāl-hakōhănîm wəhinnēh-hû’
məṣōrā‘ bəmiṣəḥwō wayyaḇəhilûhû miššām wəḡam-hû’ niḏəḥaf lāṣē’ṯ kî
nigə‘wō yəhwâ:

21 wayəhî ‘uzzîyâû hammeleḵə məṣōrā‘\| ‘aḏ-ywōm mwōṯwō wayyēšeḇ bêṯ
h<sup>a</sup>ḥāfəšûṯ h<sup>a</sup>ḥāfəšîṯ məṣōrā‘ kî niḡəzar mibêṯ yəhwâ
wəywōṯām bənwō ‘al-bêṯ hammeleḵə šwōfēṭ ’eṯ-‘am hā’āreṣ:

22 wəyeṯer diḇərê ‘uzzîyâû hāri’šōnîm wəhā’ăḥărōnîm<sup>1</sup> kāṯaḇ
yəš<sup>a</sup>‘əyâû ḇen-’āmwōṣ hannāḇî’:

23 wayyišəkaḇ ‘uzzîyâû ‘im-’ăḇōṯāyw wayyiqəbərû ’ōṯwō ‘im-’ăḇōṯāyw
biśəḏēh haqqəḇûrâ ’ăšer lamməlāḵîm kî ’āmərû məṣwōrā‘ hû’ wayyiməlōḵə
ywōṯām bənwō t<sup>a</sup>ḥətāyw: f

------------------------------------------------------------------------

[Next: 2 Chronicles (2 Divrey Yamim) Chapter 27](ch2027)
