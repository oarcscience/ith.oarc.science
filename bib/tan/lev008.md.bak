[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev008)  [KJV](../kjv/lev008)  [Sep](../sep/lev008.md) 
[Vul](../vul/lev008.md)   
  
[Leviticus (Vayikra) Index](lev.md)  
  [Previous](lev007)  [Next](lev009.md) 

------------------------------------------------------------------------

### Tanach (Hebrew): Leviticus (Vayikra) Chapter 8

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏קַ֤ח אֶֽת־אַהֲרֹן֙ וְאֶת־בָּנָ֣יו אִתּ֔וֹ
וְאֵת֙ הַבְּגָדִ֔ים וְאֵ֖ת שֶׁ֣מֶן הַמִּשְׁחָ֑ה וְאֵ֣ת׀ פַּ֣ר
הַֽחַטָּ֗את וְאֵת֙ שְׁנֵ֣י הָֽאֵילִ֔ים וְאֵ֖ת סַ֥ל הַמַּצּֽוֹת׃

‎<span id="003">3</span> ‏וְאֵ֥ת כָּל־הָעֵדָ֖ה הַקְהֵ֑ל אֶל־פֶּ֖תַח
אֹ֥הֶל מוֹעֵֽד׃

‎<span id="004">4</span> ‏וַיַּ֣עַשׂ מֹשֶׁ֔ה כַּֽאֲשֶׁ֛ר צִוָּ֥ה יְהוָ֖ה
אֹת֑וֹ וַתִּקָּהֵל֙ הָֽעֵדָ֔ה אֶל־פֶּ֖תַח אֹ֥הֶל מוֹעֵֽד׃

‎<span id="005">5</span> ‏וַיֹּ֥אמֶר מֹשֶׁ֖ה אֶל־הָעֵדָ֑ה זֶ֣ה הַדָּבָ֔ר
אֲשֶׁר־צִוָּ֥ה יְהוָ֖ה לַעֲשֽׂוֹת׃

‎<span id="006">6</span> ‏וַיַּקְרֵ֣ב מֹשֶׁ֔ה אֶֽת־אַהֲרֹ֖ן
וְאֶת־בָּנָ֑יו וַיִּרְחַ֥ץ אֹתָ֖ם בַּמָּֽיִם׃

‎<span id="007">7</span> ‏וַיִּתֵּ֨ן עָלָ֜יו אֶת־הַכֻּתֹּ֗נֶת
וַיַּחְגֹּ֤ר אֹתוֹ֙ בָּֽאַבְנֵ֔ט וַיַּלְבֵּ֤שׁ אֹתוֹ֙ אֶֽת־הַמְּעִ֔יל
וַיִּתֵּ֥ן עָלָ֖יו אֶת־הָאֵפֹ֑ד וַיַּחְגֹּ֣ר אֹת֗וֹ בְּחֵ֙שֶׁב֙
הָֽאֵפֹ֔ד וַיֶּאְפֹּ֥ד ל֖וֹ בּֽוֹ׃

‎<span id="008">8</span> ‏וַיָּ֥שֶׂם עָלָ֖יו אֶת־הַחֹ֑שֶׁן וַיִּתֵּן֙
אֶל־הַחֹ֔שֶׁן אֶת־הָאוּרִ֖ים וְאֶת־הַתֻּמִּֽים׃

‎<span id="009">9</span> ‏וַיָּ֥שֶׂם אֶת־הַמִּצְנֶ֖פֶת עַל־רֹאשׁ֑וֹ
וַיָּ֨שֶׂם עַֽל־הַמִּצְנֶ֜פֶת אֶל־מ֣וּל פָּנָ֗יו אֵ֣ת צִ֤יץ הַזָּהָב֙
נֵ֣זֶר הַקֹּ֔דֶשׁ כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="010">10</span> ‏וַיִּקַּ֤ח מֹשֶׁה֙ אֶת־שֶׁ֣מֶן הַמִּשְׁחָ֔ה
וַיִּמְשַׁ֥ח אֶת־הַמִּשְׁכָּ֖ן וְאֶת־כָּל־אֲשֶׁר־בּ֑וֹ וַיְקַדֵּ֖שׁ
אֹתָֽם׃

‎<span id="011">11</span> ‏וַיַּ֥ז מִמֶּ֛נּוּ עַל־הַמִּזְבֵּ֖חַ שֶׁ֣בַע
פְּעָמִ֑ים וַיִּמְשַׁ֨ח אֶת־הַמִּזְבֵּ֜חַ וְאֶת־כָּל־כֵּלָ֗יו
וְאֶת־הַכִּיֹּ֛ר וְאֶת־כַּנּ֖וֹ לְקַדְּשָֽׁם׃

‎<span id="012">12</span> ‏וַיִּצֹק֙ מִשֶּׁ֣מֶן הַמִּשְׁחָ֔ה עַ֖ל רֹ֣אשׁ
אַהֲרֹ֑ן וַיִּמְשַׁ֥ח אֹת֖וֹ לְקַדְּשֽׁוֹ׃

‎<span id="013">13</span> ‏וַיַּקְרֵ֨ב מֹשֶׁ֜ה אֶת־בְּנֵ֣י אַהֲרֹ֗ן
וַיַּלְבִּשֵׁ֤ם כֻּתֳּנֹת֙ וַיַּחְגֹּ֤ר אֹתָם֙ אַבְנֵ֔ט וַיַּחֲבֹ֥שׁ
לָהֶ֖ם מִגְבָּע֑וֹת כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="014">14</span> ‏וַיַּגֵּ֕שׁ אֵ֖ת פַּ֣ר הַֽחַטָּ֑את
וַיִּסְמֹ֨ךְ אַהֲרֹ֤ן וּבָנָיו֙ אֶת־יְדֵיהֶ֔ם עַל־רֹ֖אשׁ פַּ֥ר
הַֽחַטָּֽאת׃

‎<span id="015">15</span> ‏וַיִּשְׁחָ֗ט וַיִּקַּ֨ח מֹשֶׁ֤ה אֶת־הַדָּם֙
וַ֠יִּתֵּן עַל־קַרְנ֨וֹת הַמִּזְבֵּ֤חַ סָבִיב֙ בְּאֶצְבָּע֔וֹ
וַיְחַטֵּ֖א אֶת־הַמִּזְבֵּ֑חַ וְאֶת־הַדָּ֗ם יָצַק֙ אֶל־יְס֣וֹד
הַמִּזְבֵּ֔חַ וַֽיְקַדְּשֵׁ֖הוּ לְכַפֵּ֥ר עָלָֽיו׃

‎<span id="016">16</span> ‏וַיִּקַּ֗ח אֶֽת־כָּל־הַחֵלֶב֮ אֲשֶׁ֣ר
עַל־הַקֶּרֶב֒ וְאֵת֙ יֹתֶ֣רֶת הַכָּבֵ֔ד וְאֶת־שְׁתֵּ֥י הַכְּלָיֹ֖ת
וְאֶֽת־חֶלְבְּהֶ֑ן וַיַּקְטֵ֥ר מֹשֶׁ֖ה הַמִּזְבֵּֽחָה׃

‎<span id="017">17</span> ‏וְאֶת־הַפָּ֤ר וְאֶת־עֹרוֹ֙ וְאֶת־בְּשָׂר֣וֹ
וְאֶת־פִּרְשׁ֔וֹ שָׂרַ֣ף בָּאֵ֔שׁ מִח֖וּץ לַֽמַּחֲנֶ֑ה כַּאֲשֶׁ֛ר
צִוָּ֥ה יְהוָ֖ה אֶת־מֹשֶֽׁה׃

‎<span id="018">18</span> ‏וַיַּקְרֵ֕ב אֵ֖ת אֵ֣יל הָעֹלָ֑ה
וַֽיִּסְמְכ֞וּ אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ הָאָֽיִל׃

‎<span id="019">19</span> ‏וַיִּשְׁחָ֑ט וַיִּזְרֹ֨ק מֹשֶׁ֧ה אֶת־הַדָּ֛ם
עַל־הַמִּזְבֵּ֖חַ סָבִֽיב׃

‎<span id="020">20</span> ‏וְאֶת־הָאַ֔יִל נִתַּ֖ח לִנְתָחָ֑יו
וַיַּקְטֵ֤ר מֹשֶׁה֙ אֶת־הָרֹ֔אשׁ וְאֶת־הַנְּתָחִ֖ים וְאֶת־הַפָּֽדֶר׃

‎<span id="021">21</span> ‏וְאֶת־הַקֶּ֥רֶב וְאֶת־הַכְּרָעַ֖יִם רָחַ֣ץ
בַּמָּ֑יִם וַיַּקְטֵר֩ מֹשֶׁ֨ה אֶת־כָּל־הָאַ֜יִל הַמִּזְבֵּ֗חָה עֹלָ֨ה
ה֤וּא לְרֵֽיחַ־נִיחֹ֙חַ֙ אִשֶּׁ֥ה הוּא֙ לַיהוָ֔ה כַּאֲשֶׁ֛ר צִוָּ֥ה
יְהוָ֖ה אֶת־מֹשֶֽׁה׃

‎<span id="022">22</span> ‏וַיַּקְרֵב֙ אֶת־הָאַ֣יִל הַשֵּׁנִ֔י אֵ֖יל
הַמִּלֻּאִ֑ים וַֽיִּסְמְכ֞וּ אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ
הָאָֽיִל׃

‎<span id="023">23</span> ‏וַיִּשְׁחָ֓ט׀ וַיִּקַּ֤ח מֹשֶׁה֙ מִדָּמ֔וֹ
וַיִּתֵּ֛ן עַל־תְּנ֥וּךְ אֹֽזֶן־אַהֲרֹ֖ן הַיְמָנִ֑ית וְעַל־בֹּ֤הֶן
יָדוֹ֙ הַיְמָנִ֔ית וְעַל־בֹּ֥הֶן רַגְל֖וֹ הַיְמָנִֽית׃

‎<span id="024">24</span> ‏וַיַּקְרֵ֞ב אֶת־בְּנֵ֣י אַהֲרֹ֗ן וַיִּתֵּ֨ן
מֹשֶׁ֤ה מִן־הַדָּם֙ עַל־תְּנ֤וּךְ אָזְנָם֙ הַיְמָנִ֔ית וְעַל־בֹּ֤הֶן
יָדָם֙ הַיְמָנִ֔ית וְעַל־בֹּ֥הֶן רַגְלָ֖ם הַיְמָנִ֑ית וַיִּזְרֹ֨ק
מֹשֶׁ֧ה אֶת־הַדָּ֛ם עַל־הַֽמִּזְבֵּ֖חַ סָבִֽיב׃

‎<span id="025">25</span> ‏וַיִּקַּ֞ח אֶת־הַחֵ֣לֶב וְאֶת־הָֽאַלְיָ֗ה
וְאֶֽת־כָּל־הַחֵלֶב֮ אֲשֶׁ֣ר עַל־הַקֶּרֶב֒ וְאֵת֙ יֹתֶ֣רֶת הַכָּבֵ֔ד
וְאֶת־שְׁתֵּ֥י הַכְּלָיֹ֖ת וְאֶֽת־חֶלְבְּהֶ֑ן וְאֵ֖ת שׁ֥וֹק הַיָּמִֽין׃

‎<span id="026">26</span> ‏וּמִסַּ֨ל הַמַּצּ֜וֹת אֲשֶׁ֣ר׀ לִפְנֵ֣י
יְהוָ֗ה לָ֠קַח חַלַּ֨ת מַצָּ֤ה אַחַת֙ וְֽחַלַּ֨ת לֶ֥חֶם שֶׁ֛מֶן אַחַ֖ת
וְרָקִ֣יק אֶחָ֑ד וַיָּ֙שֶׂם֙ עַל־הַ֣חֲלָבִ֔ים וְעַ֖ל שׁ֥וֹק הַיָּמִֽין׃

‎<span id="027">27</span> ‏וַיִּתֵּ֣ן אֶת־הַכֹּ֔ל עַ֚ל כַּפֵּ֣י אַהֲרֹ֔ן
וְעַ֖ל כַּפֵּ֣י בָנָ֑יו וַיָּ֧נֶף אֹתָ֛ם תְּנוּפָ֖ה לִפְנֵ֥י יְהוָֽה׃

‎<span id="028">28</span> ‏וַיִּקַּ֨ח מֹשֶׁ֤ה אֹתָם֙ מֵעַ֣ל כַּפֵּיהֶ֔ם
וַיַּקְטֵ֥ר הַמִּזְבֵּ֖חָה עַל־הָעֹלָ֑ה מִלֻּאִ֥ים הֵם֙ לְרֵ֣יחַ
נִיחֹ֔חַ אִשֶּׁ֥ה ה֖וּא לַיהוָֽה׃

‎<span id="029">29</span> ‏וַיִּקַּ֤ח מֹשֶׁה֙ אֶת־הֶ֣חָזֶ֔ה
וַיְנִיפֵ֥הוּ תְנוּפָ֖ה לִפְנֵ֣י יְהוָ֑ה מֵאֵ֣יל הַמִּלֻּאִ֗ים לְמֹשֶׁ֤ה
הָיָה֙ לְמָנָ֔ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="030">30</span> ‏וַיִּקַּ֨ח מֹשֶׁ֜ה מִשֶּׁ֣מֶן הַמִּשְׁחָ֗ה
וּמִן־הַדָּם֮ אֲשֶׁ֣ר עַל־הַמִּזְבֵּחַ֒ וַיַּ֤ז עַֽל־אַהֲרֹן֙
עַל־בְּגָדָ֔יו וְעַל־בָּנָ֛יו וְעַל־בִּגְדֵ֥י בָנָ֖יו אִתּ֑וֹ
וַיְקַדֵּ֤שׁ אֶֽת־אַהֲרֹן֙ אֶת־בְּגָדָ֔יו וְאֶת־בָּנָ֛יו וְאֶת־בִּגְדֵ֥י
בָנָ֖יו אִתּֽוֹ׃

‎<span id="031">31</span> ‏וַיֹּ֨אמֶר מֹשֶׁ֜ה אֶל־אַהֲרֹ֣ן
וְאֶל־בָּנָ֗יו בַּשְּׁל֣וּ אֶת־הַבָּשָׂר֮ פֶּ֣תַח אֹ֣הֶל מוֹעֵד֒ וְשָׁם֙
תֹּאכְל֣וּ אֹת֔וֹ וְאֶ֨ת־הַלֶּ֔חֶם אֲשֶׁ֖ר בְּסַ֣ל הַמִּלֻּאִ֑ים
כַּאֲשֶׁ֤ר צִוֵּ֙יתִי֙ לֵאמֹ֔ר אַהֲרֹ֥ן וּבָנָ֖יו יֹאכְלֻֽהוּ׃

‎<span id="032">32</span> ‏וְהַנּוֹתָ֥ר בַּבָּשָׂ֖ר וּבַלָּ֑חֶם בָּאֵ֖שׁ
תִּשְׂרֹֽפוּ׃

‎<span id="033">33</span> ‏וּמִפֶּתַח֩ אֹ֨הֶל מוֹעֵ֜ד לֹ֤א תֵֽצְאוּ֙
שִׁבְעַ֣ת יָמִ֔ים עַ֚ד י֣וֹם מְלֹ֔את יְמֵ֖י מִלֻּאֵיכֶ֑ם כִּ֚י שִׁבְעַ֣ת
יָמִ֔ים יְמַלֵּ֖א אֶת־יֶדְכֶֽם׃

‎<span id="034">34</span> ‏כַּאֲשֶׁ֥ר עָשָׂ֖ה בַּיּ֣וֹם הַזֶּ֑ה צִוָּ֧ה
יְהוָ֛ה לַעֲשֹׂ֖ת לְכַפֵּ֥ר עֲלֵיכֶֽם׃

‎<span id="035">35</span> ‏וּפֶתַח֩ אֹ֨הֶל מוֹעֵ֜ד תֵּשְׁב֨וּ יוֹמָ֤ם
וָלַ֙יְלָה֙ שִׁבְעַ֣ת יָמִ֔ים וּשְׁמַרְתֶּ֛ם אֶת־מִשְׁמֶ֥רֶת יְהוָ֖ה
וְלֹ֣א תָמ֑וּתוּ כִּי־כֵ֖ן צֻוֵּֽיתִי׃

‎<span id="036">36</span> ‏וַיַּ֥עַשׂ אַהֲרֹ֖ן וּבָנָ֑יו אֵ֚ת
כָּל־הַדְּבָרִ֔ים אֲשֶׁר־צִוָּ֥ה יְהוָ֖ה בְּיַד־מֹשֶֽׁה׃ ס

1 wayəḏabēr yəhwâ ’el-mōšeh llē’mōr:

2 q<sup>a</sup>ḥ ’eṯ-’ahărōn wə’eṯ-bānāyw ’itwō wə’ēṯ habəḡāḏîm wə’ēṯ
šemen hammišəḥâ wə’ēṯ\| par h<sup>a</sup>ḥaṭṭā’ṯ wə’ēṯ šənê hā’êlîm
wə’ēṯ sal hammaṣṣwōṯ:

3 wə’ēṯ kāl-hā‘ēḏâ haqəhēl ’el-peṯ<sup>a</sup>ḥ ’ōhel mwō‘ēḏ:

4 wayy<sup>a</sup>‘aś mōšeh ka’ăšer ṣiûâ yəhwâ ’ōṯwō watiqqâēl hā‘ēḏâ
’el-peṯ<sup>a</sup>ḥ ’ōhel mwō‘ēḏ:

5 wayyō’mer mōšeh ’el-hā‘ēḏâ zeh hadāḇār ’ăšer-ṣiûâ yəhwâ
l<sup>a</sup>‘ăśwōṯ:

6 wayyaqərēḇ mōšeh ’eṯ-’ahărōn wə’eṯ-bānāyw wayyirəḥaṣ ’ōṯām bammāyim:

7 wayyitēn ‘ālāyw ’eṯ-hakutōneṯ wayy<sup>a</sup>ḥəgōr ’ōṯwō bā’aḇənēṭ
wayyaləbēš ’ōṯwō ’eṯ-hammə‘îl wayyitēn ‘ālāyw ’eṯ-hā’ēfōḏ
wayy<sup>a</sup>ḥəgōr ’ōṯwō bəḥēšeḇ hā’ēfōḏ wayye’əpōḏ lwō bwō:

8 wayyāśem ‘ālāyw ’eṯ-h<sup>a</sup>ḥōšen wayyitēn ’el-h<sup>a</sup>ḥōšen
’eṯ-hā’ûrîm wə’eṯ-hatummîm:

9 wayyāśem ’eṯ-hammiṣənefeṯ ‘al-rō’šwō wayyāśem ‘al-hammiṣənefeṯ ’el-mûl
pānāyw ’ēṯ ṣîṣ hazzâāḇ nēzer haqqōḏeš ka’ăšer ṣiûâ yəhwâ ’eṯ-mōšeh:

10 wayyiqq<sup>a</sup>ḥ mōšeh ’eṯ-šemen hammišəḥâ wayyiməš<sup>a</sup>ḥ
’eṯ-hammišəkān wə’eṯ-kāl-’ăšer-bwō wayəqadēš ’ōṯām:

11 wayyaz mimmennû ‘al-hammizəbēḥa šeḇ<sup>a</sup>‘ pə‘āmîm
wayyiməš<sup>a</sup>ḥ ’eṯ-hammizəbēḥa wə’eṯ-kāl-kēlāyw wə’eṯ-hakîyōr
wə’eṯ-kannwō ləqadəšām:

12 wayyiṣōq miššemen hammišəḥâ ‘al rō’š ’ahărōn wayyiməš<sup>a</sup>ḥ
’ōṯwō ləqadəšwō:

13 wayyaqərēḇ mōšeh ’eṯ-bənê ’ahărōn wayyaləbišēm kutŏnōṯ
wayy<sup>a</sup>ḥəgōr ’ōṯām ’aḇənēṭ wayy<sup>a</sup>ḥăḇōš lâem
miḡəbā‘wōṯ ka’ăšer ṣiûâ yəhwâ ’eṯ-mōšeh:

14 wayyagēš ’ēṯ par h<sup>a</sup>ḥaṭṭā’ṯ wayyisəmōḵə ’ahărōn ûḇānāyw
’eṯ-yəḏêhem ‘al-rō’š par h<sup>a</sup>ḥaṭṭā’ṯ:

15 wayyišəḥāṭ wayyiqq<sup>a</sup>ḥ mōšeh ’eṯ-hadām wayyitēn ‘al-qarənwōṯ
hammizəbēḥa sāḇîḇ bə’eṣəbā‘wō wayəḥaṭṭē’ ’eṯ-hammizəbēḥa wə’eṯ-hadām
yāṣaq ’el-yəswōḏ hammizəbēḥa wayəqadəšēhû ləḵapēr ‘ālāyw:

16 wayyiqq<sup>a</sup>ḥ ’eṯ-kāl-h<sup>a</sup>ḥēleḇ ’ăšer ‘al-haqqereḇ
wə’ēṯ yōṯereṯ hakāḇēḏ wə’eṯ-šətê hakəlāyōṯ wə’eṯ-ḥeləbəhen wayyaqəṭēr
mōšeh hammizəbēḥâ:

17 wə’eṯ-hapār wə’eṯ-‘ōrwō wə’eṯ-bəśārwō wə’eṯ-pirəšwō śāraf bā’ēš miḥûṣ
lamm<sup>a</sup>ḥăneh ka’ăšer ṣiûâ yəhwâ ’eṯ-mōšeh:

18 wayyaqərēḇ ’ēṯ ’êl hā‘ōlâ wayyisəməḵû ’ahărōn ûḇānāyw ’eṯ-yəḏêhem
‘al-rō’š hā’āyil:

19 wayyišəḥāṭ wayyizərōq mōšeh ’eṯ-hadām ‘al-hammizəbēḥa sāḇîḇ:

20 wə’eṯ-hā’ayil nit<sup>a</sup>ḥ linəṯāḥāyw wayyaqəṭēr mōšeh ’eṯ-hārō’š
wə’eṯ-hannəṯāḥîm wə’eṯ-hapāḏer:

21 wə’eṯ-haqqereḇ wə’eṯ-hakərā‘ayim rāḥaṣ bammāyim wayyaqəṭēr mōšeh
’eṯ-kāl-hā’ayil hammizəbēḥâ ‘ōlâ hû’ lərêḥa-nîḥōḥa ’iššeh hû’ layhwâ
ka’ăšer ṣiûâ yəhwâ ’eṯ-mōšeh:

22 wayyaqərēḇ ’eṯ-hā’ayil haššēnî ’êl hammillu’îm wayyisəməḵû ’ahărōn
ûḇānāyw ’eṯ-yəḏêhem ‘al-rō’š hā’āyil:

23 wayyišəḥāṭ\| wayyiqq<sup>a</sup>ḥ mōšeh midāmwō wayyitēn ‘al-tənûḵə
’ōzen-’ahărōn hayəmānîṯ wə‘al-bōhen yāḏwō hayəmānîṯ wə‘al-bōhen raḡəlwō
hayəmānîṯ:

24 wayyaqərēḇ ’eṯ-bənê ’ahărōn wayyitēn mōšeh min-hadām ‘al-tənûḵə
’āzənām hayəmānîṯ wə‘al-bōhen yāḏām hayəmānîṯ wə‘al-bōhen raḡəlām
hayəmānîṯ wayyizərōq mōšeh ’eṯ-hadām ‘al-hammizəbēḥa sāḇîḇ:

25 wayyiqq<sup>a</sup>ḥ ’eṯ-h<sup>a</sup>ḥēleḇ wə’eṯ-hā’aləyâ
wə’eṯ-kāl-h<sup>a</sup>ḥēleḇ ’ăšer ‘al-haqqereḇ wə’ēṯ yōṯereṯ hakāḇēḏ
wə’eṯ-šətê hakəlāyōṯ wə’eṯ-ḥeləbəhen wə’ēṯ šwōq hayyāmîn:

26 ûmissal hammaṣṣwōṯ ’ăšer\| lifənê yəhwâ lāq<sup>a</sup>ḥ ḥallaṯ maṣṣâ
’<sup>a</sup>ḥaṯ wəḥallaṯ leḥem šemen ’<sup>a</sup>ḥaṯ wərāqîq ’eḥāḏ
wayyāśem ‘al-h<sup>a</sup>ḥălāḇîm wə‘al šwōq hayyāmîn:

27 wayyitēn ’eṯ-hakōl ‘al kapê ’ahărōn wə‘al kapê ḇānāyw wayyānef ’ōṯām
tənûfâ lifənê yəhwâ:

28 wayyiqq<sup>a</sup>ḥ mōšeh ’ōṯām mē‘al kapêhem wayyaqəṭēr hammizəbēḥâ
‘al-hā‘ōlâ millu’îm hēm lərêḥa nîḥōḥa ’iššeh hû’ layhwâ:

29 wayyiqq<sup>a</sup>ḥ mōšeh ’eṯ-heḥāzeh wayənîfēhû ṯənûfâ lifənê yəhwâ
mē’êl hammillu’îm ləmōšeh hāyâ ləmānâ ka’ăšer ṣiûâ yəhwâ ’eṯ-mōšeh:

30 wayyiqq<sup>a</sup>ḥ mōšeh miššemen hammišəḥâ ûmin-hadām ’ăšer
‘al-hammizəbēḥa wayyaz ‘al-’ahărōn ‘al-bəḡāḏāyw wə‘al-bānāyw
wə‘al-biḡəḏê ḇānāyw ’itwō wayəqadēš ’eṯ-’ahărōn ’eṯ-bəḡāḏāyw
wə’eṯ-bānāyw wə’eṯ-biḡəḏê ḇānāyw ’itwō:

31 wayyō’mer mōšeh ’el-’ahărōn wə’el-bānāyw baššəlû ’eṯ-habāśār
peṯ<sup>a</sup>ḥ ’ōhel mwō‘ēḏ wəšām tō’ḵəlû ’ōṯwō wə’eṯ-halleḥem ’ăšer
bəsal hammillu’îm ka’ăšer ṣiûêṯî lē’mōr ’ahărōn ûḇānāyw yō’ḵəluhû:

32 wəhannwōṯār babāśār ûḇallāḥem bā’ēš tiśərōfû:

33 ûmipeṯ<sup>a</sup>ḥ ’ōhel mwō‘ēḏ lō’ ṯēṣə’û šiḇə‘aṯ yāmîm ‘aḏ ywōm
məlō’ṯ yəmê millu’êḵem kî šiḇə‘aṯ yāmîm yəmallē’ ’eṯ-yeḏəḵem:

34 ka’ăšer ‘āśâ bayywōm hazzeh ṣiûâ yəhwâ l<sup>a</sup>‘ăśōṯ ləḵapēr
‘ălêḵem:

35 ûfeṯ<sup>a</sup>ḥ ’ōhel mwō‘ēḏ tēšəḇû ywōmām wālayəlâ šiḇə‘aṯ yāmîm
ûšəmarətem ’eṯ-mišəmereṯ yəhwâ wəlō’ ṯāmûṯû kî-ḵēn ṣuûêṯî:

36 wayy<sup>a</sup>‘aś ’ahărōn ûḇānāyw ’ēṯ kāl-hadəḇārîm ’ăšer-ṣiûâ
yəhwâ bəyaḏ-mōšeh: s

------------------------------------------------------------------------

[Next: Leviticus (Vayikra) Chapter 9](lev009.md)
