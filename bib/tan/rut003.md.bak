[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rut003)  [KJV](../kjv/rut003)  [Sep](../sep/rut003.md) 
[Vul](../vul/rut003.md)   
  
[Ruth Index](rut.md)  
  [Previous](rut002)  [Next](rut004.md) 

------------------------------------------------------------------------

### Tanach (Hebrew): Ruth Chapter 3

‎<span id="001">1</span> ‏וַתֹּ֥אמֶר לָ֖הּ נָעֳמִ֣י חֲמוֹתָ֑הּ בִּתִּ֞י
הֲלֹ֧א אֲבַקֶּשׁ־לָ֛ךְ מָנ֖וֹחַ אֲשֶׁ֥ר יִֽיטַב־לָֽךְ׃

‎<span id="002">2</span> ‏וְעַתָּ֗ה הֲלֹ֥א בֹ֙עַז֙ מֹֽדַעְתָּ֔נוּ
אֲשֶׁ֥ר הָיִ֖ית אֶת־נַעֲרוֹתָ֑יו הִנֵּה־ה֗וּא זֹרֶ֛ה אֶת־גֹּ֥רֶן
הַשְּׂעֹרִ֖ים הַלָּֽיְלָה׃

‎<span id="003">3</span> ‏וְרָחַ֣צְתְּ׀ וָסַ֗כְתְּ וְשַׂ֧מְתְּ שמלתך
שִׂמְלֹתַ֛יִךְ עָלַ֖יִךְ וירדתי וְיָרַ֣דְתְּ הַגֹּ֑רֶן אַל־תִּוָּדְעִ֣י
לָאִ֔ישׁ עַ֥ד כַּלֹּת֖וֹ לֶאֱכֹ֥ל וְלִשְׁתּֽוֹת׃

‎<span id="004">4</span> ‏וִיהִ֣י בְשָׁכְב֗וֹ וְיָדַ֙עַתְּ֙
אֶת־הַמָּקוֹם֙ אֲשֶׁ֣ר יִשְׁכַּב־שָׁ֔ם וּבָ֛את וְגִלִּ֥ית מַרְגְּלֹתָ֖יו
ושכבתי וְשָׁכָ֑בְתְּ וְהוּא֙ יַגִּ֣יד לָ֔ךְ אֵ֖ת אֲשֶׁ֥ר תַּעֲשִֽׂין׃

‎<span id="005">5</span> ‏וַתֹּ֖אמֶר אֵלֶ֑יהָ כֹּ֛ל אֲשֶׁר־תֹּאמְרִ֥י
אֵלַ֖י אֶֽעֱשֶֽׂה׃

‎<span id="006">6</span> ‏וַתֵּ֖רֶד הַגֹּ֑רֶן וַתַּ֕עַשׂ כְּכֹ֥ל
אֲשֶׁר־צִוַּ֖תָּה חֲמוֹתָֽהּ׃

‎<span id="007">7</span> ‏וַיֹּ֨אכַל בֹּ֤עַז וַיֵּשְׁתְּ֙ וַיִּיטַ֣ב
לִבּ֔וֹ וַיָּבֹ֕א לִשְׁכַּ֖ב בִּקְצֵ֣ה הָעֲרֵמָ֑ה וַתָּבֹ֣א בַלָּ֔ט
וַתְּגַ֥ל מַרְגְּלֹתָ֖יו וַתִּשְׁכָּֽב׃

‎<span id="008">8</span> ‏וַיְהִי֙ בַּחֲצִ֣י הַלַּ֔יְלָה וַיֶּחֱרַ֥ד
הָאִ֖ישׁ וַיִּלָּפֵ֑ת וְהִנֵּ֣ה אִשָּׁ֔ה שֹׁכֶ֖בֶת מַרְגְּלֹתָֽיו׃

‎<span id="009">9</span> ‏וַיֹּ֖אמֶר מִי־אָ֑תּ<sup>1</sup> וַתֹּ֗אמֶר
אָנֹכִי֙ ר֣וּת אֲמָתֶ֔ךָ וּפָרַשְׂתָּ֤ כְנָפֶ֙ךָ֙ עַל־אֲמָ֣תְךָ֔ כִּ֥י
גֹאֵ֖ל אָֽתָּה׃

‎<span id="010">10</span> ‏וַיֹּ֗אמֶר בְּרוּכָ֨ה אַ֤תְּ לַֽיהוָה֙
בִּתִּ֔י הֵיטַ֛בְתְּ חַסְדֵּ֥ךְ הָאַחֲר֖וֹן מִן־הָרִאשׁ֑וֹן
לְבִלְתִּי־לֶ֗כֶת אַחֲרֵי֙ הַבַּ֣חוּרִ֔ים אִם־דַּ֖ל וְאִם־עָשִֽׁיר׃

‎<span id="011">11</span> ‏וְעַתָּ֗ה בִּתִּי֙ אַל־תִּ֣ירְאִ֔י כֹּ֥ל
אֲשֶׁר־תֹּאמְרִ֖י אֶֽעֱשֶׂה־לָּ֑ךְ כִּ֤י יוֹדֵ֙עַ֙ כָּל־שַׁ֣עַר עַמִּ֔י
כִּ֛י אֵ֥שֶׁת חַ֖יִל אָֽתְּ׃

‎<span id="012">12</span> ‏וְעַתָּה֙ כִּ֣י אָמְנָ֔ם כִּ֥י אם גֹאֵ֖ל
אָנֹ֑כִי וְגַ֛ם יֵ֥שׁ גֹּאֵ֖ל קָר֥וֹב מִמֶּֽנִּי׃

‎<span id="013">13</span> ‏לִ֣ינִי׀ הַלַּ֗יְלָה וְהָיָ֤ה בַבֹּ֙קֶר֙
אִם־יִגְאָלֵ֥ךְ טוֹב֙ יִגְאָ֔ל וְאִם־לֹ֨א יַחְפֹּ֧ץ לְגָֽאֳלֵ֛ךְ
וּגְאַלְתִּ֥יךְ אָנֹ֖כִי חַי־יְהוָ֑ה שִׁכְבִ֖י עַד־הַבֹּֽקֶר׃

‎<span id="014">14</span> ‏וַתִּשְׁכַּ֤ב מרגלתו
מַרְגְּלוֹתָיו֙<sup>3</sup> עַד־הַבֹּ֔קֶר וַתָּ֕קָם בטרום בְּטֶ֛רֶם
יַכִּ֥יר אִ֖ישׁ אֶת־רֵעֵ֑הוּ וַיֹּ֙אמֶר֙ אַל־יִוָּדַ֔ע כִּי־בָ֥אָה
הָאִשָּׁ֖ה הַגֹּֽרֶן׃

‎<span id="015">15</span> ‏וַיֹּ֗אמֶר הָ֠בִי הַמִּטְפַּ֧חַת
אֲשֶׁר־עָלַ֛יִךְ וְאֶֽחֳזִי־בָ֖הּ וַתֹּ֣אחֶז בָּ֑הּ וַיָּ֤מָד
שֵׁשׁ־שְׂעֹרִים֙ וַיָּ֣שֶׁת עָלֶ֔יהָ וַיָּבֹ֖א הָעִֽיר׃

‎<span id="016">16</span> ‏וַתָּבוֹא֙ אֶל־חֲמוֹתָ֔הּ וַתֹּ֖אמֶר
מִי־אַ֣תְּ בִּתִּ֑י וַתַּ֨גֶּד־לָ֔הּ אֵ֛ת כָּל־אֲשֶׁ֥ר עָֽשָׂה־לָ֖הּ
הָאִֽישׁ׃

‎<span id="017">17</span> ‏וַתֹּ֕אמֶר שֵׁשׁ־הַשְּׂעֹרִ֥ים הָאֵ֖לֶּה
נָ֣תַן לִ֑י כִּ֚י אָמַ֣ר אֵלַ֔י אַל־תָּב֥וֹאִי רֵיקָ֖ם אֶל־חֲמוֹתֵֽךְ׃

‎<span id="018">18</span> ‏וַתֹּ֙אמֶר֙ שְׁבִ֣י בִתִּ֔י עַ֚ד אֲשֶׁ֣ר
תֵּֽדְעִ֔ין אֵ֖יךְ יִפֹּ֣ל דָּבָ֑ר כִּ֣י לֹ֤א יִשְׁקֹט֙ הָאִ֔ישׁ
כִּֽי־אִם־כִּלָּ֥ה הַדָּבָ֖ר הַיּֽוֹם׃

1 watō’mer lāh nā‘ŏmî ḥămwōṯāh bitî hălō’ ’ăḇaqqeš-lāḵə mānwōḥa ’ăšer
yîṭaḇ-lāḵə:

2 wə‘atâ hălō’ ḇō‘az mōḏ<sup>a</sup>‘ətānû ’ăšer hāyîṯ
’eṯ-n<sup>a</sup>‘ărwōṯāyw hinnēh-hû’ zōreh ’eṯ-gōren haśśə‘ōrîm
hallāyəlâ:

3 wərāḥaṣətə\| wāsaḵətə wəśamətə śiməlōṯēḵə śiməlōṯayiḵə ‘ālayiḵə
wəyāraḏətî wəyāraḏətə hagōren ’al-tiûāḏə‘î lā’îš ‘aḏ kallōṯwō le’ĕḵōl
wəlišətwōṯ:

4 wîhî ḇəšāḵəḇwō wəyāḏ<sup>a</sup>‘atə ’eṯ-hammāqwōm ’ăšer yišəkaḇ-šām
ûḇā’ṯ wəḡillîṯ marəgəlōṯāyw wəšāḵāḇətî wəšāḵāḇətə wəhû’ yagîḏ lāḵə ’ēṯ
’ăšer t<sup>a</sup>‘ăśîn:

5 watō’mer ’ēleyhā kōl ’ăšer-tō’mərî ’ēlay ’e‘ĕśeh:

6 watēreḏ hagōren wat<sup>a</sup>‘aś kəḵōl ’ăšer-ṣiûatâ ḥămwōṯāh:

7 wayyō’ḵal bō‘az wayyēšətə wayyîṭaḇ libwō wayyāḇō’ lišəkaḇ biqəṣēh
hā‘ărēmâ watāḇō’ ḇallāṭ watəḡal marəgəlōṯāyw watišəkāḇ:

8 wayəhî b<sup>a</sup>ḥăṣî hallayəlâ wayyeḥĕraḏ hā’îš wayyillāfēṯ
wəhinnēh ’iššâ šōḵeḇeṯ marəgəlōṯāyw:

9 wayyō’mer mî-’āt<sup>1</sup> watō’mer ’ānōḵî rûṯ ’ămāṯeḵā ûfāraśətā
ḵənāfeḵā ‘al-’ămāṯəḵā kî ḡō’ēl ’ātâ:

10 wayyō’mer bərûḵâ ’atə layhwâ bitî hêṭaḇətə ḥasədēḵə
hā’<sup>a</sup>ḥărwōn min-hāri’šwōn ləḇilətî-leḵeṯ ’<sup>a</sup>ḥărê
hab<sup>a</sup>ḥûrîm ’im-dal wə’im-‘āšîr:

11 wə‘atâ bitî ’al-tîrə’î kōl ’ăšer-tō’mərî ’e‘ĕśeh-llāḵə kî ywōḏē‘a
kāl-š<sup>a</sup>‘ar ‘ammî kî ’ēšeṯ ḥayil ’ātə:

12 wə‘atâ kî ’āmənām kî ’im ḡō’ēl ’ānōḵî wəḡam yēš gō’ēl qārwōḇ
mimmennî:

13 lînî\| hallayəlâ wəhāyâ ḇabōqer ’im-yiḡə’ālēḵə ṭwōḇ yiḡə’āl wə’im-lō’
y<sup>a</sup>ḥəpōṣ ləḡā’ŏlēḵə ûḡə’alətîḵə ’ānōḵî ḥay-yəhwâ šiḵəḇî
‘aḏ-habōqer:

14 watišəkaḇ marəgəlōṯāw marəgəlwōṯāyw<sup>3</sup> ‘aḏ-habōqer watāqām
biṭərwōm bəṭerem yakîr ’îš ’eṯ-rē‘ēhû wayyō’mer ’al-yiûāḏ<sup>a</sup>‘
kî-ḇā’â hā’iššâ hagōren:

15 wayyō’mer hāḇî hammiṭəp<sup>a</sup>ḥaṯ ’ăšer-‘ālayiḵə wə’eḥŏzî-ḇāh
watō’ḥez bāh wayyāmāḏ šēš-śə‘ōrîm wayyāšeṯ ‘āleyhā wayyāḇō’ hā‘îr:

16 watāḇwō’ ’el-ḥămwōṯāh watō’mer mî-’atə bitî watageḏ-lāh ’ēṯ kāl-’ăšer
‘āśâ-lāh hā’îš:

17 watō’mer šēš-haśśə‘ōrîm hā’ēlleh nāṯan lî kî ’āmar ’ēlay ’al-tāḇwō’î
rêqām ’el-ḥămwōṯēḵə:

18 watō’mer šəḇî ḇitî ‘aḏ ’ăšer tēḏə‘în ’êḵə yipōl dāḇār kî lō’ yišəqōṭ
hā’îš kî-’im-killâ hadāḇār hayywōm:

------------------------------------------------------------------------

[Next: Ruth Chapter 4](rut004.md)
