[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2015)  [KJV](../kjv/sa2015)  [Sep](../sep/sa2015) 
[Vul](../vul/sa2015)   
  
[2 Samuel (2 Shmuel) Index](sa2)  
  [Previous](sa2014)  [Next](sa2016) 

------------------------------------------------------------------------

### Tanach (Hebrew): 2 Samuel (2 Shmuel) Chapter 15

‎<span id="001">1</span> ‏וַֽיְהִי֙ מֵאַ֣חֲרֵי כֵ֔ן וַיַּ֤עַשׂ לוֹ֙
אַבְשָׁל֔וֹם מֶרְכָּבָ֖ה וְסֻסִ֑ים וַחֲמִשִּׁ֥ים אִ֖ישׁ רָצִ֥ים
לְפָנָֽיו׃

‎<span id="002">2</span> ‏וְהִשְׁכִּים֙ אַבְשָׁל֔וֹם וְעָמַ֕ד עַל־יַ֖ד
דֶּ֣רֶךְ הַשָּׁ֑עַר וַיְהִ֡י כָּל־הָאִ֣ישׁ אֲשֶֽׁר־יִהְיֶה־לּוֹ־רִיב֩
לָב֨וֹא אֶל־הַמֶּ֜לֶךְ לַמִּשְׁפָּ֗ט וַיִּקְרָ֨א אַבְשָׁל֤וֹם אֵלָיו֙
וַיֹּ֗אמֶר אֵֽי־מִזֶּ֥ה עִיר֙ אַ֔תָּה וַיֹּ֕אמֶר מֵאַחַ֥ד
שִׁבְטֵֽי־יִשְׂרָאֵ֖ל עַבְדֶּֽךָ׃

‎<span id="003">3</span> ‏וַיֹּ֤אמֶר אֵלָיו֙ אַבְשָׁל֔וֹם רְאֵ֥ה
דְבָרֶ֖ךָ טוֹבִ֣ים וּנְכֹחִ֑ים וְשֹׁמֵ֥עַ אֵין־לְךָ֖ מֵאֵ֥ת הַמֶּֽלֶךְ׃

‎<span id="004">4</span> ‏וַיֹּ֙אמֶר֙ אַבְשָׁל֔וֹם מִי־יְשִׂמֵ֥נִי
שֹׁפֵ֖ט בָּאָ֑רֶץ וְעָלַ֗י יָב֥וֹא כָּל־אִ֛ישׁ
אֲשֶֽׁר־יִהְיֶה־לּוֹ־רִ֥יב וּמִשְׁפָּ֖ט וְהִצְדַּקְתִּֽיו׃

‎<span id="005">5</span> ‏וְהָיָה֙ בִּקְרָב־אִ֔ישׁ לְהִשְׁתַּחֲוֹ֖ת ל֑וֹ
וְשָׁלַ֧ח אֶת־יָד֛וֹ וְהֶחֱזִ֥יק ל֖וֹ וְנָ֥שַׁק לֽוֹ׃

‎<span id="006">6</span> ‏וַיַּ֨עַשׂ אַבְשָׁל֜וֹם כַּדָּבָ֤ר הַזֶּה֙
לְכָל־יִשְׂרָאֵ֔ל אֲשֶׁר־יָבֹ֥אוּ לַמִּשְׁפָּ֖ט אֶל־הַמֶּ֑לֶךְ
וַיְגַנֵּב֙ אַבְשָׁל֔וֹם אֶת־לֵ֖ב אַנְשֵׁ֥י יִשְׂרָאֵֽל׃ פ

‎<span id="007">7</span> ‏וַיְהִ֕י מִקֵּ֖ץ אַרְבָּעִ֣ים שָׁנָ֑ה
וַיֹּ֤אמֶר אַבְשָׁלוֹם֙ אֶל־הַמֶּ֔לֶךְ אֵ֣לֲכָה נָּ֗א וַאֲשַׁלֵּ֛ם
אֶת־נִדְרִ֛י אֲשֶׁר־נָדַ֥רְתִּי לַֽיהוָ֖ה בְּחֶבְרֽוֹן׃

‎<span id="008">8</span> ‏כִּי־נֵ֙דֶר֙ נָדַ֣ר עַבְדְּךָ֔ בְּשִׁבְתִּ֥י
בִגְשׁ֛וּר בַּאֲרָ֖ם לֵאמֹ֑ר אִם־ישיב יָשׁ֨וֹב יְשִׁיבֵ֤נִי יְהוָה֙
יְר֣וּשָׁלִַ֔ם וְעָבַדְתִּ֖י אֶת־יְהוָֽה׃

‎<span id="009">9</span> ‏וַיֹּֽאמֶר־ל֥וֹ הַמֶּ֖לֶךְ לֵ֣ךְ בְּשָׁל֑וֹם
וַיָּ֖קָם וַיֵּ֥לֶךְ חֶבְרֽוֹנָה׃ פ

‎<span id="010">10</span> ‏וַיִּשְׁלַ֤ח אַבְשָׁלוֹם֙ מְרַגְּלִ֔ים
בְּכָל־שִׁבְטֵ֥י יִשְׂרָאֵ֖ל לֵאמֹ֑ר כְּשָׁמְעֲכֶם֙ אֶת־ק֣וֹל הַשֹּׁפָ֔ר
וַאֲמַרְתֶּ֕ם מָלַ֥ךְ אַבְשָׁל֖וֹם בְּחֶבְרֽוֹן׃

‎<span id="011">11</span> ‏וְאֶת־אַבְשָׁל֗וֹם הָלְכ֞וּ מָאתַ֤יִם אִישׁ֙
מִיר֣וּשָׁלִַ֔ם קְרֻאִ֖ים וְהֹלְכִ֣ים לְתֻמָּ֑ם וְלֹ֥א יָדְע֖וּ
כָּל־דָּבָֽר׃

‎<span id="012">12</span> ‏וַיִּשְׁלַ֣ח אַ֠בְשָׁלוֹם אֶת־אֲחִיתֹ֨פֶל
הַגִּֽילֹנִ֜י יוֹעֵ֣ץ דָּוִ֗ד מֵֽעִירוֹ֙ מִגִּלֹ֔ה בְּזָבְח֖וֹ
אֶת־הַזְּבָחִ֑ים וַיְהִ֤י הַקֶּ֙שֶׁר֙ אַמִּ֔ץ וְהָעָ֛ם הוֹלֵ֥ךְ וָרָ֖ב
אֶת־אַבְשָׁלֽוֹם׃

‎<span id="013">13</span> ‏וַיָּבֹא֙ הַמַּגִּ֔יד אֶל־דָּוִ֖ד לֵאמֹ֑ר
הָיָ֛ה לֶב־אִ֥ישׁ יִשְׂרָאֵ֖ל אַחֲרֵ֥י אַבְשָׁלֽוֹם׃

‎<span id="014">14</span> ‏וַיֹּ֣אמֶר דָּ֠וִד לְכָל־עֲבָדָ֨יו
אֲשֶׁר־אִתּ֤וֹ בִירוּשָׁלִַ֙ם֙ ק֣וּמוּ וְנִבְרָ֔חָה כִּ֛י
לֹא־תִֽהְיֶה־לָּ֥נוּ פְלֵיטָ֖ה מִפְּנֵ֣י אַבְשָׁל֑וֹם מַהֲר֣וּ לָלֶ֗כֶת
פֶּן־יְמַהֵ֤ר וְהִשִּׂגָ֙נוּ֙ וְהִדִּ֤יחַ עָלֵ֙ינוּ֙ אֶת־הָ֣רָעָ֔ה
וְהִכָּ֥ה הָעִ֖יר לְפִי־חָֽרֶב׃

‎<span id="015">15</span> ‏וַיֹּאמְר֥וּ עַבְדֵֽי־הַמֶּ֖לֶךְ
אֶל־הַמֶּ֑לֶךְ כְּכֹ֧ל אֲשֶׁר־יִבְחַ֛ר אֲדֹנִ֥י הַמֶּ֖לֶךְ הִנֵּ֥ה
עֲבָדֶֽיךָ׃

‎<span id="016">16</span> ‏וַיֵּצֵ֥א הַמֶּ֛לֶךְ וְכָל־בֵּית֖וֹ
בְּרַגְלָ֑יו וַיַּעֲזֹ֣ב הַמֶּ֗לֶךְ אֵ֣ת עֶ֧שֶׂר נָשִׁ֛ים פִּֽלַגְשִׁ֖ים
לִשְׁמֹ֥ר הַבָּֽיִת׃

‎<span id="017">17</span> ‏וַיֵּצֵ֥א הַמֶּ֛לֶךְ וְכָל־הָעָ֖ם
בְּרַגְלָ֑יו וַיַּעַמְד֖וּ בֵּ֥ית הַמֶּרְחָֽק׃

‎<span id="018">18</span> ‏וְכָל־עֲבָדָיו֙ עֹבְרִ֣ים עַל־יָד֔וֹ
וְכָל־הַכְּרֵתִ֖י וְכָל־הַפְּלֵתִ֑י וְכָֽל־הַגִּתִּ֞ים שֵׁשׁ־מֵא֣וֹת
אִ֗ישׁ אֲשֶׁר־בָּ֤אוּ בְרַגְלוֹ֙ מִגַּ֔ת עֹבְרִ֖ים עַל־פְּנֵ֥י
הַמֶּֽלֶךְ׃

‎<span id="019">19</span> ‏וַיֹּ֤אמֶר הַמֶּ֙לֶךְ֙ אֶל־אִתַּ֣י הַגִּתִּ֔י
לָ֧מָּה תֵלֵ֛ךְ גַּם־אַתָּ֖ה אִתָּ֑נוּ שׁ֣וּב וְשֵׁ֤ב עִם־הַמֶּ֙לֶךְ֙
כִּֽי־נָכְרִ֣י אַ֔תָּה וְגַם־גֹּלֶ֥ה אַתָּ֖ה לִמְקוֹמֶֽךָ׃

‎<span id="020">20</span> ‏תְּמ֣וֹל׀ בּוֹאֶ֗ךָ וְהַיּ֞וֹם אנועך
אֲנִֽיעֲךָ֤ עִמָּ֙נוּ֙ לָלֶ֔כֶת וַאֲנִ֣י הוֹלֵ֔ךְ עַ֥ל אֲשֶׁר־אֲנִ֖י
הוֹלֵ֑ךְ שׁ֣וּב וְהָשֵׁ֧ב אֶת־אַחֶ֛יךָ עִמָּ֖ךְ חֶ֥סֶד וֶאֱמֶֽת׃

‎<span id="021">21</span> ‏וַיַּ֧עַן אִתַּ֛י אֶת־הַמֶּ֖לֶךְ וַיֹּאמַ֑ר
חַי־יְהוָ֗ה וְחֵי֙ אֲדֹנִ֣י הַמֶּ֔לֶךְ כִּ֠י אִם־בִּמְק֞וֹם אֲשֶׁ֥ר
יִֽהְיֶה־שָּׁ֣ם׀ אֲדֹנִ֣י הַמֶּ֗לֶךְ אִם־לְמָ֙וֶת֙ אִם־לְחַיִּ֔ים
כִּי־שָׁ֖ם יִהְיֶ֥ה עַבְדֶּֽךָ׃

‎<span id="022">22</span> ‏וַיֹּ֧אמֶר דָּוִ֛ד אֶל־אִתַּ֖י לֵ֣ךְ וַעֲבֹ֑ר
וַֽיַּעֲבֹ֞ר אִתַּ֤י הַגִּתִּי֙ וְכָל־אֲנָשָׁ֔יו וְכָל־הַטַּ֖ף אֲשֶׁ֥ר
אִתּֽוֹ׃

‎<span id="023">23</span> ‏וְכָל־הָאָ֗רֶץ בּוֹכִים֙ ק֣וֹל גָּד֔וֹל
וְכָל־הָעָ֖ם עֹֽבְרִ֑ים וְהַמֶּ֗לֶךְ עֹבֵר֙ בְּנַ֣חַל קִדְר֔וֹן
וְכָל־הָעָם֙ עֹבְרִ֔ים עַל־פְּנֵי־דֶ֖רֶךְ אֶת־הַמִּדְבָּֽר׃

‎<span id="024">24</span> ‏וְהִנֵּ֨ה גַם־צָד֜וֹק וְכָֽל־הַלְוִיִּ֣ם
אִתּ֗וֹ נֹֽשְׂאִים֙ אֶת־אֲרוֹן֙ בְּרִ֣ית הָאֱלֹהִ֔ים וַיַּצִּ֙קוּ֙
אֶת־אֲר֣וֹן הָאֱלֹהִ֔ים וַיַּ֖עַל אֶבְיָתָ֑ר עַד־תֹּ֥ם כָּל־הָעָ֖ם
לַעֲב֥וֹר מִן־הָעִֽיר׃

‎<span id="025">25</span> ‏וַיֹּ֤אמֶר הַמֶּ֙לֶךְ֙ לְצָד֔וֹק הָשֵׁ֛ב
אֶת־אֲר֥וֹן הָאֱלֹהִ֖ים הָעִ֑יר אִם־אֶמְצָ֥א חֵן֙ בְּעֵינֵ֣י יְהוָ֔ה
וֶהֱשִׁבַ֕נִי וְהִרְאַ֥נִי אֹת֖וֹ וְאֶת־נָוֵֽהוּ׃

‎<span id="026">26</span> ‏וְאִם֙ כֹּ֣ה יֹאמַ֔ר לֹ֥א חָפַ֖צְתִּי בָּ֑ךְ
הִנְנִ֕י יַֽעֲשֶׂה־לִּ֕י כַּאֲשֶׁ֥ר ט֖וֹב בְּעֵינָֽיו׃ ס

‎<span id="027">27</span> ‏וַיֹּ֤אמֶר הַמֶּ֙לֶךְ֙ אֶל־צָד֣וֹק הַכֹּהֵ֔ן
הֲרוֹאֶ֣ה אַתָּ֔ה שֻׁ֥בָה הָעִ֖יר בְּשָׁל֑וֹם וַאֲחִימַ֨עַץ בִּנְךָ֜
וִיהוֹנָתָ֧ן בֶּן־אֶבְיָתָ֛ר שְׁנֵ֥י בְנֵיכֶ֖ם אִתְּכֶֽם׃

‎<span id="028">28</span> ‏רְאוּ֙ אָנֹכִ֣י מִתְמַהְמֵ֔הַּ בעברות
בְּעַֽרְב֖וֹת הַמִּדְבָּ֑ר עַ֣ד בּ֥וֹא דָבָ֛ר מֵעִמָּכֶ֖ם לְהַגִּ֥יד
לִֽי׃

‎<span id="029">29</span> ‏וַיָּ֨שֶׁב צָד֧וֹק וְאֶבְיָתָ֛ר אֶת־אֲר֥וֹן
הָאֱלֹהִ֖ים יְרוּשָׁלִָ֑ם וַיֵּשְׁב֖וּ שָֽׁם׃

‎<span id="030">30</span> ‏וְדָוִ֡ד עֹלֶה֩ בְמַעֲלֵ֨ה הַזֵּיתִ֜ים
עֹלֶ֣ה׀ וּבוֹכֶ֗ה וְרֹ֥אשׁ לוֹ֙ חָפ֔וּי וְה֖וּא הֹלֵ֣ךְ יָחֵ֑ף
וְכָל־הָעָ֣ם אֲשֶׁר־אִתּ֗וֹ חָפוּ֙ אִ֣ישׁ רֹאשׁ֔וֹ וְעָל֥וּ עָלֹ֖ה
וּבָכֹֽה׃

‎<span id="031">31</span> ‏וְדָוִד֙ הִגִּ֣יד לֵאמֹ֔ר אֲחִיתֹ֥פֶל
בַּקֹּשְׁרִ֖ים עִם־אַבְשָׁל֑וֹם וַיֹּ֣אמֶר דָּוִ֔ד סַכֶּל־נָ֛א
אֶת־עֲצַ֥ת אֲחִיתֹ֖פֶל יְהוָֽה׃

‎<span id="032">32</span> ‏וַיְהִ֤י דָוִד֙ בָּ֣א עַד־הָרֹ֔אשׁ
אֲשֶֽׁר־יִשְׁתַּחֲוֶ֥ה שָׁ֖ם לֵאלֹהִ֑ים וְהִנֵּ֤ה לִקְרָאתוֹ֙ חוּשַׁ֣י
הָאַרְכִּ֔י קָר֙וּעַ֙ כֻּתָּנְתּ֔וֹ וַאֲדָמָ֖ה עַל־רֹאשֽׁוֹ׃

‎<span id="033">33</span> ‏וַיֹּ֥אמֶר ל֖וֹ דָּוִ֑ד אִ֚ם עָבַ֣רְתָּ
אִתִּ֔י וְהָיִ֥תָ עָלַ֖י לְמַשָּֽׂא׃

‎<span id="034">34</span> ‏וְאִם־הָעִ֣יר תָּשׁ֗וּב וְאָמַרְתָּ֤
לְאַבְשָׁלוֹם֙ עַבְדְּךָ֙ אֲנִ֤י הַמֶּ֙לֶךְ֙ אֶֽהְיֶ֔ה עֶ֣בֶד אָבִ֤יךָ
וַֽאֲנִי֙ מֵאָ֔ז וְעַתָּ֖ה וַאֲנִ֣י עַבְדֶּ֑ךָ וְהֵפַרְתָּ֣ה לִ֔י אֵ֖ת
עֲצַ֥ת אֲחִיתֹֽפֶל׃

‎<span id="035">35</span> ‏וַהֲל֤וֹא עִמְּךָ֙ שָׁ֔ם צָד֥וֹק וְאֶבְיָתָ֖ר
הַכֹּהֲנִ֑ים וְהָיָ֗ה כָּל־הַדָּבָר֙ אֲשֶׁ֤ר תִּשְׁמַע֙ מִבֵּ֣ית
הַמֶּ֔לֶךְ תַּגִּ֕יד לְצָד֥וֹק וּלְאֶבְיָתָ֖ר הַכֹּהֲנִֽים׃

‎<span id="036">36</span> ‏הִנֵּה־שָׁ֤ם עִמָּם֙ שְׁנֵ֣י בְנֵיהֶ֔ם
אֲחִימַ֣עַץ לְצָד֔וֹק וִיהוֹנָתָ֖ן לְאֶבְיָתָ֑ר וּשְׁלַחְתֶּ֤ם בְּיָדָם֙
אֵלַ֔י כָּל־דָּבָ֖ר אֲשֶׁ֥ר תִּשְׁמָֽעוּ׃

‎<span id="037">37</span> ‏וַיָּבֹ֥א חוּשַׁ֛י רֵעֶ֥ה דָוִ֖ד הָעִ֑יר
וְאַבְשָׁלֹ֔ם יָבֹ֖א יְרוּשָׁלִָֽם׃

1 wayəhî mē’<sup>a</sup>ḥărê ḵēn wayy<sup>a</sup>‘aś lwō ’aḇəšālwōm
merəkāḇâ wəsusîm w<sup>a</sup>ḥămiššîm ’îš rāṣîm ləfānāyw:

2 wəhišəkîm ’aḇəšālwōm wə‘āmaḏ ‘al-yaḏ dereḵə haššā‘ar wayəhî kāl-hā’îš
’ăšer-yihəyeh-llwō-rîḇ lāḇwō’ ’el-hammeleḵə lammišəpāṭ wayyiqərā’
’aḇəšālwōm ’ēlāyw wayyō’mer ’ê-mizzeh ‘îr ’atâ wayyō’mer
mē’<sup>a</sup>ḥaḏ šiḇəṭê-yiśərā’ēl ‘aḇədeḵā:

3 wayyō’mer ’ēlāyw ’aḇəšālwōm rə’ēh ḏəḇāreḵā ṭwōḇîm ûnəḵōḥîm wəšōmē‘a
’ên-ləḵā mē’ēṯ hammeleḵə:

4 wayyō’mer ’aḇəšālwōm mî-yəśimēnî šōfēṭ bā’āreṣ wə‘ālay yāḇwō’ kāl-’îš
’ăšer-yihəyeh-llwō-rîḇ ûmišəpāṭ wəhiṣədaqətîw:

5 wəhāyâ biqərāḇ-’îš ləhišət<sup>a</sup>ḥăwōṯ lwō wəšāl<sup>a</sup>ḥ
’eṯ-yāḏwō wəheḥĕzîq lwō wənāšaq lwō:

6 wayy<sup>a</sup>‘aś ’aḇəšālwōm kadāḇār hazzeh ləḵāl-yiśərā’ēl
’ăšer-yāḇō’û lammišəpāṭ ’el-hammeleḵə wayəḡannēḇ ’aḇəšālwōm ’eṯ-lēḇ
’anəšê yiśərā’ēl: f

7 wayəhî miqqēṣ ’arəbā‘îm šānâ wayyō’mer ’aḇəšālwōm ’el-hammeleḵə ’ēlăḵâ
nnā’ wa’ăšallēm ’eṯ-niḏərî ’ăšer-nāḏarətî layhwâ bəḥeḇərwōn:

8 kî-nēḏer nāḏar ‘aḇədəḵā bəšiḇətî ḇiḡəšûr ba’ărām lē’mōr ’im-yāšîḇ
yāšwōḇ yəšîḇēnî yəhwâ yərûšālaim wə‘āḇaḏətî ’eṯ-yəhwâ:

9 wayyō’mer-lwō hammeleḵə lēḵə bəšālwōm wayyāqām wayyēleḵə ḥeḇərwōnâ: f

10 wayyišəl<sup>a</sup>ḥ ’aḇəšālwōm məragəlîm bəḵāl-šiḇəṭê yiśərā’ēl
lē’mōr kəšāmə‘ăḵem ’eṯ-qwōl haššōfār wa’ămarətem mālaḵə ’aḇəšālwōm
bəḥeḇərwōn:

11 wə’eṯ-’aḇəšālwōm hāləḵû mā’ṯayim ’îš mîrûšālaim qəru’îm wəhōləḵîm
ləṯummām wəlō’ yāḏə‘û kāl-dāḇār:

12 wayyišəl<sup>a</sup>ḥ ’aḇəšālwōm ’eṯ-’ăḥîṯōfel hagîlōnî ywō‘ēṣ dāwiḏ
mē‘îrwō migilōh bəzāḇəḥwō ’eṯ-hazzəḇāḥîm wayəhî haqqešer ’ammiṣ wəhā‘ām
hwōlēḵə wārāḇ ’eṯ-’aḇəšālwōm:

13 wayyāḇō’ hammagîḏ ’el-dāwiḏ lē’mōr hāyâ leḇ-’îš yiśərā’ēl
’<sup>a</sup>ḥărê ’aḇəšālwōm:

14 wayyō’mer dāwiḏ ləḵāl-‘ăḇāḏāyw ’ăšer-’itwō ḇîrûšālaim qûmû wəniḇərāḥâ
kî lō’-ṯihəyeh-llānû fəlêṭâ mipənê ’aḇəšālwōm mahărû lāleḵeṯ pen-yəmahēr
wəhiśśiḡānû wəhidîḥa ‘ālênû ’eṯ-hārā‘â wəhikâ hā‘îr ləfî-ḥāreḇ:

15 wayyō’mərû ‘aḇəḏê-hammeleḵə ’el-hammeleḵə kəḵōl ’ăšer-yiḇəḥar ’ăḏōnî
hammeleḵə hinnēh ‘ăḇāḏeyḵā:

16 wayyēṣē’ hammeleḵə wəḵāl-bêṯwō bəraḡəlāyw wayy<sup>a</sup>‘ăzōḇ
hammeleḵə ’ēṯ ‘eśer nāšîm pilaḡəšîm lišəmōr habāyiṯ:

17 wayyēṣē’ hammeleḵə wəḵāl-hā‘ām bəraḡəlāyw wayy<sup>a</sup>‘aməḏû bêṯ
hammerəḥāq:

18 wəḵāl-‘ăḇāḏāyw ‘ōḇərîm ‘al-yāḏwō wəḵāl-hakərēṯî wəḵāl-hapəlēṯî
wəḵāl-hagitîm šēš-mē’wōṯ ’îš ’ăšer-bā’û ḇəraḡəlwō migaṯ ‘ōḇərîm ‘al-pənê
hammeleḵə:

19 wayyō’mer hammeleḵə ’el-’itay hagitî lāmmâ ṯēlēḵə gam-’atâ ’itānû šûḇ
wəšēḇ ‘im-hammeleḵə kî-nāḵərî ’atâ wəḡam-gōleh ’atâ liməqwōmeḵā:

20 təmwōl\| bwō’eḵā wəhayywōm ’ănwō‘ăḵā ’ănî‘ăḵā ‘immānû lāleḵeṯ wa’ănî
hwōlēḵə ‘al ’ăšer-’ănî hwōlēḵə šûḇ wəhāšēḇ ’eṯ-’<sup>a</sup>ḥeyḵā
‘immāḵə ḥeseḏ we’ĕmeṯ:

21 wayy<sup>a</sup>‘an ’itay ’eṯ-hammeleḵə wayyō’mar ḥay-yəhwâ wəḥê
’ăḏōnî hammeleḵə kî ’im-biməqwōm ’ăšer yihəyeh-ššām\| ’ăḏōnî hammeleḵə
’im-ləmāweṯ ’im-ləḥayyîm kî-šām yihəyeh ‘aḇədeḵā:

22 wayyō’mer dāwiḏ ’el-’itay lēḵə w<sup>a</sup>‘ăḇōr
wayy<sup>a</sup>‘ăḇōr ’itay hagitî wəḵāl-’ănāšāyw wəḵāl-haṭṭaf ’ăšer
’itwō:

23 wəḵāl-hā’āreṣ bwōḵîm qwōl gāḏwōl wəḵāl-hā‘ām ‘ōḇərîm wəhammeleḵə
‘ōḇēr bən<sup>a</sup>ḥal qiḏərwōn wəḵāl-hā‘ām ‘ōḇərîm ‘al-pənê-ḏereḵə
’eṯ-hammiḏəbār:

24 wəhinnēh ḡam-ṣāḏwōq wəḵāl-haləwîyim ’itwō nōśə’îm ’eṯ-’ărwōn bərîṯ
hā’ĕlōhîm wayyaṣṣiqû ’eṯ-’ărwōn hā’ĕlōhîm wayy<sup>a</sup>‘al ’eḇəyāṯār
‘aḏ-tōm kāl-hā‘ām l<sup>a</sup>‘ăḇwōr min-hā‘îr:

25 wayyō’mer hammeleḵə ləṣāḏwōq hāšēḇ ’eṯ-’ărwōn hā’ĕlōhîm hā‘îr
’im-’eməṣā’ ḥēn bə‘ênê yəhwâ wehĕšiḇanî wəhirə’anî ’ōṯwō wə’eṯ-nāwēhû:

26 wə’im kōh yō’mar lō’ ḥāfaṣətî bāḵə hinənî y<sup>a</sup>‘ăśeh-llî
ka’ăšer ṭwōḇ bə‘ênāyw: s

27 wayyō’mer hammeleḵə ’el-ṣāḏwōq hakōhēn hărwō’eh ’atâ šuḇâ hā‘îr
bəšālwōm wa’ăḥîm<sup>a</sup>‘aṣ binəḵā wîhwōnāṯān ben-’eḇəyāṯār šənê
ḇənêḵem ’itəḵem:

28 rə’û ’ānōḵî miṯəmahəmēhha bə‘aḇərwōṯ bə‘arəḇwōṯ hammiḏəbār ‘aḏ bwō’
ḏāḇār mē‘immāḵem ləhagîḏ lî:

29 wayyāšeḇ ṣāḏwōq wə’eḇəyāṯār ’eṯ-’ărwōn hā’ĕlōhîm yərûšālāim wayyēšəḇû
šām:

30 wəḏāwiḏ ‘ōleh ḇəm<sup>a</sup>‘ălēh hazzêṯîm ‘ōleh\| ûḇwōḵeh wərō’š
lwō ḥāfûy wəhû’ hōlēḵə yāḥēf wəḵāl-hā‘ām ’ăšer-’itwō ḥāfû ’îš rō’šwō
wə‘ālû ‘ālōh ûḇāḵōh:

31 wəḏāwiḏ higîḏ lē’mōr ’ăḥîṯōfel baqqōšərîm ‘im-’aḇəšālwōm wayyō’mer
dāwiḏ sakel-nā’ ’eṯ-‘ăṣaṯ ’ăḥîṯōfel yəhwâ:

32 wayəhî ḏāwiḏ bā’ ‘aḏ-hārō’š ’ăšer-yišət<sup>a</sup>ḥăweh šām lē’lōhîm
wəhinnēh liqərā’ṯwō ḥûšay hā’arəkî qārû‘a kutānətwō wa’ăḏāmâ ‘al-rō’šwō:

33 wayyō’mer lwō dāwiḏ ’im ‘āḇarətā ’itî wəhāyiṯā ‘ālay ləmaśśā’:

34 wə’im-hā‘îr tāšûḇ wə’āmarətā lə’aḇəšālwōm ‘aḇədəḵā ’ănî hammeleḵə
’ehəyeh ‘eḇeḏ ’āḇîḵā wa’ănî mē’āz wə‘atâ wa’ănî ‘aḇədeḵā wəhēfarətâ lî
’ēṯ ‘ăṣaṯ ’ăḥîṯōfel:

35 wahălwō’ ‘imməḵā šām ṣāḏwōq wə’eḇəyāṯār hakōhănîm wəhāyâ kāl-hadāḇār
’ăšer tišəm<sup>a</sup>‘ mibêṯ hammeleḵə tagîḏ ləṣāḏwōq ûlə’eḇəyāṯār
hakōhănîm:

36 hinnēh-šām ‘immām šənê ḇənêhem ’ăḥîm<sup>a</sup>‘aṣ ləṣāḏwōq
wîhwōnāṯān lə’eḇəyāṯār ûšəl<sup>a</sup>ḥətem bəyāḏām ’ēlay kāl-dāḇār
’ăšer tišəmā‘û:

37 wayyāḇō’ ḥûšay rē‘eh ḏāwiḏ hā‘îr wə’aḇəšālōm yāḇō’ yərûšālāim:

------------------------------------------------------------------------

[Next: 2 Samuel (2 Shmuel) Chapter 16](sa2016)
