[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev022)  [KJV](../kjv/lev022)  [Sep](../sep/lev022.md) 
[Vul](../vul/lev022.md)   
  
[Leviticus (Vayikra) Index](lev.md)  
  [Previous](lev021)  [Next](lev023.md) 

------------------------------------------------------------------------

### Tanach (Hebrew): Leviticus (Vayikra) Chapter 22

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏דַּבֵּ֨ר אֶֽל־אַהֲרֹ֜ן וְאֶל־בָּנָ֗יו
וְיִנָּֽזְרוּ֙ מִקָּדְשֵׁ֣י בְנֵֽי־יִשְׂרָאֵ֔ל וְלֹ֥א יְחַלְּל֖וּ
אֶת־שֵׁ֣ם קָדְשִׁ֑י אֲשֶׁ֨ר הֵ֧ם מַקְדִּשִׁ֛ים לִ֖י אֲנִ֥י יְהוָֽה׃

‎<span id="003">3</span> ‏אֱמֹ֣ר אֲלֵהֶ֗ם לְדֹרֹ֨תֵיכֶ֜ם כָּל־אִ֣ישׁ׀
אֲשֶׁר־יִקְרַ֣ב מִכָּל־זַרְעֲכֶ֗ם אֶל־הַקֳּדָשִׁים֙ אֲשֶׁ֨ר
יַקְדִּ֤ישׁוּ בְנֵֽי־יִשְׂרָאֵל֙ לַֽיהוָ֔ה וְטֻמְאָת֖וֹ עָלָ֑יו
וְנִכְרְתָ֞ה הַנֶּ֧פֶשׁ הַהִ֛וא מִלְּפָנַ֖י אֲנִ֥י יְהוָֽה׃

‎<span id="004">4</span> ‏אִ֣ישׁ אִ֞ישׁ מִזֶּ֣רַע אַהֲרֹ֗ן וְה֤וּא
צָר֙וּעַ֙ א֣וֹ זָ֔ב בַּקֳּדָשִׁים֙ לֹ֣א יֹאכַ֔ל עַ֖ד אֲשֶׁ֣ר יִטְהָ֑ר
וְהַנֹּגֵ֙עַ֙ בְּכָל־טְמֵא־נֶ֔פֶשׁ א֣וֹ אִ֔ישׁ אֲשֶׁר־תֵּצֵ֥א מִמֶּ֖נּוּ
שִׁכְבַת־זָֽרַע׃

‎<span id="005">5</span> ‏אוֹ־אִישׁ֙ אֲשֶׁ֣ר יִגַּ֔ע בְּכָל־שֶׁ֖רֶץ
אֲשֶׁ֣ר יִטְמָא־ל֑וֹ א֤וֹ בְאָדָם֙ אֲשֶׁ֣ר יִטְמָא־ל֔וֹ לְכֹ֖ל
טֻמְאָתֽוֹ׃

‎<span id="006">6</span> ‏נֶ֚פֶשׁ אֲשֶׁ֣ר תִּגַּע־בּ֔וֹ וְטָמְאָ֖ה
עַד־הָעָ֑רֶב וְלֹ֤א יֹאכַל֙ מִן־הַקֳּדָשִׁ֔ים כִּ֛י אִם־רָחַ֥ץ
בְּשָׂר֖וֹ בַּמָּֽיִם׃

‎<span id="007">7</span> ‏וּבָ֥א הַשֶּׁ֖מֶשׁ וְטָהֵ֑ר וְאַחַר֙ יֹאכַ֣ל
מִן־הַקֳּדָשִׁ֔ים כִּ֥י לַחְמ֖וֹ הֽוּא׃

‎<span id="008">8</span> ‏נְבֵלָ֧ה וּטְרֵפָ֛ה לֹ֥א יֹאכַ֖ל
לְטָמְאָה־בָ֑הּ אֲנִ֖י יְהוָֽה׃

‎<span id="009">9</span> ‏וְשָׁמְר֣וּ אֶת־מִשְׁמַרְתִּ֗י
וְלֹֽא־יִשְׂא֤וּ עָלָיו֙ חֵ֔טְא וּמֵ֥תוּ ב֖וֹ כִּ֣י יְחַלְּלֻ֑הוּ אֲנִ֥י
יְהוָ֖ה מְקַדְּשָֽׁם׃

‎<span id="010">10</span> ‏וְכָל־זָ֖ר לֹא־יֹ֣אכַל קֹ֑דֶשׁ תּוֹשַׁ֥ב
כֹּהֵ֛ן וְשָׂכִ֖יר לֹא־יֹ֥אכַל קֹֽדֶשׁ׃

‎<span id="011">11</span> ‏וְכֹהֵ֗ן כִּֽי־יִקְנֶ֥ה נֶ֙פֶשׁ֙ קִנְיַ֣ן
כַּסְפּ֔וֹ ה֖וּא יֹ֣אכַל בּ֑וֹ וִילִ֣יד בֵּית֔וֹ הֵ֖ם יֹאכְל֥וּ
בְלַחְמֽוֹ׃

‎<span id="012">12</span> ‏וּבַת־כֹּהֵ֔ן כִּ֥י תִהְיֶ֖ה לְאִ֣ישׁ זָ֑ר
הִ֕וא בִּתְרוּמַ֥ת הַקֳּדָשִׁ֖ים לֹ֥א תֹאכֵֽל׃

‎<span id="013">13</span> ‏וּבַת־כֹּהֵן֩ כִּ֨י תִהְיֶ֜ה אַלְמָנָ֣ה
וּגְרוּשָׁ֗ה וְזֶרַע֮ אֵ֣ין לָהּ֒ וְשָׁבָ֞ה אֶל־בֵּ֤ית אָבִ֙יהָ֙
כִּנְעוּרֶ֔יהָ מִלֶּ֥חֶם אָבִ֖יהָ תֹּאכֵ֑ל וְכָל־זָ֖ר לֹא־יֹ֥אכַל בּֽוֹ׃
ס

‎<span id="014">14</span> ‏וְאִ֕ישׁ כִּֽי־יֹאכַ֥ל קֹ֖דֶשׁ בִּשְׁגָגָ֑ה
וְיָסַ֤ף חֲמִֽשִׁיתוֹ֙ עָלָ֔יו וְנָתַ֥ן לַכֹּהֵ֖ן אֶת־הַקֹּֽדֶשׁ׃

‎<span id="015">15</span> ‏וְלֹ֣א יְחַלְּל֔וּ אֶת־קָדְשֵׁ֖י בְּנֵ֣י
יִשְׂרָאֵ֑ל אֵ֥ת אֲשֶׁר־יָרִ֖ימוּ לַיהוָֽה׃

‎<span id="016">16</span> ‏וְהִשִּׂ֤יאוּ אוֹתָם֙ עֲוֹ֣ן אַשְׁמָ֔ה
בְּאָכְלָ֖ם אֶת־קָדְשֵׁיהֶ֑ם כִּ֛י אֲנִ֥י יְהוָ֖ה מְקַדְּשָֽׁם׃ פ

‎<span id="017">17</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="018">18</span> ‏דַּבֵּ֨ר אֶֽל־אַהֲרֹ֜ן וְאֶל־בָּנָ֗יו וְאֶל֙
כָּל־בְּנֵ֣י יִשְׂרָאֵ֔ל וְאָמַרְתָּ֖ אֲלֵהֶ֑ם אִ֣ישׁ אִישׁ֩ מִבֵּ֨ית
יִשְׂרָאֵ֜ל וּמִן־הַגֵּ֣ר בְּיִשְׂרָאֵ֗ל אֲשֶׁ֨ר יַקְרִ֤יב קָרְבָּנוֹ֙
לְכָל־נִדְרֵיהֶם֙ וּלְכָל־נִדְבוֹתָ֔ם אֲשֶׁר־יַקְרִ֥יבוּ לַיהוָ֖ה
לְעֹלָֽה׃

‎<span id="019">19</span> ‏לִֽרְצֹנְכֶ֑ם תָּמִ֣ים זָכָ֔ר בַּבָּקָ֕ר
בַּכְּשָׂבִ֖ים וּבָֽעִזִּֽים׃

‎<span id="020">20</span> ‏כֹּ֛ל אֲשֶׁר־בּ֥וֹ מ֖וּם לֹ֣א תַקְרִ֑יבוּ
כִּי־לֹ֥א לְרָצ֖וֹן יִהְיֶ֥ה לָכֶֽם׃

‎<span id="021">21</span> ‏וְאִ֗ישׁ כִּֽי־יַקְרִ֤יב זֶֽבַח־שְׁלָמִים֙
לַיהוָ֔ה לְפַלֵּא־נֶ֙דֶר֙ א֣וֹ לִנְדָבָ֔ה בַּבָּקָ֖ר א֣וֹ בַצֹּ֑אן
תָּמִ֤ים יִֽהְיֶה֙ לְרָצ֔וֹן כָּל־מ֖וּם לֹ֥א יִהְיֶה־בּֽוֹ׃

‎<span id="022">22</span> ‏עַוֶּרֶת֩ א֨וֹ שָׁב֜וּר אוֹ־חָר֣וּץ
אֽוֹ־יַבֶּ֗לֶת א֤וֹ גָרָב֙ א֣וֹ יַלֶּ֔פֶת לֹא־תַקְרִ֥יבוּ אֵ֖לֶּה
לַיהוָ֑ה וְאִשֶּׁ֗ה לֹא־תִתְּנ֥וּ מֵהֶ֛ם עַל־הַמִּזְבֵּ֖חַ לַיהוָֽה׃

‎<span id="023">23</span> ‏וְשׁ֥וֹר וָשֶׂ֖ה שָׂר֣וּעַ וְקָל֑וּט נְדָבָה֙
תַּעֲשֶׂ֣ה אֹת֔וֹ וּלְנֵ֖דֶר לֹ֥א יֵרָצֶֽה׃

‎<span id="024">24</span> ‏וּמָע֤וּךְ וְכָתוּת֙ וְנָת֣וּק וְכָר֔וּת לֹ֥א
תַקְרִ֖יבוּ לַֽיהוָ֑ה וּֽבְאַרְצְכֶ֖ם לֹ֥א תַעֲשֽׂוּ׃

‎<span id="025">25</span> ‏וּמִיַּ֣ד בֶּן־נֵכָ֗ר לֹ֥א תַקְרִ֛יבוּ
אֶת־לֶ֥חֶם אֱלֹהֵיכֶ֖ם מִכָּל־אֵ֑לֶּה כִּ֣י מָשְׁחָתָ֤ם בָּהֶם֙ מ֣וּם
בָּ֔ם לֹ֥א יֵרָצ֖וּ לָכֶֽם׃ פ

‎<span id="026">26</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="027">27</span> ‏שׁ֣וֹר אוֹ־כֶ֤שֶׂב אוֹ־עֵז֙ כִּ֣י יִוָּלֵ֔ד
וְהָיָ֛ה שִׁבְעַ֥ת יָמִ֖ים תַּ֣חַת אִמּ֑וֹ וּמִיּ֤וֹם הַשְּׁמִינִי֙
וָהָ֔לְאָה יֵרָצֶ֕ה לְקָרְבַּ֥ן אִשֶּׁ֖ה לַיהוָֽה׃

‎<span id="028">28</span> ‏וְשׁ֖וֹר אוֹ־שֶׂ֑ה אֹת֣וֹ וְאֶת־בְּנ֔וֹ לֹ֥א
תִשְׁחֲט֖וּ בְּי֥וֹם אֶחָֽד׃

‎<span id="029">29</span> ‏וְכִֽי־תִזְבְּח֥וּ זֶֽבַח־תּוֹדָ֖ה לַיהוָ֑ה
לִֽרְצֹנְכֶ֖ם תִּזְבָּֽחוּ׃

‎<span id="030">30</span> ‏בַּיּ֤וֹם הַהוּא֙ יֵאָכֵ֔ל לֹֽא־תוֹתִ֥ירוּ
מִמֶּ֖נּוּ עַד־בֹּ֑קֶר אֲנִ֖י יְהוָֽה׃

‎<span id="031">31</span> ‏וּשְׁמַרְתֶּם֙ מִצְוֹתַ֔י וַעֲשִׂיתֶ֖ם אֹתָ֑ם
אֲנִ֖י יְהוָֽה׃

‎<span id="032">32</span> ‏וְלֹ֤א תְחַלְּלוּ֙ אֶת־שֵׁ֣ם קָדְשִׁ֔י
וְנִ֨קְדַּשְׁתִּ֔י בְּת֖וֹךְ בְּנֵ֣י יִשְׂרָאֵ֑ל אֲנִ֥י יְהוָ֖ה
מְקַדִּשְׁכֶֽם׃

‎<span id="033">33</span> ‏הַמּוֹצִ֤יא אֶתְכֶם֙ מֵאֶ֣רֶץ מִצְרַ֔יִם
לִהְי֥וֹת לָכֶ֖ם לֵאלֹהִ֑ים אֲנִ֖י יְהוָֽה׃ פ

1 wayəḏabēr yəhwâ ’el-mōšeh llē’mōr:

2 dabēr ’el-’ahărōn wə’el-bānāyw wəyinnāzərû miqqāḏəšê ḇənê-yiśərā’ēl
wəlō’ yəḥalləlû ’eṯ-šēm qāḏəšî ’ăšer hēm maqədišîm lî ’ănî yəhwâ:

3 ’ĕmōr ’ălēhem ləḏōrōṯêḵem kāl-’îš\| ’ăšer-yiqəraḇ mikāl-zarə‘ăḵem
’el-haqqŏḏāšîm ’ăšer yaqədîšû ḇənê-yiśərā’ēl layhwâ wəṭumə’āṯwō ‘ālāyw
wəniḵərəṯâ hannefeš hahiw’ milləfānay ’ănî yəhwâ:

4 ’îš ’îš mizzer<sup>a</sup>‘ ’ahărōn wəhû’ ṣārû‘a ’wō zāḇ baqqŏḏāšîm
lō’ yō’ḵal ‘aḏ ’ăšer yiṭəhār wəhannōḡē‘a bəḵāl-ṭəmē’-nefeš ’wō ’îš
’ăšer-tēṣē’ mimmennû šiḵəḇaṯ-zār<sup>a</sup>‘:

5 ’wō-’îš ’ăšer yig<sup>a</sup>‘ bəḵāl-šereṣ ’ăšer yiṭəmā’-lwō ’wō
ḇə’āḏām ’ăšer yiṭəmā’-lwō ləḵōl ṭumə’āṯwō:

6 nefeš ’ăšer tig<sup>a</sup>‘-bwō wəṭāmə’â ‘aḏ-hā‘āreḇ wəlō’ yō’ḵal
min-haqqŏḏāšîm kî ’im-rāḥaṣ bəśārwō bammāyim:

7 ûḇā’ haššemeš wəṭâēr wə’<sup>a</sup>ḥar yō’ḵal min-haqqŏḏāšîm kî
l<sup>a</sup>ḥəmwō hû’:

8 nəḇēlâ ûṭərēfâ lō’ yō’ḵal ləṭāmə’â-ḇāh ’ănî yəhwâ:

9 wəšāmərû ’eṯ-mišəmarətî wəlō’-yiśə’û ‘ālāyw ḥēṭə’ ûmēṯû ḇwō kî
yəḥalləluhû ’ănî yəhwâ məqadəšām:

10 wəḵāl-zār lō’-yō’ḵal qōḏeš twōšaḇ kōhēn wəśāḵîr lō’-yō’ḵal qōḏeš:

11 wəḵōhēn kî-yiqəneh nefeš qinəyan kasəpwō hû’ yō’ḵal bwō wîlîḏ bêṯwō
hēm yō’ḵəlû ḇəl<sup>a</sup>ḥəmwō:

12 ûḇaṯ-kōhēn kî ṯihəyeh lə’îš zār hiw’ biṯərûmaṯ haqqŏḏāšîm lō’ ṯō’ḵēl:

13 ûḇaṯ-kōhēn kî ṯihəyeh ’aləmānâ ûḡərûšâ wəzer<sup>a</sup>‘ ’ên lāh
wəšāḇâ ’el-bêṯ ’āḇîhā kinə‘ûreyhā milleḥem ’āḇîhā tō’ḵēl wəḵāl-zār
lō’-yō’ḵal bwō: s

14 wə’îš kî-yō’ḵal qōḏeš bišəḡāḡâ wəyāsaf ḥămišîṯwō ‘ālāyw wənāṯan
lakōhēn ’eṯ-haqqōḏeš:

15 wəlō’ yəḥalləlû ’eṯ-qāḏəšê bənê yiśərā’ēl ’ēṯ ’ăšer-yārîmû layhwâ:

16 wəhiśśî’û ’wōṯām ‘ăwōn ’ašəmâ bə’āḵəlām ’eṯ-qāḏəšêhem kî ’ănî yəhwâ
məqadəšām: f

17 wayəḏabēr yəhwâ ’el-mōšeh llē’mōr:

18 dabēr ’el-’ahărōn wə’el-bānāyw wə’el kāl-bənê yiśərā’ēl wə’āmarətā
’ălēhem ’îš ’îš mibêṯ yiśərā’ēl ûmin-hagēr bəyiśərā’ēl ’ăšer yaqərîḇ
qārəbānwō ləḵāl-niḏərêhem ûləḵāl-niḏəḇwōṯām ’ăšer-yaqərîḇû layhwâ
lə‘ōlâ:

19 lirəṣōnəḵem tāmîm zāḵār babāqār bakəśāḇîm ûḇā‘izzîm:

20 kōl ’ăšer-bwō mûm lō’ ṯaqərîḇû kî-lō’ lərāṣwōn yihəyeh lāḵem:

21 wə’îš kî-yaqərîḇ zeḇ<sup>a</sup>ḥ-šəlāmîm layhwâ ləfallē’-neḏer ’wō
linəḏāḇâ babāqār ’wō ḇaṣṣō’n tāmîm yihəyeh lərāṣwōn kāl-mûm lō’
yihəyeh-bwō:

22 ‘aûereṯ ’wō šāḇûr ’wō-ḥārûṣ ’wō-yabeleṯ ’wō ḡārāḇ ’wō yallefeṯ
lō’-ṯaqərîḇû ’ēlleh layhwâ wə’iššeh lō’-ṯitənû mēhem ‘al-hammizəbēḥa
layhwâ:

23 wəšwōr wāśeh śārû‘a wəqālûṭ nəḏāḇâ t<sup>a</sup>‘ăśeh ’ōṯwō ûlənēḏer
lō’ yērāṣeh:

24 ûmā‘ûḵə wəḵāṯûṯ wənāṯûq wəḵārûṯ lō’ ṯaqərîḇû layhwâ ûḇə’arəṣəḵem lō’
ṯ<sup>a</sup>‘ăśû:

25 ûmîyaḏ ben-nēḵār lō’ ṯaqərîḇû ’eṯ-leḥem ’ĕlōhêḵem mikāl-’ēlleh kî
māšəḥāṯām bâem mûm bām lō’ yērāṣû lāḵem: f

26 wayəḏabēr yəhwâ ’el-mōšeh llē’mōr:

27 šwōr ’wō-ḵeśeḇ ’wō-‘ēz kî yiûālēḏ wəhāyâ šiḇə‘aṯ yāmîm
t<sup>a</sup>ḥaṯ ’immwō ûmîywōm haššəmînî wâālə’â yērāṣeh ləqārəban
’iššeh layhwâ:

28 wəšwōr ’wō-śeh ’ōṯwō wə’eṯ-bənwō lō’ ṯišəḥăṭû bəywōm ’eḥāḏ:

29 wəḵî-ṯizəbəḥû zeḇ<sup>a</sup>ḥ-twōḏâ layhwâ lirəṣōnəḵem tizəbāḥû:

30 bayywōm hahû’ yē’āḵēl lō’-ṯwōṯîrû mimmennû ‘aḏ-bōqer ’ănî yəhwâ:

31 ûšəmarətem miṣəwōṯay w<sup>a</sup>‘ăśîṯem ’ōṯām ’ănî yəhwâ:

32 wəlō’ ṯəḥalləlû ’eṯ-šēm qāḏəšî wəniqədašətî bəṯwōḵə bənê yiśərā’ēl
’ănî yəhwâ məqadišəḵem:

33 hammwōṣî’ ’eṯəḵem mē’ereṣ miṣərayim lihəywōṯ lāḵem lē’lōhîm ’ănî
yəhwâ: f

------------------------------------------------------------------------

[Next: Leviticus (Vayikra) Chapter 23](lev023.md)
