[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa115)  [KJV](../kjv/psa115)  [Sep](../sep/psa115.md) 
[Vul](../vul/psa115.md)   
  
[Psalms (Tehilim) Index](psa.md)  
  [Previous](psa114)  [Next](psa116.md) 

------------------------------------------------------------------------

### Tanach (Hebrew): Psalms (Tehilim) Chapter 115

‎<span id="001">1</span> ‏לֹ֤א לָ֥נוּ יְהוָ֗ה לֹ֫א לָ֥נוּ
כִּֽי־לְ֭שִׁמְךָ תֵּ֣ן כָּב֑וֹד עַל־חַ֝סְדְּךָ֗ עַל־אֲמִתֶּֽךָ׃

‎<span id="002">2</span> ‏לָ֭מָּה יֹאמְר֣וּ הַגּוֹיִ֑ם אַיֵּה־נָ֝֗א
אֱלֹהֵיהֶֽם׃

‎<span id="003">3</span> ‏וֵֽאלֹהֵ֥ינוּ בַשָּׁמָ֑יִם כֹּ֭ל אֲשֶׁר־חָפֵ֣ץ
עָשָֽׂה׃

‎<span id="004">4</span> ‏עֲ‍ֽ֭צַבֵּיהֶם כֶּ֣סֶף וְזָהָ֑ב מַ֝עֲשֵׂ֗ה
יְדֵ֣י אָדָֽם׃

‎<span id="005">5</span> ‏פֶּֽה־לָ֭הֶם וְלֹ֣א יְדַבֵּ֑רוּ עֵינַ֥יִם
לָ֝הֶ֗ם וְלֹ֣א יִרְאֽוּ׃

‎<span id="006">6</span> ‏אָזְנַ֣יִם לָ֭הֶם וְלֹ֣א יִשְׁמָ֑עוּ אַ֥ף
לָ֝הֶ֗ם וְלֹ֣א יְרִיחֽוּן׃

‎<span id="007">7</span> ‏יְדֵיהֶ֤ם׀ וְלֹ֬א יְמִישׁ֗וּן רַ֭גְלֵיהֶם
וְלֹ֣א יְהַלֵּ֑כוּ לֹֽא־יֶ֝הְגּ֗וּ בִּגְרוֹנָֽם׃

‎<span id="008">8</span> ‏כְּ֭מוֹהֶם יִהְי֣וּ עֹשֵׂיהֶ֑ם כֹּ֭ל
אֲשֶׁר־בֹּטֵ֣חַ בָּהֶֽם׃

‎<span id="009">9</span> ‏יִ֭שְׂרָאֵל בְּטַ֣ח בַּיהוָ֑ה עֶזְרָ֖ם
וּמָגִנָּ֣ם הֽוּא׃

‎<span id="010">10</span> ‏בֵּ֣ית אַ֭הֲרֹן בִּטְח֣וּ בַיהוָ֑ה עֶזְרָ֖ם
וּמָגִנָּ֣ם הֽוּא׃

‎<span id="011">11</span> ‏יִרְאֵ֣י יְ֭הוָה בִּטְח֣וּ בַיהוָ֑ה עֶזְרָ֖ם
וּמָגִנָּ֣ם הֽוּא׃

‎<span id="012">12</span> ‏יְהוָה֮ זְכָרָ֪נוּ יְבָ֫רֵ֥ךְ יְ֭בָרֵךְ
אֶת־בֵּ֣ית יִשְׂרָאֵ֑ל יְ֝בָרֵ֗ךְ אֶת־בֵּ֥ית אַהֲרֹֽן׃

‎<span id="013">13</span> ‏יְ֭בָרֵךְ יִרְאֵ֣י יְהוָ֑ה הַ֝קְּטַנִּ֗ים
עִם־הַגְּדֹלִֽים׃

‎<span id="014">14</span> ‏יֹסֵ֣ף יְהוָ֣ה עֲלֵיכֶ֑ם עֲ֝לֵיכֶ֗ם
וְעַל־בְּנֵיכֶֽם׃

‎<span id="015">15</span> ‏בְּרוּכִ֣ים אַ֭תֶּם לַיהוָ֑ה עֹ֝שֵׂ֗ה
שָׁמַ֥יִם וָאָֽרֶץ׃

‎<span id="016">16</span> ‏הַשָּׁמַ֣יִם שָׁ֭מַיִם לַיהוָ֑ה וְ֝הָאָ֗רֶץ
נָתַ֥ן לִבְנֵי־אָדָֽם׃

‎<span id="017">17</span> ‏לֹ֣א הַ֭מֵּתִים יְהַֽלְלוּ־יָ֑הּ וְ֝לֹ֗א
כָּל־יֹרְדֵ֥י דוּמָֽה׃

‎<span id="018">18</span> ‏וַאֲנַ֤חְנוּ׀ נְבָ֘רֵ֤ךְ יָ֗הּ מֵֽעַתָּ֥ה
וְעַד־עוֹלָ֗ם הַֽלְלוּ־יָֽהּ׃

1 lō’ lānû yəhwâ lō’ lānû kî-ləšiməḵā tēn kāḇwōḏ ‘al-ḥasədəḵā
‘al-’ămiteḵā:

2 lāmmâ yō’mərû hagwōyim ’ayyēh-nā’ ’ĕlōhêhem:

3 wē’lōhênû ḇaššāmāyim kōl ’ăšer-ḥāfēṣ ‘āśâ:

4 ‘ă‍ṣabêhem kesef wəzâāḇ m<sup>a</sup>‘ăśēh yəḏê ’āḏām:

5 peh-lâem wəlō’ yəḏabērû ‘ênayim lâem wəlō’ yirə’û:

6 ’āzənayim lâem wəlō’ yišəmā‘û ’af lâem wəlō’ yərîḥûn:

7 yəḏêhem\| wəlō’ yəmîšûn raḡəlêhem wəlō’ yəhallēḵû lō’-yehəgû
biḡərwōnām:

8 kəmwōhem yihəyû ‘ōśêhem kōl ’ăšer-bōṭēḥa bâem:

9 yiśərā’ēl bəṭ<sup>a</sup>ḥ bayhwâ ‘ezərām ûmāḡinnām hû’:

10 bêṯ ’ahărōn biṭəḥû ḇayhwâ ‘ezərām ûmāḡinnām hû’:

11 yirə’ê yəhwâ biṭəḥû ḇayhwâ ‘ezərām ûmāḡinnām hû’:

12 yəhwâ zəḵārānû yəḇārēḵə yəḇārēḵə ’eṯ-bêṯ yiśərā’ēl yəḇārēḵə ’eṯ-bêṯ
’ahărōn:

13 yəḇārēḵə yirə’ê yəhwâ haqqəṭannîm ‘im-hagəḏōlîm:

14 yōsēf yəhwâ ‘ălêḵem ‘ălêḵem wə‘al-bənêḵem:

15 bərûḵîm ’atem layhwâ ‘ōśēh šāmayim wā’āreṣ:

16 haššāmayim šāmayim layhwâ wəhā’āreṣ nāṯan liḇənê-’āḏām:

17 lō’ hammēṯîm yəhaləlû-yāh wəlō’ kāl-yōrəḏê ḏûmâ:

18 wa’ăn<sup>a</sup>ḥənû\| nəḇārēḵə yāh mē‘atâ wə‘aḏ-‘wōlām haləlû-yāh:

------------------------------------------------------------------------

[Next: Psalms (Tehilim) Chapter 116](psa116.md)
