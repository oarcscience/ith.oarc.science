[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa040)  [KJV](../kjv/isa040)  [Sep](../sep/isa040) 
[Vul](../vul/isa040)   
  
[Isaiah (Yisheyah) Index](isa)  
  [Previous](isa039)  [Next](isa041) 

------------------------------------------------------------------------

### Tanach (Hebrew): Isaiah (Yisheyah) Chapter 40

‎<span id="001">1</span> ‏נַחֲמ֥וּ נַחֲמ֖וּ עַמִּ֑י יֹאמַ֖ר אֱלֹהֵיכֶֽם׃

‎<span id="002">2</span> ‏דַּבְּר֞וּ עַל־לֵ֤ב יְרֽוּשָׁלִַ֙ם֙ וְקִרְא֣וּ
אֵלֶ֔יהָ כִּ֤י מָֽלְאָה֙ צְבָאָ֔הּ כִּ֥י נִרְצָ֖ה עֲוֹנָ֑הּ כִּ֤י
לָקְחָה֙ מִיַּ֣ד יְהוָ֔ה כִּפְלַ֖יִם בְּכָל־חַטֹּאתֶֽיהָ׃ ס

‎<span id="003">3</span> ‏ק֣וֹל קוֹרֵ֔א בַּמִּדְבָּ֕ר פַּנּ֖וּ דֶּ֣רֶךְ
יְהוָ֑ה יַשְּׁרוּ֙ בָּעֲרָבָ֔ה מְסִלָּ֖ה לֵאלֹהֵֽינוּ׃

‎<span id="004">4</span> ‏כָּל־גֶּיא֙ יִנָּשֵׂ֔א וְכָל־הַ֥ר וְגִבְעָ֖ה
יִשְׁפָּ֑לוּ וְהָיָ֤ה הֶֽעָקֹב֙ לְמִישׁ֔וֹר וְהָרְכָסִ֖ים לְבִקְעָֽה׃

‎<span id="005">5</span> ‏וְנִגְלָ֖ה כְּב֣וֹד יְהוָ֑ה וְרָא֤וּ
כָל־בָּשָׂר֙ יַחְדָּ֔ו כִּ֛י פִּ֥י יְהוָ֖ה דִּבֵּֽר׃ ס

‎<span id="006">6</span> ‏ק֚וֹל אֹמֵ֣ר קְרָ֔א וְאָמַ֖ר מָ֣ה אֶקְרָ֑א
כָּל־הַבָּשָׂ֣ר חָצִ֔יר וְכָל־חַסְדּ֖וֹ כְּצִ֥יץ הַשָּׂדֶֽה׃

‎<span id="007">7</span> ‏יָבֵ֤שׁ חָצִיר֙ נָ֣בֵֽל צִ֔יץ כִּ֛י ר֥וּחַ
יְהוָ֖ה נָ֣שְׁבָה בּ֑וֹ אָכֵ֥ן חָצִ֖יר הָעָֽם׃

‎<span id="008">8</span> ‏יָבֵ֥שׁ חָצִ֖יר נָ֣בֵֽל צִ֑יץ
וּדְבַר־אֱלֹהֵ֖ינוּ יָק֥וּם לְעוֹלָֽם׃ ס

‎<span id="009">9</span> ‏עַ֣ל הַר־גָּבֹ֤הַ עֲלִי־לָךְ֙ מְבַשֶּׂ֣רֶת
צִיּ֔וֹן הָרִ֤ימִי בַכֹּ֙חַ֙ קוֹלֵ֔ךְ מְבַשֶּׂ֖רֶת יְרוּשָׁלִָ֑ם
הָרִ֙ימִי֙ אַל־תִּירָ֔אִי אִמְרִי֙ לְעָרֵ֣י יְהוּדָ֔ה הִנֵּ֖ה
אֱלֹהֵיכֶֽם׃

‎<span id="010">10</span> ‏הִנֵּ֨ה אֲדֹנָ֤י יְהוִה֙ בְּחָזָ֣ק יָב֔וֹא
וּזְרֹע֖וֹ מֹ֣שְׁלָה ל֑וֹ הִנֵּ֤ה שְׂכָרוֹ֙ אִתּ֔וֹ וּפְעֻלָּת֖וֹ
לְפָנָֽיו׃

‎<span id="011">11</span> ‏כְּרֹעֶה֙ עֶדְר֣וֹ יִרְעֶ֔ה בִּזְרֹעוֹ֙
יְקַבֵּ֣ץ טְלָאִ֔ים וּבְחֵיק֖וֹ יִשָּׂ֑א עָל֖וֹת יְנַהֵֽל׃ ס

‎<span id="012">12</span> ‏מִֽי־מָדַ֨ד בְּשָׁעֳל֜וֹ מַ֗יִם וְשָׁמַ֙יִם֙
בַּזֶּ֣רֶת תִּכֵּ֔ן וְכָ֥ל בַּשָּׁלִ֖שׁ עֲפַ֣ר הָאָ֑רֶץ וְשָׁקַ֤ל
בַּפֶּ֙לֶס֙ הָרִ֔ים וּגְבָע֖וֹת בְּמֹאזְנָֽיִם׃

‎<span id="013">13</span> ‏מִֽי־תִכֵּ֥ן אֶת־ר֖וּחַ<sup>3</sup> יְהוָ֑ה
וְאִ֥ישׁ עֲצָת֖וֹ יוֹדִיעֶֽנּוּ׃

‎<span id="014">14</span> ‏אֶת־מִ֤י נוֹעָץ֙ וַיְבִינֵ֔הוּ
וַֽיְלַמְּדֵ֖הוּ בְּאֹ֣רַח מִשְׁפָּ֑ט וַיְלַמְּדֵ֣הוּ דַ֔עַת וְדֶ֥רֶךְ
תְּבוּנ֖וֹת יוֹדִיעֶֽנּוּ׃

‎<span id="015">15</span> ‏הֵ֤ן גּוֹיִם֙ כְּמַ֣ר מִדְּלִ֔י וּכְשַׁ֥חַק
מֹאזְנַ֖יִם נֶחְשָׁ֑בוּ הֵ֥ן אִיִּ֖ים כַּדַּ֥ק יִטּֽוֹל׃

‎<span id="016">16</span> ‏וּלְבָנ֕וֹן אֵ֥ין דֵּ֖י בָּעֵ֑ר וְחַיָּת֔וֹ
אֵ֥ין דֵּ֖י עוֹלָֽה׃ ס

‎<span id="017">17</span> ‏כָּל־הַגּוֹיִ֖ם כְּאַ֣יִן נֶגְדּ֑וֹ מֵאֶ֥פֶס
וָתֹ֖הוּ נֶחְשְׁבוּ־לֽוֹ׃

‎<span id="018">18</span> ‏וְאֶל־מִ֖י תְּדַמְּי֣וּן אֵ֑ל וּמַה־דְּמ֖וּת
תַּ֥עַרְכוּ לֽוֹ׃

‎<span id="019">19</span> ‏הַפֶּ֙סֶל֙ נָסַ֣ךְ חָרָ֔שׁ וְצֹרֵ֖ף
בַּזָּהָ֣ב יְרַקְּעֶ֑נּוּ וּרְתֻק֥וֹת כֶּ֖סֶף צוֹרֵֽף׃

‎<span id="020">20</span> ‏הַֽמְסֻכָּ֣ן תְּרוּמָ֔ה עֵ֥ץ לֹֽא־יִרְקַ֖ב
יִבְחָ֑ר חָרָ֤שׁ חָכָם֙ יְבַקֶּשׁ־ל֔וֹ לְהָכִ֥ין פֶּ֖סֶל לֹ֥א יִמּֽוֹט׃

‎<span id="021">21</span> ‏הֲל֤וֹא תֵֽדְעוּ֙ הֲל֣וֹא תִשְׁמָ֔עוּ הֲל֛וֹא
הֻגַּ֥ד מֵרֹ֖אשׁ לָכֶ֑ם הֲלוֹא֙ הֲבִ֣ינֹתֶ֔ם מוֹסְד֖וֹת הָאָֽרֶץ׃

‎<span id="022">22</span> ‏הַיֹּשֵׁב֙ עַל־ח֣וּג הָאָ֔רֶץ וְיֹשְׁבֶ֖יהָ
כַּחֲגָבִ֑ים הַנּוֹטֶ֤ה כַדֹּק֙ שָׁמַ֔יִם וַיִּמְתָּחֵ֥ם כָּאֹ֖הֶל
לָשָֽׁבֶת׃

‎<span id="023">23</span> ‏הַנּוֹתֵ֥ן רוֹזְנִ֖ים לְאָ֑יִן שֹׁ֥פְטֵי
אֶ֖רֶץ כַּתֹּ֥הוּ עָשָֽׂה׃

‎<span id="024">24</span> ‏אַ֣ף בַּל־נִטָּ֗עוּ אַ֚ף בַּל־זֹרָ֔עוּ אַ֛ף
בַּל־שֹׁרֵ֥שׁ בָּאָ֖רֶץ גִּזְעָ֑ם וְגַם־נָשַׁ֤ף בָּהֶם֙ וַיִּבָ֔שׁוּ
וּסְעָרָ֖ה כַּקַּ֥שׁ תִּשָּׂאֵֽם׃ ס

‎<span id="025">25</span> ‏וְאֶל־מִ֥י תְדַמְּי֖וּנִי וְאֶשְׁוֶ֑ה יֹאמַ֖ר
קָדֽוֹשׁ׃

‎<span id="026">26</span> ‏שְׂאוּ־מָר֨וֹם עֵינֵיכֶ֤ם וּרְאוּ֙ מִי־בָרָ֣א
אֵ֔לֶּה הַמּוֹצִ֥יא בְמִסְפָּ֖ר צְבָאָ֑ם לְכֻלָּם֙ בְּשֵׁ֣ם יִקְרָ֔א
מֵרֹ֤ב אוֹנִים֙ וְאַמִּ֣יץ כֹּ֔חַ אִ֖ישׁ לֹ֥א נֶעְדָּֽר׃ ס

‎<span id="027">27</span> ‏לָ֤מָּה תֹאמַר֙ יַֽעֲקֹ֔ב וּתְדַבֵּ֖ר
יִשְׂרָאֵ֑ל נִסְתְּרָ֤ה דַרְכִּי֙ מֵיְהוָ֔ה<sup>3</sup> וּמֵאֱלֹהַ֖י
מִשְׁפָּטִ֥י יַעֲבֽוֹר׃

‎<span id="028">28</span> ‏הֲל֨וֹא יָדַ֜עְתָּ אִם־לֹ֣א שָׁמַ֗עְתָּ
אֱלֹהֵ֨י עוֹלָ֤ם׀ יְהוָה֙ בּוֹרֵא֙ קְצ֣וֹת הָאָ֔רֶץ לֹ֥א יִיעַ֖ף וְלֹ֣א
יִיגָ֑ע אֵ֥ין חֵ֖קֶר לִתְבוּנָתֽוֹ׃

‎<span id="029">29</span> ‏נֹתֵ֥ן לַיָּעֵ֖ף כֹּ֑חַ וּלְאֵ֥ין אוֹנִ֖ים
עָצְמָ֥ה יַרְבֶּֽה׃

‎<span id="030">30</span> ‏וְיִֽעֲפ֥וּ נְעָרִ֖ים וְיִגָ֑עוּ וּבַחוּרִ֖ים
כָּשׁ֥וֹל יִכָּשֵֽׁלוּ׃

‎<span id="031">31</span> ‏וְקוֹיֵ֤ יְהוָה֙ יַחֲלִ֣יפוּ כֹ֔חַ יַעֲל֥וּ
אֵ֖בֶר כַּנְּשָׁרִ֑ים יָר֙וּצוּ֙ וְלֹ֣א יִיגָ֔עוּ יֵלְכ֖וּ וְלֹ֥א
יִיעָֽפוּ׃ פ

1 n<sup>a</sup>ḥămû n<sup>a</sup>ḥămû ‘ammî yō’mar ’ĕlōhêḵem:

2 dabərû ‘al-lēḇ yərûšālaim wəqirə’û ’ēleyhā kî mālə’â ṣəḇā’āh kî nirəṣâ
‘ăwōnāh kî lāqəḥâ mîyaḏ yəhwâ kifəlayim bəḵāl-ḥaṭṭō’ṯeyhā: s

3 qwōl qwōrē’ bammiḏəbār pannû dereḵə yəhwâ yaššərû bā‘ărāḇâ məsillâ
lē’lōhênû:

4 kāl-gey’ yinnāśē’ wəḵāl-har wəḡiḇə‘â yišəpālû wəhāyâ he‘āqōḇ ləmîšwōr
wəhārəḵāsîm ləḇiqə‘â:

5 wəniḡəlâ kəḇwōḏ yəhwâ wərā’û ḵāl-bāśār y<sup>a</sup>ḥədāw kî pî yəhwâ
dibēr: s

6 qwōl ’ōmēr qərā’ wə’āmar mâ ’eqərā’ kāl-habāśār ḥāṣîr wəḵāl-ḥasədwō
kəṣîṣ haśśāḏeh:

7 yāḇēš ḥāṣîr nāḇēl ṣîṣ kî rûḥa yəhwâ nāšəḇâ bwō ’āḵēn ḥāṣîr hā‘ām:

8 yāḇēš ḥāṣîr nāḇēl ṣîṣ ûḏəḇar-’ĕlōhênû yāqûm lə‘wōlām: s

9 ‘al har-gāḇōha ‘ălî-lāḵə məḇaśśereṯ ṣîywōn hārîmî ḇakōḥa qwōlēḵə
məḇaśśereṯ yərûšālāim hārîmî ’al-tîrā’î ’imərî lə‘ārê yəhûḏâ hinnēh
’ĕlōhêḵem:

10 hinnēh ’ăḏōnāy yəhwih bəḥāzāq yāḇwō’ ûzərō‘wō mōšəlâ lwō hinnēh
śəḵārwō ’itwō ûfə‘ullāṯwō ləfānāyw:

11 kərō‘eh ‘eḏərwō yirə‘eh bizərō‘wō yəqabēṣ ṭəlā’îm ûḇəḥêqwō yiśśā’
‘ālwōṯ yənahēl: s

12 mî-māḏaḏ bəšā‘ŏlwō mayim wəšāmayim bazzereṯ tikēn wəḵāl baššāliš
‘ăfar hā’āreṣ wəšāqal bapeles hārîm ûḡəḇā‘wōṯ bəmō’zənāyim:

13 mî-ṯikēn ’eṯ-rûḥa<sup>3</sup> yəhwâ wə’îš ‘ăṣāṯwō ywōḏî‘ennû:

14 ’eṯ-mî nwō‘āṣ wayəḇînēhû wayəlamməḏēhû bə’ōr<sup>a</sup>ḥ mišəpāṭ
wayəlamməḏēhû ḏ<sup>a</sup>‘aṯ wəḏereḵə təḇûnwōṯ ywōḏî‘ennû:

15 hēn gwōyim kəmar midəlî ûḵəš<sup>a</sup>ḥaq mō’zənayim neḥəšāḇû hēn
’îyîm kadaq yiṭṭwōl:

16 ûləḇānwōn ’ên dê bā‘ēr wəḥayyāṯwō ’ên dê ‘wōlâ: s

17 kāl-hagwōyim kə’ayin neḡədwō mē’efes wāṯōhû neḥəšəḇû-lwō:

18 wə’el-mî təḏamməyûn ’ēl ûmah-dəmûṯ t<sup>a</sup>‘arəḵû lwō:

19 hapesel nāsaḵə ḥārāš wəṣōrēf bazzâāḇ yəraqqə‘ennû ûrəṯuqwōṯ kesef
ṣwōrēf:

20 haməsukān tərûmâ ‘ēṣ lō’-yirəqaḇ yiḇəḥār ḥārāš ḥāḵām yəḇaqqeš-lwō
ləhāḵîn pesel lō’ yimmwōṭ:

21 hălwō’ ṯēḏə‘û hălwō’ ṯišəmā‘û hălwō’ hugaḏ mērō’š lāḵem hălwō’
hăḇînōṯem mwōsəḏwōṯ hā’āreṣ:

22 hayyōšēḇ ‘al-ḥûḡ hā’āreṣ wəyōšəḇeyhā k<sup>a</sup>ḥăḡāḇîm hannwōṭeh
ḵadōq šāmayim wayyimətāḥēm kā’ōhel lāšāḇeṯ:

23 hannwōṯēn rwōzənîm lə’āyin šōfəṭê ’ereṣ katōhû ‘āśâ:

24 ’af bal-niṭṭā‘û ’af bal-zōrā‘û ’af bal-šōrēš bā’āreṣ gizə‘ām
wəḡam-nāšaf bâem wayyiḇāšû ûsə‘ārâ kaqqaš tiśśā’ēm: s

25 wə’el-mî ṯəḏamməyûnî wə’ešəweh yō’mar qāḏwōš:

26 śə’û-mārwōm ‘ênêḵem ûrə’û mî-ḇārā’ ’ēlleh hammwōṣî’ ḇəmisəpār ṣəḇā’ām
ləḵullām bəšēm yiqərā’ mērōḇ ’wōnîm wə’ammîṣ kōḥa ’îš lō’ ne‘ədār: s

27 lāmmâ ṯō’mar y<sup>a</sup>‘ăqōḇ ûṯəḏabēr yiśərā’ēl nisətərâ ḏarəkî
mêəhwâ<sup>3</sup> ûmē’ĕlōhay mišəpāṭî y<sup>a</sup>‘ăḇwōr:

28 hălwō’ yāḏ<sup>a</sup>‘ətā ’im-lō’ šām<sup>a</sup>‘ətā ’ĕlōhê
‘wōlām\| yəhwâ bwōrē’ qəṣwōṯ hā’āreṣ lō’ yî‘af wəlō’ yîḡā‘ ’ên ḥēqer
liṯəḇûnāṯwō:

29 nōṯēn layyā‘ēf kōḥa ûlə’ên ’wōnîm ‘āṣəmâ yarəbeh:

30 wəyi‘ăfû nə‘ārîm wəyiḡā‘û ûḇ<sup>a</sup>ḥûrîm kāšwōl yikāšēlû:

31 wəqwōyē yəhwâ y<sup>a</sup>ḥălîfû ḵōḥa y<sup>a</sup>‘ălû ’ēḇer
kannəšārîm yārûṣû wəlō’ yîḡā‘û yēləḵû wəlō’ yî‘āfû: f

------------------------------------------------------------------------

[Next: Isaiah (Yisheyah) Chapter 41](isa041)
