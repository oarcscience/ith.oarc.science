[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos016)  [KJV](../kjv/jos016.md) 
[Sep:JsB](../sep/jsb016)  [Vul](../vul/jos016.md)   
  
[Joshua (Yehoshua) Index](jos.md)  
  [Previous](jos015)  [Next](jos017.md) 

------------------------------------------------------------------------

### Tanach (Hebrew): Joshua (Yehoshua) Chapter 16

‎<span id="001">1</span> ‏וַיֵּצֵ֨א הַגּוֹרָ֜ל לִבְנֵ֤י יוֹסֵף֙
מִיַּרְדֵּ֣ן יְרִיח֔וֹ לְמֵ֥י יְרִיח֖וֹ מִזְרָ֑חָה הַמִּדְבָּ֗ר עֹלֶ֧ה
מִירִיח֛וֹ בָּהָ֖ר בֵּֽית־אֵֽל׃

‎<span id="002">2</span> ‏וְיָצָ֥א מִבֵּֽית־אֵ֖ל ל֑וּזָה וְעָבַ֛ר
אֶל־גְּב֥וּל הָאַרְכִּ֖י עֲטָרֽוֹת׃

‎<span id="003">3</span> ‏וְיָֽרַד־יָ֜מָּה אֶל־גְּב֣וּל הַיַּפְלֵטִ֗י
עַ֣ד גְּב֧וּל בֵּית־חוֹרֹ֛ן תַּחְתּ֖וֹן וְעַד־גָּ֑זֶר וְהָי֥וּ תצאתו
תֹצְאֹתָ֖יו יָֽמָּה׃

‎<span id="004">4</span> ‏וַיִּנְחֲל֥וּ בְנֵי־יוֹסֵ֖ף מְנַשֶּׁ֥ה
וְאֶפְרָֽיִם׃

‎<span id="005">5</span> ‏וַיְהִ֛י גְּב֥וּל בְּנֵֽי־אֶפְרַ֖יִם
לְמִשְׁפְּחֹתָ֑ם וַיְהִ֞י גְּב֤וּל נַחֲלָתָם֙ מִזְרָ֔חָה עַטְר֣וֹת
אַדָּ֔ר עַד־בֵּ֥ית חוֹרֹ֖ן עֶלְיֽוֹן׃

‎<span id="006">6</span> ‏וְיָצָ֨א הַגְּב֜וּל הַיָּ֗מָּה הַֽמִּכְמְתָת֙
מִצָּפ֔וֹן וְנָסַ֧ב הַגְּב֛וּל מִזְרָ֖חָה תַּאֲנַ֣ת שִׁלֹ֑ה וְעָבַ֣ר
אוֹת֔וֹ מִמִּזְרַ֖ח יָנֽוֹחָה׃

‎<span id="007">7</span> ‏וְיָרַ֥ד מִיָּנ֖וֹחָה עֲטָר֣וֹת וְנַעֲרָ֑תָה
וּפָגַע֙ בִּֽירִיח֔וֹ וְיָצָ֖א הַיַּרְדֵּֽן׃

‎<span id="008">8</span> ‏מִתַּפּ֜וּחַ יֵלֵ֨ךְ הַגְּב֥וּל יָ֙מָּה֙
נַ֣חַל קָנָ֔ה וְהָי֥וּ תֹצְאֹתָ֖יו הַיָּ֑מָּה זֹ֗את נַחֲלַ֛ת מַטֵּ֥ה
בְנֵי־אֶפְרַ֖יִם לְמִשְׁפְּחֹתָֽם׃

‎<span id="009">9</span> ‏וְהֶעָרִ֗ים הַמִּבְדָּלוֹת֙ לִבְנֵ֣י
אֶפְרַ֔יִם בְּת֖וֹךְ נַחֲלַ֣ת בְּנֵֽי־מְנַשֶּׁ֑ה כָּֽל־הֶעָרִ֖ים
וְחַצְרֵיהֶֽן׃

‎<span id="010">10</span> ‏וְלֹ֣א הוֹרִ֔ישׁוּ אֶת־הַֽכְּנַעֲנִ֖י
הַיּוֹשֵׁ֣ב בְּגָ֑זֶר וַיֵּ֨שֶׁב הַֽכְּנַעֲנִ֜י בְּקֶ֤רֶב אֶפְרַ֙יִם֙
עַד־הַיּ֣וֹם הַזֶּ֔ה וַיְהִ֖י לְמַס־עֹבֵֽד׃ פ

1 wayyēṣē’ hagwōrāl liḇənê ywōsēf mîyarədēn yərîḥwō ləmê yərîḥwō
mizərāḥâ hammiḏəbār ‘ōleh mîrîḥwō bâār bêṯ-’ēl:

2 wəyāṣā’ mibêṯ-’ēl lûzâ wə‘āḇar ’el-gəḇûl hā’arəkî ‘ăṭārwōṯ:

3 wəyāraḏ-yāmmâ ’el-gəḇûl hayyafəlēṭî ‘aḏ gəḇûl bêṯ-ḥwōrōn
t<sup>a</sup>ḥətwōn wə‘aḏ-gāzer wəhāyû ṯōṣə’ōṯāw ṯōṣə’ōṯāyw yāmmâ:

4 wayyinəḥălû ḇənê-ywōsēf mənaššeh wə’efərāyim:

5 wayəhî gəḇûl bənê-’efərayim ləmišəpəḥōṯām wayəhî gəḇûl
n<sup>a</sup>ḥălāṯām mizərāḥâ ‘aṭərwōṯ ’adār ‘aḏ-bêṯ ḥwōrōn ‘eləywōn:

6 wəyāṣā’ hagəḇûl hayyāmmâ hammiḵəməṯāṯ miṣṣāfwōn wənāsaḇ hagəḇûl
mizərāḥâ ta’ănaṯ šilōh wə‘āḇar ’wōṯwō mimmizər<sup>a</sup>ḥ yānwōḥâ:

7 wəyāraḏ mîyānwōḥâ ‘ăṭārwōṯ wən<sup>a</sup>‘ărāṯâ ûfāḡ<sup>a</sup>‘
bîrîḥwō wəyāṣā’ hayyarədēn:

8 mitapûḥa yēlēḵə hagəḇûl yāmmâ n<sup>a</sup>ḥal qānâ wəhāyû ṯōṣə’ōṯāyw
hayyāmmâ zō’ṯ n<sup>a</sup>ḥălaṯ maṭṭēh ḇənê-’efərayim ləmišəpəḥōṯām:

9 wəhe‘ārîm hammiḇədālwōṯ liḇənê ’efərayim bəṯwōḵə n<sup>a</sup>ḥălaṯ
bənê-mənaššeh kāl-he‘ārîm wəḥaṣərêhen:

10 wəlō’ hwōrîšû ’eṯ-hakən<sup>a</sup>‘ănî hayywōšēḇ bəḡāzer wayyēšeḇ
hakən<sup>a</sup>‘ănî bəqereḇ ’efərayim ‘aḏ-hayywōm hazzeh wayəhî
ləmas-‘ōḇēḏ: f

------------------------------------------------------------------------

[Next: Joshua (Yehoshua) Chapter 17](jos017.md)
