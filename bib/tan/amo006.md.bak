[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo006)  [KJV](../kjv/amo006)  [Sep](../sep/amo006.md) 
[Vul](../vul/amo006.md)   
  
[Amos Index](amo.md)  
  [Previous](amo005)  [Next](amo007.md) 

------------------------------------------------------------------------

### Tanach (Hebrew): Amos Chapter 6

‎<span id="001">1</span> ‏ה֚וֹי הַשַּׁאֲנַנִּ֣ים בְּצִיּ֔וֹן
וְהַבֹּטְחִ֖ים בְּהַ֣ר שֹׁמְר֑וֹן נְקֻבֵי֙ רֵאשִׁ֣ית הַגּוֹיִ֔ם וּבָ֥אוּ
לָהֶ֖ם בֵּ֥ית יִשְׂרָאֵֽל׃

‎<span id="002">2</span> ‏עִבְר֤וּ כַֽלְנֵה֙ וּרְא֔וּ וּלְכ֥וּ מִשָּׁ֖ם
חֲמַ֣ת רַבָּ֑ה וּרְד֣וּ גַת־פְּלִשְׁתּ֗ים<sup>1</sup> הֲטוֹבִים֙
מִן־הַמַּמְלָכ֣וֹת הָאֵ֔לֶּה אִם־רַ֥ב גְּבוּלָ֖ם מִגְּבֻלְכֶֽם׃

‎<span id="003">3</span> ‏הַֽמְנַדִּ֖ים לְי֣וֹם רָ֑ע וַתַּגִּישׁ֖וּן
שֶׁ֥בֶת חָמָֽס׃

‎<span id="004">4</span> ‏הַשֹּֽׁכְבִים֙ עַל־מִטּ֣וֹת שֵׁ֔ן וּסְרֻחִ֖ים
עַל־עַרְשׂוֹתָ֑ם וְאֹכְלִ֤ים כָּרִים֙ מִצֹּ֔אן וַעֲגָלִ֖ים מִתּ֥וֹךְ
מַרְבֵּֽק׃

‎<span id="005">5</span> ‏הַפֹּרְטִ֖ים עַל־פִּ֣י הַנָּ֑בֶל כְּדָוִ֕יד
חָשְׁב֥וּ לָהֶ֖ם כְּלֵי־שִֽׁיר׃

‎<span id="006">6</span> ‏הַשֹּׁתִ֤ים בְּמִזְרְקֵי֙ יַ֔יִן וְרֵאשִׁ֥ית
שְׁמָנִ֖ים יִמְשָׁ֑חוּ וְלֹ֥א נֶחְל֖וּ עַל־שֵׁ֥בֶר יוֹסֵֽף׃

‎<span id="007">7</span> ‏לָכֵ֛ן עַתָּ֥ה יִגְל֖וּ בְּרֹ֣אשׁ גֹּלִ֑ים
וְסָ֖ר מִרְזַ֥ח סְרוּחִֽים׃ פ

‎<span id="008">8</span> ‏נִשְׁבַּע֩ אֲדֹנָ֨י יְהוִ֜ה בְּנַפְשׁ֗וֹ
נְאֻם־יְהוָה֙ אֱלֹהֵ֣י צְבָא֔וֹת מְתָאֵ֤ב אָֽנֹכִי֙ אֶת־גְּא֣וֹן
יַֽעֲקֹ֔ב וְאַרְמְנֹתָ֖יו שָׂנֵ֑אתִי וְהִסְגַּרְתִּ֖י עִ֥יר וּמְלֹאָֽהּ׃

‎<span id="009">9</span> ‏וְהָיָ֗ה אִם־יִוָּ֨תְר֜וּ עֲשָׂרָ֧ה אֲנָשִׁ֛ים
בְּבַ֥יִת אֶחָ֖ד וָמֵֽתוּ׃

‎<span id="010">10</span> ‏וּנְשָׂא֞וֹ דּוֹד֣וֹ וּמְסָרְפ֗וֹ לְהוֹצִ֣יא
עֲצָמִים֮ מִן־הַבַּיִת֒ וְאָמַ֞ר לַאֲשֶׁ֨ר בְּיַרְכְּתֵ֥י הַבַּ֛יִת
הַע֥וֹד עִמָּ֖ךְ וְאָמַ֣ר אָ֑פֶס וְאָמַ֣ר הָ֔ס כִּ֛י לֹ֥א לְהַזְכִּ֖יר
בְּשֵׁ֥ם יְהוָֽה׃

‎<span id="011">11</span> ‏כִּֽי־הִנֵּ֤ה יְהוָה֙ מְצַוֶּ֔ה וְהִכָּ֛ה
הַבַּ֥יִת הַגָּד֖וֹל רְסִיסִ֑ים וְהַבַּ֥יִת הַקָּטֹ֖ן בְּקִעִֽים׃

‎<span id="012">12</span> ‏הַיְרֻצ֤וּן בַּסֶּ֙לַע֙ סוּסִ֔ים
אִֽם־יַחֲר֖וֹשׁ בַּבְּקָרִ֑ים כִּֽי־הֲפַכְתֶּ֤ם לְרֹאשׁ֙ מִשְׁפָּ֔ט
וּפְרִ֥י צְדָקָ֖ה לְלַעֲנָֽה׃

‎<span id="013">13</span> ‏הַשְּׂמֵחִ֖ים לְלֹ֣א דָבָ֑ר הָאֹ֣מְרִ֔ים
הֲל֣וֹא בְחָזְקֵ֔נוּ לָקַ֥חְנוּ לָ֖נוּ קַרְנָֽיִם׃

‎<span id="014">14</span> ‏כִּ֡י הִנְנִי֩ מֵקִ֨ים עֲלֵיכֶ֜ם בֵּ֣ית
יִשְׂרָאֵ֗ל נְאֻם־יְהוָ֛ה אֱלֹהֵ֥י הַצְּבָא֖וֹת גּ֑וֹי וְלָחֲצ֥וּ
אֶתְכֶ֛ם מִלְּב֥וֹא חֲמָ֖ת עַד־נַ֥חַל הָעֲרָבָֽה׃ ס

1 hwōy hašša’ănannîm bəṣîywōn wəhabōṭəḥîm bəhar šōmərwōn nəquḇê rē’šîṯ
hagwōyim ûḇā’û lâem bêṯ yiśərā’ēl:

2 ‘iḇərû ḵalənēh ûrə’û ûləḵû miššām ḥămaṯ rabâ ûrəḏû
ḡaṯ-pəlišətym<sup>1</sup> hăṭwōḇîm min-hammaməlāḵwōṯ hā’ēlleh ’im-raḇ
gəḇûlām migəḇuləḵem:

3 hamənadîm ləywōm rā‘ watagîšûn šeḇeṯ ḥāmās:

4 haššōḵəḇîm ‘al-miṭṭwōṯ šēn ûsəruḥîm ‘al-‘arəśwōṯām wə’ōḵəlîm kārîm
miṣṣō’n w<sup>a</sup>‘ăḡālîm mitwōḵə marəbēq:

5 hapōrəṭîm ‘al-pî hannāḇel kəḏāwîḏ ḥāšəḇû lâem kəlê-šîr:

6 haššōṯîm bəmizərəqê yayin wərē’šîṯ šəmānîm yiməšāḥû wəlō’ neḥəlû
‘al-šēḇer ywōsēf:

7 lāḵēn ‘atâ yiḡəlû bərō’š gōlîm wəsār mirəz<sup>a</sup>ḥ sərûḥîm: f

8 nišəb<sup>a</sup>‘ ’ăḏōnāy yəhwih bənafəšwō nə’um-yəhwâ ’ĕlōhê
ṣəḇā’wōṯ məṯā’ēḇ ’ānōḵî ’eṯ-gə’wōn y<sup>a</sup>‘ăqōḇ wə’arəmənōṯāyw
śānē’ṯî wəhisəgarətî ‘îr ûməlō’āh:

9 wəhāyâ ’im-yiûāṯərû ‘ăśārâ ’ănāšîm bəḇayiṯ ’eḥāḏ wāmēṯû:

10 ûnəśā’wō dwōḏwō ûməsārəfwō ləhwōṣî’ ‘ăṣāmîm min-habayiṯ wə’āmar
la’ăšer bəyarəkəṯê habayiṯ h<sup>a</sup>‘wōḏ ‘immāḵə wə’āmar ’āfes
wə’āmar hās kî lō’ ləhazəkîr bəšēm yəhwâ:

11 kî-hinnēh yəhwâ məṣaûeh wəhikâ habayiṯ hagāḏwōl rəsîsîm wəhabayiṯ
haqqāṭōn bəqi‘îm:

12 hayəruṣûn bassel<sup>a</sup>‘ sûsîm ’im-y<sup>a</sup>ḥărwōš babəqārîm
kî-hăfaḵətem lərō’š mišəpāṭ ûfərî ṣəḏāqâ ləl<sup>a</sup>‘ănâ:

13 haśśəmēḥîm ləlō’ ḏāḇār hā’ōmərîm hălwō’ ḇəḥāzəqēnû
lāq<sup>a</sup>ḥənû lānû qarənāyim:

14 kî hinənî mēqîm ‘ălêḵem bêṯ yiśərā’ēl nə’um-yəhwâ ’ĕlōhê haṣṣəḇā’wōṯ
gwōy wəlāḥăṣû ’eṯəḵem milləḇwō’ ḥămāṯ ‘aḏ-n<sup>a</sup>ḥal hā‘ărāḇâ: s

------------------------------------------------------------------------

[Next: Amos Chapter 7](amo007.md)
