[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa033)  [KJV](../kjv/psa033)  [Sep](../sep/psa033.md) 
[Vul](../vul/psa033.md)   
  
[Psalms (Tehilim) Index](psa.md)  
  [Previous](psa032)  [Next](psa034.md) 

------------------------------------------------------------------------

### Tanach (Hebrew): Psalms (Tehilim) Chapter 33

‎<span id="001">1</span> ‏רַנְּנ֣וּ צַ֭דִּיקִים בַּֽיהוָ֑ה לַ֝יְשָׁרִ֗ים
נָאוָ֥ה תְהִלָּֽה׃

‎<span id="002">2</span> ‏הוֹד֣וּ לַיהוָ֣ה בְּכִנּ֑וֹר בְּנֵ֥בֶל
עָ֝שׂ֗וֹר זַמְּרוּ־לֽוֹ׃

‎<span id="003">3</span> ‏שִֽׁירוּ־ל֖וֹ שִׁ֣יר חָדָ֑שׁ הֵיטִ֥יבוּ
נַ֝גֵּ֗ן בִּתְרוּעָֽה׃

‎<span id="004">4</span> ‏כִּֽי־יָשָׁ֥ר דְּבַר־יְהוָ֑ה
וְכָל־מַ֝עֲשֵׂ֗הוּ בֶּאֱמוּנָֽה׃

‎<span id="005">5</span> ‏אֹ֭הֵב צְדָקָ֣ה וּמִשְׁפָּ֑ט חֶ֥סֶד יְ֝הוָ֗ה
מָלְאָ֥ה הָאָֽרֶץ׃

‎<span id="006">6</span> ‏בִּדְבַ֣ר יְ֭הוָה שָׁמַ֣יִם נַעֲשׂ֑וּ
וּבְר֥וּחַ פִּ֝֗יו כָּל־צְבָאָֽם׃

‎<span id="007">7</span> ‏כֹּנֵ֣ס כַּ֭נֵּד מֵ֣י הַיָּ֑ם נֹתֵ֖ן
בְּאֹצָר֣וֹת תְּהוֹמֽוֹת׃

‎<span id="008">8</span> ‏יִֽירְא֣וּ מֵ֭יְהוָה כָּל־הָאָ֑רֶץ מִמֶּ֥נּוּ
יָ֝ג֗וּרוּ כָּל־יֹשְׁבֵ֥י תֵבֵֽל׃

‎<span id="009">9</span> ‏כִּ֤י ה֣וּא אָמַ֣ר וַיֶּ֑הִי הֽוּא־צִ֝וָּ֗ה
וַֽיַּעֲמֹֽד׃

‎<span id="010">10</span> ‏יְֽהוָ֗ה הֵפִ֥יר עֲצַת־גּוֹיִ֑ם הֵ֝נִ֗יא
מַחְשְׁב֥וֹת עַמִּֽים׃

‎<span id="011">11</span> ‏עֲצַ֣ת יְ֭הוָה לְעוֹלָ֣ם תַּעֲמֹ֑ד
מַחְשְׁב֥וֹת לִ֝בּ֗וֹ לְדֹ֣ר וָדֹֽר׃

‎<span id="012">12</span> ‏אַשְׁרֵ֣י הַ֭גּוֹי אֲשֶׁר־יְהוָ֣ה אֱלֹהָ֑יו
הָעָ֓ם׀ בָּחַ֖ר לְנַחֲלָ֣ה לֽוֹ׃

‎<span id="013">13</span> ‏מִ֭שָּׁמַיִם הִבִּ֣יט יְהוָ֑ה רָ֝אָ֗ה
אֶֽת־כָּל־בְּנֵ֥י הָאָדָֽם׃

‎<span id="014">14</span> ‏מִֽמְּכוֹן־שִׁבְתּ֥וֹ הִשְׁגִּ֑יחַ אֶ֖ל
כָּל־יֹשְׁבֵ֣י הָאָֽרֶץ׃

‎<span id="015">15</span> ‏הַיֹּצֵ֣ר יַ֣חַד לִבָּ֑ם הַ֝מֵּבִ֗ין
אֶל־כָּל־מַעֲשֵׂיהֶֽם׃

‎<span id="016">16</span> ‏אֵֽין־הַ֭מֶּלֶךְ נוֹשָׁ֣ע בְּרָב־חָ֑יִל
גִּ֝בּ֗וֹר לֹֽא־יִנָּצֵ֥ל בְּרָב־כֹּֽחַ׃

‎<span id="017">17</span> ‏שֶׁ֣קֶר הַ֭סּוּס לִתְשׁוּעָ֑ה וּבְרֹ֥ב
חֵ֝יל֗וֹ לֹ֣א יְמַלֵּֽט׃

‎<span id="018">18</span> ‏הִנֵּ֤ה עֵ֣ין יְ֭הוָה אֶל־יְרֵאָ֑יו
לַֽמְיַחֲלִ֥ים לְחַסְדּֽוֹ׃

‎<span id="019">19</span> ‏לְהַצִּ֣יל מִמָּ֣וֶת נַפְשָׁ֑ם
וּ֝לְחַיּוֹתָ֗ם בָּרָעָֽב׃

‎<span id="020">20</span> ‏נַ֭פְשֵׁנוּ חִכְּתָ֣ה לַֽיהוָ֑ה עֶזְרֵ֖נוּ
וּמָגִנֵּ֣נוּ הֽוּא׃

‎<span id="021">21</span> ‏כִּי־ב֭וֹ יִשְׂמַ֣ח לִבֵּ֑נוּ כִּ֤י בְשֵׁ֖ם
קָדְשׁ֣וֹ בָטָֽחְנוּ׃

‎<span id="022">22</span> ‏יְהִֽי־חַסְדְּךָ֣ יְהוָ֣ה עָלֵ֑ינוּ
כַּ֝אֲשֶׁ֗ר יִחַ֥לְנוּ לָֽךְ׃

1 rannənû ṣadîqîm bayhwâ layəšārîm nā’wâ ṯəhillâ:

2 hwōḏû layhwâ bəḵinnwōr bənēḇel ‘āśwōr zammərû-lwō:

3 šîrû-lwō šîr ḥāḏāš hêṭîḇû nagēn biṯərû‘â:

4 kî-yāšār dəḇar-yəhwâ wəḵāl-m<sup>a</sup>‘ăśēhû be’ĕmûnâ:

5 ’ōhēḇ ṣəḏāqâ ûmišəpāṭ ḥeseḏ yəhwâ mālə’â hā’āreṣ:

6 biḏəḇar yəhwâ šāmayim n<sup>a</sup>‘ăśû ûḇərûḥa pîw kāl-ṣəḇā’ām:

7 kōnēs kannēḏ mê hayyām nōṯēn bə’ōṣārwōṯ təhwōmwōṯ:

8 yîrə’û mêəhwâ kāl-hā’āreṣ mimmennû yāḡûrû kāl-yōšəḇê ṯēḇēl:

9 kî hû’ ’āmar wayyehî hû’-ṣiûâ wayy<sup>a</sup>‘ămōḏ:

10 yəhwâ hēfîr ‘ăṣaṯ-gwōyim hēnî’ m<sup>a</sup>ḥəšəḇwōṯ ‘ammîm:

11 ‘ăṣaṯ yəhwâ lə‘wōlām t<sup>a</sup>‘ămōḏ m<sup>a</sup>ḥəšəḇwōṯ libwō
ləḏōr wāḏōr:

12 ’ašərê hagwōy ’ăšer-yəhwâ ’ĕlōhāyw hā‘ām\| bāḥar lən<sup>a</sup>ḥălâ
lwō:

13 miššāmayim hibîṭ yəhwâ rā’â ’eṯ-kāl-bənê hā’āḏām:

14 mimməḵwōn-šiḇətwō hišəgîḥa ’el kāl-yōšəḇê hā’āreṣ:

15 hayyōṣēr y<sup>a</sup>ḥaḏ libām hammēḇîn
’el-kāl-m<sup>a</sup>‘ăśêhem:

16 ’ên-hammeleḵə nwōšā‘ bərāḇ-ḥāyil gibwōr lō’-yinnāṣēl bərāḇ-kōḥa:

17 šeqer hassûs liṯəšû‘â ûḇərōḇ ḥêlwō lō’ yəmallēṭ:

18 hinnēh ‘ên yəhwâ ’el-yərē’āyw laməy<sup>a</sup>ḥălîm ləḥasədwō:

19 ləhaṣṣîl mimmāweṯ nafəšām ûləḥayywōṯām bārā‘āḇ:

20 nafəšēnû ḥikəṯâ layhwâ ‘ezərēnû ûmāḡinnēnû hû’:

21 kî-ḇwō yiśəm<sup>a</sup>ḥ libēnû kî ḇəšēm qāḏəšwō ḇāṭāḥənû:

22 yəhî-ḥasədəḵā yəhwâ ‘ālênû ka’ăšer yiḥalənû lāḵə:

------------------------------------------------------------------------

[Next: Psalms (Tehilim) Chapter 34](psa034.md)
