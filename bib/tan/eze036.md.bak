[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze036)  [KJV](../kjv/eze036)  [Sep](../sep/eze036.md) 
[Vul](../vul/eze036.md)   
  
[Ezekiel (Yechezqel) Index](eze.md)  
  [Previous](eze035)  [Next](eze037.md) 

------------------------------------------------------------------------

### Tanach (Hebrew): Ezekiel (Yechezqel) Chapter 36

‎<span id="001">1</span> ‏וְאַתָּ֣ה בֶן־אָדָ֔ם הִנָּבֵ֖א אֶל־הָרֵ֣י
יִשְׂרָאֵ֑ל וְאָ֣מַרְתָּ֔ הָרֵי֙ יִשְׂרָאֵ֔ל שִׁמְע֖וּ דְּבַר־יְהוָֽה׃

‎<span id="002">2</span> ‏כֹּ֤ה אָמַר֙ אֲדֹנָ֣י יְהוִ֔ה יַ֣עַן אָמַ֧ר
הָאוֹיֵ֛ב עֲלֵיכֶ֖ם הֶאָ֑ח וּבָמ֣וֹת עוֹלָ֔ם לְמֽוֹרָשָׁ֖ה הָ֥יְתָה
לָּֽנוּ׃

‎<span id="003">3</span> ‏לָכֵן֙ הִנָּבֵ֣א וְאָמַרְתָּ֔ כֹּ֥ה אָמַ֖ר
אֲדֹנָ֣י יְהוִ֑ה יַ֣עַן בְּיַ֡עַן שַׁמּוֹת֩ וְשָׁאֹ֨ף אֶתְכֶ֜ם
מִסָּבִ֗יב לִֽהְיוֹתְכֶ֤ם מֽוֹרָשָׁה֙ לִשְׁאֵרִ֣ית הַגּוֹיִ֔ם
וַתֵּֽעֲל֛וּ עַל־שְׂפַ֥ת לָשׁ֖וֹן וְדִבַּת־עָֽם׃

‎<span id="004">4</span> ‏לָכֵן֙ הָרֵ֣י יִשְׂרָאֵ֔ל שִׁמְע֖וּ
דְּבַר־אֲדֹנָ֣י יְהוִ֑ה כֹּֽה־אָמַ֣ר אֲדֹנָ֣י יְ֠הוִה לֶהָרִ֨ים
וְלַגְּבָע֜וֹת לָאֲפִיקִ֣ים וְלַגֵּאָי֗וֹת וְלֶחֳרָב֤וֹת הַשֹּֽׁמְמוֹת֙
וְלֶעָרִ֣ים הַנֶּעֱזָב֔וֹת אֲשֶׁ֨ר הָי֤וּ לְבַז֙ וּלְלַ֔עַג לִשְׁאֵרִ֥ית
הַגּוֹיִ֖ם אֲשֶׁ֥ר מִסָּבִֽיב׃ ס

‎<span id="005">5</span> ‏לָכֵ֗ן כֹּֽה־אָמַר֮ אֲדֹנָ֣י יְהוִה֒ אִם־לֹ֠א
בְּאֵ֨שׁ קִנְאָתִ֥י דִבַּ֛רְתִּי עַל־שְׁאֵרִ֥ית הַגּוֹיִ֖ם וְעַל־אֱד֣וֹם
כֻּלָּ֑א אֲשֶׁ֣ר נָתְנֽוּ־אֶת־אַרְצִ֣י׀ לָ֠הֶם לְמ֨וֹרָשָׁ֜ה
בְּשִׂמְחַ֤ת כָּל־לֵבָב֙ בִּשְׁאָ֣ט נֶ֔פֶשׁ לְמַ֥עַן מִגְרָשָׁ֖הּ
לָבַֽז׃

‎<span id="006">6</span> ‏לָכֵ֕ן הִנָּבֵ֖א עַל־אַדְמַ֣ת יִשְׂרָאֵ֑ל
וְאָמַרְתָּ֡ לֶהָרִ֣ים וְ֠לַגְּבָעוֹת לָאֲפִיקִ֨ים וְלַגֵּאָי֜וֹת
כֹּֽה־אָמַ֣ר׀ אֲדֹנָ֣י יְהוִ֗ה הִנְנִ֨י בְקִנְאָתִ֤י וּבַחֲמָתִי֙
דִּבַּ֔רְתִּי יַ֛עַן כְּלִמַּ֥ת גּוֹיִ֖ם נְשָׂאתֶֽם׃

‎<span id="007">7</span> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה אֲנִ֖י
נָשָׂ֣אתִי אֶת־יָדִ֑י אִם־לֹ֤א הַגּוֹיִם֙ אֲשֶׁ֣ר לָכֶ֣ם מִסָּבִ֔יב
הֵ֖מָּה כְּלִמָּתָ֖ם יִשָּֽׂאוּ׃

‎<span id="008">8</span> ‏וְאַתֶּ֞ם הָרֵ֤י יִשְׂרָאֵל֙ עַנְפְּכֶ֣ם
תִּתֵּ֔נוּ וּפֶרְיְכֶ֥ם תִּשְׂא֖וּ לְעַמִּ֣י יִשְׂרָאֵ֑ל כִּ֥י קֵרְב֖וּ
לָבֽוֹא׃

‎<span id="009">9</span> ‏כִּ֖י הִנְנִ֣י אֲלֵיכֶ֑ם וּפָנִ֣יתִי אֲלֵיכֶ֔ם
וְנֶעֱבַדְתֶּ֖ם וְנִזְרַעְתֶּֽם׃

‎<span id="010">10</span> ‏וְהִרְבֵּיתִ֤י עֲלֵיכֶם֙ אָדָ֔ם כָּל־בֵּ֥ית
יִשְׂרָאֵ֖ל כֻּלֹּ֑ה וְנֹֽשְׁבוּ֙ הֶֽעָרִ֔ים וְהֶחֳרָב֖וֹת
תִּבָּנֶֽינָה׃

‎<span id="011">11</span> ‏וְהִרְבֵּיתִ֧י עֲלֵיכֶ֛ם אָדָ֥ם וּבְהֵמָ֖ה
וְרָב֣וּ וּפָר֑וּ וְהוֹשַׁבְתִּ֨י אֶתְכֶ֜ם כְּקַדְמֽוֹתֵיכֶ֗ם
וְהֵטִֽבֹתִי֙ מֵרִאשֹׁ֣תֵיכֶ֔ם וִֽידַעְתֶּ֖ם כִּֽי־אֲנִ֥י יְהוָֽה׃

‎<span id="012">12</span> ‏וְהוֹלַכְתִּי֩ עֲלֵיכֶ֨ם אָדָ֜ם אֶת־עַמִּ֤י
יִשְׂרָאֵל֙ וִֽירֵשׁ֔וּךָ וְהָיִ֥יתָ לָהֶ֖ם לְנַחֲלָ֑ה וְלֹא־תוֹסִ֥ף
ע֖וֹד לְשַׁכְּלָֽם׃ ס

‎<span id="013">13</span> ‏כֹּ֤ה אָמַר֙ אֲדֹנָ֣י יְהוִ֔ה יַ֚עַן
אֹמְרִ֣ים לָכֶ֔ם אֹכֶ֥לֶת אָדָ֖ם אתי אָ֑תְּ וּמְשַׁכֶּ֥לֶת גויך
גּוֹיַ֖יִךְ הָיִֽית׃

‎<span id="014">14</span> ‏לָכֵ֗ן אָדָם֙ לֹא־תֹ֣אכְלִי ע֔וֹד וגויך
וְגוֹיַ֖יִךְ לֹ֣א תכשלי־ תְשַׁכְּלִי־ ע֑וֹד נְאֻ֖ם אֲדֹנָ֥י יְהוִֽה׃

‎<span id="015">15</span> ‏וְלֹא־אַשְׁמִ֨יעַ אֵלַ֤יִךְ עוֹד֙ כְּלִמַּ֣ת
הַגּוֹיִ֔ם וְחֶרְפַּ֥ת עַמִּ֖ים לֹ֣א תִשְׂאִי־ע֑וֹד וגויך וְגוֹיַ֙יִךְ֙
לֹא־תַכְשִׁ֣לִי ע֔וֹד נְאֻ֖ם אֲדֹנָ֥י יְהוִֽה׃ ס

‎<span id="016">16</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="017">17</span> ‏בֶּן־אָדָ֗ם בֵּ֤ית יִשְׂרָאֵל֙ יֹשְׁבִ֣ים
עַל־אַדְמָתָ֔ם וַיְטַמְּא֣וּ אוֹתָ֔הּ בְּדַרְכָּ֖ם וּבַעֲלִֽילוֹתָ֑ם
כְּטֻמְאַת֙ הַנִּדָּ֔ה הָיְתָ֥ה דַרְכָּ֖ם לְפָנָֽי׃

‎<span id="018">18</span> ‏וָאֶשְׁפֹּ֤ךְ חֲמָתִי֙ עֲלֵיהֶ֔ם עַל־הַדָּ֖ם
אֲשֶׁר־שָׁפְכ֣וּ עַל־הָאָ֑רֶץ וּבְגִלּוּלֵיהֶ֖ם טִמְּאֽוּהָ׃

‎<span id="019">19</span> ‏וָאָפִ֤יץ אֹתָם֙ בַּגּוֹיִ֔ם וַיִּזָּר֖וּ
בָּאֲרָצ֑וֹת כְּדַרְכָּ֥ם וְכַעֲלִילוֹתָ֖ם שְׁפַטְתִּֽים׃

‎<span id="020">20</span> ‏וַיָּב֗וֹא אֶל־הַגּוֹיִם֙ אֲשֶׁר־בָּ֣אוּ
שָׁ֔ם וַֽיְחַלְּל֖וּ אֶת־שֵׁ֣ם קָדְשִׁ֑י בֶּאֱמֹ֤ר לָהֶם֙ עַם־יְהוָ֣ה
אֵ֔לֶּה וּמֵאַרְצ֖וֹ יָצָֽאוּ׃

‎<span id="021">21</span> ‏וָאֶחְמֹ֖ל עַל־שֵׁ֣ם קָדְשִׁ֑י אֲשֶׁ֤ר
חִלְּל֙וּהוּ֙ בֵּ֣ית יִשְׂרָאֵ֔ל בַּגּוֹיִ֖ם אֲשֶׁר־בָּ֥אוּ שָֽׁמָּה׃ ס

‎<span id="022">22</span> ‏לָכֵ֞ן אֱמֹ֣ר לְבֵֽית־יִשְׂרָאֵ֗ל כֹּ֤ה
אָמַר֙ אֲדֹנָ֣י יְהוִ֔ה לֹ֧א לְמַעַנְכֶ֛ם אֲנִ֥י עֹשֶׂ֖ה בֵּ֣ית
יִשְׂרָאֵ֑ל כִּ֤י אִם־לְשֵׁם־קָדְשִׁי֙ אֲשֶׁ֣ר חִלַּלְתֶּ֔ם בַּגּוֹיִ֖ם
אֲשֶׁר־בָּ֥אתֶם שָֽׁם׃

‎<span id="023">23</span> ‏וְקִדַּשְׁתִּ֞י אֶת־שְׁמִ֣י הַגָּד֗וֹל
הַֽמְחֻלָּל֙ בַּגּוֹיִ֔ם אֲשֶׁ֥ר חִלַּלְתֶּ֖ם בְּתוֹכָ֑ם וְיָדְע֨וּ
הַגּוֹיִ֜ם כִּי־אֲנִ֣י יְהוָ֗ה נְאֻם֙ אֲדֹנָ֣י יְהוִ֔ה בְּהִקָּדְשִׁ֥י
בָכֶ֖ם לְעֵינֵיהֶֽם׃

‎<span id="024">24</span> ‏וְלָקַחְתִּ֤י אֶתְכֶם֙ מִן־הַגּוֹיִ֔ם
וְקִבַּצְתִּ֥י אֶתְכֶ֖ם מִכָּל־הָאֲרָצ֑וֹת וְהֵבֵאתִ֥י אֶתְכֶ֖ם
אֶל־אַדְמַתְכֶֽם׃

‎<span id="025">25</span> ‏וְזָרַקְתִּ֧י עֲלֵיכֶ֛ם מַ֥יִם טְהוֹרִ֖ים
וּטְהַרְתֶּ֑ם מִכֹּ֧ל טֻמְאוֹתֵיכֶ֛ם וּמִכָּל־גִּלּ֥וּלֵיכֶ֖ם אֲטַהֵ֥ר
אֶתְכֶֽם׃

‎<span id="026">26</span> ‏וְנָתַתִּ֤י לָכֶם֙ לֵ֣ב חָדָ֔שׁ וְר֥וּחַ
חֲדָשָׁ֖ה אֶתֵּ֣ן בְּקִרְבְּכֶ֑ם וַהֲסִ֨רֹתִ֜י אֶת־לֵ֤ב הָאֶ֙בֶן֙
מִבְּשַׂרְכֶ֔ם וְנָתַתִּ֥י לָכֶ֖ם לֵ֥ב בָּשָֽׂר׃

‎<span id="027">27</span> ‏וְאֶת־רוּחִ֖י אֶתֵּ֣ן בְּקִרְבְּכֶ֑ם
וְעָשִׂ֗יתִי אֵ֤ת אֲשֶׁר־בְּחֻקַּי֙ תֵּלֵ֔כוּ וּמִשְׁפָּטַ֥י
תִּשְׁמְר֖וּ וַעֲשִׂיתֶֽם׃

‎<span id="028">28</span> ‏וִישַׁבְתֶּ֣ם בָּאָ֔רֶץ אֲשֶׁ֥ר נָתַ֖תִּי
לַאֲבֹֽתֵיכֶ֑ם וִהְיִ֤יתֶם לִי֙ לְעָ֔ם וְאָ֣נֹכִ֔י אֶהְיֶ֥ה לָכֶ֖ם
לֵאלֹהִֽים׃

‎<span id="029">29</span> ‏וְהוֹשַׁעְתִּ֣י אֶתְכֶ֔ם מִכֹּ֖ל
טֻמְאֽוֹתֵיכֶ֑ם וְקָרָ֤אתִי אֶל־הַדָּגָן֙ וְהִרְבֵּיתִ֣י אֹת֔וֹ
וְלֹא־אֶתֵּ֥ן עֲלֵיכֶ֖ם רָעָֽב׃

‎<span id="030">30</span> ‏וְהִרְבֵּיתִי֙ אֶת־פְּרִ֣י הָעֵ֔ץ וּתְנוּבַ֖ת
הַשָּׂדֶ֑ה לְמַ֗עַן אֲ֠שֶׁר לֹ֣א תִקְח֥וּ ע֛וֹד חֶרְפַּ֥ת רָעָ֖ב
בַּגּוֹיִֽם׃

‎<span id="031">31</span> ‏וּזְכַרְתֶּם֙ אֶת־דַּרְכֵיכֶ֣ם הָרָעִ֔ים
וּמַעַלְלֵיכֶ֖ם אֲשֶׁ֣ר לֹֽא־טוֹבִ֑ים וּנְקֹֽטֹתֶם֙ בִּפְנֵיכֶ֔ם עַ֚ל
עֲוֹנֹ֣תֵיכֶ֔ם וְעַ֖ל תּוֹעֲבֽוֹתֵיכֶֽם׃

‎<span id="032">32</span> ‏לֹ֧א לְמַעַנְכֶ֣ם אֲנִֽי־עֹשֶׂ֗ה נְאֻם֙
אֲדֹנָ֣י יְהוִ֔ה יִוָּדַ֖ע לָכֶ֑ם בּ֧וֹשׁוּ וְהִכָּלְמ֛וּ מִדַּרְכֵיכֶ֖ם
בֵּ֥ית יִשְׂרָאֵֽל׃ ס

‎<span id="033">33</span> ‏כֹּ֤ה אָמַר֙ אֲדֹנָ֣י יְהוִ֔ה בְּיוֹם֙
טַהֲרִ֣י אֶתְכֶ֔ם מִכֹּ֖ל עֲוֹנֽוֹתֵיכֶ֑ם וְהֽוֹשַׁבְתִּי֙
אֶת־הֶ֣עָרִ֔ים וְנִבְנ֖וּ הֶחֳרָבֽוֹת׃

‎<span id="034">34</span> ‏וְהָאָ֥רֶץ הַנְּשַׁמָּ֖ה תֵּֽעָבֵ֑ד תַּ֚חַת
אֲשֶׁ֣ר הָיְתָ֣ה שְׁמָמָ֔ה לְעֵינֵ֖י כָּל־עוֹבֵֽר׃

‎<span id="035">35</span> ‏וְאָמְר֗וּ הָאָ֤רֶץ הַלֵּ֙זוּ֙ הַנְּשַׁמָּ֔ה
הָיְתָ֖ה כְּגַן־עֵ֑דֶן וְהֶעָרִ֧ים הֶחֳרֵב֛וֹת וְהַֽנְשַׁמּ֥וֹת
וְהַנֶּהֱרָס֖וֹת בְּצוּר֥וֹת יָשָֽׁבוּ׃

‎<span id="036">36</span> ‏וְיָדְע֣וּ הַגּוֹיִ֗ם אֲשֶׁ֣ר יִֽשָּׁאֲרוּ֮
סְבִיבוֹתֵיכֶם֒ כִּ֣י׀ אֲנִ֣י יְהוָ֗ה בָּנִ֙יתִי֙ הַנֶּ֣הֱרָס֔וֹת
נָטַ֖עְתִּי הַנְּשַׁמָּ֑ה אֲנִ֥י יְהוָ֖ה דִּבַּ֥רְתִּי וְעָשִֽׂיתִי׃ ס

‎<span id="037">37</span> ‏כֹּ֤ה אָמַר֙ אֲדֹנָ֣י יְהוִ֔ה ע֗וֹד זֹ֛את
אִדָּרֵ֥שׁ לְבֵֽית־יִשְׂרָאֵ֖ל לַעֲשׂ֣וֹת לָהֶ֑ם אַרְבֶּ֥ה אֹתָ֛ם
כַּצֹּ֖אן אָדָֽם׃

‎<span id="038">38</span> ‏כְּצֹ֣אן קָֽדָשִׁ֗ים כְּצֹ֤אן יְרוּשָׁלִַ֙ם֙
בְּמ֣וֹעֲדֶ֔יהָ כֵּ֤ן תִּהְיֶ֙ינָה֙ הֶעָרִ֣ים הֶחֳרֵב֔וֹת מְלֵא֖וֹת
צֹ֣אן אָדָ֑ם וְיָדְע֖וּ כִּֽי־אֲנִ֥י יְהוָֽה׃ ס

1 wə’atâ ḇen-’āḏām hinnāḇē’ ’el-hārê yiśərā’ēl wə’āmarətā hārê yiśərā’ēl
šimə‘û dəḇar-yəhwâ:

2 kōh ’āmar ’ăḏōnāy yəhwih y<sup>a</sup>‘an ’āmar hā’wōyēḇ ‘ălêḵem he’āḥ
ûḇāmwōṯ ‘wōlām ləmwōrāšâ hāyəṯâ llānû:

3 lāḵēn hinnāḇē’ wə’āmarətā kōh ’āmar ’ăḏōnāy yəhwih y<sup>a</sup>‘an
bəy<sup>a</sup>‘an šammwōṯ wəšā’ōf ’eṯəḵem missāḇîḇ lihəywōṯəḵem mwōrāšâ
lišə’ērîṯ hagwōyim watē‘ălû ‘al-śəfaṯ lāšwōn wəḏibaṯ-‘ām:

4 lāḵēn hārê yiśərā’ēl šimə‘û dəḇar-’ăḏōnāy yəhwih kōh-’āmar ’ăḏōnāy
yəhwih lehārîm wəlagəḇā‘wōṯ lā’ăfîqîm wəlagē’āywōṯ wəleḥŏrāḇwōṯ
haššōməmwōṯ wəle‘ārîm hanne‘ĕzāḇwōṯ ’ăšer hāyû ləḇaz ûləl<sup>a</sup>‘aḡ
lišə’ērîṯ hagwōyim ’ăšer missāḇîḇ: s

5 lāḵēn kōh-’āmar ’ăḏōnāy yəhwih ’im-lō’ bə’ēš qinə’āṯî ḏibarətî
‘al-šə’ērîṯ hagwōyim wə‘al-’ĕḏwōm kullā’ ’ăšer nāṯənû-’eṯ-’arəṣî\| lâem
ləmwōrāšâ bəśiməḥaṯ kāl-lēḇāḇ bišə’āṭ nefeš ləm<sup>a</sup>‘an miḡərāšāh
lāḇaz:

6 lāḵēn hinnāḇē’ ‘al-’aḏəmaṯ yiśərā’ēl wə’āmarətā lehārîm wəlagəḇā‘wōṯ
lā’ăfîqîm wəlagē’āywōṯ kōh-’āmar\| ’ăḏōnāy yəhwih hinənî ḇəqinə’āṯî
ûḇ<sup>a</sup>ḥămāṯî dibarətî y<sup>a</sup>‘an kəlimmaṯ gwōyim nəśā’ṯem:

7 lāḵēn kōh ’āmar ’ăḏōnāy yəhwih ’ănî nāśā’ṯî ’eṯ-yāḏî ’im-lō’ hagwōyim
’ăšer lāḵem missāḇîḇ hēmmâ kəlimmāṯām yiśśā’û:

8 wə’atem hārê yiśərā’ēl ‘anəpəḵem titēnû ûferəyəḵem tiśə’û lə‘ammî
yiśərā’ēl kî qērəḇû lāḇwō’:

9 kî hinənî ’ălêḵem ûfānîṯî ’ălêḵem wəne‘ĕḇaḏətem
wənizər<sup>a</sup>‘ətem:

10 wəhirəbêṯî ‘ălêḵem ’āḏām kāl-bêṯ yiśərā’ēl kullōh wənōšəḇû he‘ārîm
wəheḥŏrāḇwōṯ tibāneynâ:

11 wəhirəbêṯî ‘ălêḵem ’āḏām ûḇəhēmâ wərāḇû ûfārû wəhwōšaḇətî ’eṯəḵem
kəqaḏəmwōṯêḵem wəhēṭiḇōṯî mēri’šōṯêḵem wîḏ<sup>a</sup>‘ətem kî-’ănî
yəhwâ:

12 wəhwōlaḵətî ‘ălêḵem ’āḏām ’eṯ-‘ammî yiśərā’ēl wîrēšûḵā wəhāyîṯā lâem
lən<sup>a</sup>ḥălâ wəlō’-ṯwōsif ‘wōḏ ləšakəlām: s

13 kōh ’āmar ’ăḏōnāy yəhwih y<sup>a</sup>‘an ’ōmərîm lāḵem ’ōḵeleṯ ’āḏām
’ātî ’ātə ûməšakeleṯ gwōyēḵə gwōyayiḵə hāyîṯ:

14 lāḵēn ’āḏām lō’-ṯō’ḵəlî ‘wōḏ wəḡwōyēḵə wəḡwōyayiḵə lō’ ṯəḵaššəlî-
ṯəšakəlî- ‘wōḏ nə’um ’ăḏōnāy yəhwih:

15 wəlō’-’ašəmî‘a ’ēlayiḵə ‘wōḏ kəlimmaṯ hagwōyim wəḥerəpaṯ ‘ammîm lō’
ṯiśə’î-‘wōḏ wəḡwōyēḵə wəḡwōyayiḵə lō’-ṯaḵəšilî ‘wōḏ nə’um ’ăḏōnāy
yəhwih: s

16 wayəhî ḏəḇar-yəhwâ ’ēlay lē’mōr:

17 ben-’āḏām bêṯ yiśərā’ēl yōšəḇîm ‘al-’aḏəmāṯām wayəṭammə’û ’wōṯāh
bəḏarəkām ûḇ<sup>a</sup>‘ălîlwōṯām kəṭumə’aṯ hannidâ hāyəṯâ ḏarəkām
ləfānāy:

18 wā’ešəpōḵə ḥămāṯî ‘ălêhem ‘al-hadām ’ăšer-šāfəḵû ‘al-hā’āreṣ
ûḇəḡillûlêhem ṭimmə’ûhā:

19 wā’āfîṣ ’ōṯām bagwōyim wayyizzārû bā’ărāṣwōṯ kəḏarəkām
wəḵ<sup>a</sup>‘ălîlwōṯām šəfaṭətîm:

20 wayyāḇwō’ ’el-hagwōyim ’ăšer-bā’û šām wayəḥalləlû ’eṯ-šēm qāḏəšî
be’ĕmōr lâem ‘am-yəhwâ ’ēlleh ûmē’arəṣwō yāṣā’û:

21 wā’eḥəmōl ‘al-šēm qāḏəšî ’ăšer ḥilləlûhû bêṯ yiśərā’ēl bagwōyim
’ăšer-bā’û šāmmâ: s

22 lāḵēn ’ĕmōr ləḇêṯ-yiśərā’ēl kōh ’āmar ’ăḏōnāy yəhwih lō’
ləm<sup>a</sup>‘anəḵem ’ănî ‘ōśeh bêṯ yiśərā’ēl kî ’im-ləšēm-qāḏəšî
’ăšer ḥillalətem bagwōyim ’ăšer-bā’ṯem šām:

23 wəqidašətî ’eṯ-šəmî hagāḏwōl haməḥullāl bagwōyim ’ăšer ḥillalətem
bəṯwōḵām wəyāḏə‘û hagwōyim kî-’ănî yəhwâ nə’um ’ăḏōnāy yəhwih
bəhiqqāḏəšî ḇāḵem lə‘ênêhem:

24 wəlāq<sup>a</sup>ḥətî ’eṯəḵem min-hagwōyim wəqibaṣətî ’eṯəḵem
mikāl-hā’ărāṣwōṯ wəhēḇē’ṯî ’eṯəḵem ’el-’aḏəmaṯəḵem:

25 wəzāraqətî ‘ălêḵem mayim ṭəhwōrîm ûṭəharətem mikōl ṭumə’wōṯêḵem
ûmikāl-gillûlêḵem ’ăṭahēr ’eṯəḵem:

26 wənāṯatî lāḵem lēḇ ḥāḏāš wərûḥa ḥăḏāšâ ’etēn bəqirəbəḵem wahăsirōṯî
’eṯ-lēḇ hā’eḇen mibəśarəḵem wənāṯatî lāḵem lēḇ bāśār:

27 wə’eṯ-rûḥî ’etēn bəqirəbəḵem wə‘āśîṯî ’ēṯ ’ăšer-bəḥuqqay tēlēḵû
ûmišəpāṭay tišəmərû w<sup>a</sup>‘ăśîṯem:

28 wîšaḇətem bā’āreṣ ’ăšer nāṯatî la’ăḇōṯêḵem wihəyîṯem lî lə‘ām
wə’ānōḵî ’ehəyeh lāḵem lē’lōhîm:

29 wəhwōš<sup>a</sup>‘ətî ’eṯəḵem mikōl ṭumə’wōṯêḵem wəqārā’ṯî
’el-hadāḡān wəhirəbêṯî ’ōṯwō wəlō’-’etēn ‘ălêḵem rā‘āḇ:

30 wəhirəbêṯî ’eṯ-pərî hā‘ēṣ ûṯənûḇaṯ haśśāḏeh ləm<sup>a</sup>‘an ’ăšer
lō’ ṯiqəḥû ‘wōḏ ḥerəpaṯ rā‘āḇ bagwōyim:

31 ûzəḵarətem ’eṯ-darəḵêḵem hārā‘îm ûm<sup>a</sup>‘aləlêḵem ’ăšer
lō’-ṭwōḇîm ûnəqōṭōṯem bifənêḵem ‘al ‘ăwōnōṯêḵem wə‘al twō‘ăḇwōṯêḵem:

32 lō’ ləm<sup>a</sup>‘anəḵem ’ănî-‘ōśeh nə’um ’ăḏōnāy yəhwih
yiûāḏ<sup>a</sup>‘ lāḵem bwōšû wəhikāləmû midarəḵêḵem bêṯ yiśərā’ēl: s

33 kōh ’āmar ’ăḏōnāy yəhwih bəywōm ṭahărî ’eṯəḵem mikōl ‘ăwōnwōṯêḵem
wəhwōšaḇətî ’eṯ-he‘ārîm wəniḇənû heḥŏrāḇwōṯ:

34 wəhā’āreṣ hannəšammâ tē‘āḇēḏ t<sup>a</sup>ḥaṯ ’ăšer hāyəṯâ šəmāmâ
lə‘ênê kāl-‘wōḇēr:

35 wə’āmərû hā’āreṣ hallēzû hannəšammâ hāyəṯâ kəḡan-‘ēḏen wəhe‘ārîm
heḥŏrēḇwōṯ wəhanəšammwōṯ wəhannehĕrāswōṯ bəṣûrwōṯ yāšāḇû:

36 wəyāḏə‘û hagwōyim ’ăšer yiššā’ărû səḇîḇwōṯêḵem kî\| ’ănî yəhwâ bānîṯî
hannehĕrāswōṯ nāṭ<sup>a</sup>‘ətî hannəšammâ ’ănî yəhwâ dibarətî
wə‘āśîṯî: s

37 kōh ’āmar ’ăḏōnāy yəhwih ‘wōḏ zō’ṯ ’idārēš ləḇêṯ-yiśərā’ēl
l<sup>a</sup>‘ăśwōṯ lâem ’arəbeh ’ōṯām kaṣṣō’n ’āḏām:

38 kəṣō’n qāḏāšîm kəṣō’n yərûšālaim bəmwō‘ăḏeyhā kēn tihəyeynâ he‘ārîm
heḥŏrēḇwōṯ məlē’wōṯ ṣō’n ’āḏām wəyāḏə‘û kî-’ănî yəhwâ: s

------------------------------------------------------------------------

[Next: Ezekiel (Yechezqel) Chapter 37](eze037.md)
