[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo034)  [KJV](../kjv/exo034)  [Sep](../sep/exo034.md) 
[Vul](../vul/exo034.md)   
  
[Exodus (Shemot) Index](exo.md)  
  [Previous](exo033)  [Next](exo035.md) 

------------------------------------------------------------------------

### Tanach (Hebrew): Exodus (Shemot) Chapter 34

‎<span id="001">1</span> ‏וַיֹּ֤אמֶר יְהוָה֙ אֶל־מֹשֶׁ֔ה פְּסָל־לְךָ֛
שְׁנֵֽי־לֻחֹ֥ת אֲבָנִ֖ים כָּרִאשֹׁנִ֑ים וְכָתַבְתִּי֙ עַל־הַלֻּחֹ֔ת
אֶת־הַדְּבָרִ֔ים אֲשֶׁ֥ר הָי֛וּ עַל־הַלֻּחֹ֥ת הָרִאשֹׁנִ֖ים אֲשֶׁ֥ר
שִׁבַּֽרְתָּ׃

‎<span id="002">2</span> ‏וֶהְיֵ֥ה נָכ֖וֹן לַבֹּ֑קֶר וְעָלִ֤יתָ
בַבֹּ֙קֶר֙ אֶל־הַ֣ר סִינַ֔י וְנִצַּבְתָּ֥ לִ֛י שָׁ֖ם עַל־רֹ֥אשׁ הָהָֽר׃

‎<span id="003">3</span> ‏וְאִישׁ֙ לֹֽא־יַעֲלֶ֣ה עִמָּ֔ךְ וְגַם־אִ֥ישׁ
אַל־יֵרָ֖א בְּכָל־הָהָ֑ר גַּם־הַצֹּ֤אן וְהַבָּקָר֙ אַל־יִרְע֔וּ
אֶל־מ֖וּל הָהָ֥ר הַהֽוּא׃

‎<span id="004">4</span> ‏וַיִּפְסֹ֡ל שְׁנֵֽי־לֻחֹ֨ת אֲבָנִ֜ים
כָּרִאשֹׁנִ֗ים וַיַּשְׁכֵּ֨ם מֹשֶׁ֤ה בַבֹּ֙קֶר֙ וַיַּ֙עַל֙ אֶל־הַ֣ר
סִינַ֔י כַּאֲשֶׁ֛ר צִוָּ֥ה יְהוָ֖ה אֹת֑וֹ וַיִּקַּ֣ח בְּיָד֔וֹ שְׁנֵ֖י
לֻחֹ֥ת אֲבָנִֽים׃

‎<span id="005">5</span> ‏וַיֵּ֤רֶד יְהוָה֙ בֶּֽעָנָ֔ן וַיִּתְיַצֵּ֥ב
עִמּ֖וֹ שָׁ֑ם וַיִּקְרָ֥א בְשֵׁ֖ם יְהוָֽה׃

‎<span id="006">6</span> ‏וַיַּעֲבֹ֨ר יְהוָ֥ה׀ עַל־פָּנָיו֮ וַיִּקְרָא֒
יְהוָ֣ה׀ יְהוָ֔ה אֵ֥ל רַח֖וּם וְחַנּ֑וּן אֶ֥רֶךְ אַפַּ֖יִם וְרַב־חֶ֥סֶד
וֶאֱמֶֽת׃

‎<span id="007">7</span> ‏נֹצֵ֥ר חֶ֙סֶד֙ לָאֲלָפִ֔ים נֹשֵׂ֥א עָוֹ֛ן
וָפֶ֖שַׁע וְחַטָּאָ֑ה וְנַקֵּה֙ לֹ֣א יְנַקֶּ֔ה פֹּקֵ֣ד׀ עֲוֹ֣ן אָב֗וֹת
עַל־בָּנִים֙ וְעַל־בְּנֵ֣י בָנִ֔ים עַל־שִׁלֵּשִׁ֖ים וְעַל־רִבֵּעִֽים׃

‎<span id="008">8</span> ‏וַיְמַהֵ֖ר מֹשֶׁ֑ה וַיִּקֹּ֥ד אַ֖רְצָה
וַיִּשְׁתָּֽחוּ׃

‎<span id="009">9</span> ‏וַיֹּ֡אמֶר אִם־נָא֩ מָצָ֨אתִי חֵ֤ן
בְּעֵינֶ֙יךָ֙ אֲדֹנָ֔י יֵֽלֶךְ־נָ֥א אֲדֹנָ֖י בְּקִרְבֵּ֑נוּ כִּ֤י
עַם־קְשֵׁה־עֹ֙רֶף֙ ה֔וּא וְסָלַחְתָּ֛ לַעֲוֹנֵ֥נוּ וּלְחַטָּאתֵ֖נוּ
וּנְחַלְתָּֽנוּ׃

‎<span id="010">10</span> ‏וַיֹּ֗אמֶר הִנֵּ֣ה אָנֹכִי֮ כֹּרֵ֣ת בְּרִית֒
נֶ֤גֶד כָּֽל־עַמְּךָ֙ אֶעֱשֶׂ֣ה נִפְלָאֹ֔ת אֲשֶׁ֛ר לֹֽא־נִבְרְא֥וּ
בְכָל־הָאָ֖רֶץ וּבְכָל־הַגּוֹיִ֑ם וְרָאָ֣ה כָל־הָ֠עָם אֲשֶׁר־אַתָּ֨ה
בְקִרְבּ֜וֹ אֶת־מַעֲשֵׂ֤ה יְהוָה֙ כִּֽי־נוֹרָ֣א ה֔וּא אֲשֶׁ֥ר אֲנִ֖י
עֹשֶׂ֥ה עִמָּֽךְ׃

‎<span id="011">11</span> ‏שְׁמָ֨ר־לְךָ֔ אֵ֛ת אֲשֶׁ֥ר אָנֹכִ֖י
מְצַוְּךָ֣ הַיּ֑וֹם הִנְנִ֧י גֹרֵ֣שׁ מִפָּנֶ֗יךָ אֶת־הָאֱמֹרִי֙
וְהַֽכְּנַעֲנִ֔י וְהַחִתִּי֙ וְהַפְּרִזִּ֔י וְהַחִוִּ֖י וְהַיְבוּסִֽי׃

‎<span id="012">12</span> ‏הִשָּׁ֣מֶר לְךָ֗ פֶּן־תִּכְרֹ֤ת בְּרִית֙
לְיוֹשֵׁ֣ב הָאָ֔רֶץ אֲשֶׁ֥ר אַתָּ֖ה בָּ֣א עָלֶ֑יהָ פֶּן־יִהְיֶ֥ה
לְמוֹקֵ֖שׁ בְּקִרְבֶּֽךָ׃

‎<span id="013">13</span> ‏כִּ֤י אֶת־מִזְבְּחֹתָם֙ תִּתֹּצ֔וּן
וְאֶת־מַצֵּבֹתָ֖ם תְּשַׁבֵּר֑וּן וְאֶת־אֲשֵׁרָ֖יו תִּכְרֹתֽוּן׃

‎<span id="014">14</span> ‏כִּ֛י לֹ֥א תִֽשְׁתַּחֲוֶ֖ה לְאֵ֣ל אַחֵ֑ר
כִּ֤י יְהוָה֙ קַנָּ֣א שְׁמ֔וֹ אֵ֥ל קַנָּ֖א הֽוּא׃

‎<span id="015">15</span> ‏פֶּן־תִּכְרֹ֥ת בְּרִ֖ית לְיוֹשֵׁ֣ב הָאָ֑רֶץ
וְזָנ֣וּ׀ אַחֲרֵ֣י אֱלֹֽהֵיהֶ֗ם וְזָבְחוּ֙ לֵאלֹ֣הֵיהֶ֔ם וְקָרָ֣א לְךָ֔
וְאָכַלְתָּ֖ מִזִּבְחֽוֹ׃

‎<span id="016">16</span> ‏וְלָקַחְתָּ֥ מִבְּנֹתָ֖יו לְבָנֶ֑יךָ וְזָנ֣וּ
בְנֹתָ֗יו אַחֲרֵי֙ אֱלֹ֣הֵיהֶ֔ן וְהִזְנוּ֙ אֶת־בָּנֶ֔יךָ אַחֲרֵ֖י
אֱלֹהֵיהֶֽן׃

‎<span id="017">17</span> ‏אֱלֹהֵ֥י מַסֵּכָ֖ה לֹ֥א תַעֲשֶׂה־לָּֽךְ׃

‎<span id="018">18</span> ‏אֶת־חַ֣ג הַמַּצּוֹת֮ תִּשְׁמֹר֒ שִׁבְעַ֨ת
יָמִ֜ים תֹּאכַ֤ל מַצּוֹת֙ אֲשֶׁ֣ר צִוִּיתִ֔ךָ לְמוֹעֵ֖ד חֹ֣דֶשׁ
הָאָבִ֑יב כִּ֚י בְּחֹ֣דֶשׁ הָֽאָבִ֔יב יָצָ֖אתָ מִמִּצְרָֽיִם׃

‎<span id="019">19</span> ‏כָּל־פֶּ֥טֶר רֶ֖חֶם לִ֑י וְכָֽל־מִקְנְךָ֙
תִּזָּכָ֔ר פֶּ֖טֶר שׁ֥וֹר וָשֶֽׂה׃

‎<span id="020">20</span> ‏וּפֶ֤טֶר חֲמוֹר֙ תִּפְדֶּ֣ה בְשֶׂ֔ה
וְאִם־לֹ֥א תִפְדֶּ֖ה וַעֲרַפְתּ֑וֹ כֹּ֣ל בְּכ֤וֹר בָּנֶ֙יךָ֙ תִּפְדֶּ֔ה
וְלֹֽא־יֵרָא֥וּ פָנַ֖י רֵיקָֽם׃

‎<span id="021">21</span> ‏שֵׁ֤שֶׁת יָמִים֙ תַּעֲבֹ֔ד וּבַיּ֥וֹם
הַשְּׁבִיעִ֖י תִּשְׁבֹּ֑ת בֶּחָרִ֥ישׁ וּבַקָּצִ֖יר תִּשְׁבֹּֽת׃

‎<span id="022">22</span> ‏וְחַ֤ג שָׁבֻעֹת֙ תַּעֲשֶׂ֣ה לְךָ֔ בִּכּוּרֵ֖י
קְצִ֣יר חִטִּ֑ים וְחַג֙ הָֽאָסִ֔יף תְּקוּפַ֖ת הַשָּׁנָֽה׃

‎<span id="023">23</span> ‏שָׁלֹ֥שׁ פְּעָמִ֖ים בַּשָּׁנָ֑ה יֵרָאֶה֙
כָּל־זְכ֣וּרְךָ֔ אֶת־פְּנֵ֛י הָֽאָדֹ֥ן׀ יְהוָ֖ה אֱלֹהֵ֥י יִשְׂרָאֵֽל׃

‎<span id="024">24</span> ‏כִּֽי־אוֹרִ֤ישׁ גּוֹיִם֙ מִפָּנֶ֔יךָ
וְהִרְחַבְתִּ֖י אֶת־גְּבוּלֶ֑ךָ וְלֹא־יַחְמֹ֥ד אִישׁ֙ אֶֽת־אַרְצְךָ֔
בַּעֲלֹֽתְךָ֗ לֵרָאוֹת֙ אֶת־פְּנֵי֙ יְהוָ֣ה אֱלֹהֶ֔יךָ שָׁלֹ֥שׁ
פְּעָמִ֖ים בַּשָּׁנָֽה׃

‎<span id="025">25</span> ‏לֹֽא־תִשְׁחַ֥ט עַל־חָמֵ֖ץ דַּם־זִבְחִ֑י
וְלֹא־יָלִ֣ין לַבֹּ֔קֶר זֶ֖בַח חַ֥ג הַפָּֽסַח׃

‎<span id="026">26</span> ‏רֵאשִׁ֗ית בִּכּוּרֵי֙ אַדְמָ֣תְךָ֔ תָּבִ֕יא
בֵּ֖ית יְהוָ֣ה אֱלֹהֶ֑יךָ לֹא־תְבַשֵּׁ֥ל גְּדִ֖י בַּחֲלֵ֥ב אִמּֽוֹ׃ פ

‎<span id="027">27</span> ‏וַיֹּ֤אמֶר יְהוָה֙ אֶל־מֹשֶׁ֔ה כְּתָב־לְךָ֖
אֶת־הַדְּבָרִ֣ים הָאֵ֑לֶּה כִּ֞י עַל־פִּ֣י׀ הַדְּבָרִ֣ים הָאֵ֗לֶּה
כָּרַ֧תִּי אִתְּךָ֛ בְּרִ֖ית וְאֶת־יִשְׂרָאֵֽל׃

‎<span id="028">28</span> ‏וַֽיְהִי־שָׁ֣ם עִם־יְהוָ֗ה אַרְבָּעִ֥ים יוֹם֙
וְאַרְבָּעִ֣ים לַ֔יְלָה לֶ֚חֶם לֹ֣א אָכַ֔ל וּמַ֖יִם לֹ֣א שָׁתָ֑ה
וַיִּכְתֹּ֣ב עַל־הַלֻּחֹ֗ת אֵ֚ת דִּבְרֵ֣י הַבְּרִ֔ית עֲשֶׂ֖רֶת
הַדְּבָרִֽים׃

‎<span id="029">29</span> ‏וַיְהִ֗י בְּרֶ֤דֶת מֹשֶׁה֙ מֵהַ֣ר סִינַ֔י
וּשְׁנֵ֨י לֻחֹ֤ת הָֽעֵדֻת֙ בְּיַד־מֹשֶׁ֔ה בְּרִדְתּ֖וֹ מִן־הָהָ֑ר
וּמֹשֶׁ֣ה לֹֽא־יָדַ֗ע כִּ֥י קָרַ֛ן ע֥וֹר פָּנָ֖יו בְּדַבְּר֥וֹ אִתּֽוֹ׃

‎<span id="030">30</span> ‏וַיַּ֨רְא אַהֲרֹ֜ן וְכָל־בְּנֵ֤י יִשְׂרָאֵל֙
אֶת־מֹשֶׁ֔ה וְהִנֵּ֥ה קָרַ֖ן ע֣וֹר פָּנָ֑יו וַיִּֽירְא֖וּ מִגֶּ֥שֶׁת
אֵלָֽיו׃

‎<span id="031">31</span> ‏וַיִּקְרָ֤א אֲלֵהֶם֙ מֹשֶׁ֔ה וַיָּשֻׁ֧בוּ
אֵלָ֛יו אַהֲרֹ֥ן וְכָל־הַנְּשִׂאִ֖ים בָּעֵדָ֑ה וַיְדַבֵּ֥ר מֹשֶׁ֖ה
אֲלֵהֶֽם׃

‎<span id="032">32</span> ‏וְאַחֲרֵי־כֵ֥ן נִגְּשׁ֖וּ כָּל־בְּנֵ֣י
יִשְׂרָאֵ֑ל וַיְצַוֵּ֕ם אֵת֩ כָּל־אֲשֶׁ֨ר דִּבֶּ֧ר יְהוָ֛ה אִתּ֖וֹ
בְּהַ֥ר סִינָֽי׃

‎<span id="033">33</span> ‏וַיְכַ֣ל מֹשֶׁ֔ה מִדַּבֵּ֖ר אִתָּ֑ם
וַיִּתֵּ֥ן עַל־פָּנָ֖יו מַסְוֶֽה׃

‎<span id="034">34</span> ‏וּבְבֹ֨א מֹשֶׁ֜ה לִפְנֵ֤י יְהוָה֙ לְדַבֵּ֣ר
אִתּ֔וֹ יָסִ֥יר אֶת־הַמַּסְוֶ֖ה עַד־צֵאת֑וֹ וְיָצָ֗א וְדִבֶּר֙
אֶל־בְּנֵ֣י יִשְׂרָאֵ֔ל אֵ֖ת אֲשֶׁ֥ר יְצֻוֶּֽה׃

‎<span id="035">35</span> ‏וְרָא֤וּ בְנֵֽי־יִשְׂרָאֵל֙ אֶת־פְּנֵ֣י
מֹשֶׁ֔ה כִּ֣י קָרַ֔ן ע֖וֹר פְּנֵ֣י מֹשֶׁ֑ה וְהֵשִׁ֨יב מֹשֶׁ֤ה
אֶת־הַמַּסְוֶה֙ עַל־פָּנָ֔יו עַד־בֹּא֖וֹ לְדַבֵּ֥ר אִתּֽוֹ׃ ס

1 wayyō’mer yəhwâ ’el-mōšeh pəsāl-ləḵā šənê-luḥōṯ ’ăḇānîm kāri’šōnîm
wəḵāṯaḇətî ‘al-halluḥōṯ ’eṯ-hadəḇārîm ’ăšer hāyû ‘al-halluḥōṯ hāri’šōnîm
’ăšer šibarətā:

2 wehəyēh nāḵwōn labōqer wə‘ālîṯā ḇabōqer ’el-har sînay wəniṣṣaḇətā lî
šām ‘al-rō’š hâār:

3 wə’îš lō’-y<sup>a</sup>‘ăleh ‘immāḵə wəḡam-’îš ’al-yērā’ bəḵāl-hâār
gam-haṣṣō’n wəhabāqār ’al-yirə‘û ’el-mûl hâār hahû’:

4 wayyifəsōl šənê-luḥōṯ ’ăḇānîm kāri’šōnîm wayyašəkēm mōšeh ḇabōqer
wayy<sup>a</sup>‘al ’el-har sînay ka’ăšer ṣiûâ yəhwâ ’ōṯwō
wayyiqq<sup>a</sup>ḥ bəyāḏwō šənê luḥōṯ ’ăḇānîm:

5 wayyēreḏ yəhwâ be‘ānān wayyiṯəyaṣṣēḇ ‘immwō šām wayyiqərā’ ḇəšēm
yəhwâ:

6 wayy<sup>a</sup>‘ăḇōr yəhwâ\| ‘al-pānāyw wayyiqərā’ yəhwâ\| yəhwâ ’ēl
r<sup>a</sup>ḥûm wəḥannûn ’ereḵə ’apayim wəraḇ-ḥeseḏ we’ĕmeṯ:

7 nōṣēr ḥeseḏ lā’ălāfîm nōśē’ ‘āwōn wāfeš<sup>a</sup>‘ wəḥaṭṭā’â
wənaqqēh lō’ yənaqqeh pōqēḏ\| ‘ăwōn ’āḇwōṯ ‘al-bānîm wə‘al-bənê ḇānîm
‘al-šillēšîm wə‘al-ribē‘îm:

8 wayəmahēr mōšeh wayyiqqōḏ ’arəṣâ wayyišətāḥû:

9 wayyō’mer ’im-nā’ māṣā’ṯî ḥēn bə‘êneyḵā ’ăḏōnāy yēleḵə-nā’ ’ăḏōnāy
bəqirəbēnû kî ‘am-qəšēh-‘ōref hû’ wəsāl<sup>a</sup>ḥətā
l<sup>a</sup>‘ăwōnēnû ûləḥaṭṭā’ṯēnû ûnəḥalətānû:

10 wayyō’mer hinnēh ’ānōḵî kōrēṯ bərîṯ neḡeḏ kāl-‘amməḵā ’e‘ĕśeh
nifəlā’ōṯ ’ăšer lō’-niḇərə’û ḇəḵāl-hā’āreṣ ûḇəḵāl-hagwōyim wərā’â
ḵāl-hā‘ām ’ăšer-’atâ ḇəqirəbwō ’eṯ-m<sup>a</sup>‘ăśēh yəhwâ kî-nwōrā’
hû’ ’ăšer ’ănî ‘ōśeh ‘immāḵə:

11 šəmār-ləḵā ’ēṯ ’ăšer ’ānōḵî məṣaûəḵā hayywōm hinənî ḡōrēš mipāneyḵā
’eṯ-hā’ĕmōrî wəhakən<sup>a</sup>‘ănî wəh<sup>a</sup>ḥitî wəhapərizzî
wəh<sup>a</sup>ḥiûî wəhayəḇûsî:

12 hiššāmer ləḵā pen-tiḵərōṯ bərîṯ ləywōšēḇ hā’āreṣ ’ăšer ’atâ bā’
‘āleyhā pen-yihəyeh ləmwōqēš bəqirəbeḵā:

13 kî ’eṯ-mizəbəḥōṯām titōṣûn wə’eṯ-maṣṣēḇōṯām təšabērûn wə’eṯ-’ăšērāyw
tiḵərōṯûn:

14 kî lō’ ṯišət<sup>a</sup>ḥăweh lə’ēl ’<sup>a</sup>ḥēr kî yəhwâ qannā’
šəmwō ’ēl qannā’ hû’:

15 pen-tiḵərōṯ bərîṯ ləywōšēḇ hā’āreṣ wəzānû\| ’<sup>a</sup>ḥărê
’ĕlōhêhem wəzāḇəḥû lē’lōhêhem wəqārā’ ləḵā wə’āḵalətā mizziḇəḥwō:

16 wəlāq<sup>a</sup>ḥətā mibənōṯāyw ləḇāneyḵā wəzānû ḇənōṯāyw
’<sup>a</sup>ḥărê ’ĕlōhêhen wəhizənû ’eṯ-bāneyḵā ’<sup>a</sup>ḥărê
’ĕlōhêhen:

17 ’ĕlōhê massēḵâ lō’ ṯ<sup>a</sup>‘ăśeh-llāḵə:

18 ’eṯ-ḥaḡ hammaṣṣwōṯ tišəmōr šiḇə‘aṯ yāmîm tō’ḵal maṣṣwōṯ ’ăšer
ṣiûîṯiḵā ləmwō‘ēḏ ḥōḏeš hā’āḇîḇ kî bəḥōḏeš hā’āḇîḇ yāṣā’ṯā mimmiṣərāyim:

19 kāl-peṭer reḥem lî wəḵāl-miqənəḵā tizzāḵār peṭer šwōr wāśeh:

20 ûfeṭer ḥămwōr tifədeh ḇəśeh wə’im-lō’ ṯifədeh w<sup>a</sup>‘ărafətwō
kōl bəḵwōr bāneyḵā tifədeh wəlō’-yērā’û fānay rêqām:

21 šēšeṯ yāmîm t<sup>a</sup>‘ăḇōḏ ûḇayywōm haššəḇî‘î tišəbōṯ beḥārîš
ûḇaqqāṣîr tišəbōṯ:

22 wəḥaḡ šāḇu‘ōṯ t<sup>a</sup>‘ăśeh ləḵā bikûrê qəṣîr ḥiṭṭîm wəḥaḡ
hā’āsîf təqûfaṯ haššānâ:

23 šālōš pə‘āmîm baššānâ yērā’eh kāl-zəḵûrəḵā ’eṯ-pənê hā’āḏōn\| yəhwâ
’ĕlōhê yiśərā’ēl:

24 kî-’wōrîš gwōyim mipāneyḵā wəhirəḥaḇətî ’eṯ-gəḇûleḵā
wəlō’-y<sup>a</sup>ḥəmōḏ ’îš ’eṯ-’arəṣəḵā b<sup>a</sup>‘ălōṯəḵā lērā’wōṯ
’eṯ-pənê yəhwâ ’ĕlōheyḵā šālōš pə‘āmîm baššānâ:

25 lō’-ṯišəḥaṭ ‘al-ḥāmēṣ dam-ziḇəḥî wəlō’-yālîn labōqer zeḇ<sup>a</sup>ḥ
ḥaḡ hapās<sup>a</sup>ḥ:

26 rē’šîṯ bikûrê ’aḏəmāṯəḵā tāḇî’ bêṯ yəhwâ ’ĕlōheyḵā lō’-ṯəḇaššēl gəḏî
b<sup>a</sup>ḥălēḇ ’immwō: f

27 wayyō’mer yəhwâ ’el-mōšeh kəṯāḇ-ləḵā ’eṯ-hadəḇārîm hā’ēlleh kî
‘al-pî\| hadəḇārîm hā’ēlleh kāratî ’itəḵā bərîṯ wə’eṯ-yiśərā’ēl:

28 wayəhî-šām ‘im-yəhwâ ’arəbā‘îm ywōm wə’arəbā‘îm layəlâ leḥem lō’
’āḵal ûmayim lō’ šāṯâ wayyiḵətōḇ ‘al-halluḥōṯ ’ēṯ diḇərê habərîṯ ‘ăśereṯ
hadəḇārîm:

29 wayəhî bəreḏeṯ mōšeh mēhar sînay ûšənê luḥōṯ hā‘ēḏuṯ bəyaḏ-mōšeh
bəriḏətwō min-hâār ûmōšeh lō’-yāḏ<sup>a</sup>‘ kî qāran ‘wōr pānāyw
bəḏabərwō ’itwō:

30 wayyarə’ ’ahărōn wəḵāl-bənê yiśərā’ēl ’eṯ-mōšeh wəhinnēh qāran ‘wōr
pānāyw wayyîrə’û migešeṯ ’ēlāyw:

31 wayyiqərā’ ’ălēhem mōšeh wayyāšuḇû ’ēlāyw ’ahărōn wəḵāl-hannəśi’îm
bā‘ēḏâ wayəḏabēr mōšeh ’ălēhem:

32 wə’<sup>a</sup>ḥărê-ḵēn nigəšû kāl-bənê yiśərā’ēl wayəṣaûēm ’ēṯ
kāl-’ăšer diber yəhwâ ’itwō bəhar sînāy:

33 wayəḵal mōšeh midabēr ’itām wayyitēn ‘al-pānāyw masəweh:

34 ûḇəḇō’ mōšeh lifənê yəhwâ ləḏabēr ’itwō yāsîr ’eṯ-hammasəweh
‘aḏ-ṣē’ṯwō wəyāṣā’ wəḏiber ’el-bənê yiśərā’ēl ’ēṯ ’ăšer yəṣuûeh:

35 wərā’û ḇənê-yiśərā’ēl ’eṯ-pənê mōšeh kî qāran ‘wōr pənê mōšeh wəhēšîḇ
mōšeh ’eṯ-hammasəweh ‘al-pānāyw ‘aḏ-bō’wō ləḏabēr ’itwō: s

------------------------------------------------------------------------

[Next: Exodus (Shemot) Chapter 35](exo035.md)
