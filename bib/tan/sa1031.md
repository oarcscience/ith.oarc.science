[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1031)  [KJV](../kjv/sa1031)  [Sep](../sep/sa1031.md) 
[Vul](../vul/sa1031.md)   
  
[1 Samuel (1 Shmuel) Index](sa1.md)  
  [Previous](sa1030)  [Next](sa2001.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 31

‎<span id="001">1</span> ‏וּפְלִשְׁתִּ֖ים נִלְחָמִ֣ים בְּיִשְׂרָאֵ֑ל
וַיָּנֻ֜סוּ אַנְשֵׁ֤י יִשְׂרָאֵל֙ מִפְּנֵ֣י פְלִשְׁתִּ֔ים וַיִּפְּל֥וּ
חֲלָלִ֖ים בְּהַ֥ר הַגִּלְבֹּֽעַ׃

‎<span id="002">2</span> ‏וַיַּדְבְּק֣וּ פְלִשְׁתִּ֔ים אֶת־שָׁא֖וּל
וְאֶת־בָּנָ֑יו וַיַּכּ֣וּ פְלִשְׁתִּ֗ים אֶת־יְהוֹנָתָ֧ן
וְאֶת־אֲבִינָדָ֛ב וְאֶת־מַלְכִּי־שׁ֖וּעַ בְּנֵ֥י שָׁאֽוּל׃

‎<span id="003">3</span> ‏וַתִּכְבַּ֤ד הַמִּלְחָמָה֙ אֶל־שָׁא֔וּל
וַיִּמְצָאֻ֥הוּ הַמּוֹרִ֖ים אֲנָשִׁ֣ים בַּקָּ֑שֶׁת וַיָּ֥חֶל מְאֹ֖ד
מֵהַמּוֹרִֽים׃

‎<span id="004">4</span> ‏וַיֹּ֣אמֶר שָׁאוּל֩ לְנֹשֵׂ֨א כֵלָ֜יו שְׁלֹ֥ף
חַרְבְּךָ֣׀ וְדָקְרֵ֣נִי בָ֗הּ פֶּן־יָ֠בוֹאוּ הָעֲרֵלִ֨ים הָאֵ֤לֶּה
וּדְקָרֻ֙נִי֙ וְהִתְעַלְּלוּ־בִ֔י וְלֹ֤א אָבָה֙ נֹשֵׂ֣א כֵלָ֔יו כִּ֥י
יָרֵ֖א מְאֹ֑ד וַיִּקַּ֤ח שָׁאוּל֙ אֶת־הַחֶ֔רֶב וַיִּפֹּ֖ל עָלֶֽיהָ׃

‎<span id="005">5</span> ‏וַיַּ֥רְא נֹשֵֽׂא־כֵלָ֖יו כִּ֣י מֵ֣ת שָׁא֑וּל
וַיִּפֹּ֥ל גַּם־ה֛וּא עַל־חַרְבּ֖וֹ וַיָּ֥מָת עִמּֽוֹ׃

‎<span id="006">6</span> ‏וַיָּ֣מָת שָׁא֡וּל וּשְׁלֹ֣שֶׁת בָּנָיו֩
וְנֹשֵׂ֨א כֵלָ֜יו גַּ֧ם כָּל־אֲנָשָׁ֛יו בַּיּ֥וֹם הַה֖וּא יַחְדָּֽו׃

‎<span id="007">7</span> ‏וַיִּרְא֣וּ אַנְשֵֽׁי־יִ֠שְׂרָאֵל
אֲשֶׁר־בְּעֵ֨בֶר הָעֵ֜מֶק וַאֲשֶׁ֣ר׀ בְּעֵ֣בֶר הַיַּרְדֵּ֗ן
כִּֽי־נָ֙סוּ֙ אַנְשֵׁ֣י יִשְׂרָאֵ֔ל וְכִי־מֵ֖תוּ שָׁא֣וּל וּבָנָ֑יו
וַיַּעַזְב֤וּ אֶת־הֶֽעָרִים֙ וַיָּנֻ֔סוּ וַיָּבֹ֣אוּ פְלִשְׁתִּ֔ים
וַיֵּֽשְׁב֖וּ בָּהֶֽן׃ ס

‎<span id="008">8</span> ‏וַֽיְהִי֙ מִֽמָּחֳרָ֔ת וַיָּבֹ֣אוּ
פְלִשְׁתִּ֔ים לְפַשֵּׁ֖ט אֶת־הַחֲלָלִ֑ים וַֽיִּמְצְא֤וּ אֶת־שָׁאוּל֙
וְאֶת־שְׁלֹ֣שֶׁת בָּנָ֔יו נֹפְלִ֖ים בְּהַ֥ר הַגִּלְבֹּֽעַ׃

‎<span id="009">9</span> ‏וַֽיִּכְרְתוּ֙ אֶת־רֹאשׁ֔וֹ וַיַּפְשִׁ֖יטוּ
אֶת־כֵּלָ֑יו וַיְשַׁלְּח֨וּ בְאֶֽרֶץ־פְּלִשְׁתִּ֜ים סָבִ֗יב לְבַשֵּׂ֛ר
בֵּ֥ית עֲצַבֵּיהֶ֖ם וְאֶת־הָעָֽם׃

‎<span id="010">10</span> ‏וַיָּשִׂ֙מוּ֙ אֶת־כֵּלָ֔יו בֵּ֖ית
עַשְׁתָּר֑וֹת וְאֶת־גְּוִיָּתוֹ֙ תָּקְע֔וּ בְּחוֹמַ֖ת בֵּ֥ית שָֽׁן׃

‎<span id="011">11</span> ‏וַיִּשְׁמְע֣וּ אֵלָ֔יו יֹשְׁבֵ֖י יָבֵ֣ישׁ
גִּלְעָ֑ד אֵ֛ת אֲשֶׁר־עָשׂ֥וּ פְלִשְׁתִּ֖ים לְשָׁאֽוּל׃

‎<span id="012">12</span> ‏וַיָּק֜וּמוּ כָּל־אִ֣ישׁ חַיִל֮ וַיֵּלְכ֣וּ
כָל־הַלַּיְלָה֒ וַיִּקְח֞וּ אֶת־גְּוִיַּ֣ת שָׁא֗וּל וְאֵת֙ גְּוִיֹּ֣ת
בָּנָ֔יו מֵחוֹמַ֖ת בֵּ֣ית שָׁ֑ן וַיָּבֹ֣אוּ יָבֵ֔שָׁה וַיִּשְׂרְפ֥וּ
אֹתָ֖ם שָֽׁם׃

‎<span id="013">13</span> ‏וַיִּקְחוּ֙ אֶת־עַצְמֹ֣תֵיהֶ֔ם וַיִּקְבְּר֥וּ
תַֽחַת־הָאֶ֖שֶׁל בְּיָבֵ֑שָׁה וַיָּצֻ֖מוּ שִׁבְעַ֥ת יָמִֽים׃ פ

1 ûfəlišətîm niləḥāmîm bəyiśərā’ēl wayyānusû ’anəšê yiśərā’ēl mipənê
fəlišətîm wayyipəlû ḥălālîm bəhar hagiləbō‘a:

2 wayyaḏəbəqû fəlišətîm ’eṯ-šā’ûl wə’eṯ-bānāyw wayyakû fəlišətîm
’eṯ-yəhwōnāṯān wə’eṯ-’ăḇînāḏāḇ wə’eṯ-maləkî-šû‘a bənê šā’ûl:

3 watiḵəbaḏ hammiləḥāmâ ’el-šā’ûl wayyiməṣā’uhû hammwōrîm ’ănāšîm
baqqāšeṯ wayyāḥel mə’ōḏ mēhammwōrîm:

4 wayyō’mer šā’ûl lənōśē’ ḵēlāyw šəlōf ḥarəbəḵā\| wəḏāqərēnî ḇāh
pen-yāḇwō’û hā‘ărēlîm hā’ēlleh ûḏəqārunî wəhiṯə‘alləlû-ḇî wəlō’ ’āḇâ
nōśē’ ḵēlāyw kî yārē’ mə’ōḏ wayyiqq<sup>a</sup>ḥ šā’ûl
’eṯ-h<sup>a</sup>ḥereḇ wayyipōl ‘āleyhā:

5 wayyarə’ nōśē’-ḵēlāyw kî mēṯ šā’ûl wayyipōl gam-hû’ ‘al-ḥarəbwō
wayyāmāṯ ‘immwō:

6 wayyāmāṯ šā’ûl ûšəlōšeṯ bānāyw wənōśē’ ḵēlāyw gam kāl-’ănāšāyw bayywōm
hahû’ y<sup>a</sup>ḥədāw:

7 wayyirə’û ’anəšê-yiśərā’ēl ’ăšer-bə‘ēḇer hā‘ēmeq wa’ăšer\| bə‘ēḇer
hayyarədēn kî-nāsû ’anəšê yiśərā’ēl wəḵî-mēṯû šā’ûl ûḇānāyw
wayy<sup>a</sup>‘azəḇû ’eṯ-he‘ārîm wayyānusû wayyāḇō’û fəlišətîm
wayyēšəḇû bâen: s

8 wayəhî mimmāḥŏrāṯ wayyāḇō’û fəlišətîm ləfaššēṭ
’eṯ-h<sup>a</sup>ḥălālîm wayyiməṣə’û ’eṯ-šā’ûl wə’eṯ-šəlōšeṯ bānāyw
nōfəlîm bəhar hagiləbō‘a:

9 wayyiḵərəṯû ’eṯ-rō’šwō wayyafəšîṭû ’eṯ-kēlāyw wayəšalləḥû
ḇə’ereṣ-pəlišətîm sāḇîḇ ləḇaśśēr bêṯ ‘ăṣabêhem wə’eṯ-hā‘ām:

10 wayyāśimû ’eṯ-kēlāyw bêṯ ‘ašətārwōṯ wə’eṯ-gəwîyāṯwō tāqə‘û bəḥwōmaṯ
bêṯ šān:

11 wayyišəmə‘û ’ēlāyw yōšəḇê yāḇêš gilə‘āḏ ’ēṯ ’ăšer-‘āśû fəlišətîm
ləšā’ûl:

12 wayyāqûmû kāl-’îš ḥayil wayyēləḵû ḵāl-hallayəlâ wayyiqəḥû ’eṯ-gəwîyaṯ
šā’ûl wə’ēṯ gəwîyōṯ bānāyw mēḥwōmaṯ bêṯ šān wayyāḇō’û yāḇēšâ wayyiśərəfû
’ōṯām šām:

13 wayyiqəḥû ’eṯ-‘aṣəmōṯêhem wayyiqəbərû ṯ<sup>a</sup>ḥaṯ-hā’ešel
bəyāḇēšâ wayyāṣumû šiḇə‘aṯ yāmîm: f

------------------------------------------------------------------------

[Next: 2 Samuel (2 Shmuel) Chapter 1](sa2001.md)
