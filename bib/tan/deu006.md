[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu006)  [KJV](../kjv/deu006)  [Sep](../sep/deu006) 
[Vul](../vul/deu006)   
  
[Deuteronomy (Devarim) Index](deu)  
  [Previous](deu005)  [Next](deu007) 

------------------------------------------------------------------------

### Tanach (Hebrew): Deuteronomy (Devarim) Chapter 6

‎<span id="001">1</span> ‏וְזֹ֣את הַמִּצְוָ֗ה הַֽחֻקִּים֙
וְהַמִּשְׁפָּטִ֔ים אֲשֶׁ֥ר צִוָּ֛ה יְהוָ֥ה אֱלֹהֵיכֶ֖ם לְלַמֵּ֣ד
אֶתְכֶ֑ם לַעֲשׂ֣וֹת בָּאָ֔רֶץ אֲשֶׁ֥ר אַתֶּ֛ם עֹבְרִ֥ים שָׁ֖מָּה
לְרִשְׁתָּֽהּ׃

‎<span id="002">2</span> ‏לְמַ֨עַן תִּירָ֜א אֶת־יְהוָ֣ה אֱלֹהֶ֗יךָ
לִ֠שְׁמֹר אֶת־כָּל־חֻקֹּתָ֣יו וּמִצְוֹתָיו֮ אֲשֶׁ֣ר אָנֹכִ֣י מְצַוֶּךָ֒
אַתָּה֙ וּבִנְךָ֣ וּבֶן־בִּנְךָ֔ כֹּ֖ל יְמֵ֣י חַיֶּ֑יךָ וּלְמַ֖עַן
יַאֲרִכֻ֥ן יָמֶֽיךָ׃

‎<span id="003">3</span> ‏וְשָׁמַעְתָּ֤ יִשְׂרָאֵל֙ וְשָׁמַרְתָּ֣
לַעֲשׂ֔וֹת אֲשֶׁר֙ יִיטַ֣ב לְךָ֔ וַאֲשֶׁ֥ר תִּרְבּ֖וּן מְאֹ֑ד כַּאֲשֶׁר֩
דִּבֶּ֨ר יְהוָ֜ה אֱלֹהֵ֤י אֲבֹתֶ֙יךָ֙ לָ֔ךְ אֶ֛רֶץ זָבַ֥ת חָלָ֖ב
וּדְבָֽשׁ׃ פ

‎<span id="004">4</span> ‏שְׁמַ֖ע<sup>5</sup> יִשְׂרָאֵ֑ל יְהוָ֥ה
אֱלֹהֵ֖ינוּ יְהוָ֥ה׀ אֶחָֽד׃<sup>5</sup>

‎<span id="005">5</span> ‏וְאָ֣הַבְתָּ֔ אֵ֖ת יְהוָ֣ה אֱלֹהֶ֑יךָ
בְּכָל־לְבָבְךָ֥ וּבְכָל־נַפְשְׁךָ֖ וּבְכָל־מְאֹדֶֽךָ׃

‎<span id="006">6</span> ‏וְהָי֞וּ הַדְּבָרִ֣ים הָאֵ֗לֶּה אֲשֶׁ֨ר
אָנֹכִ֧י מְצַוְּךָ֛ הַיּ֖וֹם עַל־לְבָבֶֽךָ׃

‎<span id="007">7</span> ‏וְשִׁנַּנְתָּ֣ם לְבָנֶ֔יךָ וְדִבַּרְתָּ֖ בָּ֑ם
בְּשִׁבְתְּךָ֤ בְּבֵיתֶ֙ךָ֙ וּבְלֶכְתְּךָ֣ בַדֶּ֔רֶךְ וּֽבְשָׁכְבְּךָ֖
וּבְקוּמֶֽךָ׃

‎<span id="008">8</span> ‏וּקְשַׁרְתָּ֥ם לְא֖וֹת עַל־יָדֶ֑ךָ וְהָי֥וּ
לְטֹטָפֹ֖ת בֵּ֥ין עֵינֶֽיךָ׃

‎<span id="009">9</span> ‏וּכְתַבְתָּ֛ם עַל־מְזוּזֹ֥ת בֵּיתֶ֖ךָ
וּבִשְׁעָרֶֽיךָ׃ ס

‎<span id="010">10</span> ‏וְהָיָ֞ה כִּ֥י יְבִיאֲךָ֣׀ יְהוָ֣ה אֱלֹהֶ֗יךָ
אֶל־הָאָ֜רֶץ אֲשֶׁ֨ר נִשְׁבַּ֧ע לַאֲבֹתֶ֛יךָ לְאַבְרָהָ֛ם לְיִצְחָ֥ק
וּֽלְיַעֲקֹ֖ב לָ֣תֶת לָ֑ךְ עָרִ֛ים גְּדֹלֹ֥ת וְטֹבֹ֖ת אֲשֶׁ֥ר
לֹא־בָנִֽיתָ׃

‎<span id="011">11</span> ‏וּבָ֨תִּ֜ים מְלֵאִ֣ים כָּל־טוּב֮ אֲשֶׁ֣ר
לֹא־מִלֵּאתָ֒ וּבֹרֹ֤ת חֲצוּבִים֙ אֲשֶׁ֣ר לֹא־חָצַ֔בְתָּ כְּרָמִ֥ים
וְזֵיתִ֖ים אֲשֶׁ֣ר לֹא־נָטָ֑עְתָּ וְאָכַלְתָּ֖ וְשָׂבָֽעְתָּ׃

‎<span id="012">12</span> ‏הִשָּׁ֣מֶר לְךָ֔ פֶּן־תִּשְׁכַּ֖ח אֶת־יְהוָ֑ה
אֲשֶׁ֧ר הוֹצִֽיאֲךָ֛ מֵאֶ֥רֶץ מִצְרַ֖יִם מִבֵּ֥ית עֲבָדִֽים׃

‎<span id="013">13</span> ‏אֶת־יְהוָ֧ה אֱלֹהֶ֛יךָ תִּירָ֖א וְאֹת֣וֹ
תַעֲבֹ֑ד וּבִשְׁמ֖וֹ תִּשָּׁבֵֽעַ׃

‎<span id="014">14</span> ‏לֹ֣א תֵֽלְכ֔וּן אַחֲרֵ֖י אֱלֹהִ֣ים אֲחֵרִ֑ים
מֵאֱלֹהֵי֙ הָֽעַמִּ֔ים אֲשֶׁ֖ר סְבִיבוֹתֵיכֶֽם׃

‎<span id="015">15</span> ‏כִּ֣י אֵ֥ל קַנָּ֛א יְהוָ֥ה אֱלֹהֶ֖יךָ
בְּקִרְבֶּ֑ךָ פֶּן־יֶ֠חֱרֶה אַף־יְהוָ֤ה אֱלֹהֶ֙יךָ֙ בָּ֔ךְ
וְהִשְׁמִ֣ידְךָ֔ מֵעַ֖ל פְּנֵ֥י הָאֲדָמָֽה׃ ס

‎<span id="016">16</span> ‏לֹ֣א תְנַסּ֔וּ אֶת־יְהוָ֖ה אֱלֹהֵיכֶ֑ם
כַּאֲשֶׁ֥ר נִסִּיתֶ֖ם בַּמַּסָּֽה׃

‎<span id="017">17</span> ‏שָׁמ֣וֹר תִּשְׁמְר֔וּן אֶת־מִצְוֹ֖ת יְהוָ֣ה
אֱלֹהֵיכֶ֑ם וְעֵדֹתָ֥יו וְחֻקָּ֖יו אֲשֶׁ֥ר צִוָּֽךְ׃

‎<span id="018">18</span> ‏וְעָשִׂ֛יתָ הַיָּשָׁ֥ר וְהַטּ֖וֹב בְּעֵינֵ֣י
יְהוָ֑ה לְמַ֙עַן֙ יִ֣יטַב לָ֔ךְ וּבָ֗אתָ וְיָֽרַשְׁתָּ֙ אֶת־הָאָ֣רֶץ
הַטֹּבָ֔ה אֲשֶׁר־נִשְׁבַּ֥ע יְהוָ֖ה לַאֲבֹתֶֽיךָ׃

‎<span id="019">19</span> ‏לַהֲדֹ֥ף אֶת־כָּל־אֹיְבֶ֖יךָ מִפָּנֶ֑יךָ
כַּאֲשֶׁ֖ר דִּבֶּ֥ר יְהוָֽה׃ ס

‎<span id="020">20</span> ‏כִּֽי־יִשְׁאָלְךָ֥ בִנְךָ֛ מָחָ֖ר לֵאמֹ֑ר
מָ֣ה הָעֵדֹ֗ת וְהַֽחֻקִּים֙ וְהַמִּשְׁפָּטִ֔ים אֲשֶׁ֥ר צִוָּ֛ה יְהוָ֥ה
אֱלֹהֵ֖ינוּ אֶתְכֶֽם׃

‎<span id="021">21</span> ‏וְאָמַרְתָּ֣ לְבִנְךָ֔ עֲבָדִ֛ים הָיִ֥ינוּ
לְפַרְעֹ֖ה בְּמִצְרָ֑יִם וַיּוֹצִיאֵ֧נוּ יְהוָ֛ה מִמִּצְרַ֖יִם בְּיָ֥ד
חֲזָקָֽה׃

‎<span id="022">22</span> ‏וַיִּתֵּ֣ן יְהוָ֡ה אוֹתֹ֣ת וּ֠מֹפְתִים
גְּדֹלִ֨ים וְרָעִ֧ים׀ בְּמִצְרַ֛יִם בְּפַרְעֹ֥ה וּבְכָל־בֵּית֖וֹ
לְעֵינֵֽינוּ׃

‎<span id="023">23</span> ‏וְאוֹתָ֖נוּ הוֹצִ֣יא מִשָּׁ֑ם לְמַ֙עַן֙
הָבִ֣יא אֹתָ֔נוּ לָ֤תֶת לָ֙נוּ֙ אֶת־הָאָ֔רֶץ אֲשֶׁ֥ר נִשְׁבַּ֖ע
לַאֲבֹתֵֽינוּ׃

‎<span id="024">24</span> ‏וַיְצַוֵּ֣נוּ יְהוָ֗ה לַעֲשׂוֹת֙
אֶת־כָּל־הַחֻקִּ֣ים הָאֵ֔לֶּה לְיִרְאָ֖ה אֶת־יְהוָ֣ה אֱלֹהֵ֑ינוּ לְט֥וֹב
לָ֙נוּ֙ כָּל־הַיָּמִ֔ים לְחַיֹּתֵ֖נוּ כְּהַיּ֥וֹם הַזֶּֽה׃

‎<span id="025">25</span> ‏וּצְדָקָ֖ה תִּֽהְיֶה־לָּ֑נוּ כִּֽי־נִשְׁמֹ֨ר
לַעֲשׂ֜וֹת אֶת־כָּל־הַמִּצְוָ֣ה הַזֹּ֗את לִפְנֵ֛י יְהוָ֥ה אֱלֹהֵ֖ינוּ
כַּאֲשֶׁ֥ר צִוָּֽנוּ׃ ס

1 wəzō’ṯ hammiṣəwâ h<sup>a</sup>ḥuqqîm wəhammišəpāṭîm ’ăšer ṣiûâ yəhwâ
’ĕlōhêḵem ləlammēḏ ’eṯəḵem l<sup>a</sup>‘ăśwōṯ bā’āreṣ ’ăšer ’atem
‘ōḇərîm šāmmâ lərišətāh:

2 ləm<sup>a</sup>‘an tîrā’ ’eṯ-yəhwâ ’ĕlōheyḵā lišəmōr ’eṯ-kāl-ḥuqqōṯāyw
ûmiṣəwōṯāyw ’ăšer ’ānōḵî məṣaûeḵā ’atâ ûḇinəḵā ûḇen-binəḵā kōl yəmê
ḥayyeyḵā ûləm<sup>a</sup>‘an ya’ăriḵun yāmeyḵā:

3 wəšām<sup>a</sup>‘ətā yiśərā’ēl wəšāmarətā l<sup>a</sup>‘ăśwōṯ ’ăšer
yîṭaḇ ləḵā wa’ăšer tirəbûn mə’ōḏ ka’ăšer diber yəhwâ ’ĕlōhê ’ăḇōṯeyḵā
lāḵə ’ereṣ zāḇaṯ ḥālāḇ ûḏəḇāš: f

4 šəm<sup>a</sup>‘<sup>5</sup> yiśərā’ēl yəhwâ ’ĕlōhênû yəhwâ\|
’eḥāḏ:<sup>5</sup>

5 wə’âaḇətā ’ēṯ yəhwâ ’ĕlōheyḵā bəḵāl-ləḇāḇəḵā ûḇəḵāl-nafəšəḵā
ûḇəḵāl-mə’ōḏeḵā:

6 wəhāyû hadəḇārîm hā’ēlleh ’ăšer ’ānōḵî məṣaûəḵā hayywōm ‘al-ləḇāḇeḵā:

7 wəšinnanətām ləḇāneyḵā wəḏibarətā bām bəšiḇətəḵā bəḇêṯeḵā ûḇəleḵətəḵā
ḇadereḵə ûḇəšāḵəbəḵā ûḇəqûmeḵā:

8 ûqəšarətām lə’wōṯ ‘al-yāḏeḵā wəhāyû ləṭōṭāfōṯ bên ‘êneyḵā:

9 ûḵəṯaḇətām ‘al-məzûzōṯ bêṯeḵā ûḇišə‘āreyḵā: s

10 wəhāyâ kî yəḇî’ăḵā\| yəhwâ ’ĕlōheyḵā ’el-hā’āreṣ ’ăšer
nišəb<sup>a</sup>‘ la’ăḇōṯeyḵā lə’aḇərâām ləyiṣəḥāq
ûləy<sup>a</sup>‘ăqōḇ lāṯeṯ lāḵə ‘ārîm gəḏōlōṯ wəṭōḇōṯ ’ăšer lō’-ḇānîṯā:

11 ûḇātîm məlē’îm kāl-ṭûḇ ’ăšer lō’-millē’ṯā ûḇōrōṯ ḥăṣûḇîm ’ăšer
lō’-ḥāṣaḇətā kərāmîm wəzêṯîm ’ăšer lō’-nāṭā‘ətā wə’āḵalətā wəśāḇā‘ətā:

12 hiššāmer ləḵā pen-tišək<sup>a</sup>ḥ ’eṯ-yəhwâ ’ăšer hwōṣî’ăḵā
mē’ereṣ miṣərayim mibêṯ ‘ăḇāḏîm:

13 ’eṯ-yəhwâ ’ĕlōheyḵā tîrā’ wə’ōṯwō ṯ<sup>a</sup>‘ăḇōḏ ûḇišəmwō
tiššāḇē‘a:

14 lō’ ṯēləḵûn ’<sup>a</sup>ḥărê ’ĕlōhîm ’ăḥērîm mē’ĕlōhê hā‘ammîm ’ăšer
səḇîḇwōṯêḵem:

15 kî ’ēl qannā’ yəhwâ ’ĕlōheyḵā bəqirəbeḵā pen-yeḥĕreh ’af-yəhwâ
’ĕlōheyḵā bāḵə wəhišəmîḏəḵā mē‘al pənê hā’ăḏāmâ: s

16 lō’ ṯənassû ’eṯ-yəhwâ ’ĕlōhêḵem ka’ăšer nissîṯem bammassâ:

17 šāmwōr tišəmərûn ’eṯ-miṣəwōṯ yəhwâ ’ĕlōhêḵem wə‘ēḏōṯāyw wəḥuqqāyw
’ăšer ṣiûāḵə:

18 wə‘āśîṯā hayyāšār wəhaṭṭwōḇ bə‘ênê yəhwâ ləm<sup>a</sup>‘an yîṭaḇ
lāḵə ûḇā’ṯā wəyārašətā ’eṯ-hā’āreṣ haṭṭōḇâ ’ăšer-nišəb<sup>a</sup>‘
yəhwâ la’ăḇōṯeyḵā:

19 lahăḏōf ’eṯ-kāl-’ōyəḇeyḵā mipāneyḵā ka’ăšer diber yəhwâ: s

20 kî-yišə’āləḵā ḇinəḵā māḥār lē’mōr mâ hā‘ēḏōṯ wəh<sup>a</sup>ḥuqqîm
wəhammišəpāṭîm ’ăšer ṣiûâ yəhwâ ’ĕlōhênû ’eṯəḵem:

21 wə’āmarətā ləḇinəḵā ‘ăḇāḏîm hāyînû ləfarə‘ōh bəmiṣərāyim wayywōṣî’ēnû
yəhwâ mimmiṣərayim bəyāḏ ḥăzāqâ:

22 wayyitēn yəhwâ ’wōṯōṯ ûmōfəṯîm gəḏōlîm wərā‘îm\| bəmiṣərayim
bəfarə‘ōh ûḇəḵāl-bêṯwō lə‘ênênû:

23 wə’wōṯānû hwōṣî’ miššām ləm<sup>a</sup>‘an hāḇî’ ’ōṯānû lāṯeṯ lānû
’eṯ-hā’āreṣ ’ăšer nišəb<sup>a</sup>‘ la’ăḇōṯênû:

24 wayəṣaûēnû yəhwâ l<sup>a</sup>‘ăśwōṯ ’eṯ-kāl-h<sup>a</sup>ḥuqqîm
hā’ēlleh ləyirə’â ’eṯ-yəhwâ ’ĕlōhênû ləṭwōḇ lānû kāl-hayyāmîm
ləḥayyōṯēnû kəhayywōm hazzeh:

25 ûṣəḏāqâ tihəyeh-llānû kî-nišəmōr l<sup>a</sup>‘ăśwōṯ
’eṯ-kāl-hammiṣəwâ hazzō’ṯ lifənê yəhwâ ’ĕlōhênû ka’ăšer ṣiûānû: s

------------------------------------------------------------------------

[Next: Deuteronomy (Devarim) Chapter 7](deu007)
