[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num027)  [KJV](../kjv/num027)  [Sep](../sep/num027.md) 
[Vul](../vul/num027.md)   
  
[Numbers (Bemidbar) Index](num.md)  
  [Previous](num026)  [Next](num028.md) 

------------------------------------------------------------------------

### Tanach (Hebrew): Numbers (Bemidbar) Chapter 27

‎<span id="001">1</span> ‏וַתִּקְרַ֜בְנָה בְּנ֣וֹת צְלָפְחָ֗ד
בֶּן־חֵ֤פֶר בֶּן־גִּלְעָד֙ בֶּן־מָכִ֣יר בֶּן־מְנַשֶּׁ֔ה לְמִשְׁפְּחֹ֖ת
מְנַשֶּׁ֣ה בֶן־יוֹסֵ֑ף וְאֵ֙לֶּה֙ שְׁמ֣וֹת בְּנֹתָ֔יו מַחְלָ֣ה נֹעָ֔ה
וְחָגְלָ֥ה וּמִלְכָּ֖ה וְתִרְצָֽה׃

‎<span id="002">2</span> ‏וַֽתַּעֲמֹ֜דְנָה לִפְנֵ֣י מֹשֶׁ֗ה וְלִפְנֵי֙
אֶלְעָזָ֣ר הַכֹּהֵ֔ן וְלִפְנֵ֥י הַנְּשִׂיאִ֖ם וְכָל־הָעֵדָ֑ה פֶּ֥תַח
אֹֽהֶל־מוֹעֵ֖ד לֵאמֹֽר׃

‎<span id="003">3</span> ‏אָבִינוּ֮ מֵ֣ת בַּמִּדְבָּר֒ וְה֨וּא
לֹא־הָיָ֜ה בְּת֣וֹךְ הָעֵדָ֗ה הַנּוֹעָדִ֛ים עַל־יְהוָ֖ה בַּעֲדַת־קֹ֑רַח
כִּֽי־בְחֶטְא֣וֹ מֵ֔ת וּבָנִ֖ים לֹא־הָ֥יוּ לֽוֹ׃

‎<span id="004">4</span> ‏לָ֣מָּה יִגָּרַ֤ע שֵׁם־אָבִ֙ינוּ֙ מִתּ֣וֹךְ
מִשְׁפַּחְתּ֔וֹ כִּ֛י אֵ֥ין ל֖וֹ בֵּ֑ן תְּנָה־לָּ֣נוּ אֲחֻזָּ֔ה
בְּת֖וֹךְ אֲחֵ֥י אָבִֽינוּ׃

‎<span id="005">5</span> ‏וַיַּקְרֵ֥ב מֹשֶׁ֛ה
אֶת־מִשְׁפָּטָ֖ן<sup>5</sup> לִפְנֵ֥י יְהוָֽה׃ ס

‎<span id="006">6</span> ‏וַיֹּ֥אמֶר יְהוָ֖ה אֶל־מֹשֶׁ֥ה לֵּאמֹֽר׃

‎<span id="007">7</span> ‏כֵּ֗ן בְּנ֣וֹת צְלָפְחָד֮ דֹּבְרֹת֒ נָתֹ֨ן
תִּתֵּ֤ן לָהֶם֙ אֲחֻזַּ֣ת נַחֲלָ֔ה בְּת֖וֹךְ אֲחֵ֣י אֲבִיהֶ֑ם
וְהַֽעֲבַרְתָּ֛ אֶת־נַחֲלַ֥ת אֲבִיהֶ֖ן לָהֶֽן׃

‎<span id="008">8</span> ‏וְאֶל־בְּנֵ֥י יִשְׂרָאֵ֖ל תְּדַבֵּ֣ר לֵאמֹ֑ר
אִ֣ישׁ כִּֽי־יָמ֗וּת וּבֵן֙ אֵ֣ין ל֔וֹ וְהַֽעֲבַרְתֶּ֥ם אֶת־נַחֲלָת֖וֹ
לְבִתּֽוֹ׃

‎<span id="009">9</span> ‏וְאִם־אֵ֥ין ל֖וֹ בַּ֑ת וּנְתַתֶּ֥ם
אֶת־נַחֲלָת֖וֹ לְאֶחָיו׃<sup>1</sup>

‎<span id="010">10</span> ‏וְאִם־אֵ֥ין ל֖וֹ אַחִ֑ים וּנְתַתֶּ֥ם
אֶת־נַחֲלָת֖וֹ לַאֲחֵ֥י אָבִֽיו׃

‎<span id="011">11</span> ‏וְאִם־אֵ֣ין אַחִים֮ לְאָבִיו֒ וּנְתַתֶּ֣ם
אֶת־נַחֲלָת֗וֹ לִשְׁאֵר֞וֹ הַקָּרֹ֥ב אֵלָ֛יו מִמִּשְׁפַּחְתּ֖וֹ
וְיָרַ֣שׁ אֹתָ֑הּ וְֽהָ֨יְתָ֜ה לִבְנֵ֤י יִשְׂרָאֵל֙ לְחֻקַּ֣ת מִשְׁפָּ֔ט
כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="012">12</span> ‏וַיֹּ֤אמֶר יְהוָה֙ אֶל־מֹשֶׁ֔ה עֲלֵ֛ה
אֶל־הַ֥ר הָעֲבָרִ֖ים הַזֶּ֑ה וּרְאֵה֙ אֶת־הָאָ֔רֶץ אֲשֶׁ֥ר נָתַ֖תִּי
לִבְנֵ֥י יִשְׂרָאֵֽל׃

‎<span id="013">13</span> ‏וְרָאִ֣יתָה אֹתָ֔הּ וְנֶאֱסַפְתָּ֥
אֶל־עַמֶּ֖יךָ גַּם־אָ֑תָּה כַּאֲשֶׁ֥ר נֶאֱסַ֖ף אַהֲרֹ֥ן אָחִֽיךָ׃

‎<span id="014">14</span> ‏כַּאֲשֶׁר֩ מְרִיתֶ֨ם פִּ֜י בְּמִדְבַּר־צִ֗ן
בִּמְרִיבַת֙ הָֽעֵדָ֔ה לְהַקְדִּישֵׁ֥נִי בַמַּ֖יִם לְעֵינֵיהֶ֑ם הֵ֛ם
מֵֽי־מְרִיבַ֥ת קָדֵ֖שׁ מִדְבַּר־צִֽן׃ פ

‎<span id="015">15</span> ‏וַיְדַבֵּ֣ר מֹשֶׁ֔ה אֶל־יְהוָ֖ה לֵאמֹֽר׃

‎<span id="016">16</span> ‏יִפְקֹ֣ד יְהוָ֔ה אֱלֹהֵ֥י הָרוּחֹ֖ת
לְכָל־בָּשָׂ֑ר אִ֖ישׁ עַל־הָעֵדָֽה׃

‎<span id="017">17</span> ‏אֲשֶׁר־יֵצֵ֣א לִפְנֵיהֶ֗ם וַאֲשֶׁ֤ר יָבֹא֙
לִפְנֵיהֶ֔ם וַאֲשֶׁ֥ר יוֹצִיאֵ֖ם וַאֲשֶׁ֣ר יְבִיאֵ֑ם וְלֹ֤א תִהְיֶה֙
עֲדַ֣ת יְהוָ֔ה כַּצֹּ֕אן אֲשֶׁ֥ר אֵין־לָהֶ֖ם רֹעֶֽה׃

‎<span id="018">18</span> ‏וַיֹּ֨אמֶר יְהוָ֜ה אֶל־מֹשֶׁ֗ה קַח־לְךָ֙
אֶת־יְהוֹשֻׁ֣עַ בִּן־נ֔וּן אִ֖ישׁ אֲשֶׁר־ר֣וּחַ בּ֑וֹ וְסָמַכְתָּ֥
אֶת־יָדְךָ֖ עָלָֽיו׃

‎<span id="019">19</span> ‏וְהַֽעֲמַדְתָּ֣ אֹת֗וֹ לִפְנֵי֙ אֶלְעָזָ֣ר
הַכֹּהֵ֔ן וְלִפְנֵ֖י כָּל־הָעֵדָ֑ה וְצִוִּיתָ֥ה אֹת֖וֹ לְעֵינֵיהֶֽם׃

‎<span id="020">20</span> ‏וְנָתַתָּ֥ה מֵהֽוֹדְךָ֖ עָלָ֑יו לְמַ֣עַן
יִשְׁמְע֔וּ כָּל־עֲדַ֖ת בְּנֵ֥י יִשְׂרָאֵֽל׃

‎<span id="021">21</span> ‏וְלִפְנֵ֨י אֶלְעָזָ֤ר הַכֹּהֵן֙ יַעֲמֹ֔ד
וְשָׁ֥אַל ל֛וֹ בְּמִשְׁפַּ֥ט הָאוּרִ֖ים לִפְנֵ֣י יְהוָ֑ה עַל־פִּ֨יו
יֵצְא֜וּ וְעַל־פִּ֣יו יָבֹ֗אוּ ה֛וּא וְכָל־בְּנֵי־יִשְׂרָאֵ֥ל אִתּ֖וֹ
וְכָל־הָעֵדָֽה׃

‎<span id="022">22</span> ‏וַיַּ֣עַשׂ מֹשֶׁ֔ה כַּאֲשֶׁ֛ר צִוָּ֥ה יְהוָ֖ה
אֹת֑וֹ וַיִּקַּ֣ח אֶת־יְהוֹשֻׁ֗עַ וַיַּֽעֲמִדֵ֙הוּ֙ לִפְנֵי֙ אֶלְעָזָ֣ר
הַכֹּהֵ֔ן וְלִפְנֵ֖י כָּל־הָעֵדָֽה׃

‎<span id="023">23</span> ‏וַיִּסְמֹ֧ךְ אֶת־יָדָ֛יו עָלָ֖יו
וַיְצַוֵּ֑הוּ כַּאֲשֶׁ֛ר דִּבֶּ֥ר יְהוָ֖ה בְּיַד־מֹשֶֽׁה׃ פ

1 watiqəraḇənâ bənwōṯ ṣəlāfəḥāḏ ben-ḥēfer ben-gilə‘āḏ ben-māḵîr
ben-mənaššeh ləmišəpəḥōṯ mənaššeh ḇen-ywōsēf wə’ēlleh šəmwōṯ bənōṯāyw
m<sup>a</sup>ḥəlâ nō‘â wəḥāḡəlâ ûmiləkâ wəṯirəṣâ:

2 wat<sup>a</sup>‘ămōḏənâ lifənê mōšeh wəlifənê ’elə‘āzār hakōhēn
wəlifənê hannəśî’im wəḵāl-hā‘ēḏâ peṯ<sup>a</sup>ḥ ’ōhel-mwō‘ēḏ lē’mōr:

3 ’āḇînû mēṯ bammiḏəbār wəhû’ lō’-hāyâ bəṯwōḵə hā‘ēḏâ hannwō‘āḏîm
‘al-yəhwâ b<sup>a</sup>‘ăḏaṯ-qōr<sup>a</sup>ḥ kî-ḇəḥeṭə’wō mēṯ ûḇānîm
lō’-hāyû lwō:

4 lāmmâ yigār<sup>a</sup>‘ šēm-’āḇînû mitwōḵə mišəp<sup>a</sup>ḥətwō kî
’ên lwō bēn tənâ-llānû ’ăḥuzzâ bəṯwōḵə ’ăḥê ’āḇînû:

5 wayyaqərēḇ mōšeh ’eṯ-mišəpāṭān<sup>5</sup> lifənê yəhwâ: s

6 wayyō’mer yəhwâ ’el-mōšeh llē’mōr:

7 kēn bənwōṯ ṣəlāfəḥāḏ dōḇərōṯ nāṯōn titēn lâem ’ăḥuzzaṯ
n<sup>a</sup>ḥălâ bəṯwōḵə ’ăḥê ’ăḇîhem wəh<sup>a</sup>‘ăḇarətā
’eṯ-n<sup>a</sup>ḥălaṯ ’ăḇîhen lâen:

8 wə’el-bənê yiśərā’ēl təḏabēr lē’mōr ’îš kî-yāmûṯ ûḇēn ’ên lwō
wəh<sup>a</sup>‘ăḇarətem ’eṯ-n<sup>a</sup>ḥălāṯwō ləḇitwō:

9 wə’im-’ên lwō baṯ ûnəṯatem ’eṯ-n<sup>a</sup>ḥălāṯwō
lə’eḥāyw:<sup>1</sup>

10 wə’im-’ên lwō ’<sup>a</sup>ḥîm ûnəṯatem ’eṯ-n<sup>a</sup>ḥălāṯwō
la’ăḥê ’āḇîw:

11 wə’im-’ên ’<sup>a</sup>ḥîm lə’āḇîw ûnəṯatem ’eṯ-n<sup>a</sup>ḥălāṯwō
lišə’ērwō haqqārōḇ ’ēlāyw mimmišəp<sup>a</sup>ḥətwō wəyāraš ’ōṯāh
wəhāyəṯâ liḇənê yiśərā’ēl ləḥuqqaṯ mišəpāṭ ka’ăšer ṣiûâ yəhwâ ’eṯ-mōšeh:
s

12 wayyō’mer yəhwâ ’el-mōšeh ‘ălēh ’el-har hā‘ăḇārîm hazzeh ûrə’ēh
’eṯ-hā’āreṣ ’ăšer nāṯatî liḇənê yiśərā’ēl:

13 wərā’îṯâ ’ōṯāh wəne’ĕsafətā ’el-‘ammeyḵā gam-’ātâ ka’ăšer ne’ĕsaf
’ahărōn ’āḥîḵā:

14 ka’ăšer mərîṯem pî bəmiḏəbar-ṣin bimərîḇaṯ hā‘ēḏâ ləhaqədîšēnî
ḇammayim lə‘ênêhem hēm mê-mərîḇaṯ qāḏēš miḏəbar-ṣin: f

15 wayəḏabēr mōšeh ’el-yəhwâ lē’mōr:

16 yifəqōḏ yəhwâ ’ĕlōhê hārûḥōṯ ləḵāl-bāśār ’îš ‘al-hā‘ēḏâ:

17 ’ăšer-yēṣē’ lifənêhem wa’ăšer yāḇō’ lifənêhem wa’ăšer ywōṣî’ēm
wa’ăšer yəḇî’ēm wəlō’ ṯihəyeh ‘ăḏaṯ yəhwâ kaṣṣō’n ’ăšer ’ên-lâem rō‘eh:

18 wayyō’mer yəhwâ ’el-mōšeh q<sup>a</sup>ḥ-ləḵā ’eṯ-yəhwōšu‘a bin-nûn
’îš ’ăšer-rûḥa bwō wəsāmaḵətā ’eṯ-yāḏəḵā ‘ālāyw:

19 wəh<sup>a</sup>‘ămaḏətā ’ōṯwō lifənê ’elə‘āzār hakōhēn wəlifənê
kāl-hā‘ēḏâ wəṣiûîṯâ ’ōṯwō lə‘ênêhem:

20 wənāṯatâ mēhwōḏəḵā ‘ālāyw ləm<sup>a</sup>‘an yišəmə‘û kāl-‘ăḏaṯ bənê
yiśərā’ēl:

21 wəlifənê ’elə‘āzār hakōhēn y<sup>a</sup>‘ămōḏ wəšā’al lwō bəmišəpaṭ
hā’ûrîm lifənê yəhwâ ‘al-pîw yēṣə’û wə‘al-pîw yāḇō’û hû’
wəḵāl-bənê-yiśərā’ēl ’itwō wəḵāl-hā‘ēḏâ:

22 wayy<sup>a</sup>‘aś mōšeh ka’ăšer ṣiûâ yəhwâ ’ōṯwō
wayyiqq<sup>a</sup>ḥ ’eṯ-yəhwōšu‘a wayy<sup>a</sup>‘ămiḏēhû lifənê
’elə‘āzār hakōhēn wəlifənê kāl-hā‘ēḏâ:

23 wayyisəmōḵə ’eṯ-yāḏāyw ‘ālāyw wayəṣaûēhû ka’ăšer diber yəhwâ
bəyaḏ-mōšeh: f

------------------------------------------------------------------------

[Next: Numbers (Bemidbar) Chapter 28](num028.md)
