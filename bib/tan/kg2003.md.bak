[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2003)  [KJV](../kjv/kg2003)  [Sep](../sep/kg2003.md) 
[Vul](../vul/kg2003.md)   
  
[2 Kings (2 Melakhim) Index](kg2.md)  
  [Previous](kg2002)  [Next](kg2004.md) 

------------------------------------------------------------------------

### Tanach (Hebrew): 2 Kings (2 Melakhim) Chapter 3

‎<span id="001">1</span> ‏וִיהוֹרָ֣ם בֶּן־אַחְאָ֗ב מָלַ֤ךְ
עַל־יִשְׂרָאֵל֙ בְּשֹׁ֣מְר֔וֹן בִּשְׁנַת֙ שְׁמֹנֶ֣ה עֶשְׂרֵ֔ה
לִיהוֹשָׁפָ֖ט מֶ֣לֶךְ יְהוּדָ֑ה וַיִּמְלֹ֖ךְ שְׁתֵּים־עֶשְׂרֵ֥ה שָׁנָֽה׃

‎<span id="002">2</span> ‏וַיַּעֲשֶׂ֤ה הָרַע֙ בְּעֵינֵ֣י יְהוָ֔ה רַ֕ק
לֹ֥א כְאָבִ֖יו וּכְאִמּ֑וֹ וַיָּ֙סַר֙ אֶת־מַצְּבַ֣ת הַבַּ֔עַל אֲשֶׁ֥ר
עָשָׂ֖ה אָבִֽיו׃

‎<span id="003">3</span> ‏רַ֠ק בְּחַטֹּ֞אות יָרָבְעָ֧ם בֶּֽן־נְבָ֛ט
אֲשֶׁר־הֶחֱטִ֥יא אֶת־יִשְׂרָאֵ֖ל דָּבֵ֑ק לֹא־סָ֖ר מִמֶּֽנָּה׃ ס

‎<span id="004">4</span> ‏וּמֵישַׁ֥ע מֶֽלֶךְ־מוֹאָ֖ב הָיָ֣ה נֹקֵ֑ד
וְהֵשִׁ֤יב לְמֶֽלֶךְ־יִשְׂרָאֵל֙ מֵאָה־אֶ֣לֶף כָּרִ֔ים וּמֵ֥אָה אֶ֖לֶף
אֵילִ֥ים צָֽמֶר׃

‎<span id="005">5</span> ‏וַיְהִ֖י כְּמ֣וֹת אַחְאָ֑ב וַיִּפְשַׁ֥ע
מֶֽלֶךְ־מוֹאָ֖ב בְּמֶ֥לֶךְ יִשְׂרָאֵֽל׃

‎<span id="006">6</span> ‏וַיֵּצֵ֞א הַמֶּ֧לֶךְ יְהוֹרָ֛ם בַּיּ֥וֹם
הַה֖וּא מִשֹּׁמְר֑וֹן וַיִּפְקֹ֖ד אֶת־כָּל־יִשְׂרָאֵֽל׃

‎<span id="007">7</span> ‏וַיֵּ֡לֶךְ וַיִּשְׁלַח֩ אֶל־יְהוֹשָׁפָ֨ט
מֶֽלֶךְ־יְהוּדָ֜ה לֵאמֹ֗ר מֶ֤לֶךְ מוֹאָב֙ פָּשַׁ֣ע בִּ֔י הֲתֵלֵ֥ךְ
אִתִּ֛י אֶל־מוֹאָ֖ב לַמִּלְחָמָ֑ה וַיֹּ֣אמֶר אֶעֱלֶ֔ה כָּמ֧וֹנִי
כָמ֛וֹךָ כְּעַמִּ֥י כְעַמֶּ֖ךָ כְּסוּסַ֥י כְּסוּסֶֽיךָ׃

‎<span id="008">8</span> ‏וַיֹּ֕אמֶר אֵי־זֶ֥ה הַדֶּ֖רֶךְ נַעֲלֶ֑ה
וַיֹּ֕אמֶר דֶּ֖רֶךְ מִדְבַּ֥ר אֱדֽוֹם׃

‎<span id="009">9</span> ‏וַיֵּלֶךְ֩ מֶ֨לֶךְ יִשְׂרָאֵ֤ל
וּמֶֽלֶך־יְהוּדָה֙<sup>1</sup> וּמֶ֣לֶךְ אֱד֔וֹם וַיָּסֹ֕בּוּ דֶּ֖רֶךְ
שִׁבְעַ֣ת יָמִ֑ים וְלֹא־הָיָ֨ה מַ֧יִם לַֽמַּחֲנֶ֛ה וְלַבְּהֵמָ֖ה אֲשֶׁ֥ר
בְּרַגְלֵיהֶֽם׃

‎<span id="010">10</span> ‏וַיֹּ֖אמֶר מֶ֣לֶךְ יִשְׂרָאֵ֑ל אֲהָ֕הּ
כִּֽי־קָרָ֣א יְהוָ֗ה לִשְׁלֹ֙שֶׁת֙<sup>3</sup> הַמְּלָכִ֣ים הָאֵ֔לֶּה
לָתֵ֥ת אוֹתָ֖ם בְּיַד־מוֹאָֽב׃

‎<span id="011">11</span> ‏וַיֹּ֣אמֶר יְהוֹשָׁפָ֗ט הַאֵ֨ין פֹּ֤ה נָבִיא֙
לַֽיהוָ֔ה וְנִדְרְשָׁ֥ה אֶת־יְהוָ֖ה מֵאוֹת֑וֹ וַ֠יַּעַן אֶחָ֞ד
מֵעַבְדֵ֤י מֶֽלֶךְ־יִשְׂרָאֵל֙ וַיֹּ֔אמֶר פֹּ֚ה אֱלִישָׁ֣ע בֶּן־שָׁפָ֔ט
אֲשֶׁר־יָ֥צַק מַ֖יִם עַל־יְדֵ֥י אֵלִיָּֽהוּ׃

‎<span id="012">12</span> ‏וַיֹּ֙אמֶר֙ יְה֣וֹשָׁפָ֔ט יֵ֥שׁ אוֹת֖וֹ
דְּבַר־יְהוָ֑ה וַיֵּרְד֣וּ אֵלָ֗יו מֶ֧לֶךְ יִשְׂרָאֵ֛ל וִיהוֹשָׁפָ֖ט
וּמֶ֥לֶךְ אֱדֽוֹם׃

‎<span id="013">13</span> ‏וַיֹּ֨אמֶר אֱלִישָׁ֜ע אֶל־מֶ֤לֶךְ יִשְׂרָאֵל֙
מַה־לִּ֣י וָלָ֔ךְ לֵ֚ךְ אֶל־נְבִיאֵ֣י אָבִ֔יךָ וְאֶל־נְבִיאֵ֖י אִמֶּ֑ךָ
וַיֹּ֤אמֶר לוֹ֙ מֶ֣לֶךְ יִשְׂרָאֵ֔ל אַ֗ל כִּֽי־קָרָ֤א יְהוָה֙
לִשְׁלֹ֙שֶׁת֙ הַמְּלָכִ֣ים הָאֵ֔לֶּה לָתֵ֥ת אוֹתָ֖ם בְּיַד־מוֹאָֽב׃

‎<span id="014">14</span> ‏וַיֹּ֣אמֶר אֱלִישָׁ֗ע חַי־יְהוָ֤ה צְבָאוֹת֙
אֲשֶׁ֣ר עָמַ֣דְתִּי לְפָנָ֔יו כִּ֗י לוּלֵ֛י פְּנֵ֛י יְהוֹשָׁפָ֥ט
מֶֽלֶךְ־יְהוּדָ֖ה אֲנִ֣י נֹשֵׂ֑א אִם־אַבִּ֥יט אֵלֶ֖יךָ וְאִם־אֶרְאֶֽךָּ׃

‎<span id="015">15</span> ‏וְעַתָּ֖ה קְחוּ־לִ֣י מְנַגֵּ֑ן וְהָיָה֙
כְּנַגֵּ֣ן הַֽמְנַגֵּ֔ן וַתְּהִ֥י עָלָ֖יו יַד־יְהוָֽה׃

‎<span id="016">16</span> ‏וַיֹּ֕אמֶר כֹּ֖ה אָמַ֣ר יְהוָ֑ה עָשֹׂ֛ה
הַנַּ֥חַל הַזֶּ֖ה גֵּבִ֥ים׀ גֵּבִֽים׃

‎<span id="017">17</span> ‏כִּֽי־כֹ֣ה׀ אָמַ֣ר יְהוָ֗ה לֹֽא־תִרְא֥וּ
ר֙וּחַ֙ וְלֹֽא־תִרְא֣וּ גֶ֔שֶׁם וְהַנַּ֥חַל הַה֖וּא יִמָּ֣לֵא מָ֑יִם
וּשְׁתִיתֶ֛ם אַתֶּ֥ם וּמִקְנֵיכֶ֖ם וּֽבְהֶמְתְּכֶֽם׃

‎<span id="018">18</span> ‏וְנָקַ֥ל זֹ֖את בְּעֵינֵ֣י יְהוָ֑ה וְנָתַ֥ן
אֶת־מוֹאָ֖ב בְּיֶדְכֶֽם׃

‎<span id="019">19</span> ‏וְהִכִּיתֶ֞ם כָּל־עִ֤יר מִבְצָר֙ וְכָל־עִ֣יר
מִבְח֔וֹר וְכָל־עֵ֥ץ טוֹב֙ תַּפִּ֔ילוּ וְכָל־מַעְיְנֵי־מַ֖יִם
תִּסְתֹּ֑מוּ וְכֹל֙ הַחֶלְקָ֣ה הַטּוֹבָ֔ה תַּכְאִ֖בוּ בָּאֲבָנִֽים׃

‎<span id="020">20</span> ‏וַיְהִ֤י בַבֹּ֙קֶר֙ כַּעֲל֣וֹת הַמִּנְחָ֔ה
וְהִנֵּה־מַ֥יִם בָּאִ֖ים מִדֶּ֣רֶךְ אֱד֑וֹם וַתִּמָּלֵ֥א הָאָ֖רֶץ
אֶת־הַמָּֽיִם׃

‎<span id="021">21</span> ‏וְכָל־מוֹאָב֙ שָֽׁמְע֔וּ כִּֽי־עָל֥וּ
הַמְּלָכִ֖ים לְהִלָּ֣חֶם בָּ֑ם וַיִּצָּעֲק֗וּ מִכֹּ֨ל חֹגֵ֤ר חֲגֹרָה֙
וָמַ֔עְלָה וַיַּעַמְד֖וּ עַֽל־הַגְּבֽוּל׃

‎<span id="022">22</span> ‏וַיַּשְׁכִּ֣ימוּ בַבֹּ֔קֶר וְהַשֶּׁ֖מֶשׁ
זָרְחָ֣ה עַל־הַמָּ֑יִם וַיִּרְא֨וּ מוֹאָ֥ב מִנֶּ֛גֶד אֶת־הַמַּ֖יִם
אֲדֻמִּ֥ים כַּדָּֽם׃

‎<span id="023">23</span> ‏וַיֹּֽאמְרוּ֙ דָּ֣ם זֶ֔ה הָחֳרֵ֤ב נֶֽחֶרְבוּ֙
הַמְּלָכִ֔ים וַיַּכּ֖וּ אִ֣ישׁ אֶת־רֵעֵ֑הוּ וְעַתָּ֥ה לַשָּׁלָ֖ל
מוֹאָֽב׃

‎<span id="024">24</span> ‏וַיָּבֹאוּ֮ אֶל־מַחֲנֵ֣ה יִשְׂרָאֵל֒
וַיָּקֻ֤מוּ יִשְׂרָאֵל֙ וַיַּכּ֣וּ אֶת־מוֹאָ֔ב וַיָּנֻ֖סוּ מִפְּנֵיהֶ֑ם
ויבו־ וַיַּכּוּ־ בָ֔הּ וְהַכּ֖וֹת אֶת־מוֹאָֽב׃

‎<span id="025">25</span> ‏וְהֶעָרִ֣ים יַהֲרֹ֡סוּ וְכָל־חֶלְקָ֣ה ט֠וֹבָה
יַשְׁלִ֨יכוּ אִישׁ־אַבְנ֜וֹ וּמִלְא֗וּהָ וְכָל־מַעְיַן־מַ֤יִם
יִסְתֹּ֙מוּ֙ וְכָל־עֵֽץ־ט֣וֹב יַפִּ֔ילוּ עַד־הִשְׁאִ֧יר אֲבָנֶ֛יהָ
בַּקִּ֖יר חֲרָ֑שֶׂת וַיָּסֹ֥בּוּ הַקַּלָּעִ֖ים וַיַּכּֽוּהָ׃

‎<span id="026">26</span> ‏וַיַּרְא֙ מֶ֣לֶךְ מוֹאָ֔ב כִּֽי־חָזַ֥ק
מִמֶּ֖נּוּ הַמִּלְחָמָ֑ה וַיִּקַּ֣ח א֠וֹתוֹ שְׁבַע־מֵא֨וֹת אִ֜ישׁ
שֹׁ֣לֵֽף חֶ֗רֶב לְהַבְקִ֛יעַ אֶל־מֶ֥לֶךְ אֱד֖וֹם וְלֹ֥א יָכֹֽלוּ׃

‎<span id="027">27</span> ‏וַיִּקַּח֩ אֶת־בְּנ֨וֹ הַבְּכ֜וֹר
אֲשֶׁר־יִמְלֹ֣ךְ תַּחְתָּ֗יו וַיַּעֲלֵ֤הוּ עֹלָה֙ עַל־הַ֣חֹמָ֔ה וַיְהִ֥י
קֶצֶף־גָּד֖וֹל עַל־יִשְׂרָאֵ֑ל וַיִּסְעוּ֙ מֵֽעָלָ֔יו וַיָּשֻׁ֖בוּ
לָאָֽרֶץ׃ פ

1 wîhwōrām ben-’<sup>a</sup>ḥə’āḇ mālaḵə ‘al-yiśərā’ēl bəšōmərwōn
bišənaṯ šəmōneh ‘eśərēh lîhwōšāfāṭ meleḵə yəhûḏâ wayyiməlōḵə
šətêm-‘eśərēh šānâ:

2 wayy<sup>a</sup>‘ăśeh hār<sup>a</sup>‘ bə‘ênê yəhwâ raq lō’ ḵə’āḇîw
ûḵə’immwō wayyāsar ’eṯ-maṣṣəḇaṯ hab<sup>a</sup>‘al ’ăšer ‘āśâ ’āḇîw:

3 raq bəḥaṭṭō’wṯ yārāḇə‘ām ben-nəḇāṭ ’ăšer-heḥĕṭî’ ’eṯ-yiśərā’ēl dāḇēq
lō’-sār mimmennâ: s

4 ûmêš<sup>a</sup>‘ meleḵə-mwō’āḇ hāyâ nōqēḏ wəhēšîḇ ləmeleḵə-yiśərā’ēl
mē’â-’elef kārîm ûmē’â ’elef ’êlîm ṣāmer:

5 wayəhî kəmwōṯ ’<sup>a</sup>ḥə’āḇ wayyifəš<sup>a</sup>‘ meleḵə-mwō’āḇ
bəmeleḵə yiśərā’ēl:

6 wayyēṣē’ hammeleḵə yəhwōrām bayywōm hahû’ miššōmərwōn wayyifəqōḏ
’eṯ-kāl-yiśərā’ēl:

7 wayyēleḵə wayyišəl<sup>a</sup>ḥ ’el-yəhwōšāfāṭ meleḵə-yəhûḏâ lē’mōr
meleḵə mwō’āḇ pāš<sup>a</sup>‘ bî hăṯēlēḵə ’itî ’el-mwō’āḇ lammiləḥāmâ
wayyō’mer ’e‘ĕleh kāmwōnî ḵāmwōḵā kə‘ammî ḵə‘ammeḵā kəsûsay kəsûseyḵā:

8 wayyō’mer ’ê-zeh hadereḵə n<sup>a</sup>‘ăleh wayyō’mer dereḵə miḏəbar
’ĕḏwōm:

9 wayyēleḵə meleḵə yiśərā’ēl ûmeleḵ-yəhûḏâ<sup>1</sup> ûmeleḵə ’ĕḏwōm
wayyāsōbû dereḵə šiḇə‘aṯ yāmîm wəlō’-hāyâ mayim lamm<sup>a</sup>ḥăneh
wəlabəhēmâ ’ăšer bəraḡəlêhem:

10 wayyō’mer meleḵə yiśərā’ēl ’ăhāh kî-qārā’ yəhwâ lišəlōšeṯ<sup>3</sup>
hamməlāḵîm hā’ēlleh lāṯēṯ ’wōṯām bəyaḏ-mwō’āḇ:

11 wayyō’mer yəhwōšāfāṭ ha’ên pōh nāḇî’ layhwâ wəniḏərəšâ ’eṯ-yəhwâ
mē’wōṯwō wayy<sup>a</sup>‘an ’eḥāḏ mē‘aḇəḏê meleḵə-yiśərā’ēl wayyō’mer
pōh ’ĕlîšā‘ ben-šāfāṭ ’ăšer-yāṣaq mayim ‘al-yəḏê ’ēlîyâû:

12 wayyō’mer yəhwōšāfāṭ yēš ’wōṯwō dəḇar-yəhwâ wayyērəḏû ’ēlāyw meleḵə
yiśərā’ēl wîhwōšāfāṭ ûmeleḵə ’ĕḏwōm:

13 wayyō’mer ’ĕlîšā‘ ’el-meleḵə yiśərā’ēl mah-llî wālāḵə lēḵə ’el-nəḇî’ê
’āḇîḵā wə’el-nəḇî’ê ’immeḵā wayyō’mer lwō meleḵə yiśərā’ēl ’al kî-qārā’
yəhwâ lišəlōšeṯ hamməlāḵîm hā’ēlleh lāṯēṯ ’wōṯām bəyaḏ-mwō’āḇ:

14 wayyō’mer ’ĕlîšā‘ ḥay-yəhwâ ṣəḇā’wōṯ ’ăšer ‘āmaḏətî ləfānāyw kî lûlê
pənê yəhwōšāfāṭ meleḵə-yəhûḏâ ’ănî nōśē’ ’im-’abîṭ ’ēleyḵā
wə’im-’erə’eḵḵā:

15 wə‘atâ qəḥû-lî mənagēn wəhāyâ kənagēn hamənagēn watəhî ‘ālāyw
yaḏ-yəhwâ:

16 wayyō’mer kōh ’āmar yəhwâ ‘āśōh hann<sup>a</sup>ḥal hazzeh gēḇîm\|
gēḇîm:

17 kî-ḵōh\| ’āmar yəhwâ lō’-ṯirə’û rûḥa wəlō’-ṯirə’û ḡešem
wəhann<sup>a</sup>ḥal hahû’ yimmālē’ māyim ûšəṯîṯem ’atem ûmiqənêḵem
ûḇəhemətəḵem:

18 wənāqal zō’ṯ bə‘ênê yəhwâ wənāṯan ’eṯ-mwō’āḇ bəyeḏəḵem:

19 wəhikîṯem kāl-‘îr miḇəṣār wəḵāl-‘îr miḇəḥwōr wəḵāl-‘ēṣ ṭwōḇ tapîlû
wəḵāl-m<sup>a</sup>‘əyənê-mayim tisətōmû wəḵōl h<sup>a</sup>ḥeləqâ
haṭṭwōḇâ taḵə’iḇû bā’ăḇānîm:

20 wayəhî ḇabōqer k<sup>a</sup>‘ălwōṯ hamminəḥâ wəhinnēh-mayim bā’îm
midereḵə ’ĕḏwōm watimmālē’ hā’āreṣ ’eṯ-hammāyim:

21 wəḵāl-mwō’āḇ šāmə‘û kî-‘ālû hamməlāḵîm ləhillāḥem bām wayyiṣṣā‘ăqû
mikōl ḥōḡēr ḥăḡōrâ wām<sup>a</sup>‘əlâ wayy<sup>a</sup>‘aməḏû
‘al-hagəḇûl:

22 wayyašəkîmû ḇabōqer wəhaššemeš zārəḥâ ‘al-hammāyim wayyirə’û mwō’āḇ
minneḡeḏ ’eṯ-hammayim ’ăḏummîm kadām:

23 wayyō’mərû dām zeh hāḥŏrēḇ neḥerəḇû hamməlāḵîm wayyakû ’îš ’eṯ-rē‘ēhû
wə‘atâ laššālāl mwō’āḇ:

24 wayyāḇō’û ’el-m<sup>a</sup>ḥănēh yiśərā’ēl wayyāqumû yiśərā’ēl
wayyakû ’eṯ-mwō’āḇ wayyānusû mipənêhem wayyāḇwō- wayyakû- ḇāh wəhakwōṯ
’eṯ-mwō’āḇ:

25 wəhe‘ārîm yahărōsû wəḵāl-ḥeləqâ ṭwōḇâ yašəlîḵû ’îš-’aḇənwō ûmilə’ûhā
wəḵāl-m<sup>a</sup>‘əyan-mayim yisətōmû wəḵāl-‘ēṣ-ṭwōḇ yapîlû
‘aḏ-hišə’îr ’ăḇāneyhā baqqîr ḥărāśeṯ wayyāsōbû haqqallā‘îm wayyakûhā:

26 wayyarə’ meleḵə mwō’āḇ kî-ḥāzaq mimmennû hammiləḥāmâ
wayyiqq<sup>a</sup>ḥ ’wōṯwō šəḇ<sup>a</sup>‘-mē’wōṯ ’îš šōlēf ḥereḇ
ləhaḇəqî‘a ’el-meleḵə ’ĕḏwōm wəlō’ yāḵōlû:

27 wayyiqq<sup>a</sup>ḥ ’eṯ-bənwō habəḵwōr ’ăšer-yiməlōḵə
t<sup>a</sup>ḥətāyw wayy<sup>a</sup>‘ălēhû ‘ōlâ ‘al-h<sup>a</sup>ḥōmâ
wayəhî qeṣef-gāḏwōl ‘al-yiśərā’ēl wayyisə‘û mē‘ālāyw wayyāšuḇû lā’āreṣ:
f

------------------------------------------------------------------------

[Next: 2 Kings (2 Melakhim) Chapter 4](kg2004.md)
