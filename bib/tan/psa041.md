[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa041)  [KJV](../kjv/psa041)  [Sep](../sep/psa041.md) 
[Vul](../vul/psa041.md)   
  
[Psalms (Tehilim) Index](psa.md)  
  [Previous](psa040)  [Next](psa042.md) 

------------------------------------------------------------------------

### Tanach (Hebrew): Psalms (Tehilim) Chapter 41

‎<span id="001">1</span> ‏לַמְנַצֵּ֗חַ מִזְמ֥וֹר לְדָוִֽד׃

‎<span id="002">2</span> ‏אַ֭שְׁרֵי מַשְׂכִּ֣יל אֶל־דָּ֑ל בְּי֥וֹם
רָ֝עָ֗ה יְֽמַלְּטֵ֥הוּ יְהוָֽה׃

‎<span id="003">3</span> ‏יְהוָ֤ה׀ יִשְׁמְרֵ֣הוּ וִֽ֭יחַיֵּהוּ יאשר
וְאֻשַּׁ֣ר בָּאָ֑רֶץ וְאַֽל־תִּ֝תְּנֵ֗הוּ בְּנֶ֣פֶשׁ אֹיְבָֽיו׃

‎<span id="004">4</span> ‏יְֽהוָ֗ה יִ֭סְעָדֶנּוּ עַל־עֶ֣רֶשׂ דְּוָ֑י
כָּל־מִ֝שְׁכָּב֗וֹ הָפַ֥כְתָּ בְחָלְיֽוֹ׃

‎<span id="005">5</span> ‏אֲ‍ֽנִי־אָ֭מַרְתִּי יְהוָ֣ה חָנֵּ֑נִי רְפָאָ֥ה
נַ֝פְשִׁ֗י כִּי־חָטָ֥אתִי לָֽךְ׃

‎<span id="006">6</span> ‏אוֹיְבַ֗י יֹאמְר֣וּ רַ֣ע לִ֑י מָתַ֥י יָ֝מ֗וּת
וְאָבַ֥ד שְׁמֽוֹ׃

‎<span id="007">7</span> ‏וְאִם־בָּ֤א לִרְא֨וֹת׀ שָׁ֤וְא יְדַבֵּ֗ר
לִבּ֗וֹ יִקְבָּץ־אָ֥וֶן ל֑וֹ יֵצֵ֖א לַח֣וּץ יְדַבֵּֽר׃

‎<span id="008">8</span> ‏יַ֗חַד עָלַ֣י יִ֭תְלַחֲשׁוּ כָּל־שֹׂנְאָ֑י
עָלַ֓י׀ יַחְשְׁב֖וּ רָעָ֣ה לִֽי׃

‎<span id="009">9</span> ‏דְּֽבַר־בְּ֭לִיַּעַל יָצ֣וּק בּ֑וֹ וַאֲשֶׁ֥ר
שָׁ֝כַ֗ב לֹא־יוֹסִ֥יף לָקֽוּם׃

‎<span id="010">10</span> ‏גַּם־אִ֤ישׁ שְׁלוֹמִ֨י׀ אֲשֶׁר־בָּטַ֣חְתִּי
ב֖וֹ אוֹכֵ֣ל לַחְמִ֑י הִגְדִּ֖יל עָלַ֣י עָקֵֽב׃

‎<span id="011">11</span> ‏וְאַתָּ֤ה יְהוָ֗ה חָנֵּ֥נִי וַהֲקִימֵ֑נִי
וַֽאֲשַׁלְּמָ֥ה לָהֶֽם׃

‎<span id="012">12</span> ‏בְּזֹ֣את יָ֭דַעְתִּי כִּֽי־חָפַ֣צְתָּ בִּ֑י
כִּ֤י לֹֽא־יָרִ֖יעַ אֹיְבִ֣י עָלָֽי׃

‎<span id="013">13</span> ‏וַאֲנִ֗י בְּ֭תֻמִּי תָּמַ֣כְתָּ בִּ֑י
וַתַּצִּיבֵ֖נִי לְפָנֶ֣יךָ לְעוֹלָֽם׃

‎<span id="014">14</span> ‏בָּ֘ר֤וּךְ יְהוָ֨ה׀ אֱלֹ֘הֵ֤י יִשְׂרָאֵ֗ל
מֵֽ֭הָעוֹלָם וְעַ֥ד הָעוֹלָ֗ם אָ֘מֵ֥ן׀ וְאָמֵֽן׃

1 lamənaṣṣēḥa mizəmwōr ləḏāwiḏ:

2 ’ašərê maśəkîl ’el-dāl bəywōm rā‘â yəmalləṭēhû yəhwâ:

3 yəhwâ\| yišəmərēhû wîḥayyēhû ye’əššōr wə’uššar bā’āreṣ wə’al-titənēhû
bənefeš ’ōyəḇāyw:

4 yəhwâ yisə‘āḏennû ‘al-‘ereś dəwāy kāl-mišəkāḇwō hāfaḵətā ḇəḥāləywō:

5 ’ă‍nî-’āmarətî yəhwâ ḥānnēnî rəfā’â nafəšî kî-ḥāṭā’ṯî lāḵə:

6 ’wōyəḇay yō’mərû r<sup>a</sup>‘ lî māṯay yāmûṯ wə’āḇaḏ šəmwō:

7 wə’im-bā’ lirə’wōṯ\| šāwə’ yəḏabēr libwō yiqəbāṣ-’āwen lwō yēṣē’
l<sup>a</sup>ḥûṣ yəḏabēr:

8 y<sup>a</sup>ḥaḏ ‘ālay yiṯəl<sup>a</sup>ḥăšû kāl-śōnə’āy ‘ālay\|
y<sup>a</sup>ḥəšəḇû rā‘â lî:

9 dəḇar-bəlîy<sup>a</sup>‘al yāṣûq bwō wa’ăšer šāḵaḇ lō’-ywōsîf lāqûm:

10 gam-’îš šəlwōmî\| ’ăšer-bāṭ<sup>a</sup>ḥətî ḇwō ’wōḵēl
l<sup>a</sup>ḥəmî hiḡədîl ‘ālay ‘āqēḇ:

11 wə’atâ yəhwâ ḥānnēnî wahăqîmēnî wa’ăšalləmâ lâem:

12 bəzō’ṯ yāḏ<sup>a</sup>‘ətî kî-ḥāfaṣətā bî kî lō’-yārî‘a ’ōyəḇî ‘ālāy:

13 wa’ănî bəṯummî tāmaḵətā bî wataṣṣîḇēnî ləfāneyḵā lə‘wōlām:

14 bārûḵə yəhwâ\| ’ĕlōhê yiśərā’ēl mēhā‘wōlām wə‘aḏ hā‘wōlām ’āmēn\|
wə’āmēn:

------------------------------------------------------------------------

[Next: Psalms (Tehilim) Chapter 42](psa042.md)
