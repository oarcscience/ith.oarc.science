[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze045)  [KJV](../kjv/eze045)  [Sep](../sep/eze045) 
[Vul](../vul/eze045)   
  
[Ezekiel (Yechezqel) Index](eze)  
  [Previous](eze044)  [Next](eze046) 

------------------------------------------------------------------------

### Tanach (Hebrew): Ezekiel (Yechezqel) Chapter 45

‎<span id="001">1</span> ‏וּבְהַפִּֽילְכֶ֨ם אֶת־הָאָ֜רֶץ בְּנַחֲלָ֗ה
תָּרִימוּ֩ תְרוּמָ֨ה לַיהוָ֥ה׀ קֹדֶשׁ֮ מִן־הָאָרֶץ֒ אֹ֗רֶךְ חֲמִשָּׁ֨ה
וְעֶשְׂרִ֥ים אֶ֙לֶף֙ אֹ֔רֶךְ וְרֹ֖חַב עֲשָׂ֣רָה אָ֑לֶף קֹדֶשׁ־ה֥וּא
בְכָל־גְּבוּלָ֖הּ סָבִֽיב׃

‎<span id="002">2</span> ‏יִהְיֶ֤ה מִזֶּה֙ אֶל־הַקֹּ֔דֶשׁ חֲמֵ֥שׁ
מֵא֛וֹת בַּחֲמֵ֥שׁ מֵא֖וֹת מְרֻבָּ֣ע סָבִ֑יב וַחֲמִשִּׁ֣ים אַמָּ֔ה
מִגְרָ֥שׁ ל֖וֹ סָבִֽיב׃

‎<span id="003">3</span> ‏וּמִן־הַמִּדָּ֤ה הַזֹּאת֙ תָּמ֔וֹד אֹ֗רֶךְ חמש
חֲמִשָּׁ֤ה וְעֶשְׂרִים֙ אֶ֔לֶף וְרֹ֖חַב עֲשֶׂ֣רֶת אֲלָפִ֑ים
וּבֽוֹ־יִהְיֶ֥ה הַמִּקְדָּ֖שׁ קֹ֥דֶשׁ קָדָשִֽׁים׃

‎<span id="004">4</span> ‏קֹ֣דֶשׁ מִן־הָאָ֜רֶץ ה֗וּא לַכֹּ֨הֲנִ֜ים
מְשָׁרְתֵ֤י הַמִּקְדָּשׁ֙ יִֽהְיֶ֔ה הַקְּרֵבִ֖ים לְשָׁרֵ֣ת אֶת־יְהוָ֑ה
וְהָיָ֨ה לָהֶ֤ם מָקוֹם֙ לְבָ֣תִּ֔ים וּמִקְדָּ֖שׁ לַמִּקְדָּֽשׁ׃

‎<span id="005">5</span> ‏וַחֲמִשָּׁ֨ה וְעֶשְׂרִ֥ים אֶ֙לֶף֙ אֹ֔רֶךְ
וַעֲשֶׂ֥רֶת אֲלָפִ֖ים רֹ֑חַב יהיה וְֽהָיָ֡ה לַלְוִיִּם֩ מְשָׁרְתֵ֨י
הַבַּ֧יִת לָהֶ֛ם לַאֲחֻזָּ֖ה עֶשְׂרִ֥ים לְשָׁכֹֽת׃

‎<span id="006">6</span> ‏וַאֲחֻזַּ֨ת הָעִ֜יר תִּתְּנ֗וּ חֲמֵ֤שֶׁת
אֲלָפִים֙ רֹ֔חַב וְאֹ֗רֶךְ חֲמִשָּׁ֤ה וְעֶשְׂרִים֙ אֶ֔לֶף לְעֻמַּ֖ת
תְּרוּמַ֣ת הַקֹּ֑דֶשׁ לְכָל־בֵּ֥ית יִשְׂרָאֵ֖ל יִהְיֶֽה׃

‎<span id="007">7</span> ‏וְלַנָּשִׂ֡יא מִזֶּ֣ה וּמִזֶּה֩ לִתְרוּמַ֨ת
הַקֹּ֜דֶשׁ וְלַאֲחֻזַּ֣ת הָעִ֗יר אֶל־פְּנֵ֤י תְרֽוּמַת־הַקֹּ֙דֶשׁ֙
וְאֶל־פְּנֵי֙ אֲחֻזַּ֣ת הָעִ֔יר מִפְּאַת־יָ֣ם יָ֔מָּה
וּמִפְּאַת־קֵ֖דְמָה קָדִ֑ימָה וְאֹ֗רֶךְ לְעֻמּוֹת֙ אַחַ֣ד הַחֲלָקִ֔ים
מִגְּב֥וּל יָ֖ם אֶל־גְּב֥וּל קָדִֽימָה׃

‎<span id="008">8</span> ‏לָאָ֛רֶץ יִֽהְיֶה־לּ֥וֹ לַֽאֲחֻזָּ֖ה
בְּיִשְׂרָאֵ֑ל וְלֹא־יוֹנ֨וּ ע֤וֹד נְשִׂיאַי֙ אֶת־עַמִּ֔י וְהָאָ֛רֶץ
יִתְּנ֥וּ לְבֵֽית־יִשְׂרָאֵ֖ל לְשִׁבְטֵיהֶֽם׃ ס

‎<span id="009">9</span> ‏כֹּֽה־אָמַ֞ר אֲדֹנָ֣י יְהוִ֗ה רַב־לָכֶם֙
נְשִׂיאֵ֣י יִשְׂרָאֵ֔ל חָמָ֤ס וָשֹׁד֙ הָסִ֔ירוּ וּמִשְׁפָּ֥ט וּצְדָקָ֖ה
עֲשׂ֑וּ הָרִ֤ימוּ גְרֻשֹֽׁתֵיכֶם֙ מֵעַ֣ל עַמִּ֔י נְאֻ֖ם אֲדֹנָ֥י
יְהוִֽה׃

‎<span id="010">10</span> ‏מֹֽאזְנֵי־צֶ֧דֶק וְאֵֽיפַת־צֶ֛דֶק
וּבַת־צֶ֖דֶק יְהִ֥י לָכֶֽם׃

‎<span id="011">11</span> ‏הָאֵיפָ֣ה וְהַבַּ֗ת תֹּ֤כֶן אֶחָד֙ יִֽהְיֶ֔ה
לָשֵׂ֕את מַעְשַׂ֥ר הַחֹ֖מֶר הַבָּ֑ת וַעֲשִׂירִ֤ת הַחֹ֙מֶר֙ הָֽאֵיפָ֔ה
אֶל־הַחֹ֖מֶר יִהְיֶ֥ה מַתְכֻּנְתּֽוֹ׃

‎<span id="012">12</span> ‏וְהַשֶּׁ֖קֶל עֶשְׂרִ֣ים גֵּרָ֑ה עֶשְׂרִ֨ים
שְׁקָלִ֜ים חֲמִשָּׁ֧ה וְעֶשְׂרִ֣ים שְׁקָלִ֗ים עֲשָׂרָ֤ה וַחֲמִשָּׁה֙
שֶׁ֔קֶל הַמָּנֶ֖ה יִֽהְיֶ֥ה לָכֶֽם׃

‎<span id="013">13</span> ‏זֹ֥את הַתְּרוּמָ֖ה אֲשֶׁ֣ר תָּרִ֑ימוּ
שִׁשִּׁ֤ית הָֽאֵיפָה֙ מֵחֹ֣מֶר הַֽחִטִּ֔ים וְשִׁשִּׁיתֶם֙ הָֽאֵיפָ֔ה
מֵחֹ֖מֶר הַשְּׂעֹרִֽים׃

‎<span id="014">14</span> ‏וְחֹ֨ק הַשֶּׁ֜מֶן הַבַּ֣ת הַשֶּׁ֗מֶן
מַעְשַׂ֤ר הַבַּת֙ מִן־הַכֹּ֔ר עֲשֶׂ֥רֶת הַבַּתִּ֖ים חֹ֑מֶר
כִּֽי־עֲשֶׂ֥רֶת הַבַּתִּ֖ים חֹֽמֶר׃

‎<span id="015">15</span> ‏וְשֶׂה־אַחַ֨ת מִן־הַצֹּ֤אן מִן־הַמָּאתַ֙יִם֙
מִמַּשְׁקֵ֣ה יִשְׂרָאֵ֔ל לְמִנְחָ֖ה וּלְעוֹלָ֣ה וְלִשְׁלָמִ֑ים לְכַפֵּ֣ר
עֲלֵיהֶ֔ם נְאֻ֖ם אֲדֹנָ֥י יְהוִֽה׃

‎<span id="016">16</span> ‏כֹּ֚ל הָעָ֣ם הָאָ֔רֶץ יִהְי֖וּ
אֶל־הַתְּרוּמָ֣ה הַזֹּ֑את לַנָּשִׂ֖יא בְּיִשְׂרָאֵֽל׃

‎<span id="017">17</span> ‏וְעַֽל־הַנָּשִׂ֣יא יִהְיֶ֗ה הָעוֹל֣וֹת
וְהַמִּנְחָה֮ וְהַנֵּסֶךְ֒ בַּחַגִּ֤ים וּבֶחֳדָשִׁים֙ וּבַשַּׁבָּת֔וֹת
בְּכָֽל־מוֹעֲדֵ֖י בֵּ֣ית יִשְׂרָאֵ֑ל הֽוּא־יַעֲשֶׂ֞ה אֶת־הַחַטָּ֣את
וְאֶת־הַמִּנְחָ֗ה וְאֶת־הָֽעוֹלָה֙ וְאֶת־הַשְּׁלָמִ֔ים לְכַפֵּ֖ר בְּעַ֥ד
בֵּֽית־יִשְׂרָאֵֽל׃ ס

‎<span id="018">18</span> ‏כֹּה־אָמַר֮ אֲדֹנָ֣י יְהוִה֒ בָּֽרִאשׁוֹן֙
בְּאֶחָ֣ד לַחֹ֔דֶשׁ תִּקַּ֥ח פַּר־בֶּן־בָּקָ֖ר תָּמִ֑ים וְחִטֵּאתָ֖
אֶת־הַמִּקְדָּֽשׁ׃

‎<span id="019">19</span> ‏וְלָקַ֨ח הַכֹּהֵ֜ן מִדַּ֣ם הַחַטָּ֗את
וְנָתַן֙ אֶל־מְזוּזַ֣ת הַבַּ֔יִת וְאֶל־אַרְבַּ֛ע פִּנּ֥וֹת הָעֲזָרָ֖ה
לַמִּזְבֵּ֑חַ וְעַ֨ל־מְזוּזַ֔ת שַׁ֖עַר הֶחָצֵ֥ר הַפְּנִימִֽית׃

‎<span id="020">20</span> ‏וְכֵ֤ן תַּֽעֲשֶׂה֙ בְּשִׁבְעָ֣ה בַחֹ֔דֶשׁ
מֵאִ֥ישׁ שֹׁגֶ֖ה וּמִפֶּ֑תִי וְכִפַּרְתֶּ֖ם אֶת־הַבָּֽיִת׃

‎<span id="021">21</span> ‏בָּ֠רִאשׁוֹן בְּאַרְבָּעָ֨ה עָשָׂ֥ר יוֹם֙
לַחֹ֔דֶשׁ יִהְיֶ֥ה לָכֶ֖ם הַפָּ֑סַח חָ֕ג שְׁבֻע֣וֹת יָמִ֔ים מַצּ֖וֹת
יֵאָכֵֽל׃

‎<span id="022">22</span> ‏וְעָשָׂ֤ה הַנָּשִׂיא֙ בַּיּ֣וֹם הַה֔וּא
בַּעֲד֕וֹ וּבְעַ֖ד כָּל־עַ֣ם הָאָ֑רֶץ פַּ֖ר חַטָּֽאת׃

‎<span id="023">23</span> ‏וְשִׁבְעַ֨ת יְמֵֽי־הֶחָ֜ג יַעֲשֶׂ֧ה עוֹלָ֣ה
לַֽיהוָ֗ה שִׁבְעַ֣ת פָּ֠רִים וְשִׁבְעַ֨ת אֵילִ֤ים תְּמִימִם֙ לַיּ֔וֹם
שִׁבְעַ֖ת הַיָּמִ֑ים וְחַטָּ֕את שְׂעִ֥יר עִזִּ֖ים לַיּֽוֹם׃

‎<span id="024">24</span> ‏וּמִנְחָ֗ה אֵיפָ֥ה לַפָּ֛ר וְאֵיפָ֥ה לָאַ֖יִל
יַֽעֲשֶׂ֑ה וְשֶׁ֖מֶן הִ֥ין לָאֵיפָֽה׃

‎<span id="025">25</span> ‏בַּשְּׁבִיעִ֡י בַּחֲמִשָּׁה֩ עָשָׂ֨ר י֤וֹם
לַחֹ֙דֶשׁ֙ בֶּחָ֔ג יַעֲשֶׂ֥ה כָאֵ֖לֶּה שִׁבְעַ֣ת הַיָּמִ֑ים כַּֽחַטָּאת֙
כָּעֹלָ֔ה וְכַמִּנְחָ֖ה וְכַשָּֽׁמֶן׃ ס

1 ûḇəhapîləḵem ’eṯ-hā’āreṣ bən<sup>a</sup>ḥălâ tārîmû ṯərûmâ layhwâ\|
qōḏeš min-hā’āreṣ ’ōreḵə ḥămiššâ wə‘eśərîm ’elef ’ōreḵə wərōḥaḇ ‘ăśārâ
’ālef qōḏeš-hû’ ḇəḵāl-gəḇûlāh sāḇîḇ:

2 yihəyeh mizzeh ’el-haqqōḏeš ḥămēš mē’wōṯ b<sup>a</sup>ḥămēš mē’wōṯ
mərubā‘ sāḇîḇ w<sup>a</sup>ḥămiššîm ’ammâ miḡərāš lwō sāḇîḇ:

3 ûmin-hammidâ hazzō’ṯ tāmwōḏ ’ōreḵə ḥāmēš ḥămiššâ wə‘eśərîm ’elef
wərōḥaḇ ‘ăśereṯ ’ălāfîm ûḇwō-yihəyeh hammiqədāš qōḏeš qāḏāšîm:

4 qōḏeš min-hā’āreṣ hû’ lakōhănîm məšārəṯê hammiqədāš yihəyeh haqqərēḇîm
ləšārēṯ ’eṯ-yəhwâ wəhāyâ lâem māqwōm ləḇātîm ûmiqədāš lammiqədāš:

5 w<sup>a</sup>ḥămiššâ wə‘eśərîm ’elef ’ōreḵə w<sup>a</sup>‘ăśereṯ
’ălāfîm rōḥaḇ yihəyeh wəhāyâ laləwîyim məšārəṯê habayiṯ lâem la’ăḥuzzâ
‘eśərîm ləšāḵōṯ:

6 wa’ăḥuzzaṯ hā‘îr titənû ḥămēšeṯ ’ălāfîm rōḥaḇ wə’ōreḵə ḥămiššâ
wə‘eśərîm ’elef lə‘ummaṯ tərûmaṯ haqqōḏeš ləḵāl-bêṯ yiśərā’ēl yihəyeh:

7 wəlannāśî’ mizzeh ûmizzeh liṯərûmaṯ haqqōḏeš wəla’ăḥuzzaṯ hā‘îr
’el-pənê ṯərûmaṯ-haqqōḏeš wə’el-pənê ’ăḥuzzaṯ hā‘îr mipə’aṯ-yām yāmmâ
ûmipə’aṯ-qēḏəmâ qāḏîmâ wə’ōreḵə lə‘ummwōṯ ’<sup>a</sup>ḥaḏ
h<sup>a</sup>ḥălāqîm migəḇûl yām ’el-gəḇûl qāḏîmâ:

8 lā’āreṣ yihəyeh-llwō la’ăḥuzzâ bəyiśərā’ēl wəlō’-ywōnû ‘wōḏ nəśî’ay
’eṯ-‘ammî wəhā’āreṣ yitənû ləḇêṯ-yiśərā’ēl ləšiḇəṭêhem: s

9 kōh-’āmar ’ăḏōnāy yəhwih raḇ-lāḵem nəśî’ê yiśərā’ēl ḥāmās wāšōḏ hāsîrû
ûmišəpāṭ ûṣəḏāqâ ‘ăśû hārîmû ḡərušōṯêḵem mē‘al ‘ammî nə’um ’ăḏōnāy
yəhwih:

10 mō’zənê-ṣeḏeq wə’êfaṯ-ṣeḏeq ûḇaṯ-ṣeḏeq yəhî lāḵem:

11 hā’êfâ wəhabaṯ tōḵen ’eḥāḏ yihəyeh lāśē’ṯ m<sup>a</sup>‘əśar
h<sup>a</sup>ḥōmer habāṯ w<sup>a</sup>‘ăśîriṯ h<sup>a</sup>ḥōmer hā’êfâ
’el-h<sup>a</sup>ḥōmer yihəyeh maṯəkunətwō:

12 wəhaššeqel ‘eśərîm gērâ ‘eśərîm šəqālîm ḥămiššâ wə‘eśərîm šəqālîm
‘ăśārâ w<sup>a</sup>ḥămiššâ šeqel hammāneh yihəyeh lāḵem:

13 zō’ṯ hatərûmâ ’ăšer tārîmû šiššîṯ hā’êfâ mēḥōmer h<sup>a</sup>ḥiṭṭîm
wəšiššîṯem hā’êfâ mēḥōmer haśśə‘ōrîm:

14 wəḥōq haššemen habaṯ haššemen m<sup>a</sup>‘əśar habaṯ min-hakōr
‘ăśereṯ habatîm ḥōmer kî-‘ăśereṯ habatîm ḥōmer:

15 wəśeh-’<sup>a</sup>ḥaṯ min-haṣṣō’n min-hammā’ṯayim mimmašəqēh
yiśərā’ēl ləminəḥâ ûlə‘wōlâ wəlišəlāmîm ləḵapēr ‘ălêhem nə’um ’ăḏōnāy
yəhwih:

16 kōl hā‘ām hā’āreṣ yihəyû ’el-hatərûmâ hazzō’ṯ lannāśî’ bəyiśərā’ēl:

17 wə‘al-hannāśî’ yihəyeh hā‘wōlwōṯ wəhamminəḥâ wəhannēseḵə
b<sup>a</sup>ḥagîm ûḇeḥŏḏāšîm ûḇaššabāṯwōṯ bəḵāl-mwō‘ăḏê bêṯ yiśərā’ēl
hû’-y<sup>a</sup>‘ăśeh ’eṯ-h<sup>a</sup>ḥaṭṭā’ṯ wə’eṯ-hamminəḥâ
wə’eṯ-hā‘wōlâ wə’eṯ-haššəlāmîm ləḵapēr bə‘aḏ bêṯ-yiśərā’ēl: s

18 kōh-’āmar ’ăḏōnāy yəhwih bāri’šwōn bə’eḥāḏ l<sup>a</sup>ḥōḏeš
tiqq<sup>a</sup>ḥ par-ben-bāqār tāmîm wəḥiṭṭē’ṯā ’eṯ-hammiqədāš:

19 wəlāq<sup>a</sup>ḥ hakōhēn midam h<sup>a</sup>ḥaṭṭā’ṯ wənāṯan
’el-məzûzaṯ habayiṯ wə’el-’arəb<sup>a</sup>‘ pinnwōṯ hā‘ăzārâ
lammizəbēḥa wə‘al-məzûzaṯ š<sup>a</sup>‘ar heḥāṣēr hapənîmîṯ:

20 wəḵēn t<sup>a</sup>‘ăśeh bəšiḇə‘â ḇ<sup>a</sup>ḥōḏeš mē’îš šōḡeh
ûmipeṯî wəḵiparətem ’eṯ-habāyiṯ:

21 bāri’šwōn bə’arəbā‘â ‘āśār ywōm l<sup>a</sup>ḥōḏeš yihəyeh lāḵem
hapās<sup>a</sup>ḥ ḥāḡ šəḇu‘wōṯ yāmîm maṣṣwōṯ yē’āḵēl:

22 wə‘āśâ hannāśî’ bayywōm hahû’ b<sup>a</sup>‘ăḏwō ûḇə‘aḏ kāl-‘am
hā’āreṣ par ḥaṭṭā’ṯ:

23 wəšiḇə‘aṯ yəmê-heḥāḡ y<sup>a</sup>‘ăśeh ‘wōlâ layhwâ šiḇə‘aṯ pārîm
wəšiḇə‘aṯ ’êlîm təmîmim layywōm šiḇə‘aṯ hayyāmîm wəḥaṭṭā’ṯ śə‘îr ‘izzîm
layywōm:

24 ûminəḥâ ’êfâ lapār wə’êfâ lā’ayil y<sup>a</sup>‘ăśeh wəšemen hîn
lā’êfâ:

25 baššəḇî‘î b<sup>a</sup>ḥămiššâ ‘āśār ywōm l<sup>a</sup>ḥōḏeš beḥāḡ
y<sup>a</sup>‘ăśeh ḵā’ēlleh šiḇə‘aṯ hayyāmîm k<sup>a</sup>ḥaṭṭā’ṯ kā‘ōlâ
wəḵamminəḥâ wəḵaššāmen: s

------------------------------------------------------------------------

[Next: Ezekiel (Yechezqel) Chapter 46](eze046)
