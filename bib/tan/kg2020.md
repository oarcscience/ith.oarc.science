[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2020)  [KJV](../kjv/kg2020)  [Sep](../sep/kg2020) 
[Vul](../vul/kg2020)   
  
[2 Kings (2 Melakhim) Index](kg2)  
  [Previous](kg2019)  [Next](kg2021) 

------------------------------------------------------------------------

### Tanach (Hebrew): 2 Kings (2 Melakhim) Chapter 20

‎<span id="001">1</span> ‏בַּיָּמִ֣ים הָהֵ֔ם חָלָ֥ה חִזְקִיָּ֖הוּ
לָמ֑וּת וַיָּבֹ֣א אֵ֠לָיו יְשַׁעְיָ֨הוּ בֶן־אָמ֜וֹץ הַנָּבִ֗יא
וַיֹּ֨אמֶר אֵלָ֜יו כֹּֽה־אָמַ֤ר יְהוָה֙ צַ֣ו לְבֵיתֶ֔ךָ כִּ֛י מֵ֥ת
אַתָּ֖ה וְלֹ֥א תִֽחְיֶֽה׃

‎<span id="002">2</span> ‏וַיַּסֵּ֥ב אֶת־פָּנָ֖יו אֶל־הַקִּ֑יר
וַיִּ֨תְפַּלֵּ֔ל אֶל־יְהוָ֖ה לֵאמֹֽר׃

‎<span id="003">3</span> ‏אָנָּ֣ה יְהוָ֗ה זְכָר־נָ֞א אֵ֣ת אֲשֶׁ֧ר
הִתְהַלַּ֣כְתִּי לְפָנֶ֗יךָ בֶּֽאֱמֶת֙ וּבְלֵבָ֣ב שָׁלֵ֔ם וְהַטּ֥וֹב
בְּעֵינֶ֖יךָ עָשִׂ֑יתִי וַיֵּ֥בְךְּ חִזְקִיָּ֖הוּ בְּכִ֥י גָדֽוֹל׃ ס

‎<span id="004">4</span> ‏וַיְהִ֣י יְשַׁעְיָ֔הוּ לֹ֣א יָצָ֔א העיר חָצֵ֖ר
הַתִּֽיכֹנָ֑ה וּדְבַר־יְהוָ֔ה הָיָ֥ה אֵלָ֖יו לֵאמֹֽר׃

‎<span id="005">5</span> ‏שׁ֣וּב וְאָמַרְתָּ֞ אֶל־חִזְקִיָּ֣הוּ
נְגִיד־עַמִּ֗י כֹּֽה־אָמַ֤ר יְהוָה֙ אֱלֹהֵי֙ דָּוִ֣ד אָבִ֔יךָ
שָׁמַ֙עְתִּי֙ אֶת־תְּפִלָּתֶ֔ךָ רָאִ֖יתִי אֶת־דִּמְעָתֶ֑ךָ הִנְנִי֙
רֹ֣פֶא לָ֔ךְ בַּיּוֹם֙ הַשְּׁלִישִׁ֔י תַּעֲלֶ֖ה בֵּ֥ית יְהוָֽה׃

‎<span id="006">6</span> ‏וְהֹסַפְתִּ֣י עַל־יָמֶ֗יךָ חֲמֵ֤שׁ עֶשְׂרֵה֙
שָׁנָ֔ה וּמִכַּ֤ף מֶֽלֶךְ־אַשּׁוּר֙ אַצִּ֣ילְךָ֔ וְאֵ֖ת הָעִ֣יר הַזֹּ֑את
וְגַנּוֹתִי֙ עַל־הָעִ֣יר הַזֹּ֔את לְמַֽעֲנִ֔י וּלְמַ֖עַן דָּוִ֥ד
עַבְדִּֽי׃

‎<span id="007">7</span> ‏וַיֹּ֣אמֶר יְשַֽׁעְיָ֔הוּ קְח֖וּ דְּבֶ֣לֶת
תְּאֵנִ֑ים וַיִּקְח֛וּ וַיָּשִׂ֥ימוּ עַֽל־הַשְּׁחִ֖ין וַיֶּֽחִי׃

‎<span id="008">8</span> ‏וַיֹּ֤אמֶר חִזְקִיָּ֙הוּ֙ אֶֽל־יְשַׁעְיָ֔הוּ
מָ֣ה א֔וֹת כִּֽי־יִרְפָּ֥א יְהוָ֖ה לִ֑י וְעָלִ֛יתִי בַּיּ֥וֹם
הַשְּׁלִישִׁ֖י בֵּ֥ית יְהוָֽה׃

‎<span id="009">9</span> ‏וַיֹּ֣אמֶר יְשַׁעְיָ֗הוּ זֶה־לְּךָ֤ הָאוֹת֙
מֵאֵ֣ת יְהוָ֔ה כִּ֚י יַעֲשֶׂ֣ה יְהוָ֔ה אֶת־הַדָּבָ֖ר אֲשֶׁ֣ר דִּבֵּ֑ר
הָלַ֤ךְ הַצֵּל֙ עֶ֣שֶׂר מַֽעֲל֔וֹת אִם־יָשׁ֖וּב עֶ֥שֶׂר מַעֲלֽוֹת׃

‎<span id="010">10</span> ‏וַיֹּ֙אמֶר֙ יְחִזְקִיָּ֔הוּ נָקֵ֣ל לַצֵּ֔ל
לִנְט֖וֹת עֶ֣שֶׂר מַעֲל֑וֹת לֹ֣א כִ֔י יָשׁ֥וּב הַצֵּ֛ל אֲחֹרַנִּ֖ית
עֶ֥שֶׂר מַעֲלֽוֹת׃

‎<span id="011">11</span> ‏וַיִּקְרָ֛א יְשַׁעְיָ֥הוּ הַנָּבִ֖יא
אֶל־יְהוָ֑ה וַיָּ֣שֶׁב אֶת־הַצֵּ֗ל בַּֽ֠מַּעֲלוֹת אֲשֶׁ֨ר יָרְדָ֜ה
בְּמַעֲל֥וֹת אָחָ֛ז אֲחֹֽרַנִּ֖ית עֶ֥שֶׂר מַעֲלֽוֹת׃ פ

‎<span id="012">12</span> ‏בָּעֵ֣ת הַהִ֡יא שָׁלַ֡ח בְּרֹאדַ֣ךְ
בַּ֠לְאֲדָן בֶּֽן־בַּלְאֲדָ֧ן מֶֽלֶךְ־בָּבֶ֛ל סְפָרִ֥ים וּמִנְחָ֖ה
אֶל־חִזְקִיָּ֑הוּ כִּ֣י שָׁמַ֔ע כִּ֥י חָלָ֖ה חִזְקִיָּֽהוּ׃

‎<span id="013">13</span> ‏וַיִּשְׁמַ֣ע עֲלֵיהֶם֮ חִזְקִיָּהוּ֒
וַיַּרְאֵ֣ם אֶת־כָּל־בֵּ֣ית נְכֹתֹ֡ה<sup>q</sup> אֶת־הַכֶּסֶף֩
וְאֶת־הַזָּהָ֨ב וְאֶת־הַבְּשָׂמִ֜ים וְאֵ֣ת׀ שֶׁ֣מֶן הַטּ֗וֹב וְאֵת֙
בֵּ֣ית כֵּלָ֔יו וְאֵ֛ת כָּל־אֲשֶׁ֥ר נִמְצָ֖א בְּאֽוֹצְרֹתָ֑יו
לֹֽא־הָיָ֣ה דָבָ֗ר אֲ֠שֶׁר לֹֽא־הֶרְאָ֧ם חִזְקִיָּ֛הוּ בְּבֵית֖וֹ
וּבְכָל־מֶמְשַׁלְתּֽוֹ׃

‎<span id="014">14</span> ‏וַיָּבֹא֙ יְשַֽׁעְיָ֣הוּ הַנָּבִ֔יא
אֶל־הַמֶּ֖לֶךְ חִזְקִיָּ֑הוּ וַיֹּ֨אמֶר אֵלָ֜יו מָ֥ה אָמְר֣וּ׀
הָאֲנָשִׁ֣ים הָאֵ֗לֶּה וּמֵאַ֙יִן֙ יָבֹ֣אוּ אֵלֶ֔יךָ וַיֹּ֙אמֶר֙
חִזְקִיָּ֔הוּ מֵאֶ֧רֶץ רְחוֹקָ֛ה בָּ֖אוּ מִבָּבֶֽל׃

‎<span id="015">15</span> ‏וַיֹּ֕אמֶר מָ֥ה רָא֖וּ בְּבֵיתֶ֑ךָ וַיֹּ֣אמֶר
חִזְקִיָּ֗הוּ אֵ֣ת כָּל־אֲשֶׁ֤ר בְּבֵיתִי֙ רָא֔וּ לֹא־הָיָ֥ה דָבָ֛ר
אֲשֶׁ֥ר לֹֽא־הִרְאִיתִ֖ם בְּאֹצְרֹתָֽי׃

‎<span id="016">16</span> ‏וַיֹּ֥אמֶר יְשַׁעְיָ֖הוּ אֶל־חִזְקִיָּ֑הוּ
שְׁמַ֖ע דְּבַר־יְהוָֽה׃

‎<span id="017">17</span> ‏הִנֵּה֮ יָמִ֣ים בָּאִים֒ וְנִשָּׂ֣א׀
כָּל־אֲשֶׁ֣ר בְּבֵיתֶ֗ךָ וַאֲשֶׁ֨ר אָצְר֧וּ אֲבֹתֶ֛יךָ עַד־הַיּ֥וֹם
הַזֶּ֖ה בָּבֶ֑לָה לֹֽא־יִוָּתֵ֥ר דָּבָ֖ר אָמַ֥ר יְהוָֽה׃

‎<span id="018">18</span> ‏וּמִבָּנֶ֜יךָ אֲשֶׁ֨ר יֵצְא֧וּ מִמְּךָ֛
אֲשֶׁ֥ר תּוֹלִ֖יד יקח יִקָּ֑חוּ וְהָיוּ֙ סָֽרִיסִ֔ים בְּהֵיכַ֖ל מֶ֥לֶךְ
בָּבֶֽל׃

‎<span id="019">19</span> ‏וַיֹּ֤אמֶר חִזְקִיָּ֙הוּ֙ אֶֽל־יְשַֽׁעְיָ֔הוּ
ט֥וֹב דְּבַר־יְהוָ֖ה אֲשֶׁ֣ר דִּבַּ֑רְתָּ וַיֹּ֕אמֶר הֲל֛וֹא
אִם־שָׁל֥וֹם וֶאֱמֶ֖ת יִהְיֶ֥ה בְיָמָֽי׃

‎<span id="020">20</span> ‏וְיֶ֨תֶר דִּבְרֵ֤י חִזְקִיָּ֙הוּ֙
וְכָל־גְּב֣וּרָת֔וֹ וַאֲשֶׁ֣ר עָשָׂ֗ה אֶת־הַבְּרֵכָה֙ וְאֶת־הַתְּעָלָ֔ה
וַיָּבֵ֥א אֶת־הַמַּ֖יִם הָעִ֑ירָה הֲלֹא־הֵ֣ם כְּתוּבִ֗ים עַל־סֵ֛פֶר
דִּבְרֵ֥י הַיָּמִ֖ים לְמַלְכֵ֥י יְהוּדָֽה׃

‎<span id="021">21</span> ‏וַיִּשְׁכַּ֥ב חִזְקִיָּ֖הוּ עִם־אֲבֹתָ֑יו
וַיִּמְלֹ֛ךְ מְנַשֶּׁ֥ה בְנ֖וֹ תַּחְתָּֽיו׃ פ

1 bayyāmîm hâēm ḥālâ ḥizəqîyâû lāmûṯ wayyāḇō’ ’ēlāyw
yəš<sup>a</sup>‘əyâû ḇen-’āmwōṣ hannāḇî’ wayyō’mer ’ēlāyw kōh-’āmar
yəhwâ ṣaw ləḇêṯeḵā kî mēṯ ’atâ wəlō’ ṯiḥəyeh:

2 wayyassēḇ ’eṯ-pānāyw ’el-haqqîr wayyiṯəpallēl ’el-yəhwâ lē’mōr:

3 ’ānnâ yəhwâ zəḵār-nā’ ’ēṯ ’ăšer hiṯəhallaḵətî ləfāneyḵā be’ĕmeṯ
ûḇəlēḇāḇ šālēm wəhaṭṭwōḇ bə‘êneyḵā ‘āśîṯî wayyēḇəḵḵə ḥizəqîyâû bəḵî
ḡāḏwōl: s

4 wayəhî yəš<sup>a</sup>‘əyâû lō’ yāṣā’ hā‘îr ḥāṣēr hatîḵōnâ
ûḏəḇar-yəhwâ hāyâ ’ēlāyw lē’mōr:

5 šûḇ wə’āmarətā ’el-ḥizəqîyâû nəḡîḏ-‘ammî kōh-’āmar yəhwâ ’ĕlōhê dāwiḏ
’āḇîḵā šām<sup>a</sup>‘ətî ’eṯ-təfillāṯeḵā rā’îṯî ’eṯ-dimə‘āṯeḵā hinənî
rōfe’ lāḵə bayywōm haššəlîšî t<sup>a</sup>‘ăleh bêṯ yəhwâ:

6 wəhōsafətî ‘al-yāmeyḵā ḥămēš ‘eśərēh šānâ ûmikaf meleḵə-’aššûr
’aṣṣîləḵā wə’ēṯ hā‘îr hazzō’ṯ wəḡannwōṯî ‘al-hā‘îr hazzō’ṯ
ləm<sup>a</sup>‘ănî ûləm<sup>a</sup>‘an dāwiḏ ‘aḇədî:

7 wayyō’mer yəš<sup>a</sup>‘əyâû qəḥû dəḇeleṯ tə’ēnîm wayyiqəḥû
wayyāśîmû ‘al-haššəḥîn wayyeḥî:

8 wayyō’mer ḥizəqîyâû ’el-yəš<sup>a</sup>‘əyâû mâ ’wōṯ kî-yirəpā’ yəhwâ
lî wə‘ālîṯî bayywōm haššəlîšî bêṯ yəhwâ:

9 wayyō’mer yəš<sup>a</sup>‘əyâû zeh-lləḵā hā’wōṯ mē’ēṯ yəhwâ kî
y<sup>a</sup>‘ăśeh yəhwâ ’eṯ-hadāḇār ’ăšer dibēr hālaḵə haṣṣēl ‘eśer
m<sup>a</sup>‘ălwōṯ ’im-yāšûḇ ‘eśer m<sup>a</sup>‘ălwōṯ:

10 wayyō’mer yəḥizəqîyâû nāqēl laṣṣēl linəṭwōṯ ‘eśer m<sup>a</sup>‘ălwōṯ
lō’ ḵî yāšûḇ haṣṣēl ’ăḥōrannîṯ ‘eśer m<sup>a</sup>‘ălwōṯ:

11 wayyiqərā’ yəš<sup>a</sup>‘əyâû hannāḇî’ ’el-yəhwâ wayyāšeḇ
’eṯ-haṣṣēl bamm<sup>a</sup>‘ălwōṯ ’ăšer yārəḏâ bəm<sup>a</sup>‘ălwōṯ
’āḥāz ’ăḥōrannîṯ ‘eśer m<sup>a</sup>‘ălwōṯ: f

12 bā‘ēṯ hahî’ šāl<sup>a</sup>ḥ bərō’ḏaḵə balə’ăḏān ben-balə’ăḏān
meleḵə-bāḇel səfārîm ûminəḥâ ’el-ḥizəqîyâû kî šām<sup>a</sup>‘ kî ḥālâ
ḥizəqîyâû:

13 wayyišəm<sup>a</sup>‘ ‘ălêhem ḥizəqîyâû wayyarə’ēm ’eṯ-kāl-bêṯ
nəḵōṯōh<sup>q</sup> ’eṯ-hakesef wə’eṯ-hazzâāḇ wə’eṯ-habəśāmîm wə’ēṯ\|
šemen haṭṭwōḇ wə’ēṯ bêṯ kēlāyw wə’ēṯ kāl-’ăšer niməṣā’ bə’wōṣərōṯāyw
lō’-hāyâ ḏāḇār ’ăšer lō’-herə’ām ḥizəqîyâû bəḇêṯwō ûḇəḵāl-meməšalətwō:

14 wayyāḇō’ yəš<sup>a</sup>‘əyâû hannāḇî’ ’el-hammeleḵə ḥizəqîyâû
wayyō’mer ’ēlāyw mâ ’āmərû\| hā’ănāšîm hā’ēlleh ûmē’ayin yāḇō’û ’ēleyḵā
wayyō’mer ḥizəqîyâû mē’ereṣ rəḥwōqâ bā’û mibāḇel:

15 wayyō’mer mâ rā’û bəḇêṯeḵā wayyō’mer ḥizəqîyâû ’ēṯ kāl-’ăšer bəḇêṯî
rā’û lō’-hāyâ ḏāḇār ’ăšer lō’-hirə’îṯim bə’ōṣərōṯāy:

16 wayyō’mer yəš<sup>a</sup>‘əyâû ’el-ḥizəqîyâû šəm<sup>a</sup>‘
dəḇar-yəhwâ:

17 hinnēh yāmîm bā’îm wəniśśā’\| kāl-’ăšer bəḇêṯeḵā wa’ăšer ’āṣərû
’ăḇōṯeyḵā ‘aḏ-hayywōm hazzeh bāḇelâ lō’-yiûāṯēr dāḇār ’āmar yəhwâ:

18 ûmibāneyḵā ’ăšer yēṣə’û mimməḵā ’ăšer twōlîḏ yiqqāḥ yiqqāḥû wəhāyû
sārîsîm bəhêḵal meleḵə bāḇel:

19 wayyō’mer ḥizəqîyâû ’el-yəš<sup>a</sup>‘əyâû ṭwōḇ dəḇar-yəhwâ ’ăšer
dibarətā wayyō’mer hălwō’ ’im-šālwōm we’ĕmeṯ yihəyeh ḇəyāmāy:

20 wəyeṯer diḇərê ḥizəqîyâû wəḵāl-gəḇûrāṯwō wa’ăšer ‘āśâ ’eṯ-habərēḵâ
wə’eṯ-hatə‘ālâ wayyāḇē’ ’eṯ-hammayim hā‘îrâ hălō’-hēm kəṯûḇîm ‘al-sēfer
diḇərê hayyāmîm ləmaləḵê yəhûḏâ:

21 wayyišəkaḇ ḥizəqîyâû ‘im-’ăḇōṯāyw wayyiməlōḵə mənaššeh ḇənwō
t<sup>a</sup>ḥətāyw: f

------------------------------------------------------------------------

[Next: 2 Kings (2 Melakhim) Chapter 21](kg2021)
