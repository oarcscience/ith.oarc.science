[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa055)  [KJV](../kjv/isa055)  [Sep](../sep/isa055.md) 
[Vul](../vul/isa055.md)   
  
[Isaiah (Yisheyah) Index](isa.md)  
  [Previous](isa054)  [Next](isa056.md) 

------------------------------------------------------------------------

### Tanach (Hebrew): Isaiah (Yisheyah) Chapter 55

‎<span id="001">1</span> ‏ה֤וֹי כָּל־צָמֵא֙ לְכ֣וּ לַמַּ֔יִם וַאֲשֶׁ֥ר
אֵֽין־ל֖וֹ כָּ֑סֶף לְכ֤וּ שִׁבְרוּ֙ וֶֽאֱכֹ֔לוּ וּלְכ֣וּ שִׁבְר֗וּ
בְּלוֹא־כֶ֛סֶף וּבְל֥וֹא מְחִ֖יר יַ֥יִן וְחָלָֽב׃

‎<span id="002">2</span> ‏לָ֤מָּה תִשְׁקְלוּ־כֶ֙סֶף֙ בְּֽלוֹא־לֶ֔חֶם
וִיגִיעֲכֶ֖ם בְּל֣וֹא לְשָׂבְעָ֑ה שִׁמְע֨וּ שָׁמ֤וֹעַ אֵלַי֙
וְאִכְלוּ־ט֔וֹב וְתִתְעַנַּ֥ג בַּדֶּ֖שֶׁן נַפְשְׁכֶֽם׃

‎<span id="003">3</span> ‏הַטּ֤וּ אָזְנְכֶם֙ וּלְכ֣וּ אֵלַ֔י שִׁמְע֖וּ
וּתְחִ֣י נַפְשְׁכֶ֑ם וְאֶכְרְתָ֤ה לָכֶם֙ בְּרִ֣ית עוֹלָ֔ם חַֽסְדֵ֥י
דָוִ֖ד הַנֶּאֱמָנִֽים׃

‎<span id="004">4</span> ‏הֵ֛ן עֵ֥ד לְאוּמִּ֖ים נְתַתִּ֑יו נָגִ֥יד
וּמְצַוֵּ֖ה לְאֻמִּֽים׃

‎<span id="005">5</span> ‏הֵ֣ן גּ֤וֹי לֹֽא־תֵדַע֙ תִּקְרָ֔א וְג֥וֹי
לֹֽא־יְדָע֖וּךָ אֵלֶ֣יךָ יָר֑וּצוּ לְמַ֙עַן֙ יְהוָ֣ה אֱלֹהֶ֔יךָ
וְלִקְד֥וֹשׁ יִשְׂרָאֵ֖ל כִּ֥י פֵאֲרָֽךְ׃ ס

‎<span id="006">6</span> ‏דִּרְשׁ֥וּ יְהוָ֖ה בְּהִמָּצְא֑וֹ קְרָאֻ֖הוּ
בִּֽהְיוֹת֥וֹ קָרֽוֹב׃

‎<span id="007">7</span> ‏יַעֲזֹ֤ב רָשָׁע֙ דַּרְכּ֔וֹ וְאִ֥ישׁ אָ֖וֶן
מַחְשְׁבֹתָ֑יו וְיָשֹׁ֤ב אֶל־יְהוָה֙ וִֽירַחֲמֵ֔הוּ וְאֶל־אֱלֹהֵ֖ינוּ
כִּֽי־יַרְבֶּ֥ה לִסְלֽוֹחַ׃

‎<span id="008">8</span> ‏כִּ֣י לֹ֤א מַחְשְׁבוֹתַי֙ מַחְשְׁב֣וֹתֵיכֶ֔ם
וְלֹ֥א דַרְכֵיכֶ֖ם דְּרָכָ֑י נְאֻ֖ם יְהוָֽה׃

‎<span id="009">9</span> ‏כִּֽי־גָבְה֥וּ שָׁמַ֖יִם מֵאָ֑רֶץ כֵּ֣ן
גָּבְה֤וּ דְרָכַי֙ מִדַּרְכֵיכֶ֔ם וּמַחְשְׁבֹתַ֖י מִמַּחְשְׁבֹתֵיכֶֽם׃

‎<span id="010">10</span> ‏כִּ֡י כַּאֲשֶׁ֣ר יֵרֵד֩ הַגֶּ֨שֶׁם
וְהַשֶּׁ֜לֶג מִן־הַשָּׁמַ֗יִם וְשָׁ֙מָּה֙ לֹ֣א יָשׁ֔וּב כִּ֚י
אִם־הִרְוָ֣ה אֶת־הָאָ֔רֶץ וְהוֹלִידָ֖הּ וְהִצְמִיחָ֑הּ וְנָ֤תַן זֶ֙רַע֙
לַזֹּרֵ֔עַ וְלֶ֖חֶם לָאֹכֵֽל׃

‎<span id="011">11</span> ‏כֵּ֣ן יִֽהְיֶ֤ה דְבָרִי֙ אֲשֶׁ֣ר יֵצֵ֣א
מִפִּ֔י לֹֽא־יָשׁ֥וּב אֵלַ֖י רֵיקָ֑ם כִּ֤י אִם־עָשָׂה֙ אֶת־אֲשֶׁ֣ר
חָפַ֔צְתִּי וְהִצְלִ֖יחַ אֲשֶׁ֥ר שְׁלַחְתִּֽיו׃

‎<span id="012">12</span> ‏כִּֽי־בְשִׂמְחָ֣ה תֵצֵ֔אוּ וּבְשָׁל֖וֹם
תּֽוּבָל֑וּן הֶהָרִ֣ים וְהַגְּבָע֗וֹת יִפְצְח֤וּ לִפְנֵיכֶם֙ רִנָּ֔ה
וְכָל־עֲצֵ֥י הַשָּׂדֶ֖ה יִמְחֲאוּ־כָֽף׃

‎<span id="013">13</span> ‏תַּ֤חַת הַֽנַּעֲצוּץ֙ יַעֲלֶ֣ה בְר֔וֹשׁ תחת
וְתַ֥חַת הַסִּרְפַּ֖ד יַעֲלֶ֣ה הֲדַ֑ס וְהָיָ֤ה לַֽיהוָה֙ לְשֵׁ֔ם לְא֥וֹת
עוֹלָ֖ם לֹ֥א יִכָּרֵֽת׃ ס

1 hwōy kāl-ṣāmē’ ləḵû lammayim wa’ăšer ’ên-lwō kāsef ləḵû šiḇərû
we’ĕḵōlû ûləḵû šiḇərû bəlwō’-ḵesef ûḇəlwō’ məḥîr yayin wəḥālāḇ:

2 lāmmâ ṯišəqəlû-ḵesef bəlwō’-leḥem wîḡî‘ăḵem bəlwō’ ləśāḇə‘â šimə‘û
šāmwō‘a ’ēlay wə’iḵəlû-ṭwōḇ wəṯiṯə‘annaḡ badešen nafəšəḵem:

3 haṭṭû ’āzənəḵem ûləḵû ’ēlay šimə‘û ûṯəḥî nafəšəḵem wə’eḵərəṯâ lāḵem
bərîṯ ‘wōlām ḥasəḏê ḏāwiḏ hanne’ĕmānîm:

4 hēn ‘ēḏ lə’ûmmîm nəṯatîw nāḡîḏ ûməṣaûēh lə’ummîm:

5 hēn gwōy lō’-ṯēḏ<sup>a</sup>‘ tiqərā’ wəḡwōy lō’-yəḏā‘ûḵā ’ēleyḵā
yārûṣû ləm<sup>a</sup>‘an yəhwâ ’ĕlōheyḵā wəliqəḏwōš yiśərā’ēl kî
fē’ărāḵə: s

6 dirəšû yəhwâ bəhimmāṣə’wō qərā’uhû bihəywōṯwō qārwōḇ:

7 y<sup>a</sup>‘ăzōḇ rāšā‘ darəkwō wə’îš ’āwen m<sup>a</sup>ḥəšəḇōṯāyw
wəyāšōḇ ’el-yəhwâ wîr<sup>a</sup>ḥămēhû wə’el-’ĕlōhênû kî-yarəbeh
lisəlwōḥa:

8 kî lō’ m<sup>a</sup>ḥəšəḇwōṯay m<sup>a</sup>ḥəšəḇwōṯêḵem wəlō’
ḏarəḵêḵem dərāḵāy nə’um yəhwâ:

9 kî-ḡāḇəhû šāmayim mē’āreṣ kēn gāḇəhû ḏərāḵay midarəḵêḵem
ûm<sup>a</sup>ḥəšəḇōṯay mimm<sup>a</sup>ḥəšəḇōṯêḵem:

10 kî ka’ăšer yērēḏ hagešem wəhaššeleḡ min-haššāmayim wəšāmmâ lō’ yāšûḇ
kî ’im-hirəwâ ’eṯ-hā’āreṣ wəhwōlîḏāh wəhiṣəmîḥāh wənāṯan
zer<sup>a</sup>‘ lazzōrē‘a wəleḥem lā’ōḵēl:

11 kēn yihəyeh ḏəḇārî ’ăšer yēṣē’ mipî lō’-yāšûḇ ’ēlay rêqām kî ’im-‘āśâ
’eṯ-’ăšer ḥāfaṣətî wəhiṣəlîḥa ’ăšer šəl<sup>a</sup>ḥətîw:

12 kî-ḇəśiməḥâ ṯēṣē’û ûḇəšālwōm tûḇālûn hehārîm wəhagəḇā‘wōṯ yifəṣəḥû
lifənêḵem rinnâ wəḵāl-‘ăṣê haśśāḏeh yiməḥă’û-ḵāf:

13 t<sup>a</sup>ḥaṯ hann<sup>a</sup>‘ăṣûṣ y<sup>a</sup>‘ăleh ḇərwōš
t<sup>a</sup>ḥaṯ wəṯ<sup>a</sup>ḥaṯ hassirəpaḏ y<sup>a</sup>‘ăleh hăḏas
wəhāyâ layhwâ ləšēm lə’wōṯ ‘wōlām lō’ yikārēṯ: s

------------------------------------------------------------------------

[Next: Isaiah (Yisheyah) Chapter 56](isa056.md)
