[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu005)  [KJV](../kjv/deu005)  [Sep](../sep/deu005.md) 
[Vul](../vul/deu005.md)   
  
[Deuteronomy (Devarim) Index](deu.md)  
  [Previous](deu004)  [Next](deu006.md) 

------------------------------------------------------------------------

### Tanach (Hebrew): Deuteronomy (Devarim) Chapter 5

‎<span id="001">1</span> ‏וַיִּקְרָ֣א מֹשֶׁה֮ אֶל־כָּל־יִשְׂרָאֵל֒
וַיֹּ֣אמֶר אֲלֵהֶ֗ם שְׁמַ֤ע יִשְׂרָאֵל֙ אֶת־הַחֻקִּ֣ים
וְאֶת־הַמִּשְׁפָּטִ֔ים אֲשֶׁ֧ר אָנֹכִ֛י דֹּבֵ֥ר בְּאָזְנֵיכֶ֖ם הַיּ֑וֹם
וּלְמַדְתֶּ֣ם אֹתָ֔ם וּשְׁמַרְתֶּ֖ם לַעֲשֹׂתָֽם׃

‎<span id="002">2</span> ‏יְהוָ֣ה אֱלֹהֵ֗ינוּ כָּרַ֥ת עִמָּ֛נוּ בְּרִ֖ית
בְּחֹרֵֽב׃

‎<span id="003">3</span> ‏לֹ֣א אֶת־אֲבֹתֵ֔ינוּ כָּרַ֥ת יְהוָ֖ה
אֶת־הַבְּרִ֣ית הַזֹּ֑את כִּ֣י אִתָּ֗נוּ אֲנַ֨חְנוּ אֵ֥לֶּה פֹ֛ה הַיּ֖וֹם
כֻּלָּ֥נוּ חַיִּֽים׃

‎<span id="004">4</span> ‏פָּנִ֣ים׀ בְּפָנִ֗ים דִּבֶּ֨ר יְהוָ֧ה
עִמָּכֶ֛ם בָּהָ֖ר מִתּ֥וֹךְ הָאֵֽשׁ׃

‎<span id="005">5</span> ‏אָ֠נֹכִי עֹמֵ֨ד בֵּין־יְהוָ֤ה וּבֵֽינֵיכֶם֙
בָּעֵ֣ת הַהִ֔וא לְהַגִּ֥יד לָכֶ֖ם אֶת־דְּבַ֣ר יְהוָ֑ה כִּ֤י יְרֵאתֶם֙
מִפְּנֵ֣י הָאֵ֔שׁ וְלֹֽא־עֲלִיתֶ֥ם בָּהָ֖ר לֵאמֹֽר׃ ס

‎<span id="006">6</span> ‏אָֽנֹכִי֙ יְהוָ֣ה אֱלֹהֶ֔יךָ אֲשֶׁ֧ר
הוֹצֵאתִ֛יךָ מֵאֶ֥רֶץ מִצְרַ֖יִם מִבֵּ֣ית עֲבָדִֽ֑ים׃

‎<span id="007">7</span> ‏לֹ֣א יִהְיֶ֥ה־לְךָ֛֩ אֱלֹהִ֥֨ים אֲחֵרִ֖֜ים
עַל־פָּנָֽ֗יַ׃

‎<span id="008">8</span> ‏לֹֽ֣א־תַעֲשֶׂ֥ה־לְךָ֥֣ פֶ֣֙סֶל֙׀
כָּל־תְּמוּנָ֔֡ה אֲשֶׁ֤֣ר בַּשָּׁמַ֣֙יִם֙׀ מִמַּ֔֡עַל וַאֲשֶׁ֥ר֩
בָּאָ֖֨רֶץ מִתָּ֑֜חַת וַאֲשֶׁ֥ר בַּמַּ֖֣יִם׀ מִתַּ֥֣חַת לָאָֽ֗רֶץ׃

‎<span id="009">9</span> ‏לֹא־תִשְׁתַּחֲוֶ֥֣ה לָהֶ֖ם֮ וְלֹ֣א תָעָבְדֵ֑ם֒
כִּ֣י אָנֹכִ֞י יְהוָ֤ה אֱלֹהֶ֙יךָ֙ אֵ֣ל קַנָּ֔א פֹּ֠קֵד עֲוֹ֨ן אָב֧וֹת
עַל־בָּנִ֛ים וְעַל־שִׁלֵּשִׁ֥ים וְעַל־רִבֵּעִ֖ים לְשֹׂנְאָֽ֑י׃

‎<span id="010">10</span> ‏וְעֹ֤֥שֶׂה חֶ֖֙סֶד֙ לַֽאֲלָפִ֑֔ים לְאֹהֲבַ֖י
וּלְשֹׁמְרֵ֥י מצותו מִצְוֹתָֽי׃ ס

‎<span id="011">11</span> ‏לֹ֥א תִשָּׂ֛א אֶת־שֵֽׁם־יְהוָ֥ה אֱלֹהֶ֖יךָ
לַשָּׁ֑וְא כִּ֣י לֹ֤א יְנַקֶּה֙ יְהוָ֔ה אֵ֛ת אֲשֶׁר־יִשָּׂ֥א אֶת־שְׁמ֖וֹ
לַשָּֽׁוְא׃ ס

‎<span id="012">12</span> ‏שָׁמ֣֛וֹר אֶת־י֥וֹם֩ הַשַּׁבָּ֖֨ת
לְקַדְּשׁ֑֜וֹ כַּאֲשֶׁ֥ר צִוְּךָ֖֣׀ יְהוָ֥֣ה אֱלֹהֶֽ֗יךָ<sup>2</sup>

‎<span id="013">13</span> ‏שֵׁ֤֣שֶׁת יָמִ֣ים֙ תַּֽעֲבֹ֔ד֮ וְעָשִׂ֖֣יתָ
כָּֿל־מְלַאכְתֶּֽךָ֒׃

‎<span id="014">14</span> ‏וְי֙וֹם֙ הַשְּׁבִיעִ֜֔י שַׁבָּ֖֣ת׀ לַיהוָ֖֣ה
אֱלֹהֶ֑֗יךָ לֹ֣א תַעֲשֶׂ֣ה כָל־מְלָאכָ֡ה אַתָּ֣ה וּבִנְךָֽ־וּבִתֶּ֣ךָ
וְעַבְדְּךָֽ־וַ֠אֲמָתֶךָ וְשׁוֹרְךָ֨ וַחֲמֹֽרְךָ֜ וְכָל־בְּהֶמְתֶּ֗ךָ
וְגֵֽרְךָ֙ אֲשֶׁ֣ר בִּשְׁעָרֶ֔יךָ לְמַ֗עַן יָנ֛וּחַ עַבְדְּךָ֥
וַאֲמָתְךָ֖ כָּמֽ֑וֹךָ׃

‎<span id="015">15</span> ‏וְזָכַרְתָּ֞֗ כִּ֣י־עֶ֤֥בֶד הָיִ֣֙יתָ֙׀
בְּאֶ֣רֶץ מִצְרַ֔֗יִם וַיֹּצִ֨אֲךָ֜֩ יְהוָ֤֨ה אֱלֹהֶ֤֙יךָ֙ מִשָּׁ֔ם֙
בְּיָ֤֥ד חֲזָקָ֖ה֙ וּבִזְרֹ֣עַ נְטוּיָ֑֔ה עַל־כֵּ֗ן צִוְּךָ֙ יְהוָ֣ה
אֱלֹהֶ֔יךָ לַעֲשׂ֖וֹת אֶת־י֥וֹם הַשַּׁבָּֽת׃ ס

‎<span id="016">16</span> ‏כַּבֵּ֤ד אֶת־אָבִ֙יךָ֙ וְאֶת־אִמֶּ֔ךָ
כַּאֲשֶׁ֥ר צִוְּךָ֖ יְהוָ֣ה אֱלֹהֶ֑יךָ לְמַ֣עַן׀ יַאֲרִיכֻ֣ן יָמֶ֗יךָ
וּלְמַ֙עַן֙ יִ֣יטַב לָ֔ךְ עַ֚ל הָֽאֲדָמָ֔ה אֲשֶׁר־יְהוָ֥ה אֱלֹהֶ֖יךָ
נֹתֵ֥ן לָֽךְ׃ ס

‎<span id="017">17</span> ‏לֹ֥֖א תִּֿרְצָֽח׃ ס

‎<span id="018">18</span> ‏וְלֹ֖֣א תִּֿנְאָֽ֑ף׃ ס

‎<span id="019">19</span> ‏וְלֹ֖֣א תִּֿגְנֹֽ֔ב׃ ס

‎<span id="020">20</span> ‏וְלֹֽא־תַעֲנֶ֥ה בְרֵֽעֲךָ֖ עֵ֥ד שָֽׁוְא׃ ס

‎<span id="021">21</span> ‏וְלֹ֥א תַחְמֹ֖ד אֵ֣שֶׁת רֵעֶ֑ךָ סוְלֹ֨א
תִתְאַוֶּ֜ה בֵּ֣ית רֵעֶ֗ךָ שָׂדֵ֜הוּ וְעַבְדּ֤וֹ וַאֲמָתוֹ֙ שׁוֹר֣וֹ
וַחֲמֹר֔וֹ וְכֹ֖ל אֲשֶׁ֥ר לְרֵעֶֽךָ׃ ס

‎<span id="022">22</span> ‏אֶֽת־הַדְּבָרִ֣ים הָאֵ֡לֶּה דִּבֶּר֩ יְהוָ֨ה
אֶל־כָּל־קְהַלְכֶ֜ם בָּהָ֗ר מִתּ֤וֹךְ הָאֵשׁ֙ הֶֽעָנָ֣ן וְהָֽעֲרָפֶ֔ל
ק֥וֹל גָּד֖וֹל וְלֹ֣א יָסָ֑ף וַֽיִּכְתְּבֵ֗ם עַל־שְׁנֵי֙ לֻחֹ֣ת
אֲבָנִ֔ים וַֽיִּתְּנֵ֖ם אֵלָֽי׃

‎<span id="023">23</span> ‏וַיְהִ֗י כְּשָׁמְעֲכֶ֤ם אֶת־הַקּוֹל֙
מִתּ֣וֹךְ הַחֹ֔שֶׁךְ וְהָהָ֖ר בֹּעֵ֣ר בָּאֵ֑שׁ וַתִּקְרְב֣וּן אֵלַ֔י
כָּל־רָאשֵׁ֥י שִׁבְטֵיכֶ֖ם וְזִקְנֵיכֶֽם׃

‎<span id="024">24</span> ‏וַתֹּאמְר֗וּ הֵ֣ן הֶרְאָ֜נוּ יְהוָ֤ה
אֱלֹהֵ֙ינוּ֙ אֶת־כְּבֹד֣וֹ וְאֶת־גָּדְל֔וֹ וְאֶת־קֹל֥וֹ שָׁמַ֖עְנוּ
מִתּ֣וֹךְ הָאֵ֑שׁ הַיּ֤וֹם הַזֶּה֙ רָאִ֔ינוּ כִּֽי־יְדַבֵּ֧ר אֱלֹהִ֛ים
אֶת־הָֽאָדָ֖ם וָחָֽי׃

‎<span id="025">25</span> ‏וְעַתָּה֙ לָ֣מָּה נָמ֔וּת כִּ֣י תֹֽאכְלֵ֔נוּ
הָאֵ֥שׁ הַגְּדֹלָ֖ה הַזֹּ֑את אִם־יֹסְפִ֣ים׀ אֲנַ֗חְנוּ לִ֠שְׁמֹעַ
אֶת־ק֨וֹל יְהוָ֧ה אֱלֹהֵ֛ינוּ ע֖וֹד וָמָֽתְנוּ׃

‎<span id="026">26</span> ‏כִּ֣י מִ֣י כָל־בָּשָׂ֡ר אֲשֶׁ֣ר שָׁמַ֣ע קוֹל֩
אֱלֹהִ֨ים חַיִּ֜ים מְדַבֵּ֧ר מִתּוֹךְ־הָאֵ֛שׁ כָּמֹ֖נוּ וַיֶּֽחִי׃

‎<span id="027">27</span> ‏קְרַ֤ב אַתָּה֙ וּֽשֲׁמָ֔ע אֵ֛ת כָּל־אֲשֶׁ֥ר
יֹאמַ֖ר יְהוָ֣ה אֱלֹהֵ֑ינוּ וְאַ֣תְּ׀ תְּדַבֵּ֣ר אֵלֵ֗ינוּ אֵת֩
כָּל־אֲשֶׁ֨ר יְדַבֵּ֜ר יְהוָ֧ה אֱלֹהֵ֛ינוּ אֵלֶ֖יךָ וְשָׁמַ֥עְנוּ
וְעָשִֽׂינוּ׃

‎<span id="028">28</span> ‏וַיִּשְׁמַ֤ע יְהוָה֙ אֶת־ק֣וֹל דִּבְרֵיכֶ֔ם
בְּדַבֶּרְכֶ֖ם אֵלָ֑י וַיֹּ֨אמֶר יְהוָ֜ה אֵלַ֗י שָׁ֠מַעְתִּי אֶת־ק֨וֹל
דִּבְרֵ֜י הָעָ֤ם הַזֶּה֙ אֲשֶׁ֣ר דִּבְּר֣וּ אֵלֶ֔יךָ הֵיטִ֖יבוּ
כָּל־אֲשֶׁ֥ר דִּבֵּֽרוּ׃

‎<span id="029">29</span> ‏מִֽי־יִתֵּ֡ן וְהָיָה֩ לְבָבָ֨ם זֶ֜ה לָהֶ֗ם
לְיִרְאָ֥ה אֹתִ֛י וְלִשְׁמֹ֥ר אֶת־כָּל־מִצְוֹתַ֖י כָּל־הַיָּמִ֑ים
לְמַ֨עַן יִיטַ֥ב לָהֶ֛ם וְלִבְנֵיהֶ֖ם לְעֹלָֽם׃

‎<span id="030">30</span> ‏לֵ֖ךְ אֱמֹ֣ר לָהֶ֑ם שׁ֥וּבוּ לָכֶ֖ם
לְאָהֳלֵיכֶֽם׃

‎<span id="031">31</span> ‏וְאַתָּ֗ה פֹּה֮ עֲמֹ֣ד עִמָּדִי֒
וַאֲדַבְּרָ֣ה אֵלֶ֗יךָ אֵ֧ת כָּל־הַמִּצְוָ֛ה וְהַחֻקִּ֥ים
וְהַמִּשְׁפָּטִ֖ים אֲשֶׁ֣ר תְּלַמְּדֵ֑ם וְעָשׂ֣וּ בָאָ֔רֶץ אֲשֶׁ֧ר
אָנֹכִ֛י נֹתֵ֥ן לָהֶ֖ם לְרִשְׁתָּֽהּ׃

‎<span id="032">32</span> ‏וּשְׁמַרְתֶּ֣ם לַעֲשׂ֔וֹת כַּאֲשֶׁ֥ר צִוָּ֛ה
יְהוָ֥ה אֱלֹהֵיכֶ֖ם אֶתְכֶ֑ם לֹ֥א תָסֻ֖רוּ יָמִ֥ין וּשְׂמֹֽאל׃

‎<span id="033">33</span> ‏בְּכָל־הַדֶּ֗רֶךְ אֲשֶׁ֨ר צִוָּ֜ה יְהוָ֧ה
אֱלֹהֵיכֶ֛ם אֶתְכֶ֖ם תֵּלֵ֑כוּ לְמַ֤עַן תִּֽחְיוּן֙ וְט֣וֹב לָכֶ֔ם
וְהַאֲרַכְתֶּ֣ם יָמִ֔ים בָּאָ֖רֶץ אֲשֶׁ֥ר תִּֽירָשֽׁוּן׃

1 wayyiqərā’ mōšeh ’el-kāl-yiśərā’ēl wayyō’mer ’ălēhem šəm<sup>a</sup>‘
yiśərā’ēl ’eṯ-h<sup>a</sup>ḥuqqîm wə’eṯ-hammišəpāṭîm ’ăšer ’ānōḵî dōḇēr
bə’āzənêḵem hayywōm ûləmaḏətem ’ōṯām ûšəmarətem l<sup>a</sup>‘ăśōṯām:

2 yəhwâ ’ĕlōhênû kāraṯ ‘immānû bərîṯ bəḥōrēḇ:

3 lō’ ’eṯ-’ăḇōṯênû kāraṯ yəhwâ ’eṯ-habərîṯ hazzō’ṯ kî ’itānû
’ăn<sup>a</sup>ḥənû ’ēlleh fōh hayywōm kullānû ḥayyîm:

4 pānîm\| bəfānîm diber yəhwâ ‘immāḵem bâār mitwōḵə hā’ēš:

5 ’ānōḵî ‘ōmēḏ bên-yəhwâ ûḇênêḵem bā‘ēṯ hahiw’ ləhagîḏ lāḵem ’eṯ-dəḇar
yəhwâ kî yərē’ṯem mipənê hā’ēš wəlō’-‘ălîṯem bâār lē’mōr: s

6 ’ānōḵî yəhwâ ’ĕlōheyḵā ’ăšer hwōṣē’ṯîḵā mē’ereṣ miṣərayim mibêṯ
‘ăḇāḏîm:

7 lō’ yihəyeh-ləḵā ’ĕlōhîm ’ăḥērîm ‘al-pānāya:

8 lō’-ṯ<sup>a</sup>‘ăśeh-ləḵā fesel\| kāl-təmûnâ ’ăšer baššāmayim\|
mimm<sup>a</sup>‘al wa’ăšer bā’āreṣ mitāḥaṯ wa’ăšer bammayim\|
mit<sup>a</sup>ḥaṯ lā’āreṣ:

9 lō’-ṯišət<sup>a</sup>ḥăweh lâem wəlō’ ṯā‘āḇəḏēm kî ’ānōḵî yəhwâ
’ĕlōheyḵā ’ēl qannā’ pōqēḏ ‘ăwōn ’āḇwōṯ ‘al-bānîm wə‘al-šillēšîm
wə‘al-ribē‘îm ləśōnə’āy:

10 wə‘ōśeh ḥeseḏ la’ălāfîm lə’ōhăḇay ûləšōmərê miṣəwōṯāw miṣəwōṯāy: s

11 lō’ ṯiśśā’ ’eṯ-šēm-yəhwâ ’ĕlōheyḵā laššāwə’ kî lō’ yənaqqeh yəhwâ ’ēṯ
’ăšer-yiśśā’ ’eṯ-šəmwō laššāwə’: s

12 šāmwōr ’eṯ-ywōm haššabāṯ ləqadəšwō ka’ăšer ṣiûəḵā\| yəhwâ
’ĕlōheyḵā<sup>2</sup>

13 šēšeṯ yāmîm t<sup>a</sup>‘ăḇōḏ wə‘āśîṯā kāl-məla’ḵəteḵā:

14 wəywōm haššəḇî‘î šabāṯ\| layhwâ ’ĕlōheyḵā lō’ ṯ<sup>a</sup>‘ăśeh
ḵāl-məlā’ḵâ ’atâ ûḇinəḵā-ûḇiteḵā wə‘aḇədəḵā-wa’ămāṯeḵā wəšwōrəḵā
w<sup>a</sup>ḥămōrəḵā wəḵāl-bəheməteḵā wəḡērəḵā ’ăšer bišə‘āreyḵā
ləm<sup>a</sup>‘an yānûḥa ‘aḇədəḵā wa’ămāṯəḵā kāmwōḵā:

15 wəzāḵarətā kî-‘eḇeḏ hāyîṯā\| bə’ereṣ miṣərayim wayyōṣi’ăḵā yəhwâ
’ĕlōheyḵā miššām bəyāḏ ḥăzāqâ ûḇizərō‘a nəṭûyâ ‘al-kēn ṣiûəḵā yəhwâ
’ĕlōheyḵā l<sup>a</sup>‘ăśwōṯ ’eṯ-ywōm haššabāṯ: s

16 kabēḏ ’eṯ-’āḇîḵā wə’eṯ-’immeḵā ka’ăšer ṣiûəḵā yəhwâ ’ĕlōheyḵā
ləm<sup>a</sup>‘an\| ya’ărîḵun yāmeyḵā ûləm<sup>a</sup>‘an yîṭaḇ lāḵə
‘al hā’ăḏāmâ ’ăšer-yəhwâ ’ĕlōheyḵā nōṯēn lāḵə: s

17 lō’ tirəṣāḥ: s

18 wəlō’ tinə’āf: s

19 wəlō’ tiḡənōḇ: s

20 wəlō’-ṯ<sup>a</sup>‘ăneh ḇərē‘ăḵā ‘ēḏ šāwə’: s

21 wəlō’ ṯ<sup>a</sup>ḥəmōḏ ’ēšeṯ rē‘eḵā swəlō’ ṯiṯə’aûeh bêṯ rē‘eḵā
śāḏēhû wə‘aḇədwō wa’ămāṯwō šwōrwō w<sup>a</sup>ḥămōrwō wəḵōl ’ăšer
lərē‘eḵā: s

22 ’eṯ-hadəḇārîm hā’ēlleh diber yəhwâ ’el-kāl-qəhaləḵem bâār mitwōḵə
hā’ēš he‘ānān wəhā‘ărāfel qwōl gāḏwōl wəlō’ yāsāf wayyiḵətəḇēm ‘al-šənê
luḥōṯ ’ăḇānîm wayyitənēm ’ēlāy:

23 wayəhî kəšāmə‘ăḵem ’eṯ-haqqwōl mitwōḵə h<sup>a</sup>ḥōšeḵə wəhâār
bō‘ēr bā’ēš watiqərəḇûn ’ēlay kāl-rā’šê šiḇəṭêḵem wəziqənêḵem:

24 watō’mərû hēn herə’ānû yəhwâ ’ĕlōhênû ’eṯ-kəḇōḏwō wə’eṯ-gāḏəlwō
wə’eṯ-qōlwō šām<sup>a</sup>‘ənû mitwōḵə hā’ēš hayywōm hazzeh rā’înû
kî-yəḏabēr ’ĕlōhîm ’eṯ-hā’āḏām wāḥāy:

25 wə‘atâ lāmmâ nāmûṯ kî ṯō’ḵəlēnû hā’ēš hagəḏōlâ hazzō’ṯ ’im-yōsəfîm\|
’ăn<sup>a</sup>ḥənû lišəmō‘a ’eṯ-qwōl yəhwâ ’ĕlōhênû ‘wōḏ wāmāṯənû:

26 kî mî ḵāl-bāśār ’ăšer šām<sup>a</sup>‘ qwōl ’ĕlōhîm ḥayyîm məḏabēr
mitwōḵə-hā’ēš kāmōnû wayyeḥî:

27 qəraḇ ’atâ ûšămā‘ ’ēṯ kāl-’ăšer yō’mar yəhwâ ’ĕlōhênû wə’atə\|
təḏabēr ’ēlênû ’ēṯ kāl-’ăšer yəḏabēr yəhwâ ’ĕlōhênû ’ēleyḵā
wəšām<sup>a</sup>‘ənû wə‘āśînû:

28 wayyišəm<sup>a</sup>‘ yəhwâ ’eṯ-qwōl diḇərêḵem bəḏaberəḵem ’ēlāy
wayyō’mer yəhwâ ’ēlay šām<sup>a</sup>‘ətî ’eṯ-qwōl diḇərê hā‘ām hazzeh
’ăšer dibərû ’ēleyḵā hêṭîḇû kāl-’ăšer dibērû:

29 mî-yitēn wəhāyâ ləḇāḇām zeh lâem ləyirə’â ’ōṯî wəlišəmōr
’eṯ-kāl-miṣəwōṯay kāl-hayyāmîm ləm<sup>a</sup>‘an yîṭaḇ lâem wəliḇənêhem
lə‘ōlām:

30 lēḵə ’ĕmōr lâem šûḇû lāḵem lə’âŏlêḵem:

31 wə’atâ pōh ‘ămōḏ ‘immāḏî wa’ăḏabərâ ’ēleyḵā ’ēṯ kāl-hammiṣəwâ
wəh<sup>a</sup>ḥuqqîm wəhammišəpāṭîm ’ăšer təlamməḏēm wə‘āśû ḇā’āreṣ
’ăšer ’ānōḵî nōṯēn lâem lərišətāh:

32 ûšəmarətem l<sup>a</sup>‘ăśwōṯ ka’ăšer ṣiûâ yəhwâ ’ĕlōhêḵem ’eṯəḵem
lō’ ṯāsurû yāmîn ûśəmō’l:

33 bəḵāl-hadereḵə ’ăšer ṣiûâ yəhwâ ’ĕlōhêḵem ’eṯəḵem tēlēḵû
ləm<sup>a</sup>‘an tiḥəyûn wəṭwōḇ lāḵem wəha’ăraḵətem yāmîm bā’āreṣ
’ăšer tîrāšûn:

------------------------------------------------------------------------

[Next: Deuteronomy (Devarim) Chapter 6](deu006.md)
