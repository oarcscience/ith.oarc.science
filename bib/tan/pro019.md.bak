[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro019)  [KJV](../kjv/pro019)  [Sep](../sep/pro019.md) 
[Vul](../vul/pro019.md)   
  
[Proverbs (Mishlei) Index](pro.md)  
  [Previous](pro018)  [Next](pro020.md) 

------------------------------------------------------------------------

### Tanach (Hebrew): Proverbs (Mishlei) Chapter 19

‎<span id="001">1</span> ‏טֽוֹב־רָ֭שׁ הוֹלֵ֣ךְ בְּתֻמּ֑וֹ מֵעִקֵּ֥שׁ
שְׂ֝פָתָ֗יו וְה֣וּא כְסִֽיל׃

‎<span id="002">2</span> ‏גַּ֤ם בְּלֹא־דַ֣עַת נֶ֣פֶשׁ לֹא־ט֑וֹב וְאָ֖ץ
בְּרַגְלַ֣יִם חוֹטֵֽא׃

‎<span id="003">3</span> ‏אִוֶּ֣לֶת אָ֭דָם תְּסַלֵּ֣ף דַּרְכּ֑וֹ
וְעַל־יְ֝הוָ֗ה יִזְעַ֥ף לִבּֽוֹ׃

‎<span id="004">4</span> ‏ה֗וֹן יֹ֭סִיף רֵעִ֣ים רַבִּ֑ים וְ֝דָ֗ל
מֵרֵ֥עהוּ<sup>1</sup> יִפָּרֵֽד׃

‎<span id="005">5</span> ‏עֵ֣ד שְׁ֭קָרִים לֹ֣א יִנָּקֶ֑ה וְיָפִ֥יחַ
כְּ֝זָבִ֗ים לֹ֣א יִמָּלֵֽט׃

‎<span id="006">6</span> ‏רַ֭בִּים יְחַלּ֣וּ פְנֵֽי־נָדִ֑יב
וְכָל־הָ֝רֵ֗עַ לְאִ֣ישׁ מַתָּֽן׃

‎<span id="007">7</span> ‏כָּ֥ל אֲחֵי־רָ֨שׁ׀ שְֽׂנֵאֻ֗הוּ אַ֤ף כִּ֣י
מְ֭רֵעֵהוּ רָחֲק֣וּ מִמֶּ֑נּוּ מְרַדֵּ֖ף אֲמָרִ֣ים לא־ לוֹ־ הֵֽמָּה׃

‎<span id="008">8</span> ‏קֹֽנֶה־לֵּ֭ב אֹהֵ֣ב נַפְשׁ֑וֹ שֹׁמֵ֥ר
תְּ֝בוּנָ֗ה לִמְצֹא־טֽוֹב׃

‎<span id="009">9</span> ‏עֵ֣ד שְׁ֭קָרִים לֹ֣א יִנָּקֶ֑ה וְיָפִ֖יחַ
כְּזָבִ֣ים יֹאבֵֽד׃ פ

‎<span id="010">10</span> ‏לֹֽא־נָאוֶ֣ה לִכְסִ֣יל תַּעֲנ֑וּג אַ֝֗ף
כִּֽי־לְעֶ֤בֶד׀ מְשֹׁ֬ל בְּשָׂרִֽים׃

‎<span id="011">11</span> ‏שֵׂ֣כֶל אָ֭דָם הֶאֱרִ֣יךְ אַפּ֑וֹ
וְ֝תִפאַרְתּ֗וֹ<sup>1</sup> עֲבֹ֣ר עַל־פָּֽשַׁע׃

‎<span id="012">12</span> ‏נַ֣הַם כַּ֭כְּפִיר זַ֣עַף מֶ֑לֶךְ וּכְטַ֖ל
עַל־עֵ֣שֶׂב רְצוֹנֽוֹ׃

‎<span id="013">13</span> ‏הַוֹּ֣ת לְ֭אָבִיו בֵּ֣ן כְּסִ֑יל וְדֶ֥לֶף
טֹ֝רֵ֗ד מִדְיְנֵ֥י אִשָּֽׁה׃

‎<span id="014">14</span> ‏בַּ֣יִת וָ֭הוֹן נַחֲלַ֣ת אָב֑וֹת וּ֝מֵיְהוָ֗ה
אִשָּׁ֥ה מַשְׂכָּֽלֶת׃

‎<span id="015">15</span> ‏עַ֭צְלָה תַּפִּ֣יל תַּרְדֵּמָ֑ה וְנֶ֖פֶשׁ
רְמִיָּ֣ה תִרְעָֽב׃

‎<span id="016">16</span> ‏שֹׁמֵ֣ר מִ֭צְוָה שֹׁמֵ֣ר נַפְשׁ֑וֹ בּוֹזֵ֖ה
דְרָכָ֣יו יומת יָמֽוּת׃

‎<span id="017">17</span> ‏מַלְוֵ֣ה יְ֭הוָה ח֣וֹנֵֽן דָּ֑ל וּ֝גְמֻל֗וֹ
יְשַׁלֶּם־לֽוֹ׃

‎<span id="018">18</span> ‏יַסֵּ֣ר בִּ֭נְךָ כִּי־יֵ֣שׁ תִּקְוָ֑ה
וְאֶל־הֲ֝מִית֗וֹ אַל־תִּשָּׂ֥א נַפְשֶֽׁךָ׃

‎<span id="019">19</span> ‏גרל־ גְּֽדָל־ חֵ֭מָה נֹ֣שֵׂא עֹ֑נֶשׁ כִּ֥י
אִם־תַּ֝צִּ֗יל וְע֣וֹד תּוֹסִֽף׃

‎<span id="020">20</span> ‏שְׁמַ֣ע עֵ֭צָה וְקַבֵּ֣ל מוּסָ֑ר לְ֝מַ֗עַן
תֶּחְכַּ֥ם בְּאַחֲרִיתֶֽךָ׃

‎<span id="021">21</span> ‏רַבּ֣וֹת מַחֲשָׁב֣וֹת בְּלֶב־אִ֑ישׁ וַעֲצַ֥ת
יְ֝הוָ֗ה הִ֣יא תָקֽוּם׃

‎<span id="022">22</span> ‏תַּאֲוַ֣ת אָדָ֣ם חַסְדּ֑וֹ וְטֽוֹב־רָ֝שׁ
מֵאִ֥ישׁ כָּזָֽב׃

‎<span id="023">23</span> ‏יִרְאַ֣ת יְהוָ֣ה לְחַיִּ֑ים וְשָׂבֵ֥עַ
יָ֝לִ֗ין בַּל־יִפָּ֥קֶד רָֽע׃

‎<span id="024">24</span> ‏טָ֘מַ֤ן עָצֵ֣ל יָ֭דוֹ בַּצַּלָּ֑חַת
גַּם־אֶל־פִּ֝֗יהוּ לֹ֣א יְשִׁיבֶֽנָּה׃

‎<span id="025">25</span> ‏לֵ֣ץ תַּ֭כֶּה וּפֶ֣תִי יַעְרִ֑ם וְהוֹכִ֥יחַ
לְ֝נָב֗וֹן יָבִ֥ין דָּֽעַת׃

‎<span id="026">26</span> ‏מְֽשַׁדֶּד־אָ֭ב יַבְרִ֣יחַ אֵ֑ם בֵּ֝֗ן
מֵבִ֥ישׁ וּמַחְפִּֽיר׃

‎<span id="027">27</span> ‏חַֽדַל־בְּ֭נִי<sup>1</sup> לִשְׁמֹ֣עַ מוּסָ֑ר
לִ֝שְׁג֗וֹת מֵֽאִמְרֵי־דָֽעַת׃

‎<span id="028">28</span> ‏עֵ֣ד בְּ֭לִיַּעַל יָלִ֣יץ מִשְׁפָּ֑ט וּפִ֥י
רְ֝שָׁעִ֗ים יְבַלַּע־אָֽוֶן׃

‎<span id="029">29</span> ‏נָכ֣וֹנוּ לַלֵּצִ֣ים שְׁפָטִ֑ים
וּ֝מַהֲלֻמ֗וֹת לְגֵ֣ו כְּסִילִֽים׃

1 ṭwōḇ-rāš hwōlēḵə bəṯummwō mē‘iqqēš śəfāṯāyw wəhû’ ḵəsîl:

2 gam bəlō’-ḏ<sup>a</sup>‘aṯ nefeš lō’-ṭwōḇ wə’āṣ bəraḡəlayim ḥwōṭē’:

3 ’iûeleṯ ’āḏām təsallēf darəkwō wə‘al-yəhwâ yizə‘af libwō:

4 hwōn yōsîf rē‘îm rabîm wəḏāl mērē‘hû<sup>1</sup> yipārēḏ:

5 ‘ēḏ šəqārîm lō’ yinnāqeh wəyāfîḥa kəzāḇîm lō’ yimmālēṭ:

6 rabîm yəḥallû fənê-nāḏîḇ wəḵāl-hārē‘a lə’îš matān:

7 kāl ’ăḥê-rāš\| śənē’uhû ’af kî mərē‘ēhû rāḥăqû mimmennû məradēf
’ămārîm lō’- lwō- hēmmâ:

8 qōneh-llēḇ ’ōhēḇ nafəšwō šōmēr təḇûnâ liməṣō’-ṭwōḇ:

9 ‘ēḏ šəqārîm lō’ yinnāqeh wəyāfîḥa kəzāḇîm yō’ḇēḏ: f

10 lō’-nā’weh liḵəsîl t<sup>a</sup>‘ănûḡ ’af kî-lə‘eḇeḏ\| məšōl bəśārîm:

11 śēḵel ’āḏām he’ĕrîḵə ’apwō wəṯif’arətwō<sup>1</sup> ‘ăḇōr
‘al-pāš<sup>a</sup>‘:

12 naham kakəfîr z<sup>a</sup>‘af meleḵə ûḵəṭal ‘al-‘ēśeḇ rəṣwōnwō:

13 haûōṯ lə’āḇîw bēn kəsîl wəḏelef ṭōrēḏ miḏəyənê ’iššâ:

14 bayiṯ wâwōn n<sup>a</sup>ḥălaṯ ’āḇwōṯ ûmêəhwâ ’iššâ maśəkāleṯ:

15 ‘aṣəlâ tapîl tarədēmâ wənefeš rəmîyâ ṯirə‘āḇ:

16 šōmēr miṣəwâ šōmēr nafəšwō bwōzēh ḏərāḵāyw yûmāṯ yāmûṯ:

17 maləwēh yəhwâ ḥwōnēn dāl ûḡəmulwō yəšallem-lwō:

18 yassēr binəḵā kî-yēš tiqəwâ wə’el-hămîṯwō ’al-tiśśā’ nafəšeḵā:

19 gərāl- gəḏāl- ḥēmâ nōśē’ ‘ōneš kî ’im-taṣṣîl wə‘wōḏ twōsif:

20 šəm<sup>a</sup>‘ ‘ēṣâ wəqabēl mûsār ləm<sup>a</sup>‘an teḥəkam
bə’<sup>a</sup>ḥărîṯeḵā:

21 rabwōṯ m<sup>a</sup>ḥăšāḇwōṯ bəleḇ-’îš w<sup>a</sup>‘ăṣaṯ yəhwâ hî’
ṯāqûm:

22 ta’ăwaṯ ’āḏām ḥasədwō wəṭwōḇ-rāš mē’îš kāzāḇ:

23 yirə’aṯ yəhwâ ləḥayyîm wəśāḇē‘a yālîn bal-yipāqeḏ rā‘:

24 ṭāman ‘āṣēl yāḏwō baṣṣallāḥaṯ gam-’el-pîhû lō’ yəšîḇennâ:

25 lēṣ takeh ûfeṯî y<sup>a</sup>‘ərim wəhwōḵîḥa lənāḇwōn yāḇîn dā‘aṯ:

26 məšadeḏ-’āḇ yaḇərîḥa ’ēm bēn mēḇîš ûm<sup>a</sup>ḥəpîr:

27 ḥaḏal-bənî<sup>1</sup> lišəmō‘a mûsār lišəḡwōṯ mē’imərê-ḏā‘aṯ:

28 ‘ēḏ bəlîy<sup>a</sup>‘al yālîṣ mišəpāṭ ûfî rəšā‘îm
yəḇall<sup>a</sup>‘-’āwen:

29 nāḵwōnû lallēṣîm šəfāṭîm ûmahălumwōṯ ləḡēw kəsîlîm:

------------------------------------------------------------------------

[Next: Proverbs (Mishlei) Chapter 20](pro020.md)
