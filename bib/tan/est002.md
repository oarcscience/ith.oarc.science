[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/est002)  [KJV](../kjv/est002)  [Sep](../sep/est002) 
[Vul](../vul/est002)   
  
[Esther (Esther) Index](est)  
  [Previous](est001)  [Next](est003) 

------------------------------------------------------------------------

### Tanach (Hebrew): Esther (Esther) Chapter 2

‎<span id="001">1</span> ‏אַחַר֙ הַדְּבָרִ֣ים הָאֵ֔לֶּה כְּשֹׁ֕ךְ חֲמַ֖ת
הַמֶּ֣לֶךְ אֲחַשְׁוֵר֑וֹשׁ זָכַ֤ר אֶת־וַשְׁתִּי֙ וְאֵ֣ת אֲשֶׁר־עָשָׂ֔תָה
וְאֵ֥ת אֲשֶׁר־נִגְזַ֖ר עָלֶֽיהָ׃

‎<span id="002">2</span> ‏וַיֹּאמְר֥וּ נַעֲרֵֽי־הַמֶּ֖לֶךְ מְשָׁרְתָ֑יו
יְבַקְשׁ֥וּ לַמֶּ֛לֶךְ נְעָר֥וֹת בְּתוּל֖וֹת טוֹב֥וֹת מַרְאֶֽה׃

‎<span id="003">3</span> ‏וְיַפְקֵ֨ד הַמֶּ֣לֶךְ פְּקִידִים֮
בְּכָל־מְדִינ֣וֹת מַלְכוּתוֹ֒ וְיִקְבְּצ֣וּ אֶת־כָּל־נַעֲרָֽה־בְ֠תוּלָה
טוֹבַ֨ת מַרְאֶ֜ה אֶל־שׁוּשַׁ֤ן הַבִּירָה֙ אֶל־בֵּ֣ית הַנָּשִׁ֔ים
אֶל־יַ֥ד הֵגֶ֛א סְרִ֥יס הַמֶּ֖לֶךְ שֹׁמֵ֣ר הַנָּשִׁ֑ים וְנָת֖וֹן
תַּמְרוּקֵיהֶֽן׃

‎<span id="004">4</span> ‏וְהַֽנַּעֲרָ֗ה אֲשֶׁ֤ר תִּיטַב֙ בְּעֵינֵ֣י
הַמֶּ֔לֶךְ תִּמְלֹ֖ךְ תַּ֣חַת וַשְׁתִּ֑י וַיִּיטַ֧ב הַדָּבָ֛ר בְּעֵינֵ֥י
הַמֶּ֖לֶךְ וַיַּ֥עַשׂ כֵּֽן׃ ס

‎<span id="005">5</span> ‏אִ֣ישׁ יְהוּדִ֔י הָיָ֖ה בְּשׁוּשַׁ֣ן
הַבִּירָ֑ה וּשְׁמ֣וֹ מָרְדֳּכַ֗י בֶּ֣ן יָאִ֧יר בֶּן־שִׁמְעִ֛י
בֶּן־קִ֖ישׁ אִ֥ישׁ יְמִינִֽי׃

‎<span id="006">6</span> ‏אֲשֶׁ֤ר הָגְלָה֙ מִיר֣וּשָׁלַ֔יִם
עִם־הַגֹּלָה֙ אֲשֶׁ֣ר הָגְלְתָ֔ה עִ֖ם יְכָנְיָ֣ה מֶֽלֶךְ־יְהוּדָ֑ה
אֲשֶׁ֣ר הֶגְלָ֔ה נְבוּכַדְנֶאצַּ֖ר מֶ֥לֶךְ בָּבֶֽל׃

‎<span id="007">7</span> ‏וַיְהִ֨י אֹמֵ֜ן אֶת־הֲדַסָּ֗ה הִ֤יא אֶסְתֵּר֙
בַּת־דֹּד֔וֹ כִּ֛י אֵ֥ין לָ֖הּ אָ֣ב וָאֵ֑ם וְהַנַּעֲרָ֤ה יְפַת־תֹּ֙אַר֙
וְטוֹבַ֣ת מַרְאֶ֔ה וּבְמ֤וֹת אָבִ֙יהָ֙ וְאִמָּ֔הּ לְקָחָ֧הּ מָרְדֳּכַ֛י
ל֖וֹ לְבַֽת׃

‎<span id="008">8</span> ‏וַיְהִ֗י בְּהִשָּׁמַ֤ע דְּבַר־הַמֶּ֙לֶךְ֙
וְדָת֔וֹ וּֽבְהִקָּבֵ֞ץ נְעָר֥וֹת רַבּ֛וֹת אֶל־שׁוּשַׁ֥ן הַבִּירָ֖ה
אֶל־יַ֣ד הֵגָ֑י וַתִּלָּקַ֤ח אֶסְתֵּר֙ אֶל־בֵּ֣ית הַמֶּ֔לֶךְ אֶל־יַ֥ד
הֵגַ֖י שֹׁמֵ֥ר הַנָּשִֽׁים׃

‎<span id="009">9</span> ‏וַתִּיטַ֨ב הַנַּעֲרָ֣ה בְעֵינָיו֮ וַתִּשָּׂ֣א
חֶ֣סֶד לְפָנָיו֒ וַ֠יְבַהֵל אֶת־תַּמְרוּקֶ֤יהָ וְאֶת־מָנוֹתֶ֙הָ֙ לָתֵ֣ת
לָ֔הּ וְאֵת֙ שֶׁ֣בַע הַנְּעָר֔וֹת הָרְאֻי֥וֹת לָֽתֶת־לָ֖הּ מִבֵּ֣ית
הַמֶּ֑לֶךְ וַיְשַׁנֶּ֧הָ וְאֶת־נַעֲרוֹתֶ֛יהָ לְט֖וֹב בֵּ֥ית הַנָּשִֽׁים׃

‎<span id="010">10</span> ‏לֹא־הִגִּ֣ידָה אֶסְתֵּ֔ר אֶת־עַמָּ֖הּ
וְאֶת־מֽוֹלַדְתָּ֑הּ כִּ֧י מָרְדֳּכַ֛י צִוָּ֥ה עָלֶ֖יהָ אֲשֶׁ֥ר
לֹא־תַגִּֽיד׃

‎<span id="011">11</span> ‏וּבְכָל־י֣וֹם וָי֔וֹם מָרְדֳּכַי֙
מִתְהַלֵּ֔ךְ לִפְנֵ֖י חֲצַ֣ר בֵּית־הַנָּשִׁ֑ים לָדַ֙עַת֙ אֶת־שְׁל֣וֹם
אֶסְתֵּ֔ר וּמַה־יֵּעָשֶׂ֖ה בָּֽהּ׃

‎<span id="012">12</span> ‏וּבְהַגִּ֡יעַ תֹּר֩ נַעֲרָ֨ה וְנַעֲרָ֜ה
לָב֣וֹא׀ אֶל־הַמֶּ֣לֶךְ אֲחַשְׁוֵר֗וֹשׁ מִקֵּץ֩ הֱי֨וֹת לָ֜הּ כְּדָ֤ת
הַנָּשִׁים֙ שְׁנֵ֣ים עָשָׂ֣ר חֹ֔דֶשׁ כִּ֛י כֵּ֥ן יִמְלְא֖וּ יְמֵ֣י
מְרוּקֵיהֶ֑ן שִׁשָּׁ֤ה חֳדָשִׁים֙ בְּשֶׁ֣מֶן הַמֹּ֔ר וְשִׁשָּׁ֤ה
חֳדָשִׁים֙ בַּבְּשָׂמִ֔ים וּבְתַמְרוּקֵ֖י הַנָּשִֽׁים׃

‎<span id="013">13</span> ‏וּבָזֶ֕ה הַֽנַּעֲרָ֖ה בָּאָ֣ה אֶל־הַמֶּ֑לֶךְ
אֵת֩ כָּל־אֲשֶׁ֨ר תֹּאמַ֜ר יִנָּ֤תֵֽן לָהּ֙ לָב֣וֹא עִמָּ֔הּ מִבֵּ֥ית
הַנָּשִׁ֖ים עַד־בֵּ֥ית הַמֶּֽלֶךְ׃

‎<span id="014">14</span> ‏בָּעֶ֣רֶב׀ הִ֣יא בָאָ֗ה וּ֠בַבֹּקֶר הִ֣יא
שָׁבָ֞ה אֶל־בֵּ֤ית הַנָּשִׁים֙ שֵׁנִ֔י אֶל־יַ֧ד שַֽׁעֲשְׁגַ֛ז סְרִ֥יס
הַמֶּ֖לֶךְ שֹׁמֵ֣ר הַפִּֽילַגְשִׁ֑ים לֹא־תָב֥וֹא עוֹד֙ אֶל־הַמֶּ֔לֶךְ
כִּ֣י אִם־חָפֵ֥ץ בָּ֛הּ הַמֶּ֖לֶךְ וְנִקְרְאָ֥ה בְשֵֽׁם׃

‎<span id="015">15</span> ‏וּבְהַגִּ֣יעַ תֹּר־אֶסְתֵּ֣ר בַּת־אֲבִיחַ֣יִל
דֹּ֣ד מָרְדֳּכַ֡י אֲשֶׁר֩ לָקַֽח־ל֨וֹ לְבַ֜ת לָב֣וֹא אֶל־הַמֶּ֗לֶךְ לֹ֤א
בִקְשָׁה֙ דָּבָ֔ר כִּ֠י אִ֣ם אֶת־אֲשֶׁ֥ר יֹאמַ֛ר הֵגַ֥י
סְרִיס־הַמֶּ֖לֶךְ שֹׁמֵ֣ר הַנָּשִׁ֑ים וַתְּהִ֤י אֶסְתֵּר֙ נֹשֵׂ֣את חֵ֔ן
בְּעֵינֵ֖י כָּל־רֹאֶֽיהָ׃

‎<span id="016">16</span> ‏וַתִּלָּקַ֨ח אֶסְתֵּ֜ר אֶל־הַמֶּ֤לֶךְ
אֲחַשְׁוֵרוֹשׁ֙ אֶל־בֵּ֣ית מַלְכוּת֔וֹ בַּחֹ֥דֶשׁ הָעֲשִׂירִ֖י
הוּא־חֹ֣דֶשׁ טֵבֵ֑ת בִּשְׁנַת־שֶׁ֖בַע לְמַלְכוּתֽוֹ׃

‎<span id="017">17</span> ‏וַיֶּאֱהַ֨ב הַמֶּ֤לֶךְ אֶת־אֶסְתֵּר֙
מִכָּל־הַנָּשִׁ֔ים וַתִּשָּׂא־חֵ֥ן וָחֶ֛סֶד לְפָנָ֖יו
מִכָּל־הַבְּתוּלֹ֑ת וַיָּ֤שֶׂם כֶּֽתֶר־מַלְכוּת֙ בְּרֹאשָׁ֔הּ
וַיַּמְלִיכֶ֖הָ תַּ֥חַת וַשְׁתִּֽי׃

‎<span id="018">18</span> ‏וַיַּ֨עַשׂ הַמֶּ֜לֶךְ מִשְׁתֶּ֣ה גָד֗וֹל
לְכָל־שָׂרָיו֙ וַעֲבָדָ֔יו אֵ֖ת מִשְׁתֵּ֣ה אֶסְתֵּ֑ר וַהֲנָחָ֤ה
לַמְּדִינוֹת֙ עָשָׂ֔ה וַיִּתֵּ֥ן מַשְׂאֵ֖ת כְּיַ֥ד הַמֶּֽלֶךְ׃

‎<span id="019">19</span> ‏וּבְהִקָּבֵ֥ץ בְּתוּל֖וֹת שֵׁנִ֑ית
וּמָרְדֳּכַ֖י יֹשֵׁ֥ב בְּשַֽׁעַר־הַמֶּֽלֶךְ׃

‎<span id="020">20</span> ‏אֵ֣ין אֶסְתֵּ֗ר מַגֶּ֤דֶת מֽוֹלַדְתָּהּ֙
וְאֶת־עַמָּ֔הּ כַּאֲשֶׁ֛ר צִוָּ֥ה עָלֶ֖יהָ מָרְדֳּכָ֑י וְאֶת־מַאֲמַ֤ר
מָרְדֳּכַי֙ אֶסְתֵּ֣ר עֹשָׂ֔ה כַּאֲשֶׁ֛ר הָיְתָ֥ה בְאָמְנָ֖ה אִתּֽוֹ׃ ס

‎<span id="021">21</span> ‏בַּיָּמִ֣ים הָהֵ֔ם וּמָרְדֳּכַ֖י יֹשֵׁ֣ב
בְּשַֽׁעַר־הַמֶּ֑לֶךְ קָצַף֩ בִּגְתָ֨ן וָתֶ֜רֶשׁ שְׁנֵֽי־סָרִיסֵ֤י
הַמֶּ֙לֶךְ֙ מִשֹּׁמְרֵ֣י הַסַּ֔ף וַיְבַקְשׁוּ֙ לִשְׁלֹ֣חַ יָ֔ד
בַּמֶּ֖לֶךְ אֲחַשְׁוֵֽרֹשׁ׃

‎<span id="022">22</span> ‏וַיִּוָּדַ֤ע הַדָּבָר֙ לְמָרְדֳּכַ֔י
וַיַּגֵּ֖ד לְאֶסְתֵּ֣ר הַמַּלְכָּ֑ה וַתֹּ֧אמֶר אֶסְתֵּ֛ר לַמֶּ֖לֶךְ
בְּשֵׁ֥ם מָרְדֳּכָֽי׃

‎<span id="023">23</span> ‏וַיְבֻקַּ֤שׁ הַדָּבָר֙ וַיִּמָּצֵ֔א
וַיִּתָּל֥וּ שְׁנֵיהֶ֖ם עַל־עֵ֑ץ וַיִּכָּתֵ֗ב בְּסֵ֛פֶר דִּבְרֵ֥י
הַיָּמִ֖ים לִפְנֵ֥י הַמֶּֽלֶךְ׃ פ

1 ’<sup>a</sup>ḥar hadəḇārîm hā’ēlleh kəšōḵə ḥămaṯ hammeleḵə
’ăḥašəwērwōš zāḵar ’eṯ-wašətî wə’ēṯ ’ăšer-‘āśāṯâ wə’ēṯ ’ăšer-niḡəzar
‘āleyhā:

2 wayyō’mərû n<sup>a</sup>‘ărê-hammeleḵə məšārəṯāyw yəḇaqəšû lammeleḵə
nə‘ārwōṯ bəṯûlwōṯ ṭwōḇwōṯ marə’eh:

3 wəyafəqēḏ hammeleḵə pəqîḏîm bəḵāl-məḏînwōṯ maləḵûṯwō wəyiqəbəṣû
’eṯ-kāl-n<sup>a</sup>‘ărâ-ḇəṯûlâ ṭwōḇaṯ marə’eh ’el-šûšan habîrâ ’el-bêṯ
hannāšîm ’el-yaḏ hēḡe’ sərîs hammeleḵə šōmēr hannāšîm wənāṯwōn
tamərûqêhen:

4 wəhann<sup>a</sup>‘ărâ ’ăšer tîṭaḇ bə‘ênê hammeleḵə timəlōḵə
t<sup>a</sup>ḥaṯ wašətî wayyîṭaḇ hadāḇār bə‘ênê hammeleḵə
wayy<sup>a</sup>‘aś kēn: s

5 ’îš yəhûḏî hāyâ bəšûšan habîrâ ûšəmwō mārədŏḵay ben yā’îr ben-šimə‘î
ben-qîš ’îš yəmînî:

6 ’ăšer hāḡəlâ mîrûšālayim ‘im-hagōlâ ’ăšer hāḡələṯâ ‘im yəḵānəyâ
meleḵə-yəhûḏâ ’ăšer heḡəlâ nəḇûḵaḏəne’ṣṣar meleḵə bāḇel:

7 wayəhî ’ōmēn ’eṯ-hăḏassâ hî’ ’esətēr baṯ-dōḏwō kî ’ên lāh ’āḇ wā’ēm
wəhann<sup>a</sup>‘ărâ yəfaṯ-tō’ar wəṭwōḇaṯ marə’eh ûḇəmwōṯ ’āḇîhā
wə’immāh ləqāḥāh mārədŏḵay lwō ləḇaṯ:

8 wayəhî bəhiššām<sup>a</sup>‘ dəḇar-hammeleḵə wəḏāṯwō ûḇəhiqqāḇēṣ
nə‘ārwōṯ rabwōṯ ’el-šûšan habîrâ ’el-yaḏ hēḡāy watillāq<sup>a</sup>ḥ
’esətēr ’el-bêṯ hammeleḵə ’el-yaḏ hēḡay šōmēr hannāšîm:

9 watîṭaḇ hann<sup>a</sup>‘ărâ ḇə‘ênāyw watiśśā’ ḥeseḏ ləfānāyw
wayəḇahēl ’eṯ-tamərûqeyhā wə’eṯ-mānwōṯehā lāṯēṯ lāh wə’ēṯ
šeḇ<sup>a</sup>‘ hannə‘ārwōṯ hārə’uywōṯ lāṯeṯ-lāh mibêṯ hammeleḵə
wayəšannehā wə’eṯ-n<sup>a</sup>‘ărwōṯeyhā ləṭwōḇ bêṯ hannāšîm:

10 lō’-higîḏâ ’esətēr ’eṯ-‘ammāh wə’eṯ-mwōlaḏətāh kî mārədŏḵay ṣiûâ
‘āleyhā ’ăšer lō’-ṯagîḏ:

11 ûḇəḵāl-ywōm wāywōm mārədŏḵay miṯəhallēḵə lifənê ḥăṣar bêṯ-hannāšîm
lāḏ<sup>a</sup>‘aṯ ’eṯ-šəlwōm ’esətēr ûmah-yyē‘āśeh bāh:

12 ûḇəhagî‘a tōr n<sup>a</sup>‘ărâ wən<sup>a</sup>‘ărâ lāḇwō’\|
’el-hammeleḵə ’ăḥašəwērwōš miqqēṣ hĕywōṯ lāh kəḏāṯ hannāšîm šənêm ‘āśār
ḥōḏeš kî kēn yimələ’û yəmê mərûqêhen šiššâ ḥŏḏāšîm bəšemen hammōr
wəšiššâ ḥŏḏāšîm babəśāmîm ûḇəṯamərûqê hannāšîm:

13 ûḇāzeh hann<sup>a</sup>‘ărâ bā’â ’el-hammeleḵə ’ēṯ kāl-’ăšer tō’mar
yinnāṯēn lāh lāḇwō’ ‘immāh mibêṯ hannāšîm ‘aḏ-bêṯ hammeleḵə:

14 bā‘ereḇ\| hî’ ḇā’â ûḇabōqer hî’ šāḇâ ’el-bêṯ hannāšîm šēnî ’el-yaḏ
š<sup>a</sup>‘ăšəḡaz sərîs hammeleḵə šōmēr hapîlaḡəšîm lō’-ṯāḇwō’ ‘wōḏ
’el-hammeleḵə kî ’im-ḥāfēṣ bāh hammeleḵə wəniqərə’â ḇəšēm:

15 ûḇəhagî‘a tōr-’esətēr baṯ-’ăḇîḥayil dōḏ mārədŏḵay ’ăšer
lāq<sup>a</sup>ḥ-lwō ləḇaṯ lāḇwō’ ’el-hammeleḵə lō’ ḇiqəšâ dāḇār kî ’im
’eṯ-’ăšer yō’mar hēḡay sərîs-hammeleḵə šōmēr hannāšîm watəhî ’esətēr
nōśē’ṯ ḥēn bə‘ênê kāl-rō’eyhā:

16 watillāq<sup>a</sup>ḥ ’esətēr ’el-hammeleḵə ’ăḥašəwērwōš ’el-bêṯ
maləḵûṯwō b<sup>a</sup>ḥōḏeš hā‘ăśîrî hû’-ḥōḏeš ṭēḇēṯ
bišənaṯ-šeḇ<sup>a</sup>‘ ləmaləḵûṯwō:

17 wayye’ĕhaḇ hammeleḵə ’eṯ-’esətēr mikāl-hannāšîm watiśśā’-ḥēn wāḥeseḏ
ləfānāyw mikāl-habəṯûlōṯ wayyāśem keṯer-maləḵûṯ bərō’šāh wayyaməlîḵehā
t<sup>a</sup>ḥaṯ wašətî:

18 wayy<sup>a</sup>‘aś hammeleḵə mišəteh ḡāḏwōl ləḵāl-śārāyw
w<sup>a</sup>‘ăḇāḏāyw ’ēṯ mišətēh ’esətēr wahănāḥâ lamməḏînwōṯ ‘āśâ
wayyitēn maśə’ēṯ kəyaḏ hammeleḵə:

19 ûḇəhiqqāḇēṣ bəṯûlwōṯ šēnîṯ ûmārədŏḵay yōšēḇ
bəš<sup>a</sup>‘ar-hammeleḵə:

20 ’ên ’esətēr mageḏeṯ mwōlaḏətāh wə’eṯ-‘ammāh ka’ăšer ṣiûâ ‘āleyhā
mārədŏḵāy wə’eṯ-ma’ămar mārədŏḵay ’esətēr ‘ōśâ ka’ăšer hāyəṯâ ḇə’āmənâ
’itwō: s

21 bayyāmîm hâēm ûmārədŏḵay yōšēḇ bəš<sup>a</sup>‘ar-hammeleḵə qāṣaf
biḡəṯān wāṯereš šənê-sārîsê hammeleḵə miššōmərê hassaf wayəḇaqəšû
lišəlōḥa yāḏ bammeleḵə ’ăḥašəwērōš:

22 wayyiûāḏ<sup>a</sup>‘ hadāḇār ləmārədŏḵay wayyagēḏ lə’esətēr
hammaləkâ watō’mer ’esətēr lammeleḵə bəšēm mārədŏḵāy:

23 wayəḇuqqaš hadāḇār wayyimmāṣē’ wayyitālû šənêhem ‘al-‘ēṣ wayyikāṯēḇ
bəsēfer diḇərê hayyāmîm lifənê hammeleḵə: f

------------------------------------------------------------------------

[Next: Esther (Esther) Chapter 3](est003)
