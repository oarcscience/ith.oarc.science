[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2007)  [KJV](../kjv/sa2007)  [Sep](../sep/sa2007.md) 
[Vul](../vul/sa2007.md)   
  
[2 Samuel (2 Shmuel) Index](sa2.md)  
  [Previous](sa2006)  [Next](sa2008.md) 

------------------------------------------------------------------------

### Tanach (Hebrew): 2 Samuel (2 Shmuel) Chapter 7

‎<span id="001">1</span> ‏וַיְהִ֕י כִּי־יָשַׁ֥ב הַמֶּ֖לֶךְ בְּבֵית֑וֹ
וַיהוָ֛ה הֵנִֽיחַ־ל֥וֹ מִסָּבִ֖יב מִכָּל־אֹיְבָֽיו׃

‎<span id="002">2</span> ‏וַיֹּ֤אמֶר הַמֶּ֙לֶךְ֙ אֶל־נָתָ֣ן הַנָּבִ֔יא
רְאֵ֣ה נָ֔א אָנֹכִ֥י יוֹשֵׁ֖ב בְּבֵ֣ית אֲרָזִ֑ים וַֽאֲרוֹן֙ הָֽאֱלֹהִ֔ים
יֹשֵׁ֖ב בְּת֥וֹךְ הַיְרִיעָֽה׃

‎<span id="003">3</span> ‏וַיֹּ֤אמֶר נָתָן֙ אֶל־הַמֶּ֔לֶךְ כֹּ֛ל אֲשֶׁ֥ר
בִּֽלְבָבְךָ֖ לֵ֣ךְ עֲשֵׂ֑ה כִּ֥י יְהוָ֖ה עִמָּֽךְ׃ ס

‎<span id="004">4</span> ‏וַיְהִ֖י בַּלַּ֣יְלָה הַה֑וּא וַֽיְהִי֙
דְּבַר־יְהוָ֔ה אֶל־נָתָ֖ן לֵאמֹֽר׃

‎<span id="005">5</span> ‏לֵ֤ךְ וְאָֽמַרְתָּ֙ אֶל־עַבְדִּ֣י אֶל־דָּוִ֔ד
כֹּ֖ה אָמַ֣ר יְהוָ֑ה הַאַתָּ֛ה תִּבְנֶה־לִּ֥י בַ֖יִת לְשִׁבְתִּֽי׃

‎<span id="006">6</span> ‏כִּ֣י לֹ֤א יָשַׁ֙בְתִּי֙ בְּבַ֔יִת לְ֠מִיּוֹם
הַעֲלֹתִ֞י אֶת־בְּנֵ֤י יִשְׂרָאֵל֙ מִמִּצְרַ֔יִם וְעַ֖ד הַיּ֣וֹם הַזֶּ֑ה
וָאֶֽהְיֶה֙ מִתְהַלֵּ֔ךְ בְּאֹ֖הֶל וּבְמִשְׁכָּֽן׃

‎<span id="007">7</span> ‏בְּכֹ֥ל אֲשֶֽׁר־הִתְהַלַּכְתִּי֮
בְּכָל־בְּנֵ֣י יִשְׂרָאֵל֒ הֲדָבָ֣ר דִּבַּ֗רְתִּי אֶת־אַחַד֙ שִׁבְטֵ֣י
יִשְׂרָאֵ֔ל אֲשֶׁ֣ר צִוִּ֗יתִי לִרְע֛וֹת אֶת־עַמִּ֥י אֶת־יִשְׂרָאֵ֖ל
לֵאמֹ֑ר לָ֛מָּה לֹֽא־בְנִיתֶ֥ם לִ֖י בֵּ֥ית אֲרָזִֽים׃

‎<span id="008">8</span> ‏וְ֠עַתָּה כֹּֽה־תֹאמַ֞ר לְעַבְדִּ֣י לְדָוִ֗ד
כֹּ֤ה אָמַר֙ יְהוָ֣ה צְבָא֔וֹת אֲנִ֤י לְקַחְתִּ֙יךָ֙ מִן־הַנָּוֶ֔ה
מֵאַחַ֖ר הַצֹּ֑אן לִֽהְי֣וֹת נָגִ֔יד עַל־עַמִּ֖י עַל־יִשְׂרָאֵֽל׃

‎<span id="009">9</span> ‏וָאֶהְיֶ֣ה עִמְּךָ֗ בְּכֹל֙ אֲשֶׁ֣ר הָלַ֔כְתָּ
וָאַכְרִ֥תָה אֶת־כָּל־אֹיְבֶ֖יךָ מִפָּנֶ֑יךָ וְעָשִׂ֤תִֽי לְךָ֙ שֵׁ֣ם
גָּד֔וֹל כְּשֵׁ֥ם הַגְּדֹלִ֖ים אֲשֶׁ֥ר בָּאָֽרֶץ׃

‎<span id="010">10</span> ‏וְשַׂמְתִּ֣י מָ֠קוֹם לְעַמִּ֨י לְיִשְׂרָאֵ֤ל
וּנְטַעְתִּיו֙ וְשָׁכַ֣ן תַּחְתָּ֔יו וְלֹ֥א יִרְגַּ֖ז ע֑וֹד
וְלֹֽא־יֹסִ֤יפוּ בְנֵֽי־עַוְלָה֙ לְעַנּוֹת֔וֹ כַּאֲשֶׁ֖ר בָּרִאשׁוֹנָֽה׃

‎<span id="011">11</span> ‏וּלְמִן־הַיּ֗וֹם אֲשֶׁ֨ר צִוִּ֤יתִי
שֹֽׁפְטִים֙ עַל־עַמִּ֣י יִשְׂרָאֵ֔ל וַהֲנִיחֹ֥תִי לְךָ֖
מִכָּל־אֹיְבֶ֑יךָ וְהִגִּ֤יד לְךָ֙ יְהוָ֔ה כִּי־בַ֖יִת יַעֲשֶׂה־לְּךָ֥
יְהוָֽה׃

‎<span id="012">12</span> ‏כִּ֣י׀ יִמְלְא֣וּ יָמֶ֗יךָ וְשָֽׁכַבְתָּ֙
אֶת־אֲבֹתֶ֔יךָ וַהֲקִימֹתִ֤י אֶֽת־זַרְעֲךָ֙ אַחֲרֶ֔יךָ אֲשֶׁ֥ר יֵצֵ֖א
מִמֵּעֶ֑יךָ וַהֲכִינֹתִ֖י אֶת־מַמְלַכְתּֽוֹ׃

‎<span id="013">13</span> ‏ה֥וּא יִבְנֶה־בַּ֖יִת לִשְׁמִ֑י וְכֹנַנְתִּ֛י
אֶת־כִּסֵּ֥א מַמְלַכְתּ֖וֹ עַד־עוֹלָֽם׃

‎<span id="014">14</span> ‏אֲנִי֙ אֶהְיֶה־לּ֣וֹ לְאָ֔ב וְה֖וּא
יִהְיֶה־לִּ֣י לְבֵ֑ן אֲשֶׁר֙ בְּהַ֣עֲוֹת֔וֹ וְהֹֽכַחְתִּיו֙ בְּשֵׁ֣בֶט
אֲנָשִׁ֔ים וּבְנִגְעֵ֖י בְּנֵ֥י אָדָֽם׃

‎<span id="015">15</span> ‏וְחַסְדִּ֖י לֹא־יָס֣וּר מִמֶּ֑נּוּ כַּאֲשֶׁ֤ר
הֲסִרֹ֙תִי֙ מֵעִ֣ם שָׁא֔וּל אֲשֶׁ֥ר הֲסִרֹ֖תִי מִלְּפָנֶֽיךָ׃

‎<span id="016">16</span> ‏וְנֶאְמַ֨ן בֵּיתְךָ֧ וּמַֽמְלַכְתְּךָ֛
עַד־עוֹלָ֖ם לְפָנֶ֑יךָ כִּֽסְאֲךָ֔ יִהְיֶ֥ה נָכ֖וֹן עַד־עוֹלָֽם׃

‎<span id="017">17</span> ‏כְּכֹל֙ הַדְּבָרִ֣ים הָאֵ֔לֶּה וּכְכֹ֖ל
הַחִזָּי֣וֹן הַזֶּ֑ה כֵּ֛ן דִּבֶּ֥ר נָתָ֖ן אֶל־דָּוִֽד׃ ס

‎<span id="018">18</span> ‏וַיָּבֹא֙ הַמֶּ֣לֶךְ דָּוִ֔ד וַיֵּ֖שֶׁב
לִפְנֵ֣י יְהוָ֑ה וַיֹּ֗אמֶר מִ֣י אָנֹכִ֞י אֲדֹנָ֤י יְהוִה֙ וּמִ֣י
בֵיתִ֔י כִּ֥י הֲבִיאֹתַ֖נִי עַד־הֲלֹֽם׃

‎<span id="019">19</span> ‏וַתִּקְטַן֩ ע֨וֹד זֹ֤את בְּעֵינֶ֙יךָ֙
אֲדֹנָ֣י יְהוִ֔ה וַתְּדַבֵּ֛ר גַּ֥ם אֶל־בֵּֽית־עַבְדְּךָ֖ לְמֵֽרָח֑וֹק
וְזֹ֛את תּוֹרַ֥ת הָאָדָ֖ם אֲדֹנָ֥י יְהוִֽה׃

‎<span id="020">20</span> ‏וּמַה־יּוֹסִ֥יף דָּוִ֛ד ע֖וֹד לְדַבֵּ֣ר
אֵלֶ֑יךָ וְאַתָּ֛ה יָדַ֥עְתָּ אֶֽת־עַבְדְּךָ֖ אֲדֹנָ֥י יְהוִֽה׃

‎<span id="021">21</span> ‏בַּעֲב֤וּר דְּבָֽרְךָ֙ וּֽכְלִבְּךָ֔
עָשִׂ֕יתָ אֵ֥ת כָּל־הַגְּדוּלָּ֖ה הַזֹּ֑את לְהוֹדִ֖יעַ אֶת־עַבְדֶּֽךָ׃

‎<span id="022">22</span> ‏עַל־כֵּ֥ן גָּדַ֖לְתָּ אֲדֹנָ֣י יְהוִ֑ה
כִּֽי־אֵ֣ין כָּמ֗וֹךָ וְאֵ֤ין אֱלֹהִים֙ זֽוּלָתֶ֔ךָ בְּכֹ֥ל
אֲשֶׁר־שָׁמַ֖עְנוּ בְּאָזְנֵֽינוּ׃

‎<span id="023">23</span> ‏וּמִ֤י כְעַמְּךָ֙ כְּיִשְׂרָאֵ֔ל גּ֥וֹי
אֶחָ֖ד בָּאָ֑רֶץ אֲשֶׁ֣ר הָלְכֽוּ־אֱ֠לֹהִים לִפְדּֽוֹת־ל֨וֹ לְעָ֜ם
וְלָשׂ֧וּם ל֣וֹ שֵׁ֗ם וְלַעֲשׂ֨וֹת לָכֶ֜ם הַגְּדוּלָּ֤ה וְנֹֽרָאוֹת֙
לְאַרְצֶ֔ךָ מִפְּנֵ֣י עַמְּךָ֗ אֲשֶׁ֨ר פָּדִ֤יתָ לְּךָ֙ מִמִּצְרַ֔יִם
גּוֹיִ֖ם וֵאלֹהָֽיו׃

‎<span id="024">24</span> ‏וַתְּכ֣וֹנֵֽן לְ֠ךָ אֶת־עַמְּךָ֙ יִשְׂרָאֵ֧ל׀
לְךָ֛ לְעָ֖ם עַד־עוֹלָ֑ם וְאַתָּ֣ה יְהוָ֔ה הָיִ֥יתָ לָהֶ֖ם לֵאלֹהִֽים׃ ס

‎<span id="025">25</span> ‏וְעַתָּה֙ יְהוָ֣ה אֱלֹהִ֔ים הַדָּבָ֗ר אֲשֶׁ֨ר
דִּבַּ֤רְתָּ עַֽל־עַבְדְּךָ֙ וְעַל־בֵּית֔וֹ הָקֵ֖ם עַד־עוֹלָ֑ם וַעֲשֵׂ֖ה
כַּאֲשֶׁ֥ר דִּבַּֽרְתָּ׃

‎<span id="026">26</span> ‏וְיִגְדַּ֨ל שִׁמְךָ֤ עַד־עוֹלָם֙ לֵאמֹ֔ר
יְהוָ֣ה צְבָא֔וֹת אֱלֹהִ֖ים עַל־יִשְׂרָאֵ֑ל וּבֵית֙ עַבְדְּךָ֣ דָוִ֔ד
יִהְיֶ֥ה נָכ֖וֹן לְפָנֶֽיךָ׃

‎<span id="027">27</span> ‏כִּֽי־אַתָּה֩ יְהוָ֨ה צְבָא֜וֹת אֱלֹהֵ֣י
יִשְׂרָאֵ֗ל גָּלִ֜יתָה אֶת־אֹ֤זֶן עַבְדְּךָ֙ לֵאמֹ֔ר בַּ֖יִת
אֶבְנֶה־לָּ֑ךְ עַל־כֵּ֗ן מָצָ֤א עַבְדְּךָ֙ אֶת־לִבּ֔וֹ לְהִתְפַּלֵּ֣ל
אֵלֶ֔יךָ אֶת־הַתְּפִלָּ֖ה הַזֹּֽאת׃

‎<span id="028">28</span> ‏וְעַתָּ֣ה׀ אֲדֹנָ֣י יְהוִ֗ה אַתָּה־הוּא֙
הָֽאֱלֹהִ֔ים וּדְבָרֶ֖יךָ יִהְי֣וּ אֱמֶ֑ת וַתְּדַבֵּר֙ אֶֽל־עַבְדְּךָ֔
אֶת־הַטּוֹבָ֖ה הַזֹּֽאת׃

‎<span id="029">29</span> ‏וְעַתָּ֗ה הוֹאֵל֙ וּבָרֵךְ֙ אֶת־בֵּ֣ית
עַבְדְּךָ֔ לִהְי֥וֹת לְעוֹלָ֖ם לְפָנֶ֑יךָ כִּֽי־אַתָּ֞ה אֲדֹנָ֤י יְהוִה֙
דִּבַּ֔רְתָּ וּמִבִּרְכָ֣תְךָ֔ יְבֹרַ֥ךְ בֵּֽית־עַבְדְּךָ֖ לְעוֹלָֽם׃ פ

1 wayəhî kî-yāšaḇ hammeleḵə bəḇêṯwō wayhwâ hēnîḥa-lwō missāḇîḇ
mikāl-’ōyəḇāyw:

2 wayyō’mer hammeleḵə ’el-nāṯān hannāḇî’ rə’ēh nā’ ’ānōḵî ywōšēḇ bəḇêṯ
’ărāzîm wa’ărwōn hā’ĕlōhîm yōšēḇ bəṯwōḵə hayərî‘â:

3 wayyō’mer nāṯān ’el-hammeleḵə kōl ’ăšer biləḇāḇəḵā lēḵə ‘ăśēh kî yəhwâ
‘immāḵə: s

4 wayəhî ballayəlâ hahû’ wayəhî dəḇar-yəhwâ ’el-nāṯān lē’mōr:

5 lēḵə wə’āmarətā ’el-‘aḇədî ’el-dāwiḏ kōh ’āmar yəhwâ ha’atâ
tiḇəneh-llî ḇayiṯ ləšiḇətî:

6 kî lō’ yāšaḇətî bəḇayiṯ ləmîywōm h<sup>a</sup>‘ălōṯî ’eṯ-bənê
yiśərā’ēl mimmiṣərayim wə‘aḏ hayywōm hazzeh wā’ehəyeh miṯəhallēḵə
bə’ōhel ûḇəmišəkān:

7 bəḵōl ’ăšer-hiṯəhallaḵətî bəḵāl-bənê yiśərā’ēl hăḏāḇār dibarətî
’eṯ-’<sup>a</sup>ḥaḏ šiḇəṭê yiśərā’ēl ’ăšer ṣiûîṯî lirə‘wōṯ ’eṯ-‘ammî
’eṯ-yiśərā’ēl lē’mōr lāmmâ lō’-ḇənîṯem lî bêṯ ’ărāzîm:

8 wə‘atâ kōh-ṯō’mar lə‘aḇədî ləḏāwiḏ kōh ’āmar yəhwâ ṣəḇā’wōṯ ’ănî
ləq<sup>a</sup>ḥətîḵā min-hannāweh mē’<sup>a</sup>ḥar haṣṣō’n lihəywōṯ
nāḡîḏ ‘al-‘ammî ‘al-yiśərā’ēl:

9 wā’ehəyeh ‘imməḵā bəḵōl ’ăšer hālaḵətā wā’aḵəriṯâ ’eṯ-kāl-’ōyəḇeyḵā
mipāneyḵā wə‘āśiṯî ləḵā šēm gāḏwōl kəšēm hagəḏōlîm ’ăšer bā’āreṣ:

10 wəśamətî māqwōm lə‘ammî ləyiśərā’ēl ûnəṭ<sup>a</sup>‘ətîw wəšāḵan
t<sup>a</sup>ḥətāyw wəlō’ yirəgaz ‘wōḏ wəlō’-yōsîfû ḇənê-‘awəlâ
lə‘annwōṯwō ka’ăšer bāri’šwōnâ:

11 ûləmin-hayywōm ’ăšer ṣiûîṯî šōfəṭîm ‘al-‘ammî yiśərā’ēl wahănîḥōṯî
ləḵā mikāl-’ōyəḇeyḵā wəhigîḏ ləḵā yəhwâ kî-ḇayiṯ
y<sup>a</sup>‘ăśeh-lləḵā yəhwâ:

12 kî\| yimələ’û yāmeyḵā wəšāḵaḇətā ’eṯ-’ăḇōṯeyḵā wahăqîmōṯî
’eṯ-zarə‘ăḵā ’<sup>a</sup>ḥăreyḵā ’ăšer yēṣē’ mimmē‘eyḵā wahăḵînōṯî
’eṯ-maməlaḵətwō:

13 hû’ yiḇəneh-bayiṯ lišəmî wəḵōnanətî ’eṯ-kissē’ maməlaḵətwō
‘aḏ-‘wōlām:

14 ’ănî ’ehəyeh-llwō lə’āḇ wəhû’ yihəyeh-llî ləḇēn ’ăšer
bəh<sup>a</sup>‘ăwōṯwō wəhōḵ<sup>a</sup>ḥətîw bəšēḇeṭ ’ănāšîm ûḇəniḡə‘ê
bənê ’āḏām:

15 wəḥasədî lō’-yāsûr mimmennû ka’ăšer hăsirōṯî mē‘im šā’ûl ’ăšer
hăsirōṯî milləfāneyḵā:

16 wəne’əman bêṯəḵā ûmaməlaḵətəḵā ‘aḏ-‘wōlām ləfāneyḵā kisə’ăḵā yihəyeh
nāḵwōn ‘aḏ-‘wōlām:

17 kəḵōl hadəḇārîm hā’ēlleh ûḵəḵōl h<sup>a</sup>ḥizzāywōn hazzeh kēn
diber nāṯān ’el-dāwiḏ: s

18 wayyāḇō’ hammeleḵə dāwiḏ wayyēšeḇ lifənê yəhwâ wayyō’mer mî ’ānōḵî
’ăḏōnāy yəhwih ûmî ḇêṯî kî hăḇî’ōṯanî ‘aḏ-hălōm:

19 watiqəṭan ‘wōḏ zō’ṯ bə‘êneyḵā ’ăḏōnāy yəhwih watəḏabēr gam
’el-bêṯ-‘aḇədəḵā ləmērāḥwōq wəzō’ṯ twōraṯ hā’āḏām ’ăḏōnāy yəhwih:

20 ûmah-yywōsîf dāwiḏ ‘wōḏ ləḏabēr ’ēleyḵā wə’atâ yāḏ<sup>a</sup>‘ətā
’eṯ-‘aḇədəḵā ’ăḏōnāy yəhwih:

21 b<sup>a</sup>‘ăḇûr dəḇārəḵā ûḵəlibəḵā ‘āśîṯā ’ēṯ kāl-hagəḏûllâ
hazzō’ṯ ləhwōḏî‘a ’eṯ-‘aḇədeḵā:

22 ‘al-kēn gāḏalətā ’ăḏōnāy yəhwih kî-’ên kāmwōḵā wə’ên ’ĕlōhîm zûlāṯeḵā
bəḵōl ’ăšer-šām<sup>a</sup>‘ənû bə’āzənênû:

23 ûmî ḵə‘amməḵā kəyiśərā’ēl gwōy ’eḥāḏ bā’āreṣ ’ăšer hāləḵû-’ĕlōhîm
lifədwōṯ-lwō lə‘ām wəlāśûm lwō šēm wəl<sup>a</sup>‘ăśwōṯ lāḵem hagəḏûllâ
wənōrā’wōṯ lə’arəṣeḵā mipənê ‘amməḵā ’ăšer pāḏîṯā lləḵā mimmiṣərayim
gwōyim wē’lōhāyw:

24 watəḵwōnēn ləḵā ’eṯ-‘amməḵā yiśərā’ēl\| ləḵā lə‘ām ‘aḏ-‘wōlām wə’atâ
yəhwâ hāyîṯā lâem lē’lōhîm: s

25 wə‘atâ yəhwâ ’ĕlōhîm hadāḇār ’ăšer dibarətā ‘al-‘aḇədəḵā wə‘al-bêṯwō
hāqēm ‘aḏ-‘wōlām w<sup>a</sup>‘ăśēh ka’ăšer dibarətā:

26 wəyiḡədal šiməḵā ‘aḏ-‘wōlām lē’mōr yəhwâ ṣəḇā’wōṯ ’ĕlōhîm
‘al-yiśərā’ēl ûḇêṯ ‘aḇədəḵā ḏāwiḏ yihəyeh nāḵwōn ləfāneyḵā:

27 kî-’atâ yəhwâ ṣəḇā’wōṯ ’ĕlōhê yiśərā’ēl gālîṯâ ’eṯ-’ōzen ‘aḇədəḵā
lē’mōr bayiṯ ’eḇəneh-llāḵə ‘al-kēn māṣā’ ‘aḇədəḵā ’eṯ-libwō ləhiṯəpallēl
’ēleyḵā ’eṯ-hatəfillâ hazzō’ṯ:

28 wə‘atâ\| ’ăḏōnāy yəhwih ’atâ-hû’ hā’ĕlōhîm ûḏəḇāreyḵā yihəyû ’ĕmeṯ
watəḏabēr ’el-‘aḇədəḵā ’eṯ-haṭṭwōḇâ hazzō’ṯ:

29 wə‘atâ hwō’ēl ûḇārēḵə ’eṯ-bêṯ ‘aḇədəḵā lihəywōṯ lə‘wōlām ləfāneyḵā
kî-’atâ ’ăḏōnāy yəhwih dibarətā ûmibirəḵāṯəḵā yəḇōraḵə bêṯ-‘aḇədəḵā
lə‘wōlām: f

------------------------------------------------------------------------

[Next: 2 Samuel (2 Shmuel) Chapter 8](sa2008.md)
