[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer015)  [KJV](../kjv/jer015)  [Sep](../sep/jer015.md) 
[Vul](../vul/jer015.md)   
  
[Jeremiah (Yermiyah) Index](jer.md)  
  [Previous](jer014)  [Next](jer016.md) 

------------------------------------------------------------------------

### Tanach (Hebrew): Jeremiah (Yermiyah) Chapter 15

‎<span id="001">1</span> ‏וַיֹּ֤אמֶר יְהוָה֙ אֵלַ֔י אִם־יַעֲמֹ֨ד מֹשֶׁ֤ה
וּשְׁמוּאֵל֙ לְפָנַ֔י אֵ֥ין נַפְשִׁ֖י אֶל־הָעָ֣ם הַזֶּ֑ה שַׁלַּ֥ח
מֵֽעַל־פָּנַ֖י וְיֵצֵֽאוּ׃

‎<span id="002">2</span> ‏וְהָיָ֛ה כִּֽי־יֹאמְר֥וּ אֵלֶ֖יךָ אָ֣נָה
נֵצֵ֑א וְאָמַרְתָּ֨ אֲלֵיהֶ֜ם כֹּֽה־אָמַ֣ר יְהוָ֗ה אֲשֶׁ֨ר לַמָּ֤וֶת
לַמָּ֙וֶת֙ וַאֲשֶׁ֤ר לַחֶ֙רֶב֙ לַחֶ֔רֶב וַאֲשֶׁ֤ר לָֽרָעָב֙ לָֽרָעָ֔ב
וַאֲשֶׁ֥ר לַשְּׁבִ֖י לַשֶּֽׁבִי׃

‎<span id="003">3</span> ‏וּפָקַדְתִּ֨י עֲלֵיהֶ֜ם אַרְבַּ֤ע
מִשְׁפָּחוֹת֙ נְאֻם־יְהוָ֔ה אֶת־הַחֶ֣רֶב לַֽהֲרֹ֔ג וְאֶת־הַכְּלָבִ֖ים
לִסְחֹ֑ב וְאֶת־ע֧וֹף הַשָּׁמַ֛יִם וְאֶת־בֶּהֱמַ֥ת הָאָ֖רֶץ לֶאֱכֹ֥ל
וּלְהַשְׁחִֽית׃

‎<span id="004">4</span> ‏וּנְתַתִּ֣ים לזועה לְזַֽעֲוָ֔ה לְכֹ֖ל
מַמְלְכ֣וֹת הָאָ֑רֶץ בִּ֠גְלַל מְנַשֶּׁ֤ה בֶן־יְחִזְקִיָּ֙הוּ֙ מֶ֣לֶךְ
יְהוּדָ֔ה עַ֥ל אֲשֶׁר־עָשָׂ֖ה בִּירוּשָׁלִָֽם׃

‎<span id="005">5</span> ‏כִּ֠י מִֽי־יַחְמֹ֤ל עָלַ֙יִךְ֙ יְר֣וּשָׁלִַ֔ם
וּמִ֖י יָנ֣וּד לָ֑ךְ וּמִ֣י יָס֔וּר לִשְׁאֹ֥ל לְשָׁלֹ֖ם לָֽךְ׃

‎<span id="006">6</span> ‏אַ֣תְּ נָטַ֥שְׁתְּ אֹתִ֛י נְאֻם־יְהוָ֖ה
אָח֣וֹר תֵּלֵ֑כִי וָאַ֨ט אֶת־יָדִ֤י עָלַ֙יִךְ֙ וָֽאַשְׁחִיתֵ֔ךְ
נִלְאֵ֖יתִי הִנָּחֵֽם׃

‎<span id="007">7</span> ‏וָאֶזְרֵ֥ם בְּמִזְרֶ֖ה בְּשַׁעֲרֵ֣י הָאָ֑רֶץ
שִׁכַּ֤לְתִּי אִבַּ֙דְתִּי֙ אֶת־עַמִּ֔י מִדַּרְכֵיהֶ֖ם לוֹא־שָֽׁבוּ׃

‎<span id="008">8</span> ‏עָֽצְמוּ־לִ֤י אַלְמְנֹתָו֙<sup>q</sup> מֵח֣וֹל
יַמִּ֔ים הֵבֵ֨אתִי לָהֶ֥ם עַל־אֵ֛ם בָּח֖וּר שֹׁדֵ֣ד בַּֽצָּהֳרָ֑יִם
הִפַּ֤לְתִּי עָלֶ֙יהָ֙ פִּתְאֹ֔ם עִ֖יר וּבֶהָלֽוֹת׃

‎<span id="009">9</span> ‏אֻמְלְלָ֞ה יֹלֶ֣דֶת הַשִּׁבְעָ֗ה נָפְחָ֥ה
נַפְשָׁ֛הּ באה בָּ֥א שִׁמְשָׁ֛הּ בְּעֹ֥ד יוֹמָ֖ם בּ֣וֹשָׁה וְחָפֵ֑רָה
וּשְׁאֵֽרִיתָ֗ם לַחֶ֧רֶב אֶתֵּ֛ן לִפְנֵ֥י אֹיְבֵיהֶ֖ם נְאֻם־יְהוָֽה׃ ס

‎<span id="010">10</span> ‏אֽוֹי־לִ֣י אִמִּ֔י כִּ֣י יְלִדְתִּ֗נִי אִ֥ישׁ
רִ֛יב וְאִ֥ישׁ מָד֖וֹן לְכָל־הָאָ֑רֶץ לֹֽא־נָשִׁ֥יתִי וְלֹא־נָֽשׁוּ־בִ֖י
כֻּלֹּ֥ה מְקַלְלַֽונִי׃ ס

‎<span id="011">11</span> ‏אָמַ֣ר יְהוָ֔ה אִם־לֹ֥א שרותך
שֵֽׁרִיתִ֖יךָ<sup>3</sup> לְט֑וֹב אִם־ל֣וֹא׀ הִפְגַּ֣עְתִּֽי בְךָ֗
בְּעֵ֥ת־רָעָ֛ה וּבְעֵ֥ת צָרָ֖ה אֶת־הָאֹיֵֽב׃

‎<span id="012">12</span> ‏הֲיָרֹ֨עַ בַּרְזֶ֧ל׀ בַּרְזֶ֛ל מִצָּפ֖וֹן
וּנְחֹֽשֶׁת׃

‎<span id="013">13</span> ‏חֵילְךָ֧ וְאוֹצְרוֹתֶ֛יךָ לָבַ֥ז אֶתֵּ֖ן לֹ֣א
בִמְחִ֑יר וּבְכָל־חַטֹּאותֶ֖יךָ וּבְכָל־גְּבוּלֶֽיךָ׃

‎<span id="014">14</span> ‏וְהַֽעֲבַרְתִּי֙ אֶת־אֹ֣יְבֶ֔יךָ בְּאֶ֖רֶץ
לֹ֣א יָדָ֑עְתָּ כִּֽי־אֵ֛שׁ קָדְחָ֥ה בְאַפִּ֖י עֲלֵיכֶ֥ם תּוּקָֽד׃ ס

‎<span id="015">15</span> ‏אַתָּ֧ה יָדַ֣עְתָּ יְהוָ֗ה זָכְרֵ֤נִי
וּפָקְדֵ֙נִי֙ וְהִנָּ֤קֶם לִי֙ מֵרֹ֣דְפַ֔י אַל־לְאֶ֥רֶךְ אַפְּךָ֖
תִּקָּחֵ֑נִי דַּ֕ע שְׂאֵתִ֥י עָלֶ֖יךָ חֶרְפָּֽה׃

‎<span id="016">16</span> ‏נִמְצְא֤וּ דְבָרֶ֙יךָ֙ וָאֹ֣כְלֵ֔ם וַיְהִ֤י
דבריך דְבָֽרְךָ֙ לִ֔י לְשָׂשׂ֖וֹן וּלְשִׂמְחַ֣ת לְבָבִ֑י כִּֽי־נִקְרָ֤א
שִׁמְךָ֙ עָלַ֔י יְהוָ֖ה אֱלֹהֵ֥י צְבָאֽוֹת׃ ס

‎<span id="017">17</span> ‏לֹֽא־יָשַׁ֥בְתִּי בְסוֹד־מְשַׂחֲקִ֖ים
וָֽאֶעְלֹ֑ז מִפְּנֵ֤י יָֽדְךָ֙ בָּדָ֣ד יָשַׁ֔בְתִּי כִּֽי־זַ֖עַם
מִלֵּאתָֽנִי׃ ס

‎<span id="018">18</span> ‏לָ֣מָּה הָיָ֤ה כְאֵבִי֙ נֶ֔צַח וּמַכָּתִ֖י
אֲנוּשָׁ֑ה֙ מֵֽאֲנָה֙ הֵֽרָפֵ֔א הָי֨וֹ תִֽהְיֶ֥ה לִי֙ כְּמ֣וֹ אַכְזָ֔ב
מַ֖יִם לֹ֥א נֶאֱמָֽנוּ׃ ס

‎<span id="019">19</span> ‏לָכֵ֞ן כֹּֽה־אָמַ֣ר יְהוָ֗ה אִם־תָּשׁ֤וּב
וַאֲשִֽׁיבְךָ֙ לְפָנַ֣י תַּֽעֲמֹ֔ד וְאִם־תּוֹצִ֥יא יָקָ֛ר מִזּוֹלֵ֖ל
כְּפִ֣י תִֽהְיֶ֑ה יָשֻׁ֤בוּ הֵ֙מָּה֙ אֵלֶ֔יךָ וְאַתָּ֖ה לֹֽא־תָשׁ֥וּב
אֲלֵיהֶֽם׃

‎<span id="020">20</span> ‏וּנְתַתִּ֜יךָ לָעָ֣ם הַזֶּ֗ה לְחוֹמַ֤ת
נְחֹ֙שֶׁת֙ בְּצוּרָ֔ה וְנִלְחֲמ֥וּ אֵלֶ֖יךָ וְלֹא־י֣וּכְלוּ לָ֑ךְ
כִּֽי־אִתְּךָ֥ אֲנִ֛י לְהוֹשִֽׁיעֲךָ֥ וּלְהַצִּילֶ֖ךָ נְאֻם־יְהוָֽה׃

‎<span id="021">21</span> ‏וְהִצַּלְתִּ֖יךָ מִיַּ֣ד רָעִ֑ים וּפְדִתִ֖יךָ
מִכַּ֥ף עָרִצִֽים׃ פ

1 wayyō’mer yəhwâ ’ēlay ’im-y<sup>a</sup>‘ămōḏ mōšeh ûšəmû’ēl ləfānay
’ên nafəšî ’el-hā‘ām hazzeh šall<sup>a</sup>ḥ mē‘al-pānay wəyēṣē’û:

2 wəhāyâ kî-yō’mərû ’ēleyḵā ’ānâ nēṣē’ wə’āmarətā ’ălêhem kōh-’āmar
yəhwâ ’ăšer lammāweṯ lammāweṯ wa’ăšer l<sup>a</sup>ḥereḇ
l<sup>a</sup>ḥereḇ wa’ăšer lārā‘āḇ lārā‘āḇ wa’ăšer laššəḇî laššeḇî:

3 ûfāqaḏətî ‘ălêhem ’arəb<sup>a</sup>‘ mišəpāḥwōṯ nə’um-yəhwâ
’eṯ-h<sup>a</sup>ḥereḇ lahărōḡ wə’eṯ-hakəlāḇîm lisəḥōḇ wə’eṯ-‘wōf
haššāmayim wə’eṯ-behĕmaṯ hā’āreṣ le’ĕḵōl ûləhašəḥîṯ:

4 ûnəṯatîm lizəwā‘â ləz<sup>a</sup>‘ăwâ ləḵōl mamələḵwōṯ hā’āreṣ biḡəlal
mənaššeh ḇen-yəḥizəqîyâû meleḵə yəhûḏâ ‘al ’ăšer-‘āśâ bîrûšālāim:

5 kî mî-y<sup>a</sup>ḥəmōl ‘ālayiḵə yərûšālaim ûmî yānûḏ lāḵə ûmî yāsûr
lišə’ōl ləšālōm lāḵə:

6 ’atə nāṭašətə ’ōṯî nə’um-yəhwâ ’āḥwōr tēlēḵî wā’aṭ ’eṯ-yāḏî ‘ālayiḵə
wā’ašəḥîṯēḵə nilə’êṯî hinnāḥēm:

7 wā’ezərēm bəmizəreh bəš<sup>a</sup>‘ărê hā’āreṣ šikalətî ’ibaḏətî
’eṯ-‘ammî midarəḵêhem lwō’-šāḇû:

8 ‘āṣəmû-lî ’aləmənōṯāw<sup>q</sup> mēḥwōl yammîm hēḇē’ṯî lâem ‘al-’ēm
bāḥûr šōḏēḏ baṣṣâŏrāyim hipalətî ‘āleyhā piṯə’ōm ‘îr ûḇehālwōṯ:

9 ’umələlâ yōleḏeṯ haššiḇə‘â nāfəḥâ nafəšāh bā’â bā’ šiməšāh bə‘ōḏ
ywōmām bwōšâ wəḥāfērâ ûšə’ērîṯām l<sup>a</sup>ḥereḇ ’etēn lifənê
’ōyəḇêhem nə’um-yəhwâ: s

10 ’wōy-lî ’immî kî yəliḏətinî ’îš rîḇ wə’îš māḏwōn ləḵāl-hā’āreṣ
lō’-nāšîṯî wəlō’-nāšû-ḇî kullōh məqaləlawnî: s

11 ’āmar yəhwâ ’im-lō’ šārwōṯiḵā šērîṯîḵā<sup>3</sup> ləṭwōḇ ’im-lwō’\|
hifəg<sup>a</sup>‘ətî ḇəḵā bə‘ēṯ-rā‘â ûḇə‘ēṯ ṣārâ ’eṯ-hā’ōyēḇ:

12 hăyārō‘a barəzel\| barəzel miṣṣāfwōn ûnəḥōšeṯ:

13 ḥêləḵā wə’wōṣərwōṯeyḵā lāḇaz ’etēn lō’ ḇiməḥîr ûḇəḵāl-ḥaṭṭō’wṯeyḵā
ûḇəḵāl-gəḇûleyḵā:

14 wəh<sup>a</sup>‘ăḇarətî ’eṯ-’ōyəḇeyḵā bə’ereṣ lō’ yāḏā‘ətā kî-’ēš
qāḏəḥâ ḇə’apî ‘ălêḵem tûqāḏ: s

15 ’atâ yāḏ<sup>a</sup>‘ətā yəhwâ zāḵərēnî ûfāqəḏēnî wəhinnāqem lî
mērōḏəfay ’al-lə’ereḵə ’apəḵā tiqqāḥēnî d<sup>a</sup>‘ śə’ēṯî ‘āleyḵā
ḥerəpâ:

16 niməṣə’û ḏəḇāreyḵā wā’ōḵəlēm wayəhî ḏəḇāreyḵā ḏəḇārəḵā lî ləśāśwōn
ûləśiməḥaṯ ləḇāḇî kî-niqərā’ šiməḵā ‘ālay yəhwâ ’ĕlōhê ṣəḇā’wōṯ: s

17 lō’-yāšaḇətî ḇəswōḏ-məś<sup>a</sup>ḥăqîm wā’e‘əlōz mipənê yāḏəḵā
bāḏāḏ yāšaḇətî kî-z<sup>a</sup>‘am millē’ṯānî: s

18 lāmmâ hāyâ ḵə’ēḇî neṣ<sup>a</sup>ḥ ûmakāṯî ’ănûšâ mē’ănâ hērāfē’
hāywō ṯihəyeh lî kəmwō ’aḵəzāḇ mayim lō’ ne’ĕmānû: s

19 lāḵēn kōh-’āmar yəhwâ ’im-tāšûḇ wa’ăšîḇəḵā ləfānay t<sup>a</sup>‘ămōḏ
wə’im-twōṣî’ yāqār mizzwōlēl kəfî ṯihəyeh yāšuḇû hēmmâ ’ēleyḵā wə’atâ
lō’-ṯāšûḇ ’ălêhem:

20 ûnəṯatîḵā lā‘ām hazzeh ləḥwōmaṯ nəḥōšeṯ bəṣûrâ wəniləḥămû ’ēleyḵā
wəlō’-yûḵəlû lāḵə kî-’itəḵā ’ănî ləhwōšî‘ăḵā ûləhaṣṣîleḵā nə’um-yəhwâ:

21 wəhiṣṣalətîḵā mîyaḏ rā‘îm ûfəḏiṯîḵā mikaf ‘āriṣîm: f

------------------------------------------------------------------------

[Next: Jeremiah (Yermiyah) Chapter 16](jer016.md)
