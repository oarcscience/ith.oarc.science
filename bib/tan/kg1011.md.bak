[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1011)  [KJV](../kjv/kg1011)  [Sep](../sep/kg1011.md) 
[Vul](../vul/kg1011.md)   
  
[1 Kings (1 Melakhim) Index](kg1.md)  
  [Previous](kg1010)  [Next](kg1012.md) 

------------------------------------------------------------------------

### Tanach (Hebrew): 1 Kings (1 Melakhim) Chapter 11

‎<span id="001">1</span> ‏וְהַמֶּ֣לֶךְ שְׁלֹמֹ֗ה אָהַ֞ב נָשִׁ֧ים
נָכְרִיּ֛וֹת רַבּ֖וֹת וְאֶת־בַּת־פַּרְעֹ֑ה מוֹאֲבִיּ֤וֹת עַמֳּנִיּוֹת֙
אֲדֹ֣מִיֹּ֔ת צֵדְנִיֹּ֖ת חִתִּיֹּֽת׃

‎<span id="002">2</span> ‏מִן־הַגּוֹיִ֗ם אֲשֶׁ֣ר אָֽמַר־יְהוָה֩
אֶל־בְּנֵ֨י יִשְׂרָאֵ֜ל לֹֽא־תָבֹ֣אוּ בָהֶ֗ם וְהֵם֙ לֹא־יָבֹ֣אוּ בָכֶ֔ם
אָכֵן֙ יַטּ֣וּ אֶת־לְבַבְכֶ֔ם אַחֲרֵ֖י אֱלֹהֵיהֶ֑ם בָּהֶ֛ם דָּבַ֥ק
שְׁלֹמֹ֖ה לְאַהֲבָֽה׃

‎<span id="003">3</span> ‏וַיְהִי־ל֣וֹ נָשִׁ֗ים שָׂרוֹת֙ שְׁבַ֣ע מֵא֔וֹת
וּפִֽלַגְשִׁ֖ים שְׁלֹ֣שׁ מֵא֑וֹת וַיַּטּ֥וּ נָשָׁ֖יו אֶת־לִבּֽוֹ׃

‎<span id="004">4</span> ‏וַיְהִ֗י לְעֵת֙ זִקְנַ֣ת שְׁלֹמֹ֔ה נָשָׁיו֙
הִטּ֣וּ אֶת־לְבָב֔וֹ אַחֲרֵ֖י אֱלֹהִ֣ים אֲחֵרִ֑ים וְלֹא־הָיָ֨ה לְבָב֤וֹ
שָׁלֵם֙ עִם־יְהוָ֣ה אֱלֹהָ֔יו כִּלְבַ֖ב דָּוִ֥יד אָבִֽיו׃

‎<span id="005">5</span> ‏וַיֵּ֣לֶךְ שְׁלֹמֹ֔ה אַחֲרֵ֣י עַשְׁתֹּ֔רֶת
אֱלֹהֵ֖י צִדֹנִ֑ים וְאַחֲרֵ֣י מִלְכֹּ֔ם שִׁקֻּ֖ץ עַמֹּנִֽים׃

‎<span id="006">6</span> ‏וַיַּ֧עַשׂ שְׁלֹמֹ֛ה הָרַ֖ע בְּעֵינֵ֣י יְהוָ֑ה
וְלֹ֥א מִלֵּ֛א אַחֲרֵ֥י יְהוָ֖ה כְּדָוִ֥ד אָבִֽיו׃ ס

‎<span id="007">7</span> ‏אָז֩ יִבְנֶ֨ה שְׁלֹמֹ֜ה בָּמָ֗ה לִכְמוֹשׁ֙
שִׁקֻּ֣ץ מוֹאָ֔ב בָּהָ֕ר אֲשֶׁ֖ר עַל־פְּנֵ֣י יְרוּשָׁלִָ֑ם וּלְמֹ֕לֶךְ
שִׁקֻּ֖ץ בְּנֵ֥י עַמּֽוֹן׃

‎<span id="008">8</span> ‏וְכֵ֣ן עָשָׂ֔ה לְכָל־נָשָׁ֖יו הַנָּכְרִיּ֑וֹת
מַקְטִיר֥וֹת וּֽמְזַבְּח֖וֹת לֵאלֹהֵיהֶֽן׃

‎<span id="009">9</span> ‏וַיִּתְאַנַּ֥ף יְהוָ֖ה בִּשְׁלֹמֹ֑ה
כִּֽי־נָטָ֣ה לְבָב֗וֹ מֵעִ֤ם יְהוָה֙ אֱלֹהֵ֣י יִשְׂרָאֵ֔ל הַנִּרְאָ֥ה
אֵלָ֖יו פַּעֲמָֽיִם׃

‎<span id="010">10</span> ‏וְצִוָּ֤ה אֵלָיו֙ עַל־הַדָּבָ֣ר הַזֶּ֔ה
לְבִ֨לְתִּי־לֶ֔כֶת אַחֲרֵ֖י אֱלֹהִ֣ים אֲחֵרִ֑ים וְלֹ֣א שָׁמַ֔ר אֵ֥ת
אֲשֶׁר־צִוָּ֖ה יְהוָֽה׃ פ

‎<span id="011">11</span> ‏וַיֹּ֨אמֶר יְהוָ֜ה לִשְׁלֹמֹ֗ה יַ֚עַן אֲשֶׁ֣ר
הָֽיְתָה־זֹּ֣את עִמָּ֔ךְ וְלֹ֤א שָׁמַ֙רְתָּ֙ בְּרִיתִ֣י וְחֻקֹּתַ֔י
אֲשֶׁ֥ר צִוִּ֖יתִי עָלֶ֑יךָ קָרֹ֨עַ אֶקְרַ֤ע אֶת־הַמַּמְלָכָה֙
מֵֽעָלֶ֔יךָ וּנְתַתִּ֖יהָ לְעַבְדֶּֽךָ׃

‎<span id="012">12</span> ‏אַךְ־בְּיָמֶ֙יךָ֙ לֹ֣א אֶעֱשֶׂ֔נָּה לְמַ֖עַן
דָּוִ֣ד אָבִ֑יךָ מִיַּ֥ד בִּנְךָ֖ אֶקְרָעֶֽנָּה׃

‎<span id="013">13</span> ‏רַ֤ק אֶת־כָּל־הַמַּמְלָכָה֙ לֹ֣א אֶקְרָ֔ע
שֵׁ֥בֶט אֶחָ֖ד אֶתֵּ֣ן לִבְנֶ֑ךָ לְמַ֙עַן֙ דָּוִ֣ד עַבְדִּ֔י וּלְמַ֥עַן
יְרוּשָׁלִַ֖ם אֲשֶׁ֥ר בָּחָֽרְתִּי׃

‎<span id="014">14</span> ‏וַיָּ֨קֶם יְהוָ֤ה שָׂטָן֙ לִשְׁלֹמֹ֔ה אֵ֖ת
הֲדַ֣ד הָאֲדֹמִ֑י מִזֶּ֧רַע הַמֶּ֛לֶךְ ה֖וּא בֶּאֱדֽוֹם׃

‎<span id="015">15</span> ‏וַיְהִ֗י בִּֽהְי֤וֹת דָּוִד֙ אֶת־אֱד֔וֹם
בַּעֲל֗וֹת יוֹאָב֙ שַׂ֣ר הַצָּבָ֔א לְקַבֵּ֖ר אֶת־הַחֲלָלִ֑ים וַיַּ֥ךְ
כָּל־זָכָ֖ר בֶּאֱדֽוֹם׃

‎<span id="016">16</span> ‏כִּ֣י שֵׁ֧שֶׁת חֳדָשִׁ֛ים יָֽשַׁב־שָׁ֥ם
יוֹאָ֖ב וְכָל־יִשְׂרָאֵ֑ל עַד־הִכְרִ֥ית כָּל־זָכָ֖ר בֶּאֱדֽוֹם׃

‎<span id="017">17</span> ‏וַיִּבְרַ֣ח אֲדַ֡ד הוּא֩ וַאֲנָשִׁ֨ים
אֲדֹמִיִּ֜ים מֵעַבְדֵ֥י אָבִ֛יו אִתּ֖וֹ לָב֣וֹא מִצְרָ֑יִם וַהֲדַ֖ד
נַ֥עַר קָטָֽן׃

‎<span id="018">18</span> ‏וַיָּקֻ֙מוּ֙ מִמִּדְיָ֔ן וַיָּבֹ֖אוּ פָּארָ֑ן
וַיִּקְחוּ֩ אֲנָשִׁ֨ים עִמָּ֜ם מִפָּארָ֗ן וַיָּבֹ֤אוּ מִצְרַ֙יִם֙
אֶל־פַּרְעֹ֣ה מֶֽלֶךְ־מִצְרַ֔יִם וַיִּתֶּן־ל֣וֹ בַ֗יִת וְלֶ֙חֶם֙ אָ֣מַר
ל֔וֹ וְאֶ֖רֶץ נָ֥תַן לֽוֹ׃

‎<span id="019">19</span> ‏וַיִּמְצָא֙ הֲדַ֥ד חֵ֛ן בְּעֵינֵ֥י פַרְעֹ֖ה
מְאֹ֑ד וַיִּתֶּן־ל֤וֹ אִשָּׁה֙ אֶת־אֲח֣וֹת אִשְׁתּ֔וֹ אֲח֖וֹת
תַּחְפְּנֵ֥יס הַגְּבִירָֽה׃

‎<span id="020">20</span> ‏וַתֵּ֨לֶד ל֜וֹ אֲח֣וֹת תַּחְפְּנֵ֗יס אֵ֚ת
גְּנֻבַ֣ת בְּנ֔וֹ וַתִּגְמְלֵ֣הוּ תַחְפְּנֵ֔ס בְּת֖וֹךְ בֵּ֣ית פַּרְעֹ֑ה
וַיְהִ֤י גְנֻבַת֙ בֵּ֣ית פַּרְעֹ֔ה בְּת֖וֹךְ בְּנֵ֥י פַרְעֹֽה׃

‎<span id="021">21</span> ‏וַהֲדַ֞ד שָׁמַ֣ע בְּמִצְרַ֗יִם כִּֽי־שָׁכַ֤ב
דָּוִד֙ עִם־אֲבֹתָ֔יו וְכִי־מֵ֖ת יוֹאָ֣ב שַֽׂר־הַצָּבָ֑א וַיֹּ֤אמֶר
הֲדַד֙ אֶל־פַּרְעֹ֔ה שַׁלְּחֵ֖נִי וְאֵלֵ֥ךְ אֶל־אַרְצִֽי׃

‎<span id="022">22</span> ‏וַיֹּ֧אמֶר ל֣וֹ פַרְעֹ֗ה כִּ֠י מָה־אַתָּ֤ה
חָסֵר֙ עִמִּ֔י וְהִנְּךָ֥ מְבַקֵּ֖שׁ לָלֶ֣כֶת אֶל־אַרְצֶ֑ךָ וַיֹּ֣אמֶר׀
לֹ֔א כִּ֥י שַׁלֵּ֖חַ תְּשַׁלְּחֵֽנִי׃

‎<span id="023">23</span> ‏וַיָּ֨קֶם אֱלֹהִ֥ים לוֹ֙ שָׂטָ֔ן אֶת־רְז֖וֹן
בֶּן־אֶלְיָדָ֑ע אֲשֶׁ֣ר בָּרַ֗ח מֵאֵ֛ת הֲדַדְעֶ֥זֶר מֶֽלֶךְ־צוֹבָ֖ה
אֲדֹנָֽיו׃

‎<span id="024">24</span> ‏וַיִּקְבֹּ֤ץ עָלָיו֙ אֲנָשִׁ֔ים וַיְהִ֣י
שַׂר־גְּד֔וּד בַּהֲרֹ֥ג דָּוִ֖ד אֹתָ֑ם וַיֵּלְכ֤וּ דַמֶּ֙שֶׂק֙
וַיֵּ֣שְׁבוּ בָ֔הּ וַֽיִּמְלְכ֖וּ בְּדַמָּֽשֶׂק׃

‎<span id="025">25</span> ‏וַיְהִ֨י שָׂטָ֤ן לְיִשְׂרָאֵל֙ כָּל־יְמֵ֣י
שְׁלֹמֹ֔ה וְאֶת־הָרָעָ֖ה אֲשֶׁ֣ר הֲדָ֑ד וַיָּ֙קָץ֙ בְּיִשְׂרָאֵ֔ל
וַיִּמְלֹ֖ךְ עַל־אֲרָֽם׃ פ

‎<span id="026">26</span> ‏וְיָרָבְעָם֩ בֶּן־נְבָ֨ט אֶפְרָתִ֜י
מִן־הַצְּרֵדָ֗ה וְשֵׁ֤ם אִמּוֹ֙ צְרוּעָה֙ אִשָּׁ֣ה אַלְמָנָ֔ה עֶ֖בֶד
לִשְׁלֹמֹ֑ה וַיָּ֥רֶם יָ֖ד בַּמֶּֽלֶךְ׃

‎<span id="027">27</span> ‏וְזֶ֣ה הַדָּבָ֔ר אֲשֶׁר־הֵרִ֥ים יָ֖ד
בַּמֶּ֑לֶךְ שְׁלֹמֹה֙ בָּנָ֣ה אֶת־הַמִּלּ֔וֹא סָגַ֕ר אֶת־פֶּ֕רֶץ עִ֖יר
דָּוִ֥ד אָבִֽיו׃

‎<span id="028">28</span> ‏וְהָאִ֥ישׁ יָרָבְעָ֖ם גִּבּ֣וֹר חָ֑יִל
וַיַּ֨רְא שְׁלֹמֹ֜ה אֶת־הַנַּ֗עַר כִּֽי־עֹשֵׂ֤ה מְלָאכָה֙ ה֔וּא
וַיַּפְקֵ֣ד אֹת֔וֹ לְכָל־סֵ֖בֶל בֵּ֥ית יוֹסֵֽף׃ ס

‎<span id="029">29</span> ‏וַֽיְהִי֙ בָּעֵ֣ת הַהִ֔יא וְיָֽרָבְעָ֖ם
יָצָ֣א מִירוּשָׁלִָ֑ם וַיִּמְצָ֣א אֹת֡וֹ אֲחִיָּה֩ הַשִּׁילֹנִ֨י
הַנָּבִ֜יא בַּדֶּ֗רֶךְ וְה֤וּא מִתְכַּסֶּה֙ בְּשַׂלְמָ֣ה חֲדָשָׁ֔ה
וּשְׁנֵיהֶ֥ם לְבַדָּ֖ם בַּשָּׂדֶֽה׃

‎<span id="030">30</span> ‏וַיִּתְפֹּ֣שׂ אֲחִיָּ֔ה בַּשַּׂלְמָ֥ה
הַחֲדָשָׁ֖ה אֲשֶׁ֣ר עָלָ֑יו וַיִּ֨קְרָעֶ֔הָ שְׁנֵ֥ים עָשָׂ֖ר קְרָעִֽים׃

‎<span id="031">31</span> ‏וַיֹּ֙אמֶר֙ לְיָֽרָבְעָ֔ם קַח־לְךָ֖ עֲשָׂרָ֣ה
קְרָעִ֑ים כִּ֣י כֹה֩ אָמַ֨ר יְהוָ֜ה אֱלֹהֵ֣י יִשְׂרָאֵ֗ל הִנְנִ֨י
קֹרֵ֤עַ אֶת־הַמַּמְלָכָה֙ מִיַּ֣ד שְׁלֹמֹ֔ה וְנָתַתִּ֣י לְךָ֔ אֵ֖ת
עֲשָׂרָ֥ה הַשְּׁבָטִֽים׃

‎<span id="032">32</span> ‏וְהַשֵּׁ֥בֶט הָאֶחָ֖ד יִֽהְיֶה־לּ֑וֹ
לְמַ֣עַן׀ עַבְדִּ֣י דָוִ֗ד וּלְמַ֙עַן֙ יְר֣וּשָׁלִַ֔ם הָעִיר֙ אֲשֶׁ֣ר
בָּחַ֣רְתִּי בָ֔הּ מִכֹּ֖ל שִׁבְטֵ֥י יִשְׂרָאֵֽל׃

‎<span id="033">33</span> ‏יַ֣עַן׀ אֲשֶׁ֣ר עֲזָב֗וּנִי
וַיִּֽשְׁתַּחֲווּ֮ לְעַשְׁתֹּרֶת֮ אֱלֹהֵ֣י צִֽדֹנִין֒ לִכְמוֹשׁ֙
אֱלֹהֵ֣י מוֹאָ֔ב וּלְמִלְכֹּ֖ם אֱלֹהֵ֣י בְנֵֽי־עַמּ֑וֹן וְלֹֽא־הָלְכ֣וּ
בִדְרָכַ֗י לַעֲשׂ֨וֹת הַיָּשָׁ֧ר בְּעֵינַ֛י וְחֻקֹּתַ֥י וּמִשְׁפָּטַ֖י
כְּדָוִ֥ד אָבִֽיו׃

‎<span id="034">34</span> ‏וְלֹֽא־אֶקַּ֥ח אֶת־כָּל־הַמַּמְלָכָ֖ה
מִיָּד֑וֹ כִּ֣י׀ נָשִׂ֣יא אֲשִׁתֶ֗נּוּ כֹּ֚ל יְמֵ֣י חַיָּ֔יו לְמַ֨עַן
דָּוִ֤ד עַבְדִּי֙ אֲשֶׁ֣ר בָּחַ֣רְתִּי אֹת֔וֹ אֲשֶׁ֥ר שָׁמַ֖ר מִצְוֹתַ֥י
וְחֻקֹּתָֽי׃

‎<span id="035">35</span> ‏וְלָקַחְתִּ֥י הַמְּלוּכָ֖ה מִיַּ֣ד בְּנ֑וֹ
וּנְתַתִּ֣יהָ לְּךָ֔ אֵ֖ת עֲשֶׂ֥רֶת הַשְּׁבָטִֽים׃

‎<span id="036">36</span> ‏וְלִבְנ֖וֹ אֶתֵּ֣ן שֵֽׁבֶט־אֶחָ֑ד לְמַ֣עַן
הֱיֽוֹת־נִ֣יר לְדָֽוִיד־עַ֠בְדִּי כָּֽל־הַיָּמִ֤ים׀ לְפָנַי֙
בִּיר֣וּשָׁלִַ֔ם הָעִיר֙ אֲשֶׁ֣ר בָּחַ֣רְתִּי לִ֔י לָשׂ֥וּם שְׁמִ֖י
שָֽׁם׃

‎<span id="037">37</span> ‏וְאֹתְךָ֣ אֶקַּ֔ח וּמָ֣לַכְתָּ֔ בְּכֹ֥ל
אֲשֶׁר־תְּאַוֶּ֖ה נַפְשֶׁ֑ךָ וְהָיִ֥יתָ מֶּ֖לֶךְ עַל־יִשְׂרָאֵֽל׃

‎<span id="038">38</span> ‏וְהָיָ֗ה אִם־תִּשְׁמַע֮ אֶת־כָּל־אֲשֶׁ֣ר
אֲצַוֶּךָ֒ וְהָלַכְתָּ֣ בִדְרָכַ֗י וְעָשִׂ֨יתָ הַיָּשָׁ֤ר בְּעֵינַי֙
לִשְׁמ֤וֹר חֻקּוֹתַי֙ וּמִצְוֹתַ֔י כַּאֲשֶׁ֥ר עָשָׂ֖ה דָּוִ֣ד עַבְדִּ֑י
וְהָיִ֣יתִי עִמָּ֗ךְ וּבָנִ֨יתִי לְךָ֤ בַֽיִת־נֶאֱמָן֙ כַּאֲשֶׁ֣ר
בָּנִ֣יתִי לְדָוִ֔ד וְנָתַתִּ֥י לְךָ֖ אֶת־יִשְׂרָאֵֽל׃

‎<span id="039">39</span> ‏וַֽאעַנֶּ֛ה אֶת־זֶ֥רַע דָּוִ֖ד לְמַ֣עַן זֹ֑את
אַ֖ךְ לֹ֥א כָל־הַיָּמִֽים׃ ס

‎<span id="040">40</span> ‏וַיְבַקֵּ֥שׁ שְׁלֹמֹ֖ה לְהָמִ֣ית
אֶת־יָרָבְעָ֑ם וַיָּ֣קָם יָרָבְעָ֗ם וַיִּבְרַ֤ח מִצְרַ֙יִם֙
אֶל־שִׁישַׁ֣ק מֶֽלֶךְ־מִצְרַ֔יִם וַיְהִ֥י בְמִצְרַ֖יִם עַד־מ֥וֹת
שְׁלֹמֹֽה׃

‎<span id="041">41</span> ‏וְיֶ֨תֶר דִּבְרֵ֧י שְׁלֹמֹ֛ה וְכָל־אֲשֶׁ֥ר
עָשָׂ֖ה וְחָכְמָת֑וֹ הֲלֽוֹא־הֵ֣ם כְּתֻבִ֔ים עַל־סֵ֖פֶר דִּבְרֵ֥י
שְׁלֹמֹֽה׃

‎<span id="042">42</span> ‏וְהַיָּמִ֗ים אֲשֶׁר֩ מָלַ֨ךְ שְׁלֹמֹ֤ה
בִירוּשָׁלִַ֙ם֙ עַל־כָּל־יִשְׂרָאֵ֔ל אַרְבָּעִ֖ים שָׁנָֽה׃

‎<span id="043">43</span> ‏וַיִּשְׁכַּ֤ב שְׁלֹמֹה֙ עִם־אֲבֹתָ֔יו
וַיִּ֨קָּבֵ֔ר בְּעִ֖יר דָּוִ֣ד אָבִ֑יו וַיִּמְלֹ֛ךְ רְחַבְעָ֥ם בְּנ֖וֹ
תַּחְתָּֽיו׃ ס

1 wəhammeleḵə šəlōmōh ’âaḇ nāšîm nāḵərîywōṯ rabwōṯ wə’eṯ-baṯ-parə‘ōh
mwō’ăḇîywōṯ ‘ammŏnîywōṯ ’ăḏōmîyōṯ ṣēḏənîyōṯ ḥitîyōṯ:

2 min-hagwōyim ’ăšer ’āmar-yəhwâ ’el-bənê yiśərā’ēl lō’-ṯāḇō’û ḇâem
wəhēm lō’-yāḇō’û ḇāḵem ’āḵēn yaṭṭû ’eṯ-ləḇaḇəḵem ’<sup>a</sup>ḥărê
’ĕlōhêhem bâem dāḇaq šəlōmōh lə’ahăḇâ:

3 wayəhî-lwō nāšîm śārwōṯ šəḇ<sup>a</sup>‘ mē’wōṯ ûfilaḡəšîm šəlōš
mē’wōṯ wayyaṭṭû nāšāyw ’eṯ-libwō:

4 wayəhî lə‘ēṯ ziqənaṯ šəlōmōh nāšāyw hiṭṭû ’eṯ-ləḇāḇwō
’<sup>a</sup>ḥărê ’ĕlōhîm ’ăḥērîm wəlō’-hāyâ ləḇāḇwō šālēm ‘im-yəhwâ
’ĕlōhāyw kiləḇaḇ dāwîḏ ’āḇîw:

5 wayyēleḵə šəlōmōh ’<sup>a</sup>ḥărê ‘ašətōreṯ ’ĕlōhê ṣiḏōnîm
wə’<sup>a</sup>ḥărê miləkōm šiqquṣ ‘ammōnîm:

6 wayy<sup>a</sup>‘aś šəlōmōh hār<sup>a</sup>‘ bə‘ênê yəhwâ wəlō’ millē’
’<sup>a</sup>ḥărê yəhwâ kəḏāwiḏ ’āḇîw: s

7 ’āz yiḇəneh šəlōmōh bāmâ liḵəmwōš šiqquṣ mwō’āḇ bâār ’ăšer ‘al-pənê
yərûšālāim ûləmōleḵə šiqquṣ bənê ‘ammwōn:

8 wəḵēn ‘āśâ ləḵāl-nāšāyw hannāḵərîywōṯ maqəṭîrwōṯ ûməzabəḥwōṯ
lē’lōhêhen:

9 wayyiṯə’annaf yəhwâ bišəlōmōh kî-nāṭâ ləḇāḇwō mē‘im yəhwâ ’ĕlōhê
yiśərā’ēl hannirə’â ’ēlāyw p<sup>a</sup>‘ămāyim:

10 wəṣiûâ ’ēlāyw ‘al-hadāḇār hazzeh ləḇilətî-leḵeṯ ’<sup>a</sup>ḥărê
’ĕlōhîm ’ăḥērîm wəlō’ šāmar ’ēṯ ’ăšer-ṣiûâ yəhwâ: f

11 wayyō’mer yəhwâ lišəlōmōh y<sup>a</sup>‘an ’ăšer hāyəṯâ-zzō’ṯ ‘immāḵə
wəlō’ šāmarətā bərîṯî wəḥuqqōṯay ’ăšer ṣiûîṯî ‘āleyḵā qārō‘a
’eqər<sup>a</sup>‘ ’eṯ-hammaməlāḵâ mē‘āleyḵā ûnəṯatîhā lə‘aḇədeḵā:

12 ’aḵə-bəyāmeyḵā lō’ ’e‘ĕśennâ ləm<sup>a</sup>‘an dāwiḏ ’āḇîḵā mîyaḏ
binəḵā ’eqərā‘ennâ:

13 raq ’eṯ-kāl-hammaməlāḵâ lō’ ’eqərā‘ šēḇeṭ ’eḥāḏ ’etēn liḇəneḵā
ləm<sup>a</sup>‘an dāwiḏ ‘aḇədî ûləm<sup>a</sup>‘an yərûšālaim ’ăšer
bāḥārətî:

14 wayyāqem yəhwâ śāṭān lišəlōmōh ’ēṯ hăḏaḏ hā’ăḏōmî mizzer<sup>a</sup>‘
hammeleḵə hû’ be’ĕḏwōm:

15 wayəhî bihəywōṯ dāwiḏ ’eṯ-’ĕḏwōm b<sup>a</sup>‘ălwōṯ ywō’āḇ śar
haṣṣāḇā’ ləqabēr ’eṯ-h<sup>a</sup>ḥălālîm wayyaḵə kāl-zāḵār be’ĕḏwōm:

16 kî šēšeṯ ḥŏḏāšîm yāšaḇ-šām ywō’āḇ wəḵāl-yiśərā’ēl ‘aḏ-hiḵərîṯ
kāl-zāḵār be’ĕḏwōm:

17 wayyiḇər<sup>a</sup>ḥ ’ăḏaḏ hû’ wa’ănāšîm ’ăḏōmîyîm mē‘aḇəḏê ’āḇîw
’itwō lāḇwō’ miṣərāyim wahăḏaḏ n<sup>a</sup>‘ar qāṭān:

18 wayyāqumû mimmiḏəyān wayyāḇō’û pā’rān wayyiqəḥû ’ănāšîm ‘immām
mipā’rān wayyāḇō’û miṣərayim ’el-parə‘ōh meleḵə-miṣərayim wayyiten-lwō
ḇayiṯ wəleḥem ’āmar lwō wə’ereṣ nāṯan lwō:

19 wayyiməṣā’ hăḏaḏ ḥēn bə‘ênê farə‘ōh mə’ōḏ wayyiten-lwō ’iššâ
’eṯ-’ăḥwōṯ ’išətwō ’ăḥwōṯ t<sup>a</sup>ḥəpənês hagəḇîrâ:

20 watēleḏ lwō ’ăḥwōṯ t<sup>a</sup>ḥəpənês ’ēṯ gənuḇaṯ bənwō
watiḡəməlēhû ṯ<sup>a</sup>ḥəpənēs bəṯwōḵə bêṯ parə‘ōh wayəhî ḡənuḇaṯ bêṯ
parə‘ōh bəṯwōḵə bənê farə‘ōh:

21 wahăḏaḏ šām<sup>a</sup>‘ bəmiṣərayim kî-šāḵaḇ dāwiḏ ‘im-’ăḇōṯāyw
wəḵî-mēṯ ywō’āḇ śar-haṣṣāḇā’ wayyō’mer hăḏaḏ ’el-parə‘ōh šalləḥēnî
wə’ēlēḵə ’el-’arəṣî:

22 wayyō’mer lwō farə‘ōh kî mâ-’atâ ḥāsēr ‘immî wəhinnəḵā məḇaqqēš
lāleḵeṯ ’el-’arəṣeḵā wayyō’mer\| lō’ kî šallēḥa təšalləḥēnî:

23 wayyāqem ’ĕlōhîm lwō śāṭān ’eṯ-rəzwōn ben-’eləyāḏā‘ ’ăšer
bār<sup>a</sup>ḥ mē’ēṯ hăḏaḏə‘ezer meleḵə-ṣwōḇâ ’ăḏōnāyw:

24 wayyiqəbōṣ ‘ālāyw ’ănāšîm wayəhî śar-gəḏûḏ bahărōḡ dāwiḏ ’ōṯām
wayyēləḵû ḏammeśeq wayyēšəḇû ḇāh wayyimələḵû bəḏammāśeq:

25 wayəhî śāṭān ləyiśərā’ēl kāl-yəmê šəlōmōh wə’eṯ-hārā‘â ’ăšer hăḏāḏ
wayyāqāṣ bəyiśərā’ēl wayyiməlōḵə ‘al-’ărām: f

26 wəyārāḇə‘ām ben-nəḇāṭ ’efərāṯî min-haṣṣərēḏâ wəšēm ’immwō ṣərû‘â
’iššâ ’aləmānâ ‘eḇeḏ lišəlōmōh wayyārem yāḏ bammeleḵə:

27 wəzeh hadāḇār ’ăšer-hērîm yāḏ bammeleḵə šəlōmōh bānâ ’eṯ-hammillwō’
sāḡar ’eṯ-pereṣ ‘îr dāwiḏ ’āḇîw:

28 wəhā’îš yārāḇə‘ām gibwōr ḥāyil wayyarə’ šəlōmōh
’eṯ-hann<sup>a</sup>‘ar kî-‘ōśēh məlā’ḵâ hû’ wayyafəqēḏ ’ōṯwō
ləḵāl-sēḇel bêṯ ywōsēf: s

29 wayəhî bā‘ēṯ hahî’ wəyārāḇə‘ām yāṣā’ mîrûšālāim wayyiməṣā’ ’ōṯwō
’ăḥîyâ haššîlōnî hannāḇî’ badereḵə wəhû’ miṯəkasseh bəśaləmâ ḥăḏāšâ
ûšənêhem ləḇadām baśśāḏeh:

30 wayyiṯəpōś ’ăḥîyâ baśśaləmâ h<sup>a</sup>ḥăḏāšâ ’ăšer ‘ālāyw
wayyiqərā‘ehā šənêm ‘āśār qərā‘îm:

31 wayyō’mer ləyārāḇə‘ām q<sup>a</sup>ḥ-ləḵā ‘ăśārâ qərā‘îm kî ḵōh ’āmar
yəhwâ ’ĕlōhê yiśərā’ēl hinənî qōrē‘a ’eṯ-hammaməlāḵâ mîyaḏ šəlōmōh
wənāṯatî ləḵā ’ēṯ ‘ăśārâ haššəḇāṭîm:

32 wəhaššēḇeṭ hā’eḥāḏ yihəyeh-llwō ləm<sup>a</sup>‘an\| ‘aḇədî ḏāwiḏ
ûləm<sup>a</sup>‘an yərûšālaim hā‘îr ’ăšer bāḥarətî ḇāh mikōl šiḇəṭê
yiśərā’ēl:

33 y<sup>a</sup>‘an\| ’ăšer ‘ăzāḇûnî wayyišət<sup>a</sup>ḥăwû
lə‘ašətōreṯ ’ĕlōhê ṣiḏōnîn liḵəmwōš ’ĕlōhê mwō’āḇ ûləmiləkōm ’ĕlōhê
ḇənê-‘ammwōn wəlō’-hāləḵû ḇiḏərāḵay l<sup>a</sup>‘ăśwōṯ hayyāšār bə‘ênay
wəḥuqqōṯay ûmišəpāṭay kəḏāwiḏ ’āḇîw:

34 wəlō’-’eqq<sup>a</sup>ḥ ’eṯ-kāl-hammaməlāḵâ mîyāḏwō kî\| nāśî’
’ăšiṯennû kōl yəmê ḥayyāyw ləm<sup>a</sup>‘an dāwiḏ ‘aḇədî ’ăšer
bāḥarətî ’ōṯwō ’ăšer šāmar miṣəwōṯay wəḥuqqōṯāy:

35 wəlāq<sup>a</sup>ḥətî hamməlûḵâ mîyaḏ bənwō ûnəṯatîhā lləḵā ’ēṯ
‘ăśereṯ haššəḇāṭîm:

36 wəliḇənwō ’etēn šēḇeṭ-’eḥāḏ ləm<sup>a</sup>‘an hĕywōṯ-nîr
ləḏāwîḏ-‘aḇədî kāl-hayyāmîm\| ləfānay bîrûšālaim hā‘îr ’ăšer bāḥarətî lî
lāśûm šəmî šām:

37 wə’ōṯəḵā ’eqq<sup>a</sup>ḥ ûmālaḵətā bəḵōl ’ăšer-tə’aûeh nafəšeḵā
wəhāyîṯā mmeleḵə ‘al-yiśərā’ēl:

38 wəhāyâ ’im-tišəm<sup>a</sup>‘ ’eṯ-kāl-’ăšer ’ăṣaûeḵā wəhālaḵətā
ḇiḏərāḵay wə‘āśîṯā hayyāšār bə‘ênay lišəmwōr ḥuqqwōṯay ûmiṣəwōṯay
ka’ăšer ‘āśâ dāwiḏ ‘aḇədî wəhāyîṯî ‘immāḵə ûḇānîṯî ləḵā ḇayiṯ-ne’ĕmān
ka’ăšer bānîṯî ləḏāwiḏ wənāṯatî ləḵā ’eṯ-yiśərā’ēl:

39 wa’‘anneh ’eṯ-zer<sup>a</sup>‘ dāwiḏ ləm<sup>a</sup>‘an zō’ṯ ’aḵə lō’
ḵāl-hayyāmîm: s

40 wayəḇaqqēš šəlōmōh ləhāmîṯ ’eṯ-yārāḇə‘ām wayyāqām yārāḇə‘ām
wayyiḇər<sup>a</sup>ḥ miṣərayim ’el-šîšaq meleḵə-miṣərayim wayəhî
ḇəmiṣərayim ‘aḏ-mwōṯ šəlōmōh:

41 wəyeṯer diḇərê šəlōmōh wəḵāl-’ăšer ‘āśâ wəḥāḵəmāṯwō hălwō’-hēm
kəṯuḇîm ‘al-sēfer diḇərê šəlōmōh:

42 wəhayyāmîm ’ăšer mālaḵə šəlōmōh ḇîrûšālaim ‘al-kāl-yiśərā’ēl
’arəbā‘îm šānâ:

43 wayyišəkaḇ šəlōmōh ‘im-’ăḇōṯāyw wayyiqqāḇēr bə‘îr dāwiḏ ’āḇîw
wayyiməlōḵə rəḥaḇə‘ām bənwō t<sup>a</sup>ḥətāyw: s

------------------------------------------------------------------------

[Next: 1 Kings (1 Melakhim) Chapter 12](kg1012.md)
