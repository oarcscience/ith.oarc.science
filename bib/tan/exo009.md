[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo009)  [KJV](../kjv/exo009)  [Sep](../sep/exo009) 
[Vul](../vul/exo009)   
  
[Exodus (Shemot) Index](exo)  
  [Previous](exo008)  [Next](exo010) 

------------------------------------------------------------------------

### Tanach (Hebrew): Exodus (Shemot) Chapter 9

‎<span id="001">1</span> ‏וַיֹּ֤אמֶר יְהוָה֙ אֶל־מֹשֶׁ֔ה בֹּ֖א
אֶל־פַּרְעֹ֑ה וְדִבַּרְתָּ֣ אֵלָ֗יו כֹּֽה־אָמַ֤ר יְהוָה֙ אֱלֹהֵ֣י
הָֽעִבְרִ֔ים שַׁלַּ֥ח אֶת־עַמִּ֖י וְיַֽעַבְדֻֽנִי׃

‎<span id="002">2</span> ‏כִּ֛י אִם־מָאֵ֥ן אַתָּ֖ה לְשַׁלֵּ֑חַ
וְעוֹדְךָ֖ מַחֲזִ֥יק בָּֽם׃

‎<span id="003">3</span> ‏הִנֵּ֨ה יַד־יְהוָ֜ה הוֹיָ֗ה בְּמִקְנְךָ֙
אֲשֶׁ֣ר בַּשָּׂדֶ֔ה בַּסּוּסִ֤ים בַּֽחֲמֹרִים֙ בַּגְּמַלִּ֔ים בַּבָּקָ֖ר
וּבַצֹּ֑אן דֶּ֖בֶר כָּבֵ֥ד מְאֹֽד׃

‎<span id="004">4</span> ‏וְהִפְלָ֣ה יְהוָ֔ה בֵּ֚ין מִקְנֵ֣ה יִשְׂרָאֵ֔ל
וּבֵ֖ין מִקְנֵ֣ה מִצְרָ֑יִם וְלֹ֥א יָמ֛וּת מִכָּל־לִבְנֵ֥י יִשְׂרָאֵ֖ל
דָּבָֽר׃

‎<span id="005">5</span> ‏וַיָּ֥שֶׂם יְהוָ֖ה מוֹעֵ֣ד לֵאמֹ֑ר מָחָ֗ר
יַעֲשֶׂ֧ה יְהוָ֛ה הַדָּבָ֥ר הַזֶּ֖ה בָּאָֽרֶץ׃

‎<span id="006">6</span> ‏וַיַּ֨עַשׂ יְהוָ֜ה אֶת־הַדָּבָ֤ר הַזֶּה֙
מִֽמָּחֳרָ֔ת וַיָּ֕מָת כֹּ֖ל מִקְנֵ֣ה מִצְרָ֑יִם וּמִמִּקְנֵ֥ה
בְנֵֽי־יִשְׂרָאֵ֖ל לֹא־מֵ֥ת אֶחָֽד׃

‎<span id="007">7</span> ‏וַיִּשְׁלַ֣ח פַּרְעֹ֔ה וְהִנֵּ֗ה לֹא־מֵ֛ת
מִמִּקְנֵ֥ה יִשְׂרָאֵ֖ל עַד־אֶחָ֑ד וַיִּכְבַּד֙ לֵ֣ב פַּרְעֹ֔ה וְלֹ֥א
שִׁלַּ֖ח אֶת־הָעָֽם׃ פ

‎<span id="008">8</span> ‏וַיֹּ֣אמֶר יְהוָה֮ אֶל־מֹשֶׁ֣ה וְאֶֽל־אַהֲרֹן֒
קְח֤וּ לָכֶם֙ מְלֹ֣א חָפְנֵיכֶ֔ם פִּ֖יחַ כִּבְשָׁ֑ן וּזְרָק֥וֹ מֹשֶׁ֛ה
הַשָּׁמַ֖יְמָה לְעֵינֵ֥י פַרְעֹֽה׃

‎<span id="009">9</span> ‏וְהָיָ֣ה לְאָבָ֔ק עַ֖ל כָּל־אֶ֣רֶץ מִצְרָ֑יִם
וְהָיָ֨ה עַל־הָאָדָ֜ם וְעַל־הַבְּהֵמָ֗ה לִשְׁחִ֥ין פֹּרֵ֛חַ
אֲבַעְבֻּעֹ֖ת בְּכָל־אֶ֥רֶץ מִצְרָֽיִם׃

‎<span id="010">10</span> ‏וַיִּקְח֞וּ אֶת־פִּ֣יחַ הַכִּבְשָׁ֗ן
וַיַּֽעַמְדוּ֙ לִפְנֵ֣י פַרְעֹ֔ה וַיִּזְרֹ֥ק אֹת֛וֹ מֹשֶׁ֖ה
הַשָּׁמָ֑יְמָה וַיְהִ֗י שְׁחִין֙ אֲבַעְבֻּעֹ֔ת פֹּרֵ֕חַ בָּאָדָ֖ם
וּבַבְּהֵמָֽה׃

‎<span id="011">11</span> ‏וְלֹֽא־יָכְל֣וּ הַֽחַרְטֻמִּ֗ים לַעֲמֹ֛ד
לִפְנֵ֥י מֹשֶׁ֖ה מִפְּנֵ֣י הַשְּׁחִ֑ין כִּֽי־הָיָ֣ה הַשְּׁחִ֔ין
בַּֽחֲרְטֻמִּ֖ם וּבְכָל־מִצְרָֽיִם׃

‎<span id="012">12</span> ‏וַיְחַזֵּ֤ק יְהוָה֙ אֶת־לֵ֣ב פַּרְעֹ֔ה וְלֹ֥א
שָׁמַ֖ע אֲלֵהֶ֑ם כַּאֲשֶׁ֛ר דִּבֶּ֥ר יְהוָ֖ה אֶל־מֹשֶֽׁה׃ ס

‎<span id="013">13</span> ‏וַיֹּ֤אמֶר יְהוָה֙ אֶל־מֹשֶׁ֔ה הַשְׁכֵּ֣ם
בַּבֹּ֔קֶר וְהִתְיַצֵּ֖ב לִפְנֵ֣י פַרְעֹ֑ה וְאָמַרְתָּ֣ אֵלָ֗יו
כֹּֽה־אָמַ֤ר יְהוָה֙ אֱלֹהֵ֣י הָֽעִבְרִ֔ים שַׁלַּ֥ח אֶת־עַמִּ֖י
וְיַֽעַבְדֻֽנִי׃

‎<span id="014">14</span> ‏כִּ֣י׀ בַּפַּ֣עַם הַזֹּ֗את אֲנִ֨י שֹׁלֵ֜חַ
אֶת־כָּל־מַגֵּפֹתַי֙ אֶֽל־לִבְּךָ֔ וּבַעֲבָדֶ֖יךָ וּבְעַמֶּ֑ךָ
בַּעֲב֣וּר תֵּדַ֔ע כִּ֛י אֵ֥ין כָּמֹ֖נִי בְּכָל־הָאָֽרֶץ׃

‎<span id="015">15</span> ‏כִּ֤י עַתָּה֙ שָׁלַ֣חְתִּי אֶת־יָדִ֔י וָאַ֥ךְ
אוֹתְךָ֛ וְאֶֽת־עַמְּךָ֖ בַּדָּ֑בֶר וַתִּכָּחֵ֖ד מִן־הָאָֽרֶץ׃

‎<span id="016">16</span> ‏וְאוּלָ֗ם בַּעֲב֥וּר זֹאת֙ הֶעֱמַדְתִּ֔יךָ
בַּעֲב֖וּר הַרְאֹתְךָ֣ אֶת־כֹּחִ֑י וּלְמַ֛עַן סַפֵּ֥ר שְׁמִ֖י
בְּכָל־הָאָֽרֶץ׃

‎<span id="017">17</span> ‏עוֹדְךָ֖ מִסְתּוֹלֵ֣ל בְּעַמִּ֑י לְבִלְתִּ֖י
שַׁלְּחָֽם׃

‎<span id="018">18</span> ‏הִנְנִ֤י מַמְטִיר֙ כָּעֵ֣ת מָחָ֔ר בָּרָ֖ד
כָּבֵ֣ד מְאֹ֑ד אֲשֶׁ֨ר לֹא־הָיָ֤ה כָמֹ֙הוּ֙ בְּמִצְרַ֔יִם לְמִן־הַיּ֥וֹם
הִוָּסְדָ֖ה וְעַד־עָֽתָּה׃

‎<span id="019">19</span> ‏וְעַתָּ֗ה שְׁלַ֤ח הָעֵז֙ אֶֽת־מִקְנְךָ֔
וְאֵ֛ת כָּל־אֲשֶׁ֥ר לְךָ֖ בַּשָּׂדֶ֑ה כָּל־הָאָדָ֨ם וְהַבְּהֵמָ֜ה
אֲשֶֽׁר־יִמָּצֵ֣א בַשָּׂדֶ֗ה וְלֹ֤א יֵֽאָסֵף֙ הַבַּ֔יְתָה וְיָרַ֧ד
עֲלֵהֶ֛ם הַבָּרָ֖ד וָמֵֽתוּ׃

‎<span id="020">20</span> ‏הַיָּרֵא֙ אֶת־דְּבַ֣ר יְהוָ֔ה מֵֽעַבְדֵ֖י
פַּרְעֹ֑ה הֵנִ֛יס אֶת־עֲבָדָ֥יו וְאֶת־מִקְנֵ֖הוּ אֶל־הַבָּתִּֽים׃

‎<span id="021">21</span> ‏וַאֲשֶׁ֥ר לֹא־שָׂ֛ם לִבּ֖וֹ אֶל־דְּבַ֣ר
יְהוָ֑ה וַֽיַּעֲזֹ֛ב אֶת־עֲבָדָ֥יו וְאֶת־מִקְנֵ֖הוּ בַּשָּׂדֶֽה׃ פ

‎<span id="022">22</span> ‏וַיֹּ֨אמֶר יְהוָ֜ה אֶל־מֹשֶׁה נְטֵ֤ה
אֶת־יָֽדְךָ֙ עַל־הַשָּׁמַ֔יִם וִיהִ֥י בָרָ֖ד בְּכָל־אֶ֣רֶץ מִצְרָ֑יִם
עַל־הָאָדָ֣ם וְעַל־הַבְּהֵמָ֗ה וְעַ֛ל כָּל־עֵ֥שֶׂב הַשָּׂדֶ֖ה בְּאֶ֥רֶץ
מִצְרָֽיִם׃

‎<span id="023">23</span> ‏וַיֵּ֨ט מֹשֶׁ֣ה אֶת־מַטֵּהוּ֮
עַל־הַשָּׁמַיִם֒ וַֽיהוָ֗ה נָתַ֤ן קֹלֹת֙ וּבָרָ֔ד וַתִּ֥הֲלַךְ אֵ֖שׁ
אָ֑רְצָה וַיַּמְטֵ֧ר יְהוָ֛ה בָּרָ֖ד עַל־אֶ֥רֶץ מִצְרָֽיִם׃

‎<span id="024">24</span> ‏וַיְהִ֣י בָרָ֔ד וְאֵ֕שׁ מִתְלַקַּ֖חַת
בְּת֣וֹךְ הַבָּרָ֑ד כָּבֵ֣ד מְאֹ֔ד אֲ֠שֶׁר לֹֽא־הָיָ֤ה כָמֹ֙הוּ֙
בְּכָל־אֶ֣רֶץ מִצְרַ֔יִם מֵאָ֖ז הָיְתָ֥ה לְגֽוֹי׃

‎<span id="025">25</span> ‏וַיַּ֨ךְ הַבָּרָ֜ד בְּכָל־אֶ֣רֶץ מִצְרַ֗יִם
אֵ֚ת כָּל־אֲשֶׁ֣ר בַּשָּׂדֶ֔ה מֵאָדָ֖ם וְעַד־בְּהֵמָ֑ה וְאֵ֨ת
כָּל־עֵ֤שֶׂב הַשָּׂדֶה֙ הִכָּ֣ה הַבָּרָ֔ד וְאֶת־כָּל־עֵ֥ץ הַשָּׂדֶ֖ה
שִׁבֵּֽר׃

‎<span id="026">26</span> ‏רַ֚ק בְּאֶ֣רֶץ גֹּ֔שֶׁן אֲשֶׁר־שָׁ֖ם בְּנֵ֣י
יִשְׂרָאֵ֑ל לֹ֥א הָיָ֖ה בָּרָֽד׃

‎<span id="027">27</span> ‏וַיִּשְׁלַ֣ח פַּרְעֹ֗ה וַיִּקְרָא֙ לְמֹשֶׁ֣ה
וּֽלְאַהֲרֹ֔ן וַיֹּ֥אמֶר אֲלֵהֶ֖ם חָטָ֣אתִי הַפָּ֑עַם יְהוָה֙
הַצַּדִּ֔יק וַאֲנִ֥י וְעַמִּ֖י הָרְשָׁעִֽים׃

‎<span id="028">28</span> ‏הַעְתִּ֙ירוּ֙ אֶל־יְהוָ֔ה וְרַ֕ב מִֽהְיֹ֛ת
קֹלֹ֥ת אֱלֹהִ֖ים וּבָרָ֑ד וַאֲשַׁלְּחָ֣ה אֶתְכֶ֔ם וְלֹ֥א תֹסִפ֖וּן
לַעֲמֹֽד׃

‎<span id="029">29</span> ‏וַיֹּ֤אמֶר אֵלָיו֙ מֹשֶׁ֔ה כְּצֵאתִי֙
אֶת־הָעִ֔יר אֶפְרֹ֥שׂ אֶת־כַּפַּ֖י אֶל־יְהוָ֑ה הַקֹּל֣וֹת יֶחְדָּל֗וּן
וְהַבָּרָד֙ לֹ֣א יִֽהְיֶה־ע֔וֹד לְמַ֣עַן תֵּדַ֔ע כִּ֥י לַיהוָ֖ה
הָאָֽרֶץ׃

‎<span id="030">30</span> ‏וְאַתָּ֖ה וַעֲבָדֶ֑יךָ יָדַ֕עְתִּי כִּ֚י
טֶ֣רֶם תִּֽירְא֔וּן מִפְּנֵ֖י יְהוָ֥ה אֱלֹהִֽים׃

‎<span id="031">31</span> ‏וְהַפִּשְׁתָּ֥ה וְהַשְּׂעֹרָ֖ה נֻכָּ֑תָה
כִּ֤י הַשְּׂעֹרָה֙ אָבִ֔יב וְהַפִּשְׁתָּ֖ה גִּבְעֹֽל׃

‎<span id="032">32</span> ‏וְהַחִטָּ֥ה וְהַכֻּסֶּ֖מֶת לֹ֣א נֻכּ֑וּ כִּ֥י
אֲפִילֹ֖ת הֵֽנָּה׃

‎<span id="033">33</span> ‏וַיֵּצֵ֨א מֹשֶׁ֜ה מֵעִ֤ם פַּרְעֹה֙
אֶת־הָעִ֔יר וַיִּפְרֹ֥שׂ כַּפָּ֖יו אֶל־יְהוָ֑ה וַֽיַּחְדְּל֤וּ
הַקֹּלוֹת֙ וְהַבָּרָ֔ד וּמָטָ֖ר לֹא־נִתַּ֥ךְ אָֽרְצָה׃

‎<span id="034">34</span> ‏וַיַּ֣רְא פַּרְעֹ֗ה כִּֽי־חָדַ֨ל הַמָּטָ֧ר
וְהַבָּרָ֛ד וְהַקֹּלֹ֖ת וַיֹּ֣סֶף לַחֲטֹ֑א וַיַּכְבֵּ֥ד לִבּ֖וֹ ה֥וּא
וַעֲבָדָֽיו׃

‎<span id="035">35</span> ‏וַֽיֶּחֱזַק֙ לֵ֣ב פַּרְעֹ֔ה וְלֹ֥א שִׁלַּ֖ח
אֶת־בְּנֵ֣י יִשְׂרָאֵ֑ל כַּאֲשֶׁ֛ר דִּבֶּ֥ר יְהוָ֖ה בְּיַד־מֹשֶֽׁה׃ פ

1 wayyō’mer yəhwâ ’el-mōšeh bō’ ’el-parə‘ōh wəḏibarətā ’ēlāyw kōh-’āmar
yəhwâ ’ĕlōhê hā‘iḇərîm šall<sup>a</sup>ḥ ’eṯ-‘ammî
wəy<sup>a</sup>‘aḇəḏunî:

2 kî ’im-mā’ēn ’atâ ləšallēḥa wə‘wōḏəḵā m<sup>a</sup>ḥăzîq bām:

3 hinnēh yaḏ-yəhwâ hwōyâ bəmiqənəḵā ’ăšer baśśāḏeh bassûsîm
b<sup>a</sup>ḥămōrîm bagəmallîm babāqār ûḇaṣṣō’n deḇer kāḇēḏ mə’ōḏ:

4 wəhifəlâ yəhwâ bên miqənēh yiśərā’ēl ûḇên miqənēh miṣərāyim wəlō’
yāmûṯ mikāl-liḇənê yiśərā’ēl dāḇār:

5 wayyāśem yəhwâ mwō‘ēḏ lē’mōr māḥār y<sup>a</sup>‘ăśeh yəhwâ hadāḇār
hazzeh bā’āreṣ:

6 wayy<sup>a</sup>‘aś yəhwâ ’eṯ-hadāḇār hazzeh mimmāḥŏrāṯ wayyāmāṯ kōl
miqənēh miṣərāyim ûmimmiqənēh ḇənê-yiśərā’ēl lō’-mēṯ ’eḥāḏ:

7 wayyišəl<sup>a</sup>ḥ parə‘ōh wəhinnēh lō’-mēṯ mimmiqənēh yiśərā’ēl
‘aḏ-’eḥāḏ wayyiḵəbaḏ lēḇ parə‘ōh wəlō’ šill<sup>a</sup>ḥ ’eṯ-hā‘ām: f

8 wayyō’mer yəhwâ ’el-mōšeh wə’el-’ahărōn qəḥû lāḵem məlō’ ḥāfənêḵem
pîḥa kiḇəšān ûzərāqwō mōšeh haššāmayəmâ lə‘ênê farə‘ōh:

9 wəhāyâ lə’āḇāq ‘al kāl-’ereṣ miṣərāyim wəhāyâ ‘al-hā’āḏām
wə‘al-habəhēmâ lišəḥîn pōrēḥa ’ăḇ<sup>a</sup>‘əbu‘ōṯ bəḵāl-’ereṣ
miṣərāyim:

10 wayyiqəḥû ’eṯ-pîḥa hakiḇəšān wayy<sup>a</sup>‘aməḏû lifənê farə‘ōh
wayyizərōq ’ōṯwō mōšeh haššāmāyəmâ wayəhî šəḥîn ’ăḇ<sup>a</sup>‘əbu‘ōṯ
pōrēḥa bā’āḏām ûḇabəhēmâ:

11 wəlō’-yāḵəlû h<sup>a</sup>ḥarəṭummîm l<sup>a</sup>‘ămōḏ lifənê mōšeh
mipənê haššəḥîn kî-hāyâ haššəḥîn b<sup>a</sup>ḥărəṭummim
ûḇəḵāl-miṣərāyim:

12 wayəḥazzēq yəhwâ ’eṯ-lēḇ parə‘ōh wəlō’ šām<sup>a</sup>‘ ’ălēhem
ka’ăšer diber yəhwâ ’el-mōšeh: s

13 wayyō’mer yəhwâ ’el-mōšeh hašəkēm babōqer wəhiṯəyaṣṣēḇ lifənê farə‘ōh
wə’āmarətā ’ēlāyw kōh-’āmar yəhwâ ’ĕlōhê hā‘iḇərîm šall<sup>a</sup>ḥ
’eṯ-‘ammî wəy<sup>a</sup>‘aḇəḏunî:

14 kî\| bap<sup>a</sup>‘am hazzō’ṯ ’ănî šōlēḥa ’eṯ-kāl-magēfōṯay
’el-libəḵā ûḇ<sup>a</sup>‘ăḇāḏeyḵā ûḇə‘ammeḵā b<sup>a</sup>‘ăḇûr
tēḏ<sup>a</sup>‘ kî ’ên kāmōnî bəḵāl-hā’āreṣ:

15 kî ‘atâ šāl<sup>a</sup>ḥətî ’eṯ-yāḏî wā’aḵə ’wōṯəḵā wə’eṯ-‘amməḵā
badāḇer watikāḥēḏ min-hā’āreṣ:

16 wə’ûlām b<sup>a</sup>‘ăḇûr zō’ṯ he‘ĕmaḏətîḵā b<sup>a</sup>‘ăḇûr
harə’ōṯəḵā ’eṯ-kōḥî ûləm<sup>a</sup>‘an sapēr šəmî bəḵāl-hā’āreṣ:

17 ‘wōḏəḵā misətwōlēl bə‘ammî ləḇilətî šalləḥām:

18 hinənî maməṭîr kā‘ēṯ māḥār bārāḏ kāḇēḏ mə’ōḏ ’ăšer lō’-hāyâ ḵāmōhû
bəmiṣərayim ləmin-hayywōm hiûāsəḏâ wə‘aḏ-‘ātâ:

19 wə‘atâ šəl<sup>a</sup>ḥ hā‘ēz ’eṯ-miqənəḵā wə’ēṯ kāl-’ăšer ləḵā
baśśāḏeh kāl-hā’āḏām wəhabəhēmâ ’ăšer-yimmāṣē’ ḇaśśāḏeh wəlō’ yē’āsēf
habayəṯâ wəyāraḏ ‘ălēhem habārāḏ wāmēṯû:

20 hayyārē’ ’eṯ-dəḇar yəhwâ mē‘aḇəḏê parə‘ōh hēnîs ’eṯ-‘ăḇāḏāyw
wə’eṯ-miqənēhû ’el-habātîm:

21 wa’ăšer lō’-śām libwō ’el-dəḇar yəhwâ wayy<sup>a</sup>‘ăzōḇ
’eṯ-‘ăḇāḏāyw wə’eṯ-miqənēhû baśśāḏeh: f

22 wayyō’mer yəhwâ ’el-mōšeh nəṭēh ’eṯ-yāḏəḵā ‘al-haššāmayim wîhî ḇārāḏ
bəḵāl-’ereṣ miṣərāyim ‘al-hā’āḏām wə‘al-habəhēmâ wə‘al kāl-‘ēśeḇ
haśśāḏeh bə’ereṣ miṣərāyim:

23 wayyēṭ mōšeh ’eṯ-maṭṭēhû ‘al-haššāmayim wayhwâ nāṯan qōlōṯ ûḇārāḏ
watihălaḵə ’ēš ’ārəṣâ wayyaməṭēr yəhwâ bārāḏ ‘al-’ereṣ miṣərāyim:

24 wayəhî ḇārāḏ wə’ēš miṯəlaqq<sup>a</sup>ḥaṯ bəṯwōḵə habārāḏ kāḇēḏ
mə’ōḏ ’ăšer lō’-hāyâ ḵāmōhû bəḵāl-’ereṣ miṣərayim mē’āz hāyəṯâ ləḡwōy:

25 wayyaḵə habārāḏ bəḵāl-’ereṣ miṣərayim ’ēṯ kāl-’ăšer baśśāḏeh mē’āḏām
wə‘aḏ-bəhēmâ wə’ēṯ kāl-‘ēśeḇ haśśāḏeh hikâ habārāḏ wə’eṯ-kāl-‘ēṣ
haśśāḏeh šibēr:

26 raq bə’ereṣ gōšen ’ăšer-šām bənê yiśərā’ēl lō’ hāyâ bārāḏ:

27 wayyišəl<sup>a</sup>ḥ parə‘ōh wayyiqərā’ ləmōšeh ûlə’ahărōn wayyō’mer
’ălēhem ḥāṭā’ṯî hapā‘am yəhwâ haṣṣadîq wa’ănî wə‘ammî hārəšā‘îm:

28 h<sup>a</sup>‘ətîrû ’el-yəhwâ wəraḇ mihəyōṯ qōlōṯ ’ĕlōhîm ûḇārāḏ
wa’ăšalləḥâ ’eṯəḵem wəlō’ ṯōsifûn l<sup>a</sup>‘ămōḏ:

29 wayyō’mer ’ēlāyw mōšeh kəṣē’ṯî ’eṯ-hā‘îr ’efərōś ’eṯ-kapay ’el-yəhwâ
haqqōlwōṯ yeḥədālûn wəhabārāḏ lō’ yihəyeh-‘wōḏ ləm<sup>a</sup>‘an
tēḏ<sup>a</sup>‘ kî layhwâ hā’āreṣ:

30 wə’atâ w<sup>a</sup>‘ăḇāḏeyḵā yāḏ<sup>a</sup>‘ətî kî ṭerem tîrə’ûn
mipənê yəhwâ ’ĕlōhîm:

31 wəhapišətâ wəhaśśə‘ōrâ nukāṯâ kî haśśə‘ōrâ ’āḇîḇ wəhapišətâ giḇə‘ōl:

32 wəh<sup>a</sup>ḥiṭṭâ wəhakussemeṯ lō’ nukû kî ’ăfîlōṯ hēnnâ:

33 wayyēṣē’ mōšeh mē‘im parə‘ōh ’eṯ-hā‘îr wayyifərōś kapāyw ’el-yəhwâ
wayy<sup>a</sup>ḥədəlû haqqōlwōṯ wəhabārāḏ ûmāṭār lō’-nitaḵə ’ārəṣâ:

34 wayyarə’ parə‘ōh kî-ḥāḏal hammāṭār wəhabārāḏ wəhaqqōlōṯ wayyōsef
l<sup>a</sup>ḥăṭō’ wayyaḵəbēḏ libwō hû’ w<sup>a</sup>‘ăḇāḏāyw:

35 wayyeḥĕzaq lēḇ parə‘ōh wəlō’ šill<sup>a</sup>ḥ ’eṯ-bənê yiśərā’ēl
ka’ăšer diber yəhwâ bəyaḏ-mōšeh: f

------------------------------------------------------------------------

[Next: Exodus (Shemot) Chapter 10](exo010)
