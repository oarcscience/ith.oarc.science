[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen022)  [KJV](../kjv/gen022)  [Sep](../sep/gen022.md) 
[Vul](../vul/gen022.md)   
  
[Genesis (Bereshit) Index](gen.md)  
  [Previous](gen021)  [Next](gen023.md) 

------------------------------------------------------------------------

### Tanach (Hebrew): Genesis (Bereshit) Chapter 22

‎<span id="001">1</span> ‏וַיְהִ֗י אַחַר֙ הַדְּבָרִ֣ים הָאֵ֔לֶּה
וְהָ֣אֱלֹהִ֔ים נִסָּ֖ה אֶת־אַבְרָהָ֑ם וַיֹּ֣אמֶר אֵלָ֔יו אַבְרָהָ֖ם
וַיֹּ֥אמֶר הִנֵּֽנִי׃

‎<span id="002">2</span> ‏וַיֹּ֡אמֶר קַח־נָ֠א אֶת־בִּנְךָ֙
אֶת־יְחִֽידְךָ֤ אֲשֶׁר־אָהַ֙בְתָּ֙ אֶת־יִצְחָ֔ק וְלֶךְ־לְךָ֔ אֶל־אֶ֖רֶץ
הַמֹּרִיָּ֑ה וְהַעֲלֵ֤הוּ שָׁם֙ לְעֹלָ֔ה עַ֚ל אַחַ֣ד הֶֽהָרִ֔ים אֲשֶׁ֖ר
אֹמַ֥ר אֵלֶֽיךָ׃

‎<span id="003">3</span> ‏וַיַּשְׁכֵּ֨ם אַבְרָהָ֜ם בַּבֹּ֗קֶר
וַֽיַּחֲבֹשׁ֙ אֶת־חֲמֹר֔וֹ וַיִּקַּ֞ח אֶת־שְׁנֵ֤י נְעָרָיו֙ אִתּ֔וֹ
וְאֵ֖ת יִצְחָ֣ק בְּנ֑וֹ וַיְבַקַּע֙ עֲצֵ֣י עֹלָ֔ה וַיָּ֣קָם וַיֵּ֔לֶךְ
אֶל־הַמָּק֖וֹם אֲשֶׁר־אָֽמַר־ל֥וֹ הָאֱלֹהִֽים׃

‎<span id="004">4</span> ‏בַּיּ֣וֹם הַשְּׁלִישִׁ֗י וַיִּשָּׂ֨א
אַבְרָהָ֧ם אֶת־עֵינָ֛יו וַיַּ֥רְא אֶת־הַמָּק֖וֹם מֵרָחֹֽק׃

‎<span id="005">5</span> ‏וַיֹּ֨אמֶר אַבְרָהָ֜ם אֶל־נְעָרָ֗יו
שְׁבוּ־לָכֶ֥ם פֹּה֙ עִֽם־הַחֲמ֔וֹר וַאֲנִ֣י וְהַנַּ֔עַר נֵלְכָ֖ה
עַד־כֹּ֑ה וְנִֽשְׁתַּחֲוֶ֖ה וְנָשׁ֥וּבָה אֲלֵיכֶֽם׃

‎<span id="006">6</span> ‏וַיִּקַּ֨ח אַבְרָהָ֜ם אֶת־עֲצֵ֣י הָעֹלָ֗ה
וַיָּ֙שֶׂם֙ עַל־יִצְחָ֣ק בְּנ֔וֹ וַיִּקַּ֣ח בְּיָד֔וֹ אֶת־הָאֵ֖שׁ
וְאֶת־הַֽמַּאֲכֶ֑לֶת וַיֵּלְכ֥וּ שְׁנֵיהֶ֖ם יַחְדָּֽו׃

‎<span id="007">7</span> ‏וַיֹּ֨אמֶר יִצְחָ֜ק אֶל־אַבְרָהָ֤ם אָבִיו֙
וַיֹּ֣אמֶר אָבִ֔י וַיֹּ֖אמֶר הִנֶּ֣נִּֽי בְנִ֑י וַיֹּ֗אמֶר הִנֵּ֤ה
הָאֵשׁ֙ וְהָ֣עֵצִ֔ים וְאַיֵּ֥ה הַשֶּׂ֖ה לְעֹלָֽה׃

‎<span id="008">8</span> ‏וַיֹּ֙אמֶר֙ אַבְרָהָ֔ם אֱלֹהִ֞ים יִרְאֶה־לּ֥וֹ
הַשֶּׂ֛ה לְעֹלָ֖ה בְּנִ֑י וַיֵּלְכ֥וּ שְׁנֵיהֶ֖ם יַחְדָּֽו׃

‎<span id="009">9</span> ‏וַיָּבֹ֗אוּ אֶֽל־הַמָּקוֹם֮ אֲשֶׁ֣ר
אָֽמַר־ל֣וֹ הָאֱלֹהִים֒ וַיִּ֨בֶן שָׁ֤ם אַבְרָהָם֙ אֶת־הַמִּזְבֵּ֔חַ
וַֽיַּעֲרֹ֖ךְ אֶת־הָעֵצִ֑ים וַֽיַּעֲקֹד֙ אֶת־יִצְחָ֣ק בְּנ֔וֹ וַיָּ֤שֶׂם
אֹתוֹ֙ עַל־הַמִּזְבֵּ֔חַ מִמַּ֖עַל לָעֵצִֽים׃

‎<span id="010">10</span> ‏וַיִּשְׁלַ֤ח אַבְרָהָם֙ אֶת־יָד֔וֹ וַיִּקַּ֖ח
אֶת־הַֽמַּאֲכֶ֑לֶת לִשְׁחֹ֖ט אֶת־בְּנֽוֹ׃

‎<span id="011">11</span> ‏וַיִּקְרָ֨א אֵלָ֜יו מַלְאַ֤ךְ יְהוָה֙
מִן־הַשָּׁמַ֔יִם וַיֹּ֖אמֶר אַבְרָהָ֣ם׀ אַבְרָהָ֑ם וַיֹּ֖אמֶר הִנֵּֽנִי׃

‎<span id="012">12</span> ‏וַיֹּ֗אמֶר אַל־תִּשְׁלַ֤ח יָֽדְךָ֙
אֶל־הַנַּ֔עַר וְאַל־תַּ֥עַשׂ ל֖וֹ מְא֑וּמָּה<sup>1</sup> כִּ֣י׀ עַתָּ֣ה
יָדַ֗עְתִּי כִּֽי־יְרֵ֤א אֱלֹהִים֙ אַ֔תָּה וְלֹ֥א חָשַׂ֛כְתָּ
אֶת־בִּנְךָ֥ אֶת־יְחִידְךָ֖ מִמֶּֽנִּי׃

‎<span id="013">13</span> ‏וַיִּשָּׂ֨א אַבְרָהָ֜ם אֶת־עֵינָ֗יו וַיַּרְא֙
וְהִנֵּה־אַ֔יִל אַחַ֕ר נֶאֱחַ֥ז בַּסְּבַ֖ךְ בְּקַרְנָ֑יו וַיֵּ֤לֶךְ
אַבְרָהָם֙ וַיִּקַּ֣ח אֶת־הָאַ֔יִל וַיַּעֲלֵ֥הוּ לְעֹלָ֖ה תַּ֥חַת
בְּנֽוֹ׃

‎<span id="014">14</span> ‏וַיִּקְרָ֧א אַבְרָהָ֛ם שֵֽׁם־הַמָּק֥וֹם
הַה֖וּא יְהוָ֣ה׀ יִרְאֶ֑ה אֲשֶׁר֙ יֵאָמֵ֣ר הַיּ֔וֹם בְּהַ֥ר יְהוָ֖ה
יֵרָאֶֽה׃

‎<span id="015">15</span> ‏וַיִּקְרָ֛א מַלְאַ֥ךְ יְהוָ֖ה אֶל־אַבְרָהָ֑ם
שֵׁנִ֖ית מִן־הַשָּׁמָֽיִם׃

‎<span id="016">16</span> ‏וַיֹּ֕אמֶר בִּ֥י נִשְׁבַּ֖עְתִּי
נְאֻם־יְהוָ֑ה כִּ֗י יַ֚עַן אֲשֶׁ֤ר עָשִׂ֙יתָ֙ אֶת־הַדָּבָ֣ר הַזֶּ֔ה
וְלֹ֥א חָשַׂ֖כְתָּ אֶת־בִּנְךָ֥ אֶת־יְחִידֶֽךָ׃

‎<span id="017">17</span> ‏כִּֽי־בָרֵ֣ךְ אֲבָרֶכְךָ֗ וְהַרְבָּ֨ה
אַרְבֶּ֤ה אֶֽת־זַרְעֲךָ֙ כְּכוֹכְבֵ֣י הַשָּׁמַ֔יִם וְכַח֕וֹל אֲשֶׁ֖ר
עַל־שְׂפַ֣ת הַיָּ֑ם וְיִרַ֣שׁ זַרְעֲךָ֔ אֵ֖ת שַׁ֥עַר אֹיְבָֽיו׃

‎<span id="018">18</span> ‏וְהִתְבָּרֲכ֣וּ בְזַרְעֲךָ֔ כֹּ֖ל גּוֹיֵ֣י
הָאָ֑רֶץ עֵ֕קֶב אֲשֶׁ֥ר שָׁמַ֖עְתָּ בְּקֹלִֽי׃

‎<span id="019">19</span> ‏וַיָּ֤שָׁב אַבְרָהָם֙ אֶל־נְעָרָ֔יו
וַיָּקֻ֛מוּ וַיֵּלְכ֥וּ יַחְדָּ֖ו אֶל־בְּאֵ֣ר שָׁ֑בַע וַיֵּ֥שֶׁב
אַבְרָהָ֖ם בִּבְאֵ֥ר שָֽׁבַע׃ פ

‎<span id="020">20</span> ‏וַיְהִ֗י אַחֲרֵי֙ הַדְּבָרִ֣ים הָאֵ֔לֶּה
וַיֻּגַּ֥ד לְאַבְרָהָ֖ם לֵאמֹ֑ר הִ֠נֵּה יָלְדָ֨ה מִלְכָּ֥ה גַם־הִ֛וא
בָּנִ֖ים לְנָח֥וֹר אָחִֽיךָ׃

‎<span id="021">21</span> ‏אֶת־ע֥וּץ בְּכֹר֖וֹ וְאֶת־בּ֣וּז אָחִ֑יו
וְאֶת־קְמוּאֵ֖ל אֲבִ֥י אֲרָֽם׃

‎<span id="022">22</span> ‏וְאֶת־כֶּ֣שֶׂד וְאֶת־חֲז֔וֹ וְאֶת־פִּלְדָּ֖שׁ
וְאֶת־יִדְלָ֑ף וְאֵ֖ת בְּתוּאֵֽל׃

‎<span id="023">23</span> ‏וּבְתוּאֵ֖ל יָלַ֣ד אֶת־רִבְקָ֑ה שְׁמֹנָ֥ה
אֵ֙לֶּה֙ יָלְדָ֣ה מִלְכָּ֔ה לְנָח֖וֹר אֲחִ֥י אַבְרָהָֽם׃

‎<span id="024">24</span> ‏וּפִֽילַגְשׁ֖וֹ וּשְׁמָ֣הּ רְאוּמָ֑ה
וַתֵּ֤לֶד גַּם־הִוא֙ אֶת־טֶ֣בַח וְאֶת־גַּ֔חַם וְאֶת־תַּ֖חַשׁ
וְאֶֽת־מַעֲכָֽה׃ ס

1 wayəhî ’<sup>a</sup>ḥar hadəḇārîm hā’ēlleh wəhā’ĕlōhîm nissâ
’eṯ-’aḇərâām wayyō’mer ’ēlāyw ’aḇərâām wayyō’mer hinnēnî:

2 wayyō’mer q<sup>a</sup>ḥ-nā’ ’eṯ-binəḵā ’eṯ-yəḥîḏəḵā ’ăšer-’âaḇətā
’eṯ-yiṣəḥāq wəleḵə-ləḵā ’el-’ereṣ hammōrîyâ wəh<sup>a</sup>‘ălēhû šām
lə‘ōlâ ‘al ’<sup>a</sup>ḥaḏ hehārîm ’ăšer ’ōmar ’ēleyḵā:

3 wayyašəkēm ’aḇərâām babōqer wayy<sup>a</sup>ḥăḇōš ’eṯ-ḥămōrwō
wayyiqq<sup>a</sup>ḥ ’eṯ-šənê nə‘ārāyw ’itwō wə’ēṯ yiṣəḥāq bənwō
wayəḇaqq<sup>a</sup>‘ ‘ăṣê ‘ōlâ wayyāqām wayyēleḵə ’el-hammāqwōm
’ăšer-’āmar-lwō hā’ĕlōhîm:

4 bayywōm haššəlîšî wayyiśśā’ ’aḇərâām ’eṯ-‘ênāyw wayyarə’ ’eṯ-hammāqwōm
mērāḥōq:

5 wayyō’mer ’aḇərâām ’el-nə‘ārāyw šəḇû-lāḵem pōh ‘im-h<sup>a</sup>ḥămwōr
wa’ănî wəhann<sup>a</sup>‘ar nēləḵâ ‘aḏ-kōh wənišət<sup>a</sup>ḥăweh
wənāšûḇâ ’ălêḵem:

6 wayyiqq<sup>a</sup>ḥ ’aḇərâām ’eṯ-‘ăṣê hā‘ōlâ wayyāśem ‘al-yiṣəḥāq
bənwō wayyiqq<sup>a</sup>ḥ bəyāḏwō ’eṯ-hā’ēš wə’eṯ-hamma’ăḵeleṯ
wayyēləḵû šənêhem y<sup>a</sup>ḥədāw:

7 wayyō’mer yiṣəḥāq ’el-’aḇərâām ’āḇîw wayyō’mer ’āḇî wayyō’mer hinnennî
ḇənî wayyō’mer hinnēh hā’ēš wəhā‘ēṣîm wə’ayyēh haśśeh lə‘ōlâ:

8 wayyō’mer ’aḇərâām ’ĕlōhîm yirə’eh-llwō haśśeh lə‘ōlâ bənî wayyēləḵû
šənêhem y<sup>a</sup>ḥədāw:

9 wayyāḇō’û ’el-hammāqwōm ’ăšer ’āmar-lwō hā’ĕlōhîm wayyiḇen šām
’aḇərâām ’eṯ-hammizəbēḥa wayy<sup>a</sup>‘ărōḵə ’eṯ-hā‘ēṣîm
wayy<sup>a</sup>‘ăqōḏ ’eṯ-yiṣəḥāq bənwō wayyāśem ’ōṯwō ‘al-hammizəbēḥa
mimm<sup>a</sup>‘al lā‘ēṣîm:

10 wayyišəl<sup>a</sup>ḥ ’aḇərâām ’eṯ-yāḏwō wayyiqq<sup>a</sup>ḥ
’eṯ-hamma’ăḵeleṯ lišəḥōṭ ’eṯ-bənwō:

11 wayyiqərā’ ’ēlāyw malə’aḵə yəhwâ min-haššāmayim wayyō’mer ’aḇərâām\|
’aḇərâām wayyō’mer hinnēnî:

12 wayyō’mer ’al-tišəl<sup>a</sup>ḥ yāḏəḵā ’el-hann<sup>a</sup>‘ar
wə’al-t<sup>a</sup>‘aś lwō mə’ûmmâ<sup>1</sup> kî\| ‘atâ
yāḏ<sup>a</sup>‘ətî kî-yərē’ ’ĕlōhîm ’atâ wəlō’ ḥāśaḵətā ’eṯ-binəḵā
’eṯ-yəḥîḏəḵā mimmennî:

13 wayyiśśā’ ’aḇərâām ’eṯ-‘ênāyw wayyarə’ wəhinnēh-’ayil
’<sup>a</sup>ḥar ne’ĕḥaz bassəḇaḵə bəqarənāyw wayyēleḵə ’aḇərâām
wayyiqq<sup>a</sup>ḥ ’eṯ-hā’ayil wayy<sup>a</sup>‘ălēhû lə‘ōlâ
t<sup>a</sup>ḥaṯ bənwō:

14 wayyiqərā’ ’aḇərâām šēm-hammāqwōm hahû’ yəhwâ\| yirə’eh ’ăšer yē’āmēr
hayywōm bəhar yəhwâ yērā’eh:

15 wayyiqərā’ malə’aḵə yəhwâ ’el-’aḇərâām šēnîṯ min-haššāmāyim:

16 wayyō’mer bî nišəb<sup>a</sup>‘ətî nə’um-yəhwâ kî y<sup>a</sup>‘an
’ăšer ‘āśîṯā ’eṯ-hadāḇār hazzeh wəlō’ ḥāśaḵətā ’eṯ-binəḵā ’eṯ-yəḥîḏeḵā:

17 kî-ḇārēḵə ’ăḇāreḵəḵā wəharəbâ ’arəbeh ’eṯ-zarə‘ăḵā kəḵwōḵəḇê
haššāmayim wəḵ<sup>a</sup>ḥwōl ’ăšer ‘al-śəfaṯ hayyām wəyiraš zarə‘ăḵā
’ēṯ š<sup>a</sup>‘ar ’ōyəḇāyw:

18 wəhiṯəbārăḵû ḇəzarə‘ăḵā kōl gwōyê hā’āreṣ ‘ēqeḇ ’ăšer
šām<sup>a</sup>‘ətā bəqōlî:

19 wayyāšāḇ ’aḇərâām ’el-nə‘ārāyw wayyāqumû wayyēləḵû y<sup>a</sup>ḥədāw
’el-bə’ēr šāḇ<sup>a</sup>‘ wayyēšeḇ ’aḇərâām biḇə’ēr šāḇ<sup>a</sup>‘: f

20 wayəhî ’<sup>a</sup>ḥărê hadəḇārîm hā’ēlleh wayyugaḏ lə’aḇərâām
lē’mōr hinnēh yāləḏâ miləkâ ḡam-hiw’ bānîm lənāḥwōr ’āḥîḵā:

21 ’eṯ-‘ûṣ bəḵōrwō wə’eṯ-bûz ’āḥîw wə’eṯ-qəmû’ēl ’ăḇî ’ărām:

22 wə’eṯ-keśeḏ wə’eṯ-ḥăzwō wə’eṯ-pilədāš wə’eṯ-yiḏəlāf wə’ēṯ bəṯû’ēl:

23 ûḇəṯû’ēl yālaḏ ’eṯ-riḇəqâ šəmōnâ ’ēlleh yāləḏâ miləkâ lənāḥwōr ’ăḥî
’aḇərâām:

24 ûfîlaḡəšwō ûšəmāh rə’ûmâ watēleḏ gam-hiw’ ’eṯ-ṭeḇ<sup>a</sup>ḥ
wə’eṯ-g<sup>a</sup>ḥam wə’eṯ-t<sup>a</sup>ḥaš wə’eṯ-m<sup>a</sup>‘ăḵâ: s

------------------------------------------------------------------------

[Next: Genesis (Bereshit) Chapter 23](gen023.md)
