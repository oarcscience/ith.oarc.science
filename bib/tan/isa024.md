[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa024)  [KJV](../kjv/isa024)  [Sep](../sep/isa024.md) 
[Vul](../vul/isa024.md)   
  
[Isaiah (Yisheyah) Index](isa.md)  
  [Previous](isa023)  [Next](isa025.md) 

------------------------------------------------------------------------

### Tanach (Hebrew): Isaiah (Yisheyah) Chapter 24

‎<span id="001">1</span> ‏הִנֵּ֧ה יְהוָ֛ה בּוֹקֵ֥ק הָאָ֖רֶץ
וּבֽוֹלְקָ֑הּ וְעִוָּ֣ה פָנֶ֔יהָ וְהֵפִ֖יץ יֹשְׁבֶֽיהָ׃

‎<span id="002">2</span> ‏וְהָיָ֤ה כָעָם֙ כַּכֹּהֵ֔ן כַּעֶ֙בֶד֙
כַּֽאדֹנָ֔יו כַּשִּׁפְחָ֖ה כַּגְּבִרְתָּ֑הּ כַּקּוֹנֶה֙ כַּמּוֹכֵ֔ר
כַּמַּלְוֶה֙ כַּלּוֶֹ֔ה כַּנֹּשֶׁ֕ה כַּאֲשֶׁ֖ר נֹשֶׁ֥א בֽוֹ׃

‎<span id="003">3</span> ‏הִבּ֧וֹק׀ תִּבּ֛וֹק הָאָ֖רֶץ וְהִבּ֣וֹז׀
תִּבּ֑וֹז כִּ֣י יְהוָ֔ה דִּבֶּ֖ר אֶת־הַדָּבָ֥ר הַזֶּֽה׃

‎<span id="004">4</span> ‏אָבְלָ֤ה נָֽבְלָה֙ הָאָ֔רֶץ אֻמְלְלָ֥ה
נָבְלָ֖ה תֵּבֵ֑ל אֻמְלָ֖לוּ מְר֥וֹם עַם־הָאָֽרֶץ׃

‎<span id="005">5</span> ‏וְהָאָ֥רֶץ חָנְפָ֖ה תַּ֣חַת יֹשְׁבֶ֑יהָ
כִּֽי־עָבְר֤וּ תוֹרֹת֙ חָ֣לְפוּ חֹ֔ק הֵפֵ֖רוּ בְּרִ֥ית עוֹלָֽם׃

‎<span id="006">6</span> ‏עַל־כֵּ֗ן אָלָה֙ אָ֣כְלָה אֶ֔רֶץ
וַֽיֶּאְשְׁמ֖וּ יֹ֣שְׁבֵי בָ֑הּ עַל־כֵּ֗ן חָרוּ֙ יֹ֣שְׁבֵי אֶ֔רֶץ
וְנִשְׁאַ֥ר אֱנ֖וֹשׁ מִזְעָֽר׃

‎<span id="007">7</span> ‏אָבַ֥ל תִּיר֖וֹשׁ אֻמְלְלָה־גָ֑פֶן נֶאֶנְח֖וּ
כָּל־שִׂמְחֵי־לֵֽב׃

‎<span id="008">8</span> ‏שָׁבַת֙ מְשׂ֣וֹשׂ תֻּפִּ֔ים חָדַ֖ל שְׁא֣וֹן
עַלִּיזִ֑ים שָׁבַ֖ת מְשׂ֥וֹשׂ כִּנּֽוֹר׃

‎<span id="009">9</span> ‏בַּשִּׁ֖יר לֹ֣א יִשְׁתּוּ־יָ֑יִן יֵמַ֥ר
שֵׁכָ֖ר לְשֹׁתָֽיו׃

‎<span id="010">10</span> ‏נִשְׁבְּרָ֖ה קִרְיַת־תֹּ֑הוּ סֻגַּ֥ר
כָּל־בַּ֖יִת מִבּֽוֹא׃

‎<span id="011">11</span> ‏צְוָחָ֥ה עַל־הַיַּ֖יִן בַּֽחוּצ֑וֹת עָֽרְבָה֙
כָּל־שִׂמְחָ֔ה גָּלָ֖ה מְשׂ֥וֹשׂ הָאָֽרֶץ׃

‎<span id="012">12</span> ‏נִשְׁאַ֥ר בָּעִ֖יר שַׁמָּ֑ה וּשְׁאִיָּ֖ה
יֻכַּת־שָֽׁעַר׃

‎<span id="013">13</span> ‏כִּ֣י כֹ֥ה יִהְיֶ֛ה בְּקֶ֥רֶב הָאָ֖רֶץ
בְּת֣וֹךְ הָֽעַמִּ֑ים כְּנֹ֣קֶף זַ֔יִת כְּעוֹלֵלֹ֖ת אִם־כָּלָ֥ה בָצִֽיר׃

‎<span id="014">14</span> ‏הֵ֛מָּה יִשְׂא֥וּ קוֹלָ֖ם יָרֹ֑נּוּ
בִּגְא֣וֹן יְהוָ֔ה צָהֲל֖וּ מִיָּֽם׃

‎<span id="015">15</span> ‏עַל־כֵּ֥ן בָּאֻרִ֖ים כַּבְּד֣וּ יְהוָ֑ה
בְּאִיֵּ֣י הַיָּ֔ם שֵׁ֥ם יְהוָ֖ה אֱלֹהֵ֥י יִשְׂרָאֵֽל׃ ס

‎<span id="016">16</span> ‏מִכְּנַ֨ף הָאָ֜רֶץ זְמִרֹ֤ת שָׁמַ֙עְנוּ֙
צְבִ֣י לַצַּדִּ֔יק וָאֹמַ֛ר רָזִי־לִ֥י רָֽזִי־לִ֖י א֣וֹי לִ֑י בֹּגְדִ֣ים
בָּגָ֔דוּ וּבֶ֥גֶד בּוֹגְדִ֖ים בָּגָֽדוּ׃

‎<span id="017">17</span> ‏פַּ֥חַד וָפַ֖חַת וָפָ֑ח עָלֶ֖יךָ יוֹשֵׁ֥ב
הָאָֽרֶץ׃

‎<span id="018">18</span> ‏וְֽ֠הָיָה הַנָּ֞ס מִקּ֤וֹל הַפַּ֙חַד֙ יִפֹּ֣ל
אֶל־הַפַּ֔חַת וְהָֽעוֹלֶה֙ מִתּ֣וֹךְ הַפַּ֔חַת יִלָּכֵ֖ד בַּפָּ֑ח
כִּֽי־אֲרֻבּ֤וֹת מִמָּרוֹם֙ נִפְתָּ֔חוּ וַֽיִּרְעֲשׁ֖וּ מ֥וֹסְדֵי
אָֽרֶץ׃

‎<span id="019">19</span> ‏רֹ֥עָה הִֽתְרֹעֲעָ֖ה הָאָ֑רֶץ פּ֤וֹר
הִֽתְפּוֹרְרָה֙ אֶ֔רֶץ מ֥וֹט הִֽתְמוֹטְטָ֖ה אָֽרֶץ׃

‎<span id="020">20</span> ‏נ֣וֹעַ תָּנ֤וּעַ אֶ֙רֶץ֙ כַּשִּׁכּ֔וֹר
וְהִֽתְנוֹדְדָ֖ה כַּמְּלוּנָ֑ה וְכָבַ֤ד עָלֶ֙יהָ֙ פִּשְׁעָ֔הּ וְנָפְלָ֖ה
וְלֹא־תֹסִ֥יף קֽוּם׃ ס

‎<span id="021">21</span> ‏וְהָיָה֙ בַּיּ֣וֹם הַה֔וּא יִפְקֹ֧ד יְהוָ֛ה
עַל־צְבָ֥א הַמָּר֖וֹם בַּמָּר֑וֹם וְעַל־מַלְכֵ֥י הָאֲדָמָ֖ה
עַל־הָאֲדָמָֽה׃

‎<span id="022">22</span> ‏וְאֻסְּפ֨וּ אֲסֵפָ֤ה אַסִּיר֙ עַל־בּ֔וֹר
וְסֻגְּר֖וּ עַל־מַסְגֵּ֑ר וּמֵרֹ֥ב יָמִ֖ים יִפָּקֵֽדוּ׃

‎<span id="023">23</span> ‏וְחָֽפְרָה֙ הַלְּבָנָ֔ה וּבוֹשָׁ֖ה הַֽחַמָּ֑ה
כִּֽי־מָלַ֞ךְ יְהוָ֣ה צְבָא֗וֹת בְּהַ֤ר צִיּוֹן֙ וּבִיר֣וּשָׁלִַ֔ם
וְנֶ֥גֶד זְקֵנָ֖יו כָּבֽוֹד׃ פ

1 hinnēh yəhwâ bwōqēq hā’āreṣ ûḇwōləqāh wə‘iûâ fāneyhā wəhēfîṣ
yōšəḇeyhā:

2 wəhāyâ ḵā‘ām kakōhēn k<sup>a</sup>‘eḇeḏ ka’ḏōnāyw kaššifəḥâ
kagəḇirətāh kaqqwōneh kammwōḵēr kammaləweh kallwōeh kannōšeh ka’ăšer
nōše’ ḇwō:

3 hibwōq\| tibwōq hā’āreṣ wəhibwōz\| tibwōz kî yəhwâ diber ’eṯ-hadāḇār
hazzeh:

4 ’āḇəlâ nāḇəlâ hā’āreṣ ’umələlâ nāḇəlâ tēḇēl ’uməlālû mərwōm
‘am-hā’āreṣ:

5 wəhā’āreṣ ḥānəfâ t<sup>a</sup>ḥaṯ yōšəḇeyhā kî-‘āḇərû ṯwōrōṯ ḥāləfû
ḥōq hēfērû bərîṯ ‘wōlām:

6 ‘al-kēn ’ālâ ’āḵəlâ ’ereṣ wayye’əšəmû yōšəḇê ḇāh ‘al-kēn ḥārû yōšəḇê
’ereṣ wənišə’ar ’ĕnwōš mizə‘ār:

7 ’āḇal tîrwōš ’umələlâ-ḡāfen ne’enəḥû kāl-śiməḥê-lēḇ:

8 šāḇaṯ məśwōś tupîm ḥāḏal šə’wōn ‘allîzîm šāḇaṯ məśwōś kinnwōr:

9 baššîr lō’ yišətû-yāyin yēmar šēḵār ləšōṯāyw:

10 nišəbərâ qirəyaṯ-tōhû sugar kāl-bayiṯ mibwō’:

11 ṣəwāḥâ ‘al-hayyayin b<sup>a</sup>ḥûṣwōṯ ‘ārəḇâ kāl-śiməḥâ gālâ məśwōś
hā’āreṣ:

12 nišə’ar bā‘îr šammâ ûšə’îyâ yukaṯ-šā‘ar:

13 kî ḵōh yihəyeh bəqereḇ hā’āreṣ bəṯwōḵə hā‘ammîm kənōqef zayiṯ
kə‘wōlēlōṯ ’im-kālâ ḇāṣîr:

14 hēmmâ yiśə’û qwōlām yārōnnû biḡə’wōn yəhwâ ṣâălû mîyām:

15 ‘al-kēn bā’urîm kabəḏû yəhwâ bə’îyê hayyām šēm yəhwâ ’ĕlōhê
yiśərā’ēl: s

16 mikənaf hā’āreṣ zəmirōṯ šām<sup>a</sup>‘ənû ṣəḇî laṣṣadîq wā’ōmar
rāzî-lî rāzî-lî ’wōy lî bōḡəḏîm bāḡāḏû ûḇeḡeḏ bwōḡəḏîm bāḡāḏû:

17 p<sup>a</sup>ḥaḏ wāf<sup>a</sup>ḥaṯ wāfāḥ ‘āleyḵā ywōšēḇ hā’āreṣ:

18 wəhāyâ hannās miqqwōl hap<sup>a</sup>ḥaḏ yipōl ’el-hap<sup>a</sup>ḥaṯ
wəhā‘wōleh mitwōḵə hap<sup>a</sup>ḥaṯ yillāḵēḏ bapāḥ kî-’ărubwōṯ
mimmārwōm nifətāḥû wayyirə‘ăšû mwōsəḏê ’āreṣ:

19 rō‘â hiṯərō‘ă‘â hā’āreṣ pwōr hiṯəpwōrərâ ’ereṣ mwōṭ hiṯəmwōṭəṭâ
’āreṣ:

20 nwō‘a tānû‘a ’ereṣ kaššikwōr wəhiṯənwōḏəḏâ kamməlûnâ wəḵāḇaḏ ‘āleyhā
pišə‘āh wənāfəlâ wəlō’-ṯōsîf qûm: s

21 wəhāyâ bayywōm hahû’ yifəqōḏ yəhwâ ‘al-ṣəḇā’ hammārwōm bammārwōm
wə‘al-maləḵê hā’ăḏāmâ ‘al-hā’ăḏāmâ:

22 wə’ussəfû ’ăsēfâ ’assîr ‘al-bwōr wəsugərû ‘al-masəgēr ûmērōḇ yāmîm
yipāqēḏû:

23 wəḥāfərâ halləḇānâ ûḇwōšâ h<sup>a</sup>ḥammâ kî-mālaḵə yəhwâ ṣəḇā’wōṯ
bəhar ṣîywōn ûḇîrûšālaim wəneḡeḏ zəqēnāyw kāḇwōḏ: f

------------------------------------------------------------------------

[Next: Isaiah (Yisheyah) Chapter 25](isa025.md)
