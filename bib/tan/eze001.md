[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze001)  [KJV](../kjv/eze001)  [Sep](../sep/eze001.md) 
[Vul](../vul/eze001.md)   
  
[Ezekiel (Yechezqel) Index](eze.md)  
  [Previous](jer052)  [Next](eze002.md) 

------------------------------------------------------------------------

### Tanach (Hebrew): Ezekiel (Yechezqel) Chapter 1

‎<span id="001">1</span> ‏וַיְהִ֣י׀ בִּשְׁלֹשִׁ֣ים שָׁנָ֗ה בָּֽרְבִיעִי֙
בַּחֲמִשָּׁ֣ה לַחֹ֔דֶשׁ וַאֲנִ֥י בְתֽוֹךְ־הַגּוֹלָ֖ה עַל־נְהַר־כְּבָ֑ר
נִפְתְּחוּ֙ הַשָּׁמַ֔יִם וָאֶרְאֶ֖ה מַרְא֥וֹת אֱלֹהִֽים׃

‎<span id="002">2</span> ‏בַּחֲמִשָּׁ֖ה לַחֹ֑דֶשׁ הִ֚יא הַשָּׁנָ֣ה
הַחֲמִישִׁ֔ית לְגָל֖וּת הַמֶּ֥לֶךְ יוֹיָכִֽין׃

‎<span id="003">3</span> ‏הָיֹ֣ה הָיָ֣ה דְבַר־יְ֠הוָה אֶל־יְחֶזְקֵ֨אל
בֶּן־בּוּזִ֧י הַכֹּהֵ֛ן בְּאֶ֥רֶץ כַּשְׂדִּ֖ים עַל־נְהַר־כְּבָ֑ר
וַתְּהִ֥י עָלָ֛יו שָׁ֖ם יַד־יְהוָֽה׃

‎<span id="004">4</span> ‏וָאֵ֡רֶא וְהִנֵּה֩ ר֨וּחַ סְעָרָ֜ה בָּאָ֣ה
מִן־הַצָּפ֗וֹן עָנָ֤ן גָּדוֹל֙ וְאֵ֣שׁ מִתְלַקַּ֔חַת וְנֹ֥גַֽהּ ל֖וֹ
סָבִ֑יב וּמִ֨תּוֹכָ֔הּ כְּעֵ֥ין הַחַשְׁמַ֖ל מִתּ֥וֹךְ הָאֵֽשׁ׃

‎<span id="005">5</span> ‏וּמִ֨תּוֹכָ֔הּ דְּמ֖וּת אַרְבַּ֣ע חַיּ֑וֹת
וְזֶה֙ מַרְאֵֽיהֶ֔ן דְּמ֥וּת אָדָ֖ם לָהֵֽנָּה׃

‎<span id="006">6</span> ‏וְאַרְבָּעָ֥ה פָנִ֖ים לְאֶחָ֑ת וְאַרְבַּ֥ע
כְּנָפַ֖יִם לְאַחַ֥ת לָהֶֽם׃

‎<span id="007">7</span> ‏וְרַגְלֵיהֶ֖ם רֶ֣גֶל יְשָׁרָ֑ה וְכַ֣ף
רַגְלֵיהֶ֗ם כְּכַף֙ רֶ֣גֶל עֵ֔גֶל וְנֹ֣צְצִ֔ים כְּעֵ֖ין נְחֹ֥שֶׁת
קָלָֽל׃

‎<span id="008">8</span> ‏וידו וִידֵ֣י אָדָ֗ם מִתַּ֙חַת֙ כַּנְפֵיהֶ֔ם
עַ֖ל אַרְבַּ֣עַת רִבְעֵיהֶ֑ם וּפְנֵיהֶ֥ם וְכַנְפֵיהֶ֖ם לְאַרְבַּעְתָּֽם׃

‎<span id="009">9</span> ‏חֹֽבְרֹ֛ת אִשָּׁ֥ה אֶל־אֲחוֹתָ֖הּ כַּנְפֵיהֶ֑ם
לֹא־יִסַּ֣בּוּ בְלֶכְתָּ֔ן אִ֛ישׁ אֶל־עֵ֥בֶר פָּנָ֖יו יֵלֵֽכוּ׃

‎<span id="010">10</span> ‏וּדְמ֣וּת פְּנֵיהֶם֮ פְּנֵ֣י אָדָם֒ וּפְנֵ֨י
אַרְיֵ֤ה אֶל־הַיָּמִין֙ לְאַרְבַּעְתָּ֔ם וּפְנֵי־שׁ֥וֹר מֵֽהַשְּׂמֹ֖אול
לְאַרְבַּעְתָּ֑ן וּפְנֵי־נֶ֖שֶׁר לְאַרְבַּעְתָּֽן׃

‎<span id="011">11</span> ‏וּפְנֵיהֶ֕ם וְכַנְפֵיהֶ֥ם פְּרֻד֖וֹת
מִלְמָ֑עְלָה לְאִ֗ישׁ שְׁ֚תַּיִם חֹבְר֣וֹת אִ֔ישׁ וּשְׁתַּ֣יִם
מְכַסּ֔וֹת אֵ֖ת גְּוִיֹתֵיהֶֽנָה׃<sup>1</sup>

‎<span id="012">12</span> ‏וְאִ֛ישׁ אֶל־עֵ֥בֶר פָּנָ֖יו יֵלֵ֑כוּ אֶ֣ל
אֲשֶׁר֩ יִֽהְיֶה־שָׁ֨מָּה הָר֤וּחַ לָלֶ֙כֶת֙ יֵלֵ֔כוּ לֹ֥א יִסַּ֖בּוּ
בְּלֶכְתָּֽן׃

‎<span id="013">13</span> ‏וּדְמ֨וּת הַחַיּ֜וֹת מַרְאֵיהֶ֣ם
כְּגַחֲלֵי־אֵ֗שׁ בֹּֽעֲרוֹת֙ כְּמַרְאֵ֣ה הַלַּפִּדִ֔ים הִ֕יא
מִתְהַלֶּ֖כֶת בֵּ֣ין הַחַיּ֑וֹת וְנֹ֣גַהּ לָאֵ֔שׁ וּמִן־הָאֵ֖שׁ יוֹצֵ֥א
בָרָֽק׃

‎<span id="014">14</span> ‏וְהַחַיּ֖וֹת רָצ֣וֹא וָשׁ֑וֹב כְּמַרְאֵ֖ה
הַבָּזָֽק׃

‎<span id="015">15</span> ‏וָאֵ֖רֶא הַחַיּ֑וֹת וְהִנֵּה֩ אוֹפַ֨ן אֶחָ֥ד
בָּאָ֛רֶץ אֵ֥צֶל הַחַיּ֖וֹת לְאַרְבַּ֥עַת פָּנָֽיו׃

‎<span id="016">16</span> ‏מַרְאֵ֨ה הָאוֹפַנִּ֤ים וּמַעֲשֵׂיהֶם֙
כְּעֵ֣ין תַּרְשִׁ֔ישׁ וּדְמ֥וּת אֶחָ֖ד לְאַרְבַּעְתָּ֑ן וּמַרְאֵיהֶם֙
וּמַ֣עֲשֵׂיהֶ֔ם כַּאֲשֶׁ֛ר יִהְיֶ֥ה הָאוֹפַ֖ן בְּת֥וֹךְ הָאוֹפָֽן׃

‎<span id="017">17</span> ‏עַל־אַרְבַּ֥עַת רִבְעֵיהֶ֖ן בְּלֶכְתָּ֣ם
יֵלֵ֑כוּ לֹ֥א יִסַּ֖בּוּ בְּלֶכְתָּֽן׃

‎<span id="018">18</span> ‏וְגַ֨בֵּיהֶ֔ן וְגֹ֥בַהּ לָהֶ֖ם וְיִרְאָ֣ה
לָהֶ֑ם וְגַבֹּתָ֗ם מְלֵאֹ֥ת עֵינַ֛יִם סָבִ֖יב לְאַרְבַּעְתָּֽן׃

‎<span id="019">19</span> ‏וּבְלֶ֙כֶת֙ הַֽחַיּ֔וֹת יֵלְכ֥וּ
הָאוֹפַנִּ֖ים אֶצְלָ֑ם וּבְהִנָּשֵׂ֤א הַֽחַיּוֹת֙ מֵעַ֣ל הָאָ֔רֶץ
יִנָּשְׂא֖וּ הָאוֹפַנִּֽים׃

‎<span id="020">20</span> ‏עַ֣ל אֲשֶׁר֩ יִֽהְיֶה־שָּׁ֨ם הָר֤וּחַ
לָלֶ֙כֶת֙ יֵלֵ֔כוּ שָׁ֥מָּה הָר֖וּחַ לָלֶ֑כֶת וְהָאוֹפַנִּ֗ים
יִנָּשְׂאוּ֙ לְעֻמָּתָ֔ם כִּ֛י ר֥וּחַ הַחַיָּ֖ה בָּאוֹפַנִּֽים׃

‎<span id="021">21</span> ‏בְּלֶכְתָּ֣ם יֵלֵ֔כוּ וּבְעָמְדָ֖ם
יַֽעֲמֹ֑דוּ וּֽבְהִנָּשְׂאָ֞ם מֵעַ֣ל הָאָ֗רֶץ יִנָּשְׂא֤וּ
הָאֽוֹפַנִּים֙ לְעֻמָּתָ֔ם כִּ֛י ר֥וּחַ הַחַיָּ֖ה בָּאוֹפַנִּֽים׃

‎<span id="022">22</span> ‏וּדְמ֞וּת עַל־רָאשֵׁ֤י הַחַיָּה֙ רָקִ֔יעַ
כְּעֵ֖ין הַקֶּ֣רַח הַנּוֹרָ֑א נָט֥וּי עַל־רָאשֵׁיהֶ֖ם מִלְמָֽעְלָה׃

‎<span id="023">23</span> ‏וְתַ֙חַת֙ הָרָקִ֔יעַ כַּנְפֵיהֶ֣ם יְשָׁר֔וֹת
אִשָּׁ֖ה אֶל־אֲחוֹתָ֑הּ לְאִ֗ישׁ שְׁתַּ֤יִם מְכַסּוֹת֙ לָהֵ֔נָּה
וּלְאִ֗ישׁ שְׁתַּ֤יִם מְכַסּוֹת֙ לָהֵ֔נָּה אֵ֖ת גְּוִיֹּתֵיהֶֽם׃

‎<span id="024">24</span> ‏וָאֶשְׁמַ֣ע אֶת־ק֣וֹל כַּנְפֵיהֶ֡ם כְּקוֹל֩
מַ֨יִם רַבִּ֤ים כְּקוֹל־שַׁדַּי֙ בְּלֶכְתָּ֔ם ק֥וֹל הֲמֻלָּ֖ה כְּק֣וֹל
מַחֲנֶ֑ה בְּעָמְדָ֖ם תְּרַפֶּ֥ינָה כַנְפֵיהֶֽן׃

‎<span id="025">25</span> ‏וַיְהִי־ק֕וֹל מֵעַ֕ל לָרָקִ֖יעַ אֲשֶׁ֣ר
עַל־רֹאשָׁ֑ם בְּעָמְדָ֖ם תְּרַפֶּ֥ינָה כַנְפֵיהֶֽן׃

‎<span id="026">26</span> ‏וּמִמַּ֗עַל לָרָקִ֙יעַ֙ אֲשֶׁ֣ר עַל־רֹאשָׁ֔ם
כְּמַרְאֵ֥ה אֶֽבֶן־סַפִּ֖יר דְּמ֣וּת כִּסֵּ֑א וְעַל֙ דְּמ֣וּת הַכִּסֵּ֔א
דְּמ֞וּת כְּמַרְאֵ֥ה אָדָ֛ם עָלָ֖יו מִלְמָֽעְלָה׃

‎<span id="027">27</span> ‏וָאֵ֣רֶא׀ כְּעֵ֣ין חַשְׁמַ֗ל כְּמַרְאֵה־אֵ֤שׁ
בֵּֽית־לָהּ֙ סָבִ֔יב מִמַּרְאֵ֥ה מָתְנָ֖יו וּלְמָ֑עְלָה וּמִמַּרְאֵ֤ה
מָתְנָיו֙ וּלְמַ֔טָּה רָאִ֙יתִי֙ כְּמַרְאֵה־אֵ֔שׁ וְנֹ֥גַֽהּ ל֖וֹ
סָבִֽיב׃

‎<span id="028">28</span> ‏כְּמַרְאֵ֣ה הַקֶּ֡שֶׁת אֲשֶׁר֩ יִֽהְיֶ֨ה
בֶעָנָ֜ן בְּי֣וֹם הַגֶּ֗שֶׁם כֵּ֣ן מַרְאֵ֤ה הַנֹּ֙גַהּ֙ סָבִ֔יב ה֕וּא
מַרְאֵ֖ה דְּמ֣וּת כְּבוֹד־יְהוָ֑ה וָֽאֶרְאֶה֙ וָאֶפֹּ֣ל עַל־פָּנַ֔י
וָאֶשְׁמַ֖ע ק֥וֹל מְדַבֵּֽר׃ ס

1 wayəhî\| bišəlōšîm šānâ bārəḇî‘î b<sup>a</sup>ḥămiššâ
l<sup>a</sup>ḥōḏeš wa’ănî ḇəṯwōḵə-hagwōlâ ‘al-nəhar-kəḇār nifətəḥû
haššāmayim wā’erə’eh marə’wōṯ ’ĕlōhîm:

2 b<sup>a</sup>ḥămiššâ l<sup>a</sup>ḥōḏeš hî’ haššānâ
h<sup>a</sup>ḥămîšîṯ ləḡālûṯ hammeleḵə ywōyāḵîn:

3 hāyōh hāyâ ḏəḇar-yəhwâ ’el-yəḥezəqē’l ben-bûzî hakōhēn bə’ereṣ kaśədîm
‘al-nəhar-kəḇār watəhî ‘ālāyw šām yaḏ-yəhwâ:

4 wā’ēre’ wəhinnēh rûḥa sə‘ārâ bā’â min-haṣṣāfwōn ‘ānān gāḏwōl wə’ēš
miṯəlaqq<sup>a</sup>ḥaṯ wənōḡ<sup>a</sup>h lwō sāḇîḇ ûmitwōḵāh kə‘ên
h<sup>a</sup>ḥašəmal mitwōḵə hā’ēš:

5 ûmitwōḵāh dəmûṯ ’arəb<sup>a</sup>‘ ḥayywōṯ wəzeh marə’êhen dəmûṯ ’āḏām
lâēnnâ:

6 wə’arəbā‘â fānîm lə’eḥāṯ wə’arəb<sup>a</sup>‘ kənāfayim
lə’<sup>a</sup>ḥaṯ lâem:

7 wəraḡəlêhem reḡel yəšārâ wəḵaf raḡəlêhem kəḵaf reḡel ‘ēḡel wənōṣəṣîm
kə‘ên nəḥōšeṯ qālāl:

8 wəyāḏwō wîḏê ’āḏām mit<sup>a</sup>ḥaṯ kanəfêhem ‘al
’arəb<sup>a</sup>‘aṯ riḇə‘êhem ûfənêhem wəḵanəfêhem
lə’arəb<sup>a</sup>‘ətām:

9 ḥōḇərōṯ ’iššâ ’el-’ăḥwōṯāh kanəfêhem lō’-yissabû ḇəleḵətān ’îš
’el-‘ēḇer pānāyw yēlēḵû:

10 ûḏəmûṯ pənêhem pənê ’āḏām ûfənê ’arəyēh ’el-hayyāmîn
lə’arəb<sup>a</sup>‘ətām ûfənê-šwōr mēhaśśəmō’wl
lə’arəb<sup>a</sup>‘ətān ûfənê-nešer lə’arəb<sup>a</sup>‘ətān:

11 ûfənêhem wəḵanəfêhem pəruḏwōṯ miləmā‘əlâ lə’îš šətayim ḥōḇərwōṯ ’îš
ûšətayim məḵasswōṯ ’ēṯ gəwîōṯêhenâ:<sup>1</sup>

12 wə’îš ’el-‘ēḇer pānāyw yēlēḵû ’el ’ăšer yihəyeh-šāmmâ hārûḥa lāleḵeṯ
yēlēḵû lō’ yissabû bəleḵətān:

13 ûḏəmûṯ h<sup>a</sup>ḥayywōṯ marə’êhem kəḡ<sup>a</sup>ḥălê-’ēš
bō‘ărwōṯ kəmarə’ēh hallapiḏîm hî’ miṯəhalleḵeṯ bên h<sup>a</sup>ḥayywōṯ
wənōḡ<sup>a</sup>h lā’ēš ûmin-hā’ēš ywōṣē’ ḇārāq:

14 wəh<sup>a</sup>ḥayywōṯ rāṣwō’ wāšwōḇ kəmarə’ēh habāzāq:

15 wā’ēre’ h<sup>a</sup>ḥayywōṯ wəhinnēh ’wōfan ’eḥāḏ bā’āreṣ ’ēṣel
h<sup>a</sup>ḥayywōṯ lə’arəb<sup>a</sup>‘aṯ pānāyw:

16 marə’ēh hā’wōfannîm ûm<sup>a</sup>‘ăśêhem kə‘ên tarəšîš ûḏəmûṯ ’eḥāḏ
lə’arəb<sup>a</sup>‘ətān ûmarə’êhem ûm<sup>a</sup>‘ăśêhem ka’ăšer
yihəyeh hā’wōfan bəṯwōḵə hā’wōfān:

17 ‘al-’arəb<sup>a</sup>‘aṯ riḇə‘êhen bəleḵətām yēlēḵû lō’ yissabû
bəleḵətān:

18 wəḡabêhen wəḡōḇ<sup>a</sup>h lâem wəyirə’â lâem wəḡabōṯām məlē’ōṯ
‘ênayim sāḇîḇ lə’arəb<sup>a</sup>‘ətān:

19 ûḇəleḵeṯ h<sup>a</sup>ḥayywōṯ yēləḵû hā’wōfannîm ’eṣəlām ûḇəhinnāśē’
h<sup>a</sup>ḥayywōṯ mē‘al hā’āreṣ yinnāśə’û hā’wōfannîm:

20 ‘al ’ăšer yihəyeh-ššām hārûḥa lāleḵeṯ yēlēḵû šāmmâ hārûḥa lāleḵeṯ
wəhā’wōfannîm yinnāśə’û lə‘ummāṯām kî rûḥa h<sup>a</sup>ḥayyâ
bā’wōfannîm:

21 bəleḵətām yēlēḵû ûḇə‘āməḏām y<sup>a</sup>‘ămōḏû ûḇəhinnāśə’ām mē‘al
hā’āreṣ yinnāśə’û hā’wōfannîm lə‘ummāṯām kî rûḥa h<sup>a</sup>ḥayyâ
bā’wōfannîm:

22 ûḏəmûṯ ‘al-rā’šê h<sup>a</sup>ḥayyâ rāqî‘a kə‘ên haqqer<sup>a</sup>ḥ
hannwōrā’ nāṭûy ‘al-rā’šêhem miləmā‘əlâ:

23 wəṯ<sup>a</sup>ḥaṯ hārāqî‘a kanəfêhem yəšārwōṯ ’iššâ ’el-’ăḥwōṯāh
lə’îš šətayim məḵasswōṯ lâēnnâ ûlə’îš šətayim məḵasswōṯ lâēnnâ ’ēṯ
gəwîyōṯêhem:

24 wā’ešəm<sup>a</sup>‘ ’eṯ-qwōl kanəfêhem kəqwōl mayim rabîm
kəqwōl-šaday bəleḵətām qwōl hămullâ kəqwōl m<sup>a</sup>ḥăneh bə‘āməḏām
tərapeynâ ḵanəfêhen:

25 wayəhî-qwōl mē‘al lārāqî‘a ’ăšer ‘al-rō’šām bə‘āməḏām tərapeynâ
ḵanəfêhen:

26 ûmimm<sup>a</sup>‘al lārāqî‘a ’ăšer ‘al-rō’šām kəmarə’ēh ’eḇen-sapîr
dəmûṯ kissē’ wə‘al dəmûṯ hakissē’ dəmûṯ kəmarə’ēh ’āḏām ‘ālāyw
miləmā‘əlâ:

27 wā’ēre’\| kə‘ên ḥašəmal kəmarə’ēh-’ēš bêṯ-lāh sāḇîḇ mimmarə’ēh
māṯənāyw ûləmā‘əlâ ûmimmarə’ēh māṯənāyw ûləmaṭṭâ rā’îṯî kəmarə’ēh-’ēš
wənōḡ<sup>a</sup>h lwō sāḇîḇ:

28 kəmarə’ēh haqqešeṯ ’ăšer yihəyeh ḇe‘ānān bəywōm hagešem kēn marə’ēh
hannōḡ<sup>a</sup>h sāḇîḇ hû’ marə’ēh dəmûṯ kəḇwōḏ-yəhwâ wā’erə’eh
wā’epōl ‘al-pānay wā’ešəm<sup>a</sup>‘ qwōl məḏabēr: s

------------------------------------------------------------------------

[Next: Ezekiel (Yechezqel) Chapter 2](eze002.md)
