[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa083)  [KJV](../kjv/psa083)  [Sep](../sep/psa083) 
[Vul](../vul/psa083)   
  
[Psalms (Tehilim) Index](psa)  
  [Previous](psa082)  [Next](psa084) 

------------------------------------------------------------------------

### Tanach (Hebrew): Psalms (Tehilim) Chapter 83

‎<span id="001">1</span> ‏שִׁ֖יר מִזְמ֣וֹר לְאָסָֽף׃

‎<span id="002">2</span> ‏אֱלֹהִ֥ים אַל־דֳּמִי־לָ֑ךְ אַל־תֶּחֱרַ֖שׁ
וְאַל־תִּשְׁקֹ֣ט אֵֽל׃

‎<span id="003">3</span> ‏כִּֽי־הִנֵּ֣ה א֭וֹיְבֶיךָ יֶהֱמָי֑וּן
וּ֝מְשַׂנְאֶ֗יךָ נָ֣שְׂאוּ רֹֽאשׁ׃

‎<span id="004">4</span> ‏עַֽל־עַ֭מְּךָ יַעֲרִ֣ימוּ ס֑וֹד
וְ֝יִתְיָעֲצ֗וּ עַל־צְפוּנֶֽיךָ׃

‎<span id="005">5</span> ‏אָמְר֗וּ לְ֭כוּ וְנַכְחִידֵ֣ם מִגּ֑וֹי
וְלֹֽא־יִזָּכֵ֖ר שֵֽׁם־יִשְׂרָאֵ֣ל עֽוֹד׃

‎<span id="006">6</span> ‏כִּ֤י נוֹעֲצ֣וּ לֵ֣ב יַחְדָּ֑ו עָ֝לֶ֗יךָ
בְּרִ֣ית יִכְרֹֽתוּ׃

‎<span id="007">7</span> ‏אָהֳלֵ֣י אֱ֭דוֹם וְיִשְׁמְעֵאלִ֗ים מוֹאָ֥ב
וְהַגְרִֽים׃

‎<span id="008">8</span> ‏גְּבָ֣ל וְ֭עַמּוֹן וַעֲמָלֵ֑ק פְּ֝לֶ֗שֶׁת
עִם־יֹ֥שְׁבֵי צֽוֹר׃

‎<span id="009">9</span> ‏גַּם־אַ֭שּׁוּר נִלְוָ֣ה עִמָּ֑ם הָ֤י֥וּ
זְר֖וֹעַ לִבְנֵי־ל֣וֹט סֶֽלָה׃

‎<span id="010">10</span> ‏עֲשֵֽׂה־לָהֶ֥ם כְּמִדְיָ֑ן כְּֽסִֽיסְרָ֥א
כְ֝יָבִ֗ין בְּנַ֣חַל קִישֽׁוֹן׃

‎<span id="011">11</span> ‏נִשְׁמְד֥וּ בְֽעֵין־דֹּ֑אר הָ֥יוּ דֹּ֝֗מֶן
לָאֲדָמָֽה׃

‎<span id="012">12</span> ‏שִׁיתֵ֣מוֹ נְ֭דִיבֵמוֹ כְּעֹרֵ֣ב וְכִזְאֵ֑ב
וּֽכְזֶ֥בַח וּ֝כְצַלְמֻנָּ֗ע כָּל־נְסִיכֵֽמוֹ׃

‎<span id="013">13</span> ‏אֲשֶׁ֣ר אָ֭מְרוּ נִ֣ירֲשָׁה לָּ֑נוּ אֵ֝֗ת
נְא֣וֹת אֱלֹהִֽים׃

‎<span id="014">14</span> ‏אֱ‍ֽלֹהַ֗י שִׁיתֵ֥מוֹ כַגַּלְגַּ֑ל כְּ֝קַ֗שׁ
לִפְנֵי־רֽוּחַ׃

‎<span id="015">15</span> ‏כְּאֵ֥שׁ תִּבְעַר־יָ֑עַר וּ֝כְלֶהָבָ֗ה
תְּלַהֵ֥ט הָרִֽים׃

‎<span id="016">16</span> ‏כֵּ֭ן תִּרְדְּפֵ֣ם בְּסַעֲרֶ֑ךָ
וּבְסוּפָתְךָ֥ תְבַהֲלֵֽם׃

‎<span id="017">17</span> ‏מַלֵּ֣א פְנֵיהֶ֣ם קָל֑וֹן וִֽיבַקְשׁ֖וּ
שִׁמְךָ֣ יְהוָֽה׃

‎<span id="018">18</span> ‏יֵבֹ֖שׁוּ וְיִבָּהֲל֥וּ עֲדֵי־עַ֗ד
וְֽיַחְפְּר֥וּ וְיֹאבֵֽדוּ׃

‎<span id="019">19</span> ‏וְֽיֵדְע֗וּ כִּֽי־אַתָּ֬ה שִׁמְךָ֣ יְהוָ֣ה
לְבַדֶּ֑ךָ עֶ֝לְי֗וֹן עַל־כָּל־הָאָֽרֶץ׃

1 šîr mizəmwōr lə’āsāf:

2 ’ĕlōhîm ’al-dŏmî-lāḵə ’al-teḥĕraš wə’al-tišəqōṭ ’ēl:

3 kî-hinnēh ’wōyəḇeyḵā yehĕmāyûn ûməśanə’eyḵā nāśə’û rō’š:

4 ‘al-‘amməḵā y<sup>a</sup>‘ărîmû swōḏ wəyiṯəyā‘ăṣû ‘al-ṣəfûneyḵā:

5 ’āmərû ləḵû wənaḵəḥîḏēm migwōy wəlō’-yizzāḵēr šēm-yiśərā’ēl ‘wōḏ:

6 kî nwō‘ăṣû lēḇ y<sup>a</sup>ḥədāw ‘āleyḵā bərîṯ yiḵərōṯû:

7 ’âŏlê ’ĕḏwōm wəyišəmə‘ē’lîm mwō’āḇ wəhaḡərîm:

8 gəḇāl wə‘ammwōn w<sup>a</sup>‘ămālēq pəlešeṯ ‘im-yōšəḇê ṣwōr:

9 gam-’aššûr niləwâ ‘immām hāyû zərwō‘a liḇənê-lwōṭ selâ:

10 ‘ăśēh-lâem kəmiḏəyān kəsîsərā’ ḵəyāḇîn bən<sup>a</sup>ḥal qîšwōn:

11 nišəməḏû ḇə‘ên-dō’r hāyû dōmen lā’ăḏāmâ:

12 šîṯēmwō nəḏîḇēmwō kə‘ōrēḇ wəḵizə’ēḇ ûḵəzeḇ<sup>a</sup>ḥ ûḵəṣaləmunnā‘
kāl-nəsîḵēmwō:

13 ’ăšer ’āmərû nîrăšâ llānû ’ēṯ nə’wōṯ ’ĕlōhîm:

14 ’ĕ‍lōhay šîṯēmwō ḵagaləgal kəqaš lifənê-rûḥa:

15 kə’ēš tiḇə‘ar-yā‘ar ûḵəlehāḇâ təlahēṭ hārîm:

16 kēn tirədəfēm bəs<sup>a</sup>‘ăreḵā ûḇəsûfāṯəḵā ṯəḇahălēm:

17 mallē’ fənêhem qālwōn wîḇaqəšû šiməḵā yəhwâ:

18 yēḇōšû wəyibâălû ‘ăḏê-‘aḏ wəy<sup>a</sup>ḥəpərû wəyō’ḇēḏû:

19 wəyēḏə‘û kî-’atâ šiməḵā yəhwâ ləḇadeḵā ‘eləywōn ‘al-kāl-hā’āreṣ:

------------------------------------------------------------------------

[Next: Psalms (Tehilim) Chapter 84](psa084)
