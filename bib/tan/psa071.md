[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa071)  [KJV](../kjv/psa071)  [Sep](../sep/psa071) 
[Vul](../vul/psa071)   
  
[Psalms (Tehilim) Index](psa)  
  [Previous](psa070)  [Next](psa072) 

------------------------------------------------------------------------

### Tanach (Hebrew): Psalms (Tehilim) Chapter 71

‎<span id="001">1</span> ‏בְּךָֽ־יְהוָ֥ה חָסִ֑יתִי אַל־אֵב֥וֹשָׁה
לְעוֹלָֽם׃

‎<span id="002">2</span> ‏בְּצִדְקָתְךָ֗ תַּצִּילֵ֥נִי וּֽתְפַלְּטֵ֑נִי
הַטֵּֽה־אֵלַ֥י אָ֝זְנְךָ֗ וְהוֹשִׁיעֵֽנִי׃

‎<span id="003">3</span> ‏הֱיֵ֤ה לִ֨י׀ לְצ֥וּר מָע֡וֹן לָב֗וֹא תָּמִ֗יד
צִוִּ֥יתָ לְהוֹשִׁיעֵ֑נִי כִּֽי־סַלְעִ֖י וּמְצוּדָתִ֣י אָֽתָּה׃

‎<span id="004">4</span> ‏אֱ‍ֽלֹהַ֗י פַּ֭לְּטֵנִי מִיַּ֣ד רָשָׁ֑ע
מִכַּ֖ף מְעַוֵּ֣ל וְחוֹמֵץ׃<sup>1</sup>

‎<span id="005">5</span> ‏כִּֽי־אַתָּ֥ה תִקְוָתִ֑י אֲדֹנָ֥י יְ֝הוִ֗ה
מִבְטַחִ֥י מִנְּעוּרָֽי׃

‎<span id="006">6</span> ‏עָלֶ֤יךָ׀ נִסְמַ֬כְתִּי מִבֶּ֗טֶן מִמְּעֵ֣י
אִ֭מִּי אַתָּ֣ה גוֹזִ֑י בְּךָ֖ תְהִלָּתִ֣י תָמִֽיד׃

‎<span id="007">7</span> ‏כְּ֭מוֹפֵת הָיִ֣יתִי לְרַבִּ֑ים וְ֝אַתָּ֗ה
מַֽחֲסִי־עֹֽז׃

‎<span id="008">8</span> ‏יִמָּ֣לֵא פִ֭י תְּהִלָּתֶ֑ךָ כָּל־הַ֝יּ֗וֹם
תִּפְאַרְתֶּֽךָ׃

‎<span id="009">9</span> ‏אַֽל־תַּ֭שְׁלִיכֵנִי לְעֵ֣ת זִקְנָ֑ה
כִּכְל֥וֹת כֹּ֝חִ֗י אַֽל־תַּעַזְבֵֽנִי׃

‎<span id="010">10</span> ‏כִּֽי־אָמְר֣וּ אוֹיְבַ֣י לִ֑י וְשֹׁמְרֵ֥י
נַ֝פְשִׁ֗י נוֹעֲצ֥וּ יַחְדָּֽו׃

‎<span id="011">11</span> ‏לֵ֭אמֹר אֱלֹהִ֣ים עֲזָב֑וֹ רִֽדְפ֥וּ
וְ֝תִפְשׂ֗וּהוּ כִּי־אֵ֥ין מַצִּֽיל׃

‎<span id="012">12</span> ‏אֱ֭לֹהִים אַל־תִּרְחַ֣ק מִמֶּ֑נִּי אֱ֝לֹהַ֗י
לְעֶזְרָ֥תִי חישה חֽוּשָׁה׃

‎<span id="013">13</span> ‏יֵבֹ֣שׁוּ יִכְלוּ֮ שֹׂטְנֵ֪י נַ֫פְשִׁ֥י
יַֽעֲט֣וּ חֶ֭רְפָּה וּכְלִמָּ֑ה מְ֝בַקְשֵׁ֗י רָעָתִֽי׃

‎<span id="014">14</span> ‏וַ֭אֲנִי תָּמִ֣יד אֲיַחֵ֑ל וְ֝הוֹסַפְתִּ֗י
עַל־כָּל־תְּהִלָּתֶֽךָ׃

‎<span id="015">15</span> ‏פִּ֤י׀ יְסַפֵּ֬ר צִדְקָתֶ֗ךָ כָּל־הַיּ֥וֹם
תְּשׁוּעָתֶ֑ךָ כִּ֤י לֹ֖א יָדַ֣עְתִּי סְפֹרֽוֹת׃

‎<span id="016">16</span> ‏אָב֗וֹא בִּ֭גְבֻרוֹת אֲדֹנָ֣י יְהוִ֑ה
אַזְכִּ֖יר צִדְקָתְךָ֣ לְבַדֶּֽךָ׃

‎<span id="017">17</span> ‏אֱ‍ֽלֹהִ֗ים לִמַּדְתַּ֥נִי מִנְּעוּרָ֑י
וְעַד־הֵ֝֗נָּה אַגִּ֥יד נִפְלְאוֹתֶֽיךָ׃

‎<span id="018">18</span> ‏וְגַ֤ם עַד־זִקְנָ֨ה׀ וְשֵׂיבָה֮ אֱלֹהִ֪ים
אַֽל־תַּעַ֫זְבֵ֥נִי עַד־אַגִּ֣יד זְרוֹעֲךָ֣ לְד֑וֹר לְכָל־יָ֝ב֗וֹא
גְּבוּרָתֶֽךָ׃

‎<span id="019">19</span> ‏וְצִדְקָתְךָ֥ אֱלֹהִ֗ים עַד־מָ֫ר֥וֹם
אֲשֶׁר־עָשִׂ֥יתָ גְדֹל֑וֹת אֱ֝לֹהִ֗ים מִ֣י כָמֽוֹךָ׃

‎<span id="020">20</span> ‏אֲשֶׁ֤ר הראיתנו הִרְאִיתַ֨נִי׀ צָר֥וֹת
רַבּ֗וֹת וְרָ֫ע֥וֹת תָּשׁ֥וּב תחיינו תְּחַיֵּ֑ינִי וּֽמִתְּהֹמ֥וֹת
הָ֝אָ֗רֶץ תָּשׁ֥וּב תַּעֲלֵֽנִי׃

‎<span id="021">21</span> ‏תֶּ֤רֶב׀ גְּֽדֻלָּתִ֗י וְתִסֹּ֥ב
תְּֽנַחֲמֵֽנִי׃

‎<span id="022">22</span> ‏גַּם־אֲנִ֤י׀ אוֹדְךָ֣ בִכְלִי־נֶבֶל֮
אֲמִתְּךָ֪ אֱלֹ֫הָ֥י אֲזַמְּרָ֣ה לְךָ֣ בְכִנּ֑וֹר קְ֝ד֗וֹשׁ יִשְׂרָאֵֽל׃

‎<span id="023">23</span> ‏תְּרַנֵּ֣נָּ֣ה שְׂ֭פָתַי כִּ֣י
אֲזַמְּרָה־לָּ֑ךְ וְ֝נַפְשִׁ֗י אֲשֶׁ֣ר פָּדִֽיתָ׃

‎<span id="024">24</span> ‏גַּם־לְשׁוֹנִ֗י כָּל־הַ֭יּוֹם תֶּהְגֶּ֣ה
צִדְקָתֶ֑ךָ כִּי־בֹ֥שׁוּ כִֽי־חָ֝פְר֗וּ מְבַקְשֵׁ֥י רָעָתִֽי׃

1 bəḵā-yəhwâ ḥāsîṯî ’al-’ēḇwōšâ lə‘wōlām:

2 bəṣiḏəqāṯəḵā taṣṣîlēnî ûṯəfalləṭēnî haṭṭēh-’ēlay ’āzənəḵā wəhwōšî‘ēnî:

3 hĕyēh lî\| ləṣûr mā‘wōn lāḇwō’ tāmîḏ ṣiûîṯā ləhwōšî‘ēnî kî-salə‘î
ûməṣûḏāṯî ’ātâ:

4 ’ĕ‍lōhay palləṭēnî mîyaḏ rāšā‘ mikaf mə‘aûēl wəḥwōmēṣ:<sup>1</sup>

5 kî-’atâ ṯiqəwāṯî ’ăḏōnāy yəhwih miḇəṭ<sup>a</sup>ḥî minnə‘ûrāy:

6 ‘āleyḵā\| nisəmaḵətî mibeṭen mimmə‘ê ’immî ’atâ ḡwōzî bəḵā ṯəhillāṯî
ṯāmîḏ:

7 kəmwōfēṯ hāyîṯî lərabîm wə’atâ m<sup>a</sup>ḥăsî-‘ōz:

8 yimmālē’ fî təhillāṯeḵā kāl-hayywōm tifə’arəteḵā:

9 ’al-tašəlîḵēnî lə‘ēṯ ziqənâ kiḵəlwōṯ kōḥî ’al-t<sup>a</sup>‘azəḇēnî:

10 kî-’āmərû ’wōyəḇay lî wəšōmərê nafəšî nwō‘ăṣû y<sup>a</sup>ḥədāw:

11 lē’mōr ’ĕlōhîm ‘ăzāḇwō riḏəfû wəṯifəśûhû kî-’ên maṣṣîl:

12 ’ĕlōhîm ’al-tirəḥaq mimmennî ’ĕlōhay lə‘ezərāṯî ḥîšâ ḥûšâ:

13 yēḇōšû yiḵəlû śōṭənê nafəšî y<sup>a</sup>‘ăṭû ḥerəpâ ûḵəlimmâ
məḇaqəšê rā‘āṯî:

14 wa’ănî tāmîḏ ’ăy<sup>a</sup>ḥēl wəhwōsafətî ‘al-kāl-təhillāṯeḵā:

15 pî\| yəsapēr ṣiḏəqāṯeḵā kāl-hayywōm təšû‘āṯeḵā kî lō’
yāḏ<sup>a</sup>‘ətî səfōrwōṯ:

16 ’āḇwō’ biḡəḇurwōṯ ’ăḏōnāy yəhwih ’azəkîr ṣiḏəqāṯəḵā ləḇadeḵā:

17 ’ĕ‍lōhîm limmaḏətanî minnə‘ûrāy wə‘aḏ-hēnnâ ’agîḏ nifələ’wōṯeyḵā:

18 wəḡam ‘aḏ-ziqənâ\| wəśêḇâ ’ĕlōhîm ’al-t<sup>a</sup>‘azəḇēnî ‘aḏ-’agîḏ
zərwō‘ăḵā ləḏwōr ləḵāl-yāḇwō’ gəḇûrāṯeḵā:

19 wəṣiḏəqāṯəḵā ’ĕlōhîm ‘aḏ-mārwōm ’ăšer-‘āśîṯā ḡəḏōlwōṯ ’ĕlōhîm mî
ḵāmwōḵā:

20 ’ăšer hirə’îṯanû hirə’îṯanî\| ṣārwōṯ rabwōṯ wərā‘wōṯ tāšûḇ təḥayyênû
təḥayyênî ûmitəhōmwōṯ hā’āreṣ tāšûḇ t<sup>a</sup>‘ălēnî:

21 tereḇ\| gəḏullāṯî wəṯissōḇ tən<sup>a</sup>ḥămēnî:

22 gam-’ănî\| ’wōḏəḵā ḇiḵəlî-neḇel ’ămitəḵā ’ĕlōhāy ’ăzammərâ ləḵā
ḇəḵinnwōr qəḏwōš yiśərā’ēl:

23 tərannēnnâ śəfāṯay kî ’ăzammərâ-llāḵə wənafəšî ’ăšer pāḏîṯā:

24 gam-ləšwōnî kāl-hayywōm tehəgeh ṣiḏəqāṯeḵā kî-ḇōšû ḵî-ḥāfərû məḇaqəšê
rā‘āṯî:

------------------------------------------------------------------------

[Next: Psalms (Tehilim) Chapter 72](psa072)
