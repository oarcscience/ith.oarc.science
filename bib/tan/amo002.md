[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/amo002)  [KJV](../kjv/amo002)  [Sep](../sep/amo002) 
[Vul](../vul/amo002)   
  
[Amos Index](amo)  
  [Previous](amo001)  [Next](amo003) 

------------------------------------------------------------------------

### Tanach (Hebrew): Amos Chapter 2

‎<span id="001">1</span> ‏כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י
מוֹאָ֔ב וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־שָׂרְפ֛וֹ עַצְמ֥וֹת
מֶֽלֶךְ־אֱד֖וֹם לַשִּֽׂיד׃

‎<span id="002">2</span> ‏וְשִׁלַּחְתִּי־אֵ֣שׁ בְּמוֹאָ֔ב וְאָכְלָ֖ה
אַרְמְנ֣וֹת הַקְּרִיּ֑וֹת וּמֵ֤ת בְּשָׁאוֹן֙ מוֹאָ֔ב בִּתְרוּעָ֖ה
בְּק֥וֹל שׁוֹפָֽר׃

‎<span id="003">3</span> ‏וְהִכְרַתִּ֥י שׁוֹפֵ֖ט מִקִּרְבָּ֑הּ
וְכָל־שָׂרֶ֛יהָ אֶהֱר֥וֹג עִמּ֖וֹ אָמַ֥ר יְהוָֽה׃ פ

‎<span id="004">4</span> ‏כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י
יְהוּדָ֔ה וְעַל־אַרְבָּעָ֖ה לֹ֣א אֲשִׁיבֶ֑נּוּ עַֽל־מָאֳסָ֞ם
אֶת־תּוֹרַ֣ת יְהוָ֗ה וְחֻקָּיו֙ לֹ֣א שָׁמָ֔רוּ וַיַּתְעוּם֙ כִּזְבֵיהֶ֔ם
אֲשֶׁר־הָלְכ֥וּ אֲבוֹתָ֖ם אַחֲרֵיהֶֽם׃

‎<span id="005">5</span> ‏וְשִׁלַּ֥חְתִּי אֵ֖שׁ בִּֽיהוּדָ֑ה וְאָכְלָ֖ה
אַרְמְנ֥וֹת יְרוּשָׁלִָֽם׃ פ

‎<span id="006">6</span> ‏כֹּ֚ה אָמַ֣ר יְהוָ֔ה עַל־שְׁלֹשָׁה֙ פִּשְׁעֵ֣י
יִשְׂרָאֵ֔ל וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־מִכְרָ֤ם
בַּכֶּ֙סֶף֙ צַדִּ֔יק וְאֶבְי֖וֹן בַּעֲב֥וּר נַעֲלָֽיִם׃

‎<span id="007">7</span> ‏הַשֹּׁאֲפִ֤ים עַל־עֲפַר־אֶ֙רֶץ֙ בְּרֹ֣אשׁ
דַּלִּ֔ים וְדֶ֥רֶךְ עֲנָוִ֖ים יַטּ֑וּ וְאִ֣ישׁ וְאָבִ֗יו יֵֽלְכוּ֙
אֶל־הַֽנַּעֲרָ֔ה לְמַ֥עַן חַלֵּ֖ל אֶת־שֵׁ֥ם קָדְשִֽׁי׃

‎<span id="008">8</span> ‏וְעַל־בְּגָדִ֤ים חֲבֻלִים֙ יַטּ֔וּ אֵ֖צֶל
כָּל־מִזְבֵּ֑חַ וְיֵ֤ין עֲנוּשִׁים֙ יִשְׁתּ֔וּ בֵּ֖ית אֱלֹהֵיהֶֽם׃

‎<span id="009">9</span> ‏וְאָ֨נֹכִ֜י הִשְׁמַ֤דְתִּי אֶת־הָֽאֱמֹרִי֙
מִפְּנֵיהֶ֔ם אֲשֶׁ֨ר כְּגֹ֤בַהּ אֲרָזִים֙ גָּבְה֔וֹ וְחָסֹ֥ן ה֖וּא
כָּֽאַלּוֹנִ֑ים וָאַשְׁמִ֤יד פִּרְיוֹ֙ מִמַּ֔עַל וְשָׁרָשָׁ֖יו
מִתָּֽחַת׃

‎<span id="010">10</span> ‏וְאָנֹכִ֛י הֶעֱלֵ֥יתִי אֶתְכֶ֖ם מֵאֶ֣רֶץ
מִצְרָ֑יִם וָאוֹלֵ֨ךְ אֶתְכֶ֤ם בַּמִּדְבָּר֙ אַרְבָּעִ֣ים שָׁנָ֔ה
לָרֶ֖שֶׁת אֶת־אֶ֥רֶץ הָאֱמֹרִֽי׃

‎<span id="011">11</span> ‏וָאָקִ֤ים מִבְּנֵיכֶם֙ לִנְבִיאִ֔ים
וּמִבַּחוּרֵיכֶ֖ם לִנְזִרִ֑ים הַאַ֥ף אֵֽין־זֹ֛את בְּנֵ֥י יִשְׂרָאֵ֖ל
נְאֻם־יְהוָֽה׃

‎<span id="012">12</span> ‏וַתַּשְׁק֥וּ אֶת־הַנְּזִרִ֖ים יָ֑יִן
וְעַל־הַנְּבִיאִים֙ צִוִּיתֶ֣ם לֵאמֹ֔ר לֹ֖א תִּנָּבְאֽוּ׃

‎<span id="013">13</span> ‏הִנֵּ֛ה אָנֹכִ֥י מֵעִ֖יק תַּחְתֵּיכֶ֑ם
כַּאֲשֶׁ֤ר תָּעִיק֙ הָעֲגָלָ֔ה הַֽמְלֵאָ֥ה לָ֖הּ עָמִֽיר׃

‎<span id="014">14</span> ‏וְאָבַ֤ד מָנוֹס֙ מִקָּ֔ל וְחָזָ֖ק
לֹא־יְאַמֵּ֣ץ כֹּח֑וֹ וְגִבּ֖וֹר לֹא־יְמַלֵּ֥ט נַפְשֽׁוֹ׃

‎<span id="015">15</span> ‏וְתֹפֵ֤שׂ הַקֶּ֙שֶׁת֙ לֹ֣א יַעֲמֹ֔ד וְקַ֥ל
בְּרַגְלָ֖יו לֹ֣א יְמַלֵּ֑ט וְרֹכֵ֣ב הַסּ֔וּס לֹ֥א יְמַלֵּ֖ט נַפְשֽׁוֹ׃

‎<span id="016">16</span> ‏וְאַמִּ֥יץ לִבּ֖וֹ בַּגִּבּוֹרִ֑ים עָר֛וֹם
יָנ֥וּס בַּיּוֹם־הַה֖וּא נְאֻם־יְהוָֽה׃ פ

1 kōh ’āmar yəhwâ ‘al-šəlōšâ pišə‘ê mwō’āḇ wə‘al-’arəbā‘â lō’ ’ăšîḇennû
‘al-śārəfwō ‘aṣəmwōṯ meleḵə-’ĕḏwōm laśśîḏ:

2 wəšill<sup>a</sup>ḥətî-’ēš bəmwō’āḇ wə’āḵəlâ ’arəmənwōṯ haqqərîywōṯ
ûmēṯ bəšā’wōn mwō’āḇ biṯərû‘â bəqwōl šwōfār:

3 wəhiḵəratî šwōfēṭ miqqirəbāh wəḵāl-śāreyhā ’ehĕrwōḡ ‘immwō ’āmar
yəhwâ: f

4 kōh ’āmar yəhwâ ‘al-šəlōšâ pišə‘ê yəhûḏâ wə‘al-’arəbā‘â lō’ ’ăšîḇennû
‘al-mā’ŏsām ’eṯ-twōraṯ yəhwâ wəḥuqqāyw lō’ šāmārû wayyaṯə‘ûm kizəḇêhem
’ăšer-hāləḵû ’ăḇwōṯām ’<sup>a</sup>ḥărêhem:

5 wəšill<sup>a</sup>ḥətî ’ēš bîhûḏâ wə’āḵəlâ ’arəmənwōṯ yərûšālāim: f

6 kōh ’āmar yəhwâ ‘al-šəlōšâ pišə‘ê yiśərā’ēl wə‘al-’arəbā‘â lō’
’ăšîḇennû ‘al-miḵərām bakesef ṣadîq wə’eḇəywōn b<sup>a</sup>‘ăḇûr
n<sup>a</sup>‘ălāyim:

7 haššō’ăfîm ‘al-‘ăfar-’ereṣ bərō’š dallîm wəḏereḵə ‘ănāwîm yaṭṭû wə’îš
wə’āḇîw yēləḵû ’el-hann<sup>a</sup>‘ărâ ləm<sup>a</sup>‘an ḥallēl
’eṯ-šēm qāḏəšî:

8 wə‘al-bəḡāḏîm ḥăḇulîm yaṭṭû ’ēṣel kāl-mizəbēḥa wəyên ‘ănûšîm yišətû
bêṯ ’ĕlōhêhem:

9 wə’ānōḵî hišəmaḏətî ’eṯ-hā’ĕmōrî mipənêhem ’ăšer kəḡōḇ<sup>a</sup>h
’ărāzîm gāḇəhwō wəḥāsōn hû’ kā’allwōnîm wā’ašəmîḏ pirəywō
mimm<sup>a</sup>‘al wəšārāšāyw mitāḥaṯ:

10 wə’ānōḵî he‘ĕlêṯî ’eṯəḵem mē’ereṣ miṣərāyim wā’wōlēḵə ’eṯəḵem
bammiḏəbār ’arəbā‘îm šānâ lārešeṯ ’eṯ-’ereṣ hā’ĕmōrî:

11 wā’āqîm mibənêḵem linəḇî’îm ûmib<sup>a</sup>ḥûrêḵem linəzirîm ha’af
’ên-zō’ṯ bənê yiśərā’ēl nə’um-yəhwâ:

12 watašəqû ’eṯ-hannəzirîm yāyin wə‘al-hannəḇî’îm ṣiûîṯem lē’mōr lō’
tinnāḇə’û:

13 hinnēh ’ānōḵî mē‘îq t<sup>a</sup>ḥətêḵem ka’ăšer tā‘îq hā‘ăḡālâ
haməlē’â lāh ‘āmîr:

14 wə’āḇaḏ mānwōs miqqāl wəḥāzāq lō’-yə’ammēṣ kōḥwō wəḡibwōr
lō’-yəmallēṭ nafəšwō:

15 wəṯōfēś haqqešeṯ lō’ y<sup>a</sup>‘ămōḏ wəqal bəraḡəlāyw lō’ yəmallēṭ
wərōḵēḇ hassûs lō’ yəmallēṭ nafəšwō:

16 wə’ammîṣ libwō bagibwōrîm ‘ārwōm yānûs bayywōm-hahû’ nə’um-yəhwâ: f

------------------------------------------------------------------------

[Next: Amos Chapter 3](amo003)
