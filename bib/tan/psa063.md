[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa063)  [KJV](../kjv/psa063)  [Sep](../sep/psa063) 
[Vul](../vul/psa063)   
  
[Psalms (Tehilim) Index](psa)  
  [Previous](psa062)  [Next](psa064) 

------------------------------------------------------------------------

### Tanach (Hebrew): Psalms (Tehilim) Chapter 63

‎<span id="001">1</span> ‏מִזְמ֥וֹר לְדָוִ֑ד בִּ֝הְיוֹת֗וֹ בְּמִדְבַּ֥ר
יְהוּדָֽה׃

‎<span id="002">2</span> ‏אֱלֹהִ֤ים׀ אֵלִ֥י אַתָּ֗ה אֲ‍ֽשַׁחֲ֫רֶ֥ךָּ
צָמְאָ֬ה לְךָ֨׀ נַפְשִׁ֗י כָּמַ֣הּ לְךָ֣ בְשָׂרִ֑י בְּאֶֽרֶץ־צִיָּ֖ה
וְעָיֵ֣ף בְּלִי־מָֽיִם׃

‎<span id="003">3</span> ‏כֵּ֭ן בַּקֹּ֣דֶשׁ חֲזִיתִ֑יךָ לִרְא֥וֹת
עֻ֝זְּךָ֗ וּכְבוֹדֶֽךָ׃

‎<span id="004">4</span> ‏כִּי־ט֣וֹב חַ֭סְדְּךָ מֵֽחַיִּ֗ים שְׂפָתַ֥י
יְשַׁבְּחֽוּנְךָ׃

‎<span id="005">5</span> ‏כֵּ֣ן אֲבָרֶכְךָ֣ בְחַיָּ֑י בְּ֝שִׁמְךָ
אֶשָּׂ֥א כַפָּֽי׃

‎<span id="006">6</span> ‏כְּמ֤וֹ חֵ֣לֶב וָ֭דֶשֶׁן תִּשְׂבַּ֣ע נַפְשִׁ֑י
וְשִׂפְתֵ֥י רְ֝נָנ֗וֹת יְהַלֶּל־פִּֽי׃

‎<span id="007">7</span> ‏אִם־זְכַרְתִּ֥יךָ עַל־יְצוּעָ֑י
בְּ֝אַשְׁמֻר֗וֹת אֶהְגֶּה־בָּֽךְ׃

‎<span id="008">8</span> ‏כִּֽי־הָיִ֣יתָ עֶזְרָ֣תָה לִּ֑י וּבְצֵ֖ל
כְּנָפֶ֣יךָ אֲרַנֵּֽן׃

‎<span id="009">9</span> ‏דָּבְקָ֣ה נַפְשִׁ֣י אַחֲרֶ֑יךָ בִּ֝֗י
תָּמְכָ֥ה יְמִינֶֽךָ׃

‎<span id="010">10</span> ‏וְהֵ֗מָּה לְ֭שׁוֹאָה יְבַקְשׁ֣וּ נַפְשִׁ֑י
יָ֝בֹ֗אוּ בְּֽתַחְתִּיּ֥וֹת הָאָֽרֶץ׃

‎<span id="011">11</span> ‏יַגִּירֻ֥הוּ עַל־יְדֵי־חָ֑רֶב מְנָ֖ת
שֻׁעָלִ֣ים יִהְיֽוּ׃

‎<span id="012">12</span> ‏וְהַמֶּלֶךְ֮ יִשְׂמַ֪ח בֵּאלֹ֫הִ֥ים
יִ֭תְהַלֵּל כָּל־הַנִּשְׁבָּ֣ע בּ֑וֹ כִּ֥י יִ֝סָּכֵ֗ר פִּ֣י
דֽוֹבְרֵי־שָֽׁקֶר׃

1 mizəmwōr ləḏāwiḏ bihəywōṯwō bəmiḏəbar yəhûḏâ:

2 ’ĕlōhîm\| ’ēlî ’atâ ’ă‍š<sup>a</sup>ḥăreḵḵā ṣāmə’â ləḵā\| nafəšî
kām<sup>a</sup>h ləḵā ḇəśārî bə’ereṣ-ṣîyâ wə‘āyēf bəlî-māyim:

3 kēn baqqōḏeš ḥăzîṯîḵā lirə’wōṯ ‘uzzəḵā ûḵəḇwōḏeḵā:

4 kî-ṭwōḇ ḥasədəḵā mēḥayyîm śəfāṯay yəšabəḥûnəḵā:

5 kēn ’ăḇāreḵəḵā ḇəḥayyāy bəšiməḵā ’eśśā’ ḵapāy:

6 kəmwō ḥēleḇ wāḏešen tiśəb<sup>a</sup>‘ nafəšî wəśifəṯê rənānwōṯ
yəhallel-pî:

7 ’im-zəḵarətîḵā ‘al-yəṣû‘āy bə’ašəmurwōṯ ’ehəgeh-bāḵə:

8 kî-hāyîṯā ‘ezərāṯâ llî ûḇəṣēl kənāfeyḵā ’ărannēn:

9 dāḇəqâ nafəšî ’<sup>a</sup>ḥăreyḵā bî tāməḵâ yəmîneḵā:

10 wəhēmmâ ləšwō’â yəḇaqəšû nafəšî yāḇō’û bəṯ<sup>a</sup>ḥətîywōṯ
hā’āreṣ:

11 yagîruhû ‘al-yəḏê-ḥāreḇ mənāṯ šu‘ālîm yihəyû:

12 wəhammeleḵə yiśəm<sup>a</sup>ḥ bē’lōhîm yiṯəhallēl kāl-hannišəbā‘ bwō
kî yissāḵēr pî ḏwōḇərê-šāqer:

------------------------------------------------------------------------

[Next: Psalms (Tehilim) Chapter 64](psa064)
