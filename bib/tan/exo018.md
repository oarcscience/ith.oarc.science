[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo018)  [KJV](../kjv/exo018)  [Sep](../sep/exo018) 
[Vul](../vul/exo018)   
  
[Exodus (Shemot) Index](exo)  
  [Previous](exo017)  [Next](exo019) 

------------------------------------------------------------------------

### Tanach (Hebrew): Exodus (Shemot) Chapter 18

‎<span id="001">1</span> ‏וַיִּשְׁמַ֞ע יִתְר֨וֹ כֹהֵ֤ן מִדְיָן֙ חֹתֵ֣ן
מֹשֶׁ֔ה אֵת֩ כָּל־אֲשֶׁ֨ר עָשָׂ֤ה אֱלֹהִים֙ לְמֹשֶׁ֔ה וּלְיִשְׂרָאֵ֖ל
עַמּ֑וֹ כִּֽי־הוֹצִ֧יא יְהוָ֛ה אֶת־יִשְׂרָאֵ֖ל מִמִּצְרָֽיִם׃

‎<span id="002">2</span> ‏וַיִּקַּ֗ח יִתְרוֹ֙ חֹתֵ֣ן מֹשֶׁ֔ה
אֶת־צִפֹּרָ֖ה אֵ֣שֶׁת מֹשֶׁ֑ה אַחַ֖ר שִׁלּוּחֶֽיהָ׃

‎<span id="003">3</span> ‏וְאֵ֖ת שְׁנֵ֣י בָנֶ֑יהָ אֲשֶׁ֨ר שֵׁ֤ם
הָֽאֶחָד֙ גֵּֽרְשֹׁ֔ם כִּ֣י אָמַ֔ר גֵּ֣ר הָיִ֔יתִי בְּאֶ֖רֶץ
נָכְרִיָּֽה׃

‎<span id="004">4</span> ‏וְשֵׁ֥ם הָאֶחָ֖ד אֱלִיעֶ֑זֶר כִּֽי־אֱלֹהֵ֤י
אָבִי֙ בְּעֶזְרִ֔י וַיַּצִּלֵ֖נִי מֵחֶ֥רֶב פַּרְעֹֽה׃

‎<span id="005">5</span> ‏וַיָּבֹ֞א יִתְר֨וֹ חֹתֵ֥ן מֹשֶׁ֛ה וּבָנָ֥יו
וְאִשְׁתּ֖וֹ אֶל־מֹשֶׁ֑ה אֶל־הַמִּדְבָּ֗ר אֲשֶׁר־ה֛וּא חֹנֶ֥ה שָׁ֖ם הַ֥ר
הָאֱלֹהִֽים׃

‎<span id="006">6</span> ‏וַיֹּ֙אמֶר֙ אֶל־מֹשֶׁ֔ה אֲנִ֛י חֹתֶנְךָ֥
יִתְר֖וֹ בָּ֣א אֵלֶ֑יךָ וְאִ֨שְׁתְּךָ֔ וּשְׁנֵ֥י בָנֶ֖יהָ עִמָּֽהּ׃

‎<span id="007">7</span> ‏וַיֵּצֵ֨א מֹשֶׁ֜ה לִקְרַ֣את חֹֽתְנ֗וֹ
וַיִּשְׁתַּ֙חוּ֙ וַיִּשַּׁק־ל֔וֹ וַיִּשְׁאֲל֥וּ אִישׁ־לְרֵעֵ֖הוּ
לְשָׁל֑וֹם וַיָּבֹ֖אוּ הָאֹֽהֱלָה׃

‎<span id="008">8</span> ‏וַיְסַפֵּ֤ר מֹשֶׁה֙ לְחֹ֣תְנ֔וֹ אֵת֩
כָּל־אֲשֶׁ֨ר עָשָׂ֤ה יְהוָה֙ לְפַרְעֹ֣ה וּלְמִצְרַ֔יִם עַ֖ל אוֹדֹ֣ת
יִשְׂרָאֵ֑ל אֵ֤ת כָּל־הַתְּלָאָה֙ אֲשֶׁ֣ר מְצָאָ֣תַם בַּדֶּ֔רֶךְ
וַיַּצִּלֵ֖ם יְהוָֽה׃

‎<span id="009">9</span> ‏וַיִּ֣חַדְּ יִתְר֔וֹ עַ֚ל כָּל־הַטּוֹבָ֔ה
אֲשֶׁר־עָשָׂ֥ה יְהוָ֖ה לְיִשְׂרָאֵ֑ל אֲשֶׁ֥ר הִצִּיל֖וֹ מִיַּ֥ד
מִצְרָֽיִם׃

‎<span id="010">10</span> ‏וַיֹּאמֶר֮ יִתְרוֹ֒ בָּר֣וּךְ יְהוָ֔ה אֲשֶׁ֨ר
הִצִּ֥יל אֶתְכֶ֛ם מִיַּ֥ד מִצְרַ֖יִם וּמִיַּ֣ד פַּרְעֹ֑ה אֲשֶׁ֤ר
הִצִּיל֙ אֶת־הָעָ֔ם מִתַּ֖חַת יַד־מִצְרָֽיִם׃

‎<span id="011">11</span> ‏עַתָּ֣ה יָדַ֔עְתִּי כִּֽי־גָד֥וֹל יְהוָ֖ה
מִכָּל־הָאֱלֹהִ֑ים כִּ֣י בַדָּבָ֔ר אֲשֶׁ֥ר זָד֖וּ עֲלֵיהֶֽם׃

‎<span id="012">12</span> ‏וַיִּקַּ֞ח יִתְר֨וֹ חֹתֵ֥ן מֹשֶׁ֛ה עֹלָ֥ה
וּזְבָחִ֖ים לֵֽאלֹהִ֑ים וַיָּבֹ֨א אַהֲרֹ֜ן וְכֹ֣ל׀ זִקְנֵ֣י יִשְׂרָאֵ֗ל
לֶאֱכָל־לֶ֛חֶם עִם־חֹתֵ֥ן מֹשֶׁ֖ה לִפְנֵ֥י הָאֱלֹהִֽים׃

‎<span id="013">13</span> ‏וַיְהִי֙ מִֽמָּחֳרָ֔ת וַיֵּ֥שֶׁב מֹשֶׁ֖ה
לִשְׁפֹּ֣ט אֶת־הָעָ֑ם וַיַּעֲמֹ֤ד הָעָם֙ עַל־מֹשֶׁ֔ה מִן־הַבֹּ֖קֶר
עַד־הָעָֽרֶב׃

‎<span id="014">14</span> ‏וַיַּרְא֙ חֹתֵ֣ן מֹשֶׁ֔ה אֵ֛ת
כָּל־אֲשֶׁר־ה֥וּא עֹשֶׂ֖ה לָעָ֑ם וַיֹּ֗אמֶר מָֽה־הַדָּבָ֤ר הַזֶּה֙
אֲשֶׁ֨ר אַתָּ֤ה עֹשֶׂה֙ לָעָ֔ם מַדּ֗וּעַ אַתָּ֤ה יוֹשֵׁב֙ לְבַדֶּ֔ךָ
וְכָל־הָעָ֛ם נִצָּ֥ב עָלֶ֖יךָ מִן־בֹּ֥קֶר עַד־עָֽרֶב׃

‎<span id="015">15</span> ‏וַיֹּ֥אמֶר מֹשֶׁ֖ה לְחֹתְנ֑וֹ כִּֽי־יָבֹ֥א
אֵלַ֛י הָעָ֖ם לִדְרֹ֥שׁ אֱלֹהִֽים׃

‎<span id="016">16</span> ‏כִּֽי־יִהְיֶ֨ה לָהֶ֤ם דָּבָר֙ בָּ֣א אֵלַ֔י
וְשָׁ֣פַטְתִּ֔י בֵּ֥ין אִ֖ישׁ וּבֵ֣ין רֵעֵ֑הוּ וְהוֹדַעְתִּ֛י
אֶת־חֻקֵּ֥י הָאֱלֹהִ֖ים וְאֶת־תּוֹרֹתָֽיו׃

‎<span id="017">17</span> ‏וַיֹּ֛אמֶר חֹתֵ֥ן מֹשֶׁ֖ה אֵלָ֑יו לֹא־טוֹב֙
הַדָּבָ֔ר אֲשֶׁ֥ר אַתָּ֖ה עֹשֶֽׂה׃

‎<span id="018">18</span> ‏נָבֹ֣ל תִּבֹּ֔ל גַּם־אַתָּ֕ה גַּם־הָעָ֥ם
הַזֶּ֖ה אֲשֶׁ֣ר עִמָּ֑ךְ כִּֽי־כָבֵ֤ד מִמְּךָ֙ הַדָּבָ֔ר לֹא־תוּכַ֥ל
עֲשֹׂ֖הוּ לְבַדֶּֽךָ׃

‎<span id="019">19</span> ‏עַתָּ֞ה שְׁמַ֤ע בְּקֹלִי֙ אִיעָ֣צְךָ֔ וִיהִ֥י
אֱלֹהִ֖ים עִמָּ֑ךְ הֱיֵ֧ה אַתָּ֣ה לָעָ֗ם מ֚וּל הָֽאֱלֹהִ֔ים וְהֵבֵאתָ֥
אַתָּ֛ה אֶת־הַדְּבָרִ֖ים אֶל־הָאֱלֹהִֽים׃

‎<span id="020">20</span> ‏וְהִזְהַרְתָּ֣ה אֶתְהֶ֔ם אֶת־הַחֻקִּ֖ים
וְאֶת־הַתּוֹרֹ֑ת וְהוֹדַעְתָּ֣ לָהֶ֗ם אֶת־הַדֶּ֙רֶךְ֙ יֵ֣לְכוּ בָ֔הּ
וְאֶת־הַֽמַּעֲשֶׂ֖ה אֲשֶׁ֥ר יַעֲשֽׂוּן׃

‎<span id="021">21</span> ‏וְאַתָּ֣ה תֶחֱזֶ֣ה מִכָּל־הָ֠עָם
אַנְשֵׁי־חַ֜יִל יִרְאֵ֧י אֱלֹהִ֛ים אַנְשֵׁ֥י אֱמֶ֖ת שֹׂ֣נְאֵי בָ֑צַע
וְשַׂמְתָּ֣ עֲלֵהֶ֗ם שָׂרֵ֤י אֲלָפִים֙ שָׂרֵ֣י מֵא֔וֹת שָׂרֵ֥י
חֲמִשִּׁ֖ים וְשָׂרֵ֥י עֲשָׂרֹֽת׃

‎<span id="022">22</span> ‏וְשָׁפְט֣וּ אֶת־הָעָם֮ בְּכָל־עֵת֒ וְהָיָ֞ה
כָּל־הַדָּבָ֤ר הַגָּדֹל֙ יָבִ֣יאוּ אֵלֶ֔יךָ וְכָל־הַדָּבָ֥ר הַקָּטֹ֖ן
יִשְׁפְּטוּ־הֵ֑ם וְהָקֵל֙ מֵֽעָלֶ֔יךָ וְנָשְׂא֖וּ אִתָּֽךְ׃

‎<span id="023">23</span> ‏אִ֣ם אֶת־הַדָּבָ֤ר הַזֶּה֙ תַּעֲשֶׂ֔ה
וְצִוְּךָ֣ אֱלֹהִ֔ים וְיָֽכָלְתָּ֖ עֲמֹ֑ד וְגַם֙ כָּל־הָעָ֣ם הַזֶּ֔ה
עַל־מְקֹמ֖וֹ יָבֹ֥א בְשָׁלֽוֹם׃

‎<span id="024">24</span> ‏וַיִּשְׁמַ֥ע מֹשֶׁ֖ה לְק֣וֹל חֹתְנ֑וֹ
וַיַּ֕עַשׂ כֹּ֖ל אֲשֶׁ֥ר אָמָֽר׃

‎<span id="025">25</span> ‏וַיִּבְחַ֨ר מֹשֶׁ֤ה אַנְשֵׁי־חַ֙יִל֙
מִכָּל־יִשְׂרָאֵ֔ל וַיִּתֵּ֥ן אֹתָ֛ם רָאשִׁ֖ים עַל־הָעָ֑ם שָׂרֵ֤י
אֲלָפִים֙ שָׂרֵ֣י מֵא֔וֹת שָׂרֵ֥י חֲמִשִּׁ֖ים וְשָׂרֵ֥י עֲשָׂרֹֽת׃

‎<span id="026">26</span> ‏וְשָׁפְט֥וּ אֶת־הָעָ֖ם בְּכָל־עֵ֑ת
אֶת־הַדָּבָ֤ר הַקָּשֶׁה֙ יְבִיא֣וּן אֶל־מֹשֶׁ֔ה וְכָל־הַדָּבָ֥ר
הַקָּטֹ֖ן יִשְׁפּוּט֥וּ הֵֽם׃

‎<span id="027">27</span> ‏וַיְשַׁלַּ֥ח מֹשֶׁ֖ה אֶת־חֹתְנ֑וֹ וַיֵּ֥לֶךְ
ל֖וֹ אֶל־אַרְצֽוֹ׃ פ

1 wayyišəm<sup>a</sup>‘ yiṯərwō ḵōhēn miḏəyān ḥōṯēn mōšeh ’ēṯ kāl-’ăšer
‘āśâ ’ĕlōhîm ləmōšeh ûləyiśərā’ēl ‘ammwō kî-hwōṣî’ yəhwâ ’eṯ-yiśərā’ēl
mimmiṣərāyim:

2 wayyiqq<sup>a</sup>ḥ yiṯərwō ḥōṯēn mōšeh ’eṯ-ṣipōrâ ’ēšeṯ mōšeh
’<sup>a</sup>ḥar šillûḥeyhā:

3 wə’ēṯ šənê ḇāneyhā ’ăšer šēm hā’eḥāḏ gērəšōm kî ’āmar gēr hāyîṯî
bə’ereṣ nāḵərîyâ:

4 wəšēm hā’eḥāḏ ’ĕlî‘ezer kî-’ĕlōhê ’āḇî bə‘ezərî wayyaṣṣilēnî mēḥereḇ
parə‘ōh:

5 wayyāḇō’ yiṯərwō ḥōṯēn mōšeh ûḇānāyw wə’išətwō ’el-mōšeh
’el-hammiḏəbār ’ăšer-hû’ ḥōneh šām har hā’ĕlōhîm:

6 wayyō’mer ’el-mōšeh ’ănî ḥōṯenəḵā yiṯərwō bā’ ’ēleyḵā wə’išətəḵā ûšənê
ḇāneyhā ‘immāh:

7 wayyēṣē’ mōšeh liqəra’ṯ ḥōṯənwō wayyišət<sup>a</sup>ḥû wayyiššaq-lwō
wayyišə’ălû ’îš-lərē‘ēhû ləšālwōm wayyāḇō’û hā’ōhĕlâ:

8 wayəsapēr mōšeh ləḥōṯənwō ’ēṯ kāl-’ăšer ‘āśâ yəhwâ ləfarə‘ōh
ûləmiṣərayim ‘al ’wōḏōṯ yiśərā’ēl ’ēṯ kāl-hatəlā’â ’ăšer məṣā’āṯam
badereḵə wayyaṣṣilēm yəhwâ:

9 wayyiḥadə yiṯərwō ‘al kāl-haṭṭwōḇâ ’ăšer-‘āśâ yəhwâ ləyiśərā’ēl ’ăšer
hiṣṣîlwō mîyaḏ miṣərāyim:

10 wayyō’mer yiṯərwō bārûḵə yəhwâ ’ăšer hiṣṣîl ’eṯəḵem mîyaḏ miṣərayim
ûmîyaḏ parə‘ōh ’ăšer hiṣṣîl ’eṯ-hā‘ām mit<sup>a</sup>ḥaṯ yaḏ-miṣərāyim:

11 ‘atâ yāḏ<sup>a</sup>‘ətî kî-ḡāḏwōl yəhwâ mikāl-hā’ĕlōhîm kî ḇadāḇār
’ăšer zāḏû ‘ălêhem:

12 wayyiqq<sup>a</sup>ḥ yiṯərwō ḥōṯēn mōšeh ‘ōlâ ûzəḇāḥîm lē’lōhîm
wayyāḇō’ ’ahărōn wəḵōl\| ziqənê yiśərā’ēl le’ĕḵāl-leḥem ‘im-ḥōṯēn mōšeh
lifənê hā’ĕlōhîm:

13 wayəhî mimmāḥŏrāṯ wayyēšeḇ mōšeh lišəpōṭ ’eṯ-hā‘ām
wayy<sup>a</sup>‘ămōḏ hā‘ām ‘al-mōšeh min-habōqer ‘aḏ-hā‘āreḇ:

14 wayyarə’ ḥōṯēn mōšeh ’ēṯ kāl-’ăšer-hû’ ‘ōśeh lā‘ām wayyō’mer
mâ-hadāḇār hazzeh ’ăšer ’atâ ‘ōśeh lā‘ām madû‘a ’atâ ywōšēḇ ləḇadeḵā
wəḵāl-hā‘ām niṣṣāḇ ‘āleyḵā min-bōqer ‘aḏ-‘āreḇ:

15 wayyō’mer mōšeh ləḥōṯənwō kî-yāḇō’ ’ēlay hā‘ām liḏərōš ’ĕlōhîm:

16 kî-yihəyeh lâem dāḇār bā’ ’ēlay wəšāfaṭətî bên ’îš ûḇên rē‘ēhû
wəhwōḏ<sup>a</sup>‘ətî ’eṯ-ḥuqqê hā’ĕlōhîm wə’eṯ-twōrōṯāyw:

17 wayyō’mer ḥōṯēn mōšeh ’ēlāyw lō’-ṭwōḇ hadāḇār ’ăšer ’atâ ‘ōśeh:

18 nāḇōl tibōl gam-’atâ gam-hā‘ām hazzeh ’ăšer ‘immāḵə kî-ḵāḇēḏ mimməḵā
hadāḇār lō’-ṯûḵal ‘ăśōhû ləḇadeḵā:

19 ‘atâ šəm<sup>a</sup>‘ bəqōlî ’î‘āṣəḵā wîhî ’ĕlōhîm ‘immāḵə hĕyēh ’atâ
lā‘ām mûl hā’ĕlōhîm wəhēḇē’ṯā ’atâ ’eṯ-hadəḇārîm ’el-hā’ĕlōhîm:

20 wəhizəharətâ ’eṯəhem ’eṯ-h<sup>a</sup>ḥuqqîm wə’eṯ-hatwōrōṯ
wəhwōḏ<sup>a</sup>‘ətā lâem ’eṯ-hadereḵə yēləḵû ḇāh
wə’eṯ-hamm<sup>a</sup>‘ăśeh ’ăšer y<sup>a</sup>‘ăśûn:

21 wə’atâ ṯeḥĕzeh mikāl-hā‘ām ’anəšê-ḥayil yirə’ê ’ĕlōhîm ’anəšê ’ĕmeṯ
śōnə’ê ḇāṣ<sup>a</sup>‘ wəśamətā ‘ălēhem śārê ’ălāfîm śārê mē’wōṯ śārê
ḥămiššîm wəśārê ‘ăśārōṯ:

22 wəšāfəṭû ’eṯ-hā‘ām bəḵāl-‘ēṯ wəhāyâ kāl-hadāḇār hagāḏōl yāḇî’û
’ēleyḵā wəḵāl-hadāḇār haqqāṭōn yišəpəṭû-hēm wəhāqēl mē‘āleyḵā wənāśə’û
’itāḵə:

23 ’im ’eṯ-hadāḇār hazzeh t<sup>a</sup>‘ăśeh wəṣiûəḵā ’ĕlōhîm wəyāḵālətā
‘ămōḏ wəḡam kāl-hā‘ām hazzeh ‘al-məqōmwō yāḇō’ ḇəšālwōm:

24 wayyišəm<sup>a</sup>‘ mōšeh ləqwōl ḥōṯənwō wayy<sup>a</sup>‘aś kōl
’ăšer ’āmār:

25 wayyiḇəḥar mōšeh ’anəšê-ḥayil mikāl-yiśərā’ēl wayyitēn ’ōṯām rā’šîm
‘al-hā‘ām śārê ’ălāfîm śārê mē’wōṯ śārê ḥămiššîm wəśārê ‘ăśārōṯ:

26 wəšāfəṭû ’eṯ-hā‘ām bəḵāl-‘ēṯ ’eṯ-hadāḇār haqqāšeh yəḇî’ûn ’el-mōšeh
wəḵāl-hadāḇār haqqāṭōn yišəpûṭû hēm:

27 wayəšall<sup>a</sup>ḥ mōšeh ’eṯ-ḥōṯənwō wayyēleḵə lwō ’el-’arəṣwō: f

------------------------------------------------------------------------

[Next: Exodus (Shemot) Chapter 19](exo019)
