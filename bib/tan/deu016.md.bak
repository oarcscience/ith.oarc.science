[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu016)  [KJV](../kjv/deu016)  [Sep](../sep/deu016.md) 
[Vul](../vul/deu016.md)   
  
[Deuteronomy (Devarim) Index](deu.md)  
  [Previous](deu015)  [Next](deu017.md) 

------------------------------------------------------------------------

### Tanach (Hebrew): Deuteronomy (Devarim) Chapter 16

‎<span id="001">1</span> ‏שָׁמוֹר֙ אֶת־חֹ֣דֶשׁ הָאָבִ֔יב וְעָשִׂ֣יתָ
פֶּ֔סַח לַיהוָ֖ה אֱלֹהֶ֑יךָ כִּ֞י בְּחֹ֣דֶשׁ הָֽאָבִ֗יב הוֹצִ֨יאֲךָ֜
יְהוָ֧ה אֱלֹהֶ֛יךָ מִמִּצְרַ֖יִם לָֽיְלָה׃

‎<span id="002">2</span> ‏וְזָבַ֥חְתָּ פֶּ֛סַח לַיהוָ֥ה אֱלֹהֶ֖יךָ צֹ֣אן
וּבָקָ֑ר בַּמָּקוֹם֙ אֲשֶׁר־יִבְחַ֣ר יְהוָ֔ה לְשַׁכֵּ֥ן שְׁמ֖וֹ שָֽׁם׃

‎<span id="003">3</span> ‏לֹא־תֹאכַ֤ל עָלָיו֙ חָמֵ֔ץ שִׁבְעַ֥ת יָמִ֛ים
תֹּֽאכַל־עָלָ֥יו מַצּ֖וֹת לֶ֣חֶם עֹ֑נִי כִּ֣י בְחִפָּז֗וֹן יָצָ֙אתָ֙
מֵאֶ֣רֶץ מִצְרַ֔יִם לְמַ֣עַן תִּזְכֹּ֗ר אֶת־י֤וֹם צֵֽאתְךָ֙ מֵאֶ֣רֶץ
מִצְרַ֔יִם כֹּ֖ל יְמֵ֥י חַיֶּֽיךָ׃

‎<span id="004">4</span> ‏וְלֹֽא־יֵרָאֶ֨ה לְךָ֥ שְׂאֹ֛ר
בְּכָל־גְּבֻלְךָ֖ שִׁבְעַ֣ת יָמִ֑ים וְלֹא־יָלִ֣ין מִן־הַבָּשָׂ֗ר אֲשֶׁ֨ר
תִּזְבַּ֥ח בָּעֶ֛רֶב בַּיּ֥וֹם הָרִאשׁ֖וֹן לַבֹּֽקֶר׃

‎<span id="005">5</span> ‏לֹ֥א תוּכַ֖ל לִזְבֹּ֣חַ אֶת־הַפָּ֑סַח
בְּאַחַ֣ד שְׁעָרֶ֔יךָ אֲשֶׁר־יְהוָ֥ה אֱלֹהֶ֖יךָ נֹתֵ֥ן לָֽךְ׃

‎<span id="006">6</span> ‏כִּ֠י אִֽם־אֶל־הַמָּק֞וֹם אֲשֶׁר־יִבְחַ֨ר
יְהוָ֤ה אֱלֹהֶ֙יךָ֙ לְשַׁכֵּ֣ן שְׁמ֔וֹ שָׁ֛ם תִּזְבַּ֥ח אֶת־הַפֶּ֖סַח
בָּעָ֑רֶב כְּב֣וֹא הַשֶּׁ֔מֶשׁ מוֹעֵ֖ד צֵֽאתְךָ֥ מִמִּצְרָֽיִם׃

‎<span id="007">7</span> ‏וּבִשַּׁלְתָּ֙ וְאָ֣כַלְתָּ֔ בַּמָּק֕וֹם
אֲשֶׁ֥ר יִבְחַ֛ר יְהוָ֥ה אֱלֹהֶ֖יךָ בּ֑וֹ וּפָנִ֣יתָ בַבֹּ֔קֶר
וְהָלַכְתָּ֖ לְאֹהָלֶֽיךָ׃

‎<span id="008">8</span> ‏שֵׁ֥שֶׁת יָמִ֖ים תֹּאכַ֣ל מַצּ֑וֹת וּבַיּ֣וֹם
הַשְּׁבִיעִ֗י עֲצֶ֙רֶת֙ לַיהוָ֣ה אֱלֹהֶ֔יךָ לֹ֥א תַעֲשֶׂ֖ה מְלָאכָֽה׃ ס

‎<span id="009">9</span> ‏שִׁבְעָ֥ה שָׁבֻעֹ֖ת תִּסְפָּר־לָ֑ךְ מֵהָחֵ֤ל
חֶרְמֵשׁ֙ בַּקָּמָ֔ה תָּחֵ֣ל לִסְפֹּ֔ר שִׁבְעָ֖ה שָׁבֻעֽוֹת׃

‎<span id="010">10</span> ‏וְעָשִׂ֜יתָ חַ֤ג שָׁבֻעוֹת֙ לַיהוָ֣ה
אֱלֹהֶ֔יךָ מִסַּ֛ת נִדְבַ֥ת יָדְךָ֖ אֲשֶׁ֣ר תִּתֵּ֑ן כַּאֲשֶׁ֥ר
יְבָרֶכְךָ֖ יְהוָ֥ה אֱלֹהֶֽיךָ׃

‎<span id="011">11</span> ‏וְשָׂמַחְתָּ֞ לִפְנֵ֣י׀ יְהוָ֣ה אֱלֹהֶ֗יךָ
אַתָּ֨ה וּבִנְךָ֣ וּבִתֶּךָ֮ וְעַבְדְּךָ֣ וַאֲמָתֶךָ֒ וְהַלֵּוִי֙
אֲשֶׁ֣ר בִּשְׁעָרֶ֔יךָ וְהַגֵּ֛ר וְהַיָּת֥וֹם וְהָאַלְמָנָ֖ה אֲשֶׁ֣ר
בְּקִרְבֶּ֑ךָ בַּמָּק֗וֹם אֲשֶׁ֤ר יִבְחַר֙ יְהוָ֣ה אֱלֹהֶ֔יךָ לְשַׁכֵּ֥ן
שְׁמ֖וֹ שָֽׁם׃

‎<span id="012">12</span> ‏וְזָ֣כַרְתָּ֔ כִּי־עֶ֥בֶד הָיִ֖יתָ
בְּמִצְרָ֑יִם וְשָׁמַרְתָּ֣ וְעָשִׂ֔יתָ אֶת־הַֽחֻקִּ֖ים הָאֵֽלֶּה׃ פ

‎<span id="013">13</span> ‏חַ֧ג הַסֻּכֹּ֛ת תַּעֲשֶׂ֥ה לְךָ֖ שִׁבְעַ֣ת
יָמִ֑ים בְּאָ֨סְפְּךָ֔ מִֽגָּרְנְךָ֖ וּמִיִּקְבֶֽךָ׃

‎<span id="014">14</span> ‏וְשָׂמַחְתָּ֖ בְּחַגֶּ֑ךָ אַתָּ֨ה וּבִנְךָ֤
וּבִתֶּ֙ךָ֙ וְעַבְדְּךָ֣ וַאֲמָתֶ֔ךָ וְהַלֵּוִ֗י וְהַגֵּ֛ר וְהַיָּת֥וֹם
וְהָאַלְמָנָ֖ה אֲשֶׁ֥ר בִּשְׁעָרֶֽיךָ׃

‎<span id="015">15</span> ‏שִׁבְעַ֣ת יָמִ֗ים תָּחֹג֙ לַיהוָ֣ה אֱלֹהֶ֔יךָ
בַּמָּק֖וֹם אֲשֶׁר־יִבְחַ֣ר יְהוָ֑ה כִּ֣י יְבָרֶכְךָ֞ יְהוָ֣ה אֱלֹהֶ֗יךָ
בְּכֹ֤ל תְּבוּאָֽתְךָ֙ וּבְכֹל֙ מַעֲשֵׂ֣ה יָדֶ֔יךָ וְהָיִ֖יתָ אַ֥ךְ
שָׂמֵֽחַ׃

‎<span id="016">16</span> ‏שָׁל֣וֹשׁ פְּעָמִ֣ים׀ בַּשָּׁנָ֡ה יֵרָאֶ֨ה
כָל־זְכוּרְךָ֜ אֶת־פְּנֵ֣י׀ יְהוָ֣ה אֱלֹהֶ֗יךָ בַּמָּקוֹם֙ אֲשֶׁ֣ר
יִבְחָ֔ר בְּחַ֧ג הַמַּצּ֛וֹת וּבְחַ֥ג הַשָּׁבֻע֖וֹת וּבְחַ֣ג הַסֻּכּ֑וֹת
וְלֹ֧א יֵרָאֶ֛ה אֶת־פְּנֵ֥י יְהוָ֖ה רֵיקָֽם׃

‎<span id="017">17</span> ‏אִ֖ישׁ כְּמַתְּנַ֣ת יָד֑וֹ כְּבִרְכַּ֛ת
יְהוָ֥ה אֱלֹהֶ֖יךָ אֲשֶׁ֥ר נָֽתַן־לָֽךְ׃ ס

‎<span id="018">18</span> ‏שֹׁפְטִ֣ים וְשֹֽׁטְרִ֗ים תִּֽתֶּן־לְךָ֙
בְּכָל־שְׁעָרֶ֔יךָ אֲשֶׁ֨ר יְהוָ֧ה אֱלֹהֶ֛יךָ נֹתֵ֥ן לְךָ֖ לִשְׁבָטֶ֑יךָ
וְשָׁפְט֥וּ אֶת־הָעָ֖ם מִשְׁפַּט־צֶֽדֶק׃

‎<span id="019">19</span> ‏לֹא־תַטֶּ֣ה מִשְׁפָּ֔ט לֹ֥א תַכִּ֖יר פָּנִ֑ים
וְלֹא־תִקַּ֣ח שֹׁ֔חַד כִּ֣י הַשֹּׁ֗חַד יְעַוֵּר֙ עֵינֵ֣י חֲכָמִ֔ים
וִֽיסַלֵּ֖ף דִּבְרֵ֥י צַדִּיקִֽם׃

‎<span id="020">20</span> ‏צֶ֥דֶק צֶ֖דֶק תִּרְדֹּ֑ף לְמַ֤עַן תִּֽחְיֶה֙
וְיָרַשְׁתָּ֣ אֶת־הָאָ֔רֶץ אֲשֶׁר־יְהוָ֥ה אֱלֹהֶ֖יךָ נֹתֵ֥ן לָֽךְ׃ ס

‎<span id="021">21</span> ‏לֹֽא־תִטַּ֥ע לְךָ֛ אֲשֵׁרָ֖ה כָּל־עֵ֑ץ אֵ֗צֶל
מִזְבַּ֛ח יְהוָ֥ה אֱלֹהֶ֖יךָ אֲשֶׁ֥ר תַּעֲשֶׂה־לָּֽךְ׃ ס

‎<span id="022">22</span> ‏וְלֹֽא־תָקִ֥ים לְךָ֖ מַצֵּבָ֑ה אֲשֶׁ֥ר
שָׂנֵ֖א יְהוָ֥ה אֱלֹהֶֽיךָ׃ ס

1 šāmwōr ’eṯ-ḥōḏeš hā’āḇîḇ wə‘āśîṯā pes<sup>a</sup>ḥ layhwâ ’ĕlōheyḵā kî
bəḥōḏeš hā’āḇîḇ hwōṣî’ăḵā yəhwâ ’ĕlōheyḵā mimmiṣərayim lāyəlâ:

2 wəzāḇ<sup>a</sup>ḥətā pes<sup>a</sup>ḥ layhwâ ’ĕlōheyḵā ṣō’n ûḇāqār
bammāqwōm ’ăšer-yiḇəḥar yəhwâ ləšakēn šəmwō šām:

3 lō’-ṯō’ḵal ‘ālāyw ḥāmēṣ šiḇə‘aṯ yāmîm tō’ḵal-‘ālāyw maṣṣwōṯ leḥem ‘ōnî
kî ḇəḥipāzwōn yāṣā’ṯā mē’ereṣ miṣərayim ləm<sup>a</sup>‘an tizəkōr
’eṯ-ywōm ṣē’ṯəḵā mē’ereṣ miṣərayim kōl yəmê ḥayyeyḵā:

4 wəlō’-yērā’eh ləḵā śə’ōr bəḵāl-gəḇuləḵā šiḇə‘aṯ yāmîm wəlō’-yālîn
min-habāśār ’ăšer tizəb<sup>a</sup>ḥ bā‘ereḇ bayywōm hāri’šwōn labōqer:

5 lō’ ṯûḵal lizəbōḥa ’eṯ-hapās<sup>a</sup>ḥ bə’<sup>a</sup>ḥaḏ šə‘āreyḵā
’ăšer-yəhwâ ’ĕlōheyḵā nōṯēn lāḵə:

6 kî ’im-’el-hammāqwōm ’ăšer-yiḇəḥar yəhwâ ’ĕlōheyḵā ləšakēn šəmwō šām
tizəb<sup>a</sup>ḥ ’eṯ-hapes<sup>a</sup>ḥ bā‘āreḇ kəḇwō’ haššemeš mwō‘ēḏ
ṣē’ṯəḵā mimmiṣərāyim:

7 ûḇiššalətā wə’āḵalətā bammāqwōm ’ăšer yiḇəḥar yəhwâ ’ĕlōheyḵā bwō
ûfānîṯā ḇabōqer wəhālaḵətā lə’ōhāleyḵā:

8 šēšeṯ yāmîm tō’ḵal maṣṣwōṯ ûḇayywōm haššəḇî‘î ‘ăṣereṯ layhwâ ’ĕlōheyḵā
lō’ ṯ<sup>a</sup>‘ăśeh məlā’ḵâ: s

9 šiḇə‘â šāḇu‘ōṯ tisəpār-lāḵə mēhāḥēl ḥerəmēš baqqāmâ tāḥēl lisəpōr
šiḇə‘â šāḇu‘wōṯ:

10 wə‘āśîṯā ḥaḡ šāḇu‘wōṯ layhwâ ’ĕlōheyḵā missaṯ niḏəḇaṯ yāḏəḵā ’ăšer
titēn ka’ăšer yəḇāreḵəḵā yəhwâ ’ĕlōheyḵā:

11 wəśām<sup>a</sup>ḥətā lifənê\| yəhwâ ’ĕlōheyḵā ’atâ ûḇinəḵā ûḇiteḵā
wə‘aḇədəḵā wa’ămāṯeḵā wəhallēwî ’ăšer bišə‘āreyḵā wəhagēr wəhayyāṯwōm
wəhā’aləmānâ ’ăšer bəqirəbeḵā bammāqwōm ’ăšer yiḇəḥar yəhwâ ’ĕlōheyḵā
ləšakēn šəmwō šām:

12 wəzāḵarətā kî-‘eḇeḏ hāyîṯā bəmiṣərāyim wəšāmarətā wə‘āśîṯā
’eṯ-h<sup>a</sup>ḥuqqîm hā’ēlleh: f

13 ḥaḡ hassukōṯ t<sup>a</sup>‘ăśeh ləḵā šiḇə‘aṯ yāmîm bə’āsəpəḵā
migārənəḵā ûmîyiqəḇeḵā:

14 wəśām<sup>a</sup>ḥətā bəḥageḵā ’atâ ûḇinəḵā ûḇiteḵā wə‘aḇədəḵā
wa’ămāṯeḵā wəhallēwî wəhagēr wəhayyāṯwōm wəhā’aləmānâ ’ăšer bišə‘āreyḵā:

15 šiḇə‘aṯ yāmîm tāḥōḡ layhwâ ’ĕlōheyḵā bammāqwōm ’ăšer-yiḇəḥar yəhwâ kî
yəḇāreḵəḵā yəhwâ ’ĕlōheyḵā bəḵōl təḇû’āṯəḵā ûḇəḵōl m<sup>a</sup>‘ăśēh
yāḏeyḵā wəhāyîṯā ’aḵə śāmēḥa:

16 šālwōš pə‘āmîm\| baššānâ yērā’eh ḵāl-zəḵûrəḵā ’eṯ-pənê\| yəhwâ
’ĕlōheyḵā bammāqwōm ’ăšer yiḇəḥār bəḥaḡ hammaṣṣwōṯ ûḇəḥaḡ haššāḇu‘wōṯ
ûḇəḥaḡ hassukwōṯ wəlō’ yērā’eh ’eṯ-pənê yəhwâ rêqām:

17 ’îš kəmatənaṯ yāḏwō kəḇirəkaṯ yəhwâ ’ĕlōheyḵā ’ăšer nāṯan-lāḵə: s

18 šōfəṭîm wəšōṭərîm titen-ləḵā bəḵāl-šə‘āreyḵā ’ăšer yəhwâ ’ĕlōheyḵā
nōṯēn ləḵā lišəḇāṭeyḵā wəšāfəṭû ’eṯ-hā‘ām mišəpaṭ-ṣeḏeq:

19 lō’-ṯaṭṭeh mišəpāṭ lō’ ṯakîr pānîm wəlō’-ṯiqq<sup>a</sup>ḥ šōḥaḏ kî
haššōḥaḏ yə‘aûēr ‘ênê ḥăḵāmîm wîsallēf diḇərê ṣadîqim:

20 ṣeḏeq ṣeḏeq tirədōf ləm<sup>a</sup>‘an tiḥəyeh wəyārašətā ’eṯ-hā’āreṣ
’ăšer-yəhwâ ’ĕlōheyḵā nōṯēn lāḵə: s

21 lō’-ṯiṭṭ<sup>a</sup>‘ ləḵā ’ăšērâ kāl-‘ēṣ ’ēṣel mizəb<sup>a</sup>ḥ
yəhwâ ’ĕlōheyḵā ’ăšer t<sup>a</sup>‘ăśeh-llāḵə: s

22 wəlō’-ṯāqîm ləḵā maṣṣēḇâ ’ăšer śānē’ yəhwâ ’ĕlōheyḵā: s

------------------------------------------------------------------------

[Next: Deuteronomy (Devarim) Chapter 17](deu017.md)
