[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1014)  [KJV](../kjv/kg1014)  [Sep](../sep/kg1014) 
[Vul](../vul/kg1014)   
  
[1 Kings (1 Melakhim) Index](kg1)  
  [Previous](kg1013)  [Next](kg1015) 

------------------------------------------------------------------------

### Tanach (Hebrew): 1 Kings (1 Melakhim) Chapter 14

‎<span id="001">1</span> ‏בָּעֵ֣ת הַהִ֔יא חָלָ֖ה אֲבִיָּ֥ה
בֶן־יָרָבְעָֽם׃

‎<span id="002">2</span> ‏וַיֹּ֨אמֶר יָרָבְעָ֜ם לְאִשְׁתּ֗וֹ ק֤וּמִי
נָא֙ וְהִשְׁתַּנִּ֔ית וְלֹ֣א יֵֽדְע֔וּ כִּי־אתי אַ֖תְּ אֵ֣שֶׁת
יָרָבְעָ֑ם וְהָלַ֣כְתְּ שִׁלֹ֗ה הִנֵּה־שָׁם֙ אֲחִיָּ֣ה הַנָּבִ֔יא
הֽוּא־דִבֶּ֥ר עָלַ֛י לְמֶ֖לֶךְ עַל־הָעָ֥ם הַזֶּֽה׃

‎<span id="003">3</span> ‏וְלָקַ֣חַתְּ בְּ֠יָדֵךְ עֲשָׂרָ֨ה לֶ֧חֶם
וְנִקֻּדִ֛ים וּבַקְבֻּ֥ק דְּבַ֖שׁ וּבָ֣את אֵלָ֑יו ה֚וּא יַגִּ֣יד לָ֔ךְ
מַה־יִּֽהְיֶ֖ה לַנָּֽעַר׃

‎<span id="004">4</span> ‏וַתַּ֤עַשׂ כֵּן֙ אֵ֣שֶׁת יָרָבְעָ֔ם וַתָּ֙קָם֙
וַתֵּ֣לֶךְ שִׁלֹ֔ה וַתָּבֹ֖א בֵּ֣ית אֲחִיָּ֑ה וַאֲחִיָּ֙הוּ֙ לֹֽא־יָכֹ֣ל
לִרְא֔וֹת כִּ֛י קָ֥מוּ עֵינָ֖יו מִשֵּׂיבֽוֹ׃ ס

‎<span id="005">5</span> ‏וַיהוָ֞ה אָמַ֣ר אֶל־אֲחִיָּ֗הוּ הִנֵּ֣ה
אֵ֣שֶׁת יָרָבְעָ֡ם בָּאָ֣ה לִדְרֹשׁ֩ דָּבָ֨ר מֵעִמְּךָ֤ אֶל־בְּנָהּ֙
כִּֽי־חֹלֶ֣ה ה֔וּא כָּזֹ֥ה וְכָזֶ֖ה תְּדַבֵּ֣ר אֵלֶ֑יהָ וִיהִ֣י
כְבֹאָ֔הּ וְהִ֖יא מִתְנַכֵּרָֽה׃

‎<span id="006">6</span> ‏וַיְהִי֩ כִשְׁמֹ֨עַ אֲחִיָּ֜הוּ אֶת־ק֤וֹל
רַגְלֶ֙יהָ֙ בָּאָ֣ה בַפֶּ֔תַח וַיֹּ֕אמֶר בֹּ֖אִי אֵ֣שֶׁת יָרָבְעָ֑ם
לָ֣מָּה זֶּ֗ה אַ֚תְּ מִתְנַכֵּרָ֔ה וְאָ֣נֹכִ֔י שָׁל֥וּחַ אֵלַ֖יִךְ
קָשָֽׁה׃

‎<span id="007">7</span> ‏לְכִ֞י אִמְרִ֣י לְיָרָבְעָ֗ם כֹּֽה־אָמַ֤ר
יְהוָה֙ אֱלֹהֵ֣י יִשְׂרָאֵ֔ל יַ֛עַן אֲשֶׁ֥ר הֲרִימֹתִ֖יךָ מִתּ֣וֹךְ
הָעָ֑ם וָאֶתֶּנְךָ֣ נָגִ֔יד עַ֖ל עַמִּ֥י יִשְׂרָאֵֽל׃

‎<span id="008">8</span> ‏וָאֶקְרַ֤ע אֶת־הַמַּמְלָכָה֙ מִבֵּ֣ית דָּוִ֔ד
וָאֶתְּנֶ֖הָ לָ֑ךְ וְלֹֽא־הָיִ֜יתָ כְּעַבְדִּ֣י דָוִ֗ד אֲשֶׁר֩ שָׁמַ֨ר
מִצְוֹתַ֜י וַאֲשֶׁר־הָלַ֤ךְ אַחֲרַי֙ בְּכָל־לְבָב֔וֹ לַעֲשׂ֕וֹת רַ֖ק
הַיָּשָׁ֥ר בְּעֵינָֽי׃

‎<span id="009">9</span> ‏וַתָּ֣רַע לַעֲשׂ֔וֹת מִכֹּ֖ל אֲשֶׁר־הָי֣וּ
לְפָנֶ֑יךָ וַתֵּ֡לֶךְ וַתַּעֲשֶׂה־לְּךָ֩ אֱלֹהִ֨ים אֲחֵרִ֤ים
וּמַסֵּכוֹת֙ לְהַכְעִיסֵ֔נִי וְאֹתִ֥י הִשְׁלַ֖כְתָּ אַחֲרֵ֥י גַוֶּֽךָ׃ ס

‎<span id="010">10</span> ‏לָכֵ֗ן הִנְנִ֨י מֵבִ֤יא רָעָה֙ אֶל־בֵּ֣ית
יָרָבְעָ֔ם וְהִכְרַתִּ֤י לְיָֽרָבְעָם֙ מַשְׁתִּ֣ין בְּקִ֔יר עָצ֥וּר
וְעָז֖וּב בְּיִשְׂרָאֵ֑ל וּבִֽעַרְתִּי֙ אַחֲרֵ֣י בֵית־יָרָבְעָ֔ם
כַּאֲשֶׁ֛ר יְבַעֵ֥ר הַגָּלָ֖ל עַד־תֻּמּֽוֹ׃

‎<span id="011">11</span> ‏הַמֵּ֨ת לְיָֽרָבְעָ֤ם בָּעִיר֙ יֹאכְל֣וּ
הַכְּלָבִ֔ים וְהַמֵּת֙ בַּשָּׂדֶ֔ה יֹאכְל֖וּ ע֣וֹף הַשָּׁמָ֑יִם כִּ֥י
יְהוָ֖ה דִּבֵּֽר׃

‎<span id="012">12</span> ‏וְאַ֥תְּ ק֖וּמִי לְכִ֣י לְבֵיתֵ֑ךְ בְּבֹאָ֥ה
רַגְלַ֛יִךְ הָעִ֖ירָה וּמֵ֥ת הַיָּֽלֶד׃

‎<span id="013">13</span> ‏וְסָֽפְדוּ־ל֤וֹ כָל־יִשְׂרָאֵל֙ וְקָבְר֣וּ
אֹת֔וֹ כִּֽי־זֶ֣ה לְבַדּ֔וֹ יָבֹ֥א לְיָרָבְעָ֖ם אֶל־קָ֑בֶר יַ֣עַן
נִמְצָא־ב֞וֹ דָּבָ֣ר ט֗וֹב אֶל־יְהוָ֛ה אֱלֹהֵ֥י יִשְׂרָאֵ֖ל בְּבֵ֥ית
יָרָבְעָֽם׃

‎<span id="014">14</span> ‏וְהֵקִים֩ יְהוָ֨ה ל֥וֹ מֶ֙לֶךְ֙
עַל־יִשְׂרָאֵ֔ל אֲשֶׁ֥ר יַכְרִ֛ית אֶת־בֵּ֥ית יָרָבְעָ֖ם זֶ֣ה הַיּ֑וֹם
וּמֶ֖ה גַּם־עָֽתָּה׃

‎<span id="015">15</span> ‏וְהִכָּ֨ה יְהוָ֜ה אֶת־יִשְׂרָאֵ֗ל כַּאֲשֶׁ֨ר
יָנ֣וּד הַקָּנֶה֮ בַּמַּיִם֒ וְנָתַ֣שׁ אֶת־יִשְׂרָאֵ֗ל מֵ֠עַל הָאֲדָמָ֨ה
הַטּוֹבָ֤ה הַזֹּאת֙ אֲשֶׁ֤ר נָתַן֙ לַאֲב֣וֹתֵיהֶ֔ם וְזֵרָ֖ם מֵעֵ֣בֶר
לַנָּהָ֑ר יַ֗עַן אֲשֶׁ֤ר עָשׂוּ֙ אֶת־אֲשֵׁ֣רֵיהֶ֔ם מַכְעִיסִ֖ים
אֶת־יְהוָֽה׃

‎<span id="016">16</span> ‏וְיִתֵּ֖ן אֶת־יִשְׂרָאֵ֑ל בִּגְלַ֞ל חַטֹּ֤אות
יָֽרָבְעָם֙ אֲשֶׁ֣ר חָטָ֔א וַאֲשֶׁ֥ר הֶחֱטִ֖יא אֶת־יִשְׂרָאֵֽל׃

‎<span id="017">17</span> ‏וַתָּ֙קָם֙ אֵ֣שֶׁת יָרָבְעָ֔ם וַתֵּ֖לֶךְ
וַתָּבֹ֣א תִרְצָ֑תָה הִ֛יא בָּאָ֥ה בְסַף־הַבַּ֖יִת וְהַנַּ֥עַר מֵֽת׃

‎<span id="018">18</span> ‏וַיִּקְבְּר֥וּ אֹת֛וֹ וַיִּסְפְּדוּ־ל֖וֹ
כָּל־יִשְׂרָאֵ֑ל כִּדְבַ֤ר יְהוָה֙ אֲשֶׁ֣ר דִּבֶּ֔ר בְּיַד־עַבְדּ֖וֹ
אֲחִיָּ֥הוּ הַנָּבִֽיא׃

‎<span id="019">19</span> ‏וְיֶ֙תֶר֙ דִּבְרֵ֣י יָֽרָבְעָ֔ם אֲשֶׁ֥ר
נִלְחַ֖ם וַאֲשֶׁ֣ר מָלָ֑ךְ הִנָּ֣ם כְּתוּבִ֗ים עַל־סֵ֛פֶר דִּבְרֵ֥י
הַיָּמִ֖ים לְמַלְכֵ֥י יִשְׂרָאֵֽל׃

‎<span id="020">20</span> ‏וְהַיָּמִים֙ אֲשֶׁ֣ר מָלַ֣ךְ יָרָבְעָ֔ם
עֶשְׂרִ֥ים וּשְׁתַּ֖יִם שָׁנָ֑ה וַיִּשְׁכַּב֙ עִם־אֲבֹתָ֔יו וַיִּמְלֹ֛ךְ
נָדָ֥ב בְּנ֖וֹ תַּחְתָּֽיו׃ פ

‎<span id="021">21</span> ‏וּרְחַבְעָם֙ בֶּן־שְׁלֹמֹ֔ה מָלַ֖ךְ
בִּֽיהוּדָ֑ה בֶּן־אַרְבָּעִ֣ים וְאַחַ֣ת שָׁנָה֩ רְחַבְעָ֨ם בְּמָלְכ֜וֹ
וּֽשֲׁבַ֨ע עֶשְׂרֵ֥ה שָׁנָ֣ה׀ מָלַ֣ךְ בִּירוּשָׁלִַ֗ם הָ֠עִיר
אֲשֶׁר־בָּחַ֨ר יְהוָ֜ה לָשׂ֨וּם אֶת־שְׁמ֥וֹ שָׁם֙ מִכֹּל֙ שִׁבְטֵ֣י
יִשְׂרָאֵ֔ל וְשֵׁ֣ם אִמּ֔וֹ נַעֲמָ֖ה הָעַמֹּנִֽית׃

‎<span id="022">22</span> ‏וַיַּ֧עַשׂ יְהוּדָ֛ה הָרַ֖ע בְּעֵינֵ֣י
יְהוָ֑ה וַיְקַנְא֣וּ אֹת֗וֹ מִכֹּל֙ אֲשֶׁ֣ר עָשׂ֣וּ אֲבֹתָ֔ם
בְּחַטֹּאתָ֖ם אֲשֶׁ֥ר חָטָֽאוּ׃

‎<span id="023">23</span> ‏וַיִּבְנ֨וּ גַם־הֵ֧מָּה לָהֶ֛ם בָּמ֥וֹת
וּמַצֵּב֖וֹת וַאֲשֵׁרִ֑ים עַ֚ל כָּל־גִּבְעָ֣ה גְבֹהָ֔ה וְתַ֖חַת
כָּל־עֵ֥ץ רַעֲנָֽן׃

‎<span id="024">24</span> ‏וְגַם־קָדֵ֖שׁ הָיָ֣ה בָאָ֑רֶץ עָשׂ֗וּ כְּכֹל֙
הַתּוֹעֲבֹ֣ת הַגּוֹיִ֔ם אֲשֶׁר֙ הוֹרִ֣ישׁ יְהוָ֔ה מִפְּנֵ֖י בְּנֵ֥י
יִשְׂרָאֵֽל׃ פ

‎<span id="025">25</span> ‏וַיְהִ֛י בַּשָּׁנָ֥ה הַחֲמִישִׁ֖ית לַמֶּ֣לֶךְ
רְחַבְעָ֑ם עָלָ֛ה שושק שִׁישַׁ֥ק מֶֽלֶךְ־מִצְרַ֖יִם עַל־יְרוּשָׁלִָֽם׃

‎<span id="026">26</span> ‏וַיִּקַּ֞ח אֶת־אֹצְר֣וֹת בֵּית־יְהוָ֗ה
וְאֶת־אֽוֹצְרוֹת֙ בֵּ֣ית הַמֶּ֔לֶךְ וְאֶת־הַכֹּ֖ל לָקָ֑ח וַיִּקַּח֙
אֶת־כָּל־מָגִנֵּ֣י הַזָּהָ֔ב אֲשֶׁ֥ר עָשָׂ֖ה שְׁלֹמֹֽה׃

‎<span id="027">27</span> ‏וַיַּ֨עַשׂ הַמֶּ֤לֶךְ רְחַבְעָם֙ תַּחְתָּ֔ם
מָגִנֵּ֖י נְחֹ֑שֶׁת וְהִפְקִ֗יד עַל־יַד֙ שָׂרֵ֣י הָרָצִ֔ים
הַשֹּׁ֣מְרִ֔ים פֶּ֖תַח בֵּ֥ית הַמֶּֽלֶךְ׃

‎<span id="028">28</span> ‏וַיְהִ֛י מִדֵּי־בֹ֥א הַמֶּ֖לֶךְ בֵּ֣ית
יְהוָ֑ה יִשָּׂאוּם֙ הָֽרָצִ֔ים וֶהֱשִׁיב֖וּם אֶל־תָּ֥א הָרָצִֽים׃

‎<span id="029">29</span> ‏וְיֶ֛תֶר דִּבְרֵ֥י רְחַבְעָ֖ם וְכָל־אֲשֶׁ֣ר
עָשָׂ֑ה הֲלֹא־הֵ֣מָּה כְתוּבִ֗ים עַל־סֵ֛פֶר דִּבְרֵ֥י הַיָּמִ֖ים
לְמַלְכֵ֥י יְהוּדָֽה׃

‎<span id="030">30</span> ‏וּמִלְחָמָ֨ה הָיְתָ֧ה בֵין־רְחַבְעָ֛ם וּבֵ֥ין
יָרָבְעָ֖ם כָּל־הַיָּמִֽים׃

‎<span id="031">31</span> ‏וַיִּשְׁכַּ֨ב רְחַבְעָ֜ם עִם־אֲבֹתָ֗יו
וַיִּקָּבֵ֤ר עִם־אֲבֹתָיו֙ בְּעִ֣יר דָּוִ֔ד וְשֵׁ֣ם אִמּ֔וֹ נַעֲמָ֖ה
הָעַמֹּנִ֑ית וַיִּמְלֹ֛ךְ אֲבִיָּ֥ם בְּנ֖וֹ תַּחְתָּֽיו׃ פ

1 bā‘ēṯ hahî’ ḥālâ ’ăḇîyâ ḇen-yārāḇə‘ām:

2 wayyō’mer yārāḇə‘ām lə’išətwō qûmî nā’ wəhišətannîṯ wəlō’ yēḏə‘û
kî-’atî ’atə ’ēšeṯ yārāḇə‘ām wəhālaḵətə šilōh hinnēh-šām ’ăḥîyâ hannāḇî’
hû’-ḏiber ‘ālay ləmeleḵə ‘al-hā‘ām hazzeh:

3 wəlāq<sup>a</sup>ḥatə bəyāḏēḵə ‘ăśārâ leḥem wəniqquḏîm ûḇaqəbuq dəḇaš
ûḇā’ṯ ’ēlāyw hû’ yagîḏ lāḵə mah-yyihəyeh lannā‘ar:

4 wat<sup>a</sup>‘aś kēn ’ēšeṯ yārāḇə‘ām watāqām watēleḵə šilōh watāḇō’
bêṯ ’ăḥîyâ wa’ăḥîyâû lō’-yāḵōl lirə’wōṯ kî qāmû ‘ênāyw miśśêḇwō: s

5 wayhwâ ’āmar ’el-’ăḥîyâû hinnēh ’ēšeṯ yārāḇə‘ām bā’â liḏərōš dāḇār
mē‘imməḵā ’el-bənāh kî-ḥōleh hû’ kāzōh wəḵāzeh təḏabēr ’ēleyhā wîhî
ḵəḇō’āh wəhî’ miṯənakērâ:

6 wayəhî ḵišəmō‘a ’ăḥîyâû ’eṯ-qwōl raḡəleyhā bā’â ḇapeṯ<sup>a</sup>ḥ
wayyō’mer bō’î ’ēšeṯ yārāḇə‘ām lāmmâ zzeh ’atə miṯənakērâ wə’ānōḵî
šālûḥa ’ēlayiḵə qāšâ:

7 ləḵî ’imərî ləyārāḇə‘ām kōh-’āmar yəhwâ ’ĕlōhê yiśərā’ēl
y<sup>a</sup>‘an ’ăšer hărîmōṯîḵā mitwōḵə hā‘ām wā’etenəḵā nāḡîḏ ‘al
‘ammî yiśərā’ēl:

8 wā’eqər<sup>a</sup>‘ ’eṯ-hammaməlāḵâ mibêṯ dāwiḏ wā’etənehā lāḵə
wəlō’-hāyîṯā kə‘aḇədî ḏāwiḏ ’ăšer šāmar miṣəwōṯay wa’ăšer-hālaḵə
’<sup>a</sup>ḥăray bəḵāl-ləḇāḇwō l<sup>a</sup>‘ăśwōṯ raq hayyāšār
bə‘ênāy:

9 watār<sup>a</sup>‘ l<sup>a</sup>‘ăśwōṯ mikōl ’ăšer-hāyû ləfāneyḵā
watēleḵə wat<sup>a</sup>‘ăśeh-lləḵā ’ĕlōhîm ’ăḥērîm ûmassēḵwōṯ
ləhaḵə‘îsēnî wə’ōṯî hišəlaḵətā ’<sup>a</sup>ḥărê ḡaûeḵā: s

10 lāḵēn hinənî mēḇî’ rā‘â ’el-bêṯ yārāḇə‘ām wəhiḵəratî ləyārāḇə‘ām
mašətîn bəqîr ‘āṣûr wə‘āzûḇ bəyiśərā’ēl ûḇi‘arətî ’<sup>a</sup>ḥărê
ḇêṯ-yārāḇə‘ām ka’ăšer yəḇ<sup>a</sup>‘ēr hagālāl ‘aḏ-tummwō:

11 hammēṯ ləyārāḇə‘ām bā‘îr yō’ḵəlû hakəlāḇîm wəhammēṯ baśśāḏeh yō’ḵəlû
‘wōf haššāmāyim kî yəhwâ dibēr:

12 wə’atə qûmî ləḵî ləḇêṯēḵə bəḇō’â raḡəlayiḵə hā‘îrâ ûmēṯ hayyāleḏ:

13 wəsāfəḏû-lwō ḵāl-yiśərā’ēl wəqāḇərû ’ōṯwō kî-zeh ləḇadwō yāḇō’
ləyārāḇə‘ām ’el-qāḇer y<sup>a</sup>‘an niməṣā’-ḇwō dāḇār ṭwōḇ ’el-yəhwâ
’ĕlōhê yiśərā’ēl bəḇêṯ yārāḇə‘ām:

14 wəhēqîm yəhwâ lwō meleḵə ‘al-yiśərā’ēl ’ăšer yaḵərîṯ ’eṯ-bêṯ
yārāḇə‘ām zeh hayywōm ûmeh gam-‘ātâ:

15 wəhikâ yəhwâ ’eṯ-yiśərā’ēl ka’ăšer yānûḏ haqqāneh bammayim wənāṯaš
’eṯ-yiśərā’ēl mē‘al hā’ăḏāmâ haṭṭwōḇâ hazzō’ṯ ’ăšer nāṯan la’ăḇwōṯêhem
wəzērām mē‘ēḇer lannâār y<sup>a</sup>‘an ’ăšer ‘āśû ’eṯ-’ăšērêhem
maḵə‘îsîm ’eṯ-yəhwâ:

16 wəyitēn ’eṯ-yiśərā’ēl biḡəlal ḥaṭṭō’wṯ yārāḇə‘ām ’ăšer ḥāṭā’ wa’ăšer
heḥĕṭî’ ’eṯ-yiśərā’ēl:

17 watāqām ’ēšeṯ yārāḇə‘ām watēleḵə watāḇō’ ṯirəṣāṯâ hî’ bā’â
ḇəsaf-habayiṯ wəhann<sup>a</sup>‘ar mēṯ:

18 wayyiqəbərû ’ōṯwō wayyisəpəḏû-lwō kāl-yiśərā’ēl kiḏəḇar yəhwâ ’ăšer
diber bəyaḏ-‘aḇədwō ’ăḥîyâû hannāḇî’:

19 wəyeṯer diḇərê yārāḇə‘ām ’ăšer niləḥam wa’ăšer mālāḵə hinnām kəṯûḇîm
‘al-sēfer diḇərê hayyāmîm ləmaləḵê yiśərā’ēl:

20 wəhayyāmîm ’ăšer mālaḵə yārāḇə‘ām ‘eśərîm ûšətayim šānâ wayyišəkaḇ
‘im-’ăḇōṯāyw wayyiməlōḵə nāḏāḇ bənwō t<sup>a</sup>ḥətāyw: f

21 ûrəḥaḇə‘ām ben-šəlōmōh mālaḵə bîhûḏâ ben-’arəbā‘îm wə’<sup>a</sup>ḥaṯ
šānâ rəḥaḇə‘ām bəmāləḵwō ûšăḇ<sup>a</sup>‘ ‘eśərēh šānâ\| mālaḵə
bîrûšālaim hā‘îr ’ăšer-bāḥar yəhwâ lāśûm ’eṯ-šəmwō šām mikōl šiḇəṭê
yiśərā’ēl wəšēm ’immwō n<sup>a</sup>‘ămâ hā‘ammōnîṯ:

22 wayy<sup>a</sup>‘aś yəhûḏâ hār<sup>a</sup>‘ bə‘ênê yəhwâ wayəqanə’û
’ōṯwō mikōl ’ăšer ‘āśû ’ăḇōṯām bəḥaṭṭō’ṯām ’ăšer ḥāṭā’û:

23 wayyiḇənû ḡam-hēmmâ lâem bāmwōṯ ûmaṣṣēḇwōṯ wa’ăšērîm ‘al kāl-giḇə‘â
ḡəḇōhâ wəṯ<sup>a</sup>ḥaṯ kāl-‘ēṣ r<sup>a</sup>‘ănān:

24 wəḡam-qāḏēš hāyâ ḇā’āreṣ ‘āśû kəḵōl hatwō‘ăḇōṯ hagwōyim ’ăšer hwōrîš
yəhwâ mipənê bənê yiśərā’ēl: f

25 wayəhî baššānâ h<sup>a</sup>ḥămîšîṯ lammeleḵə rəḥaḇə‘ām ‘ālâ šûšaq
šîšaq meleḵə-miṣərayim ‘al-yərûšālāim:

26 wayyiqq<sup>a</sup>ḥ ’eṯ-’ōṣərwōṯ bêṯ-yəhwâ wə’eṯ-’wōṣərwōṯ bêṯ
hammeleḵə wə’eṯ-hakōl lāqāḥ wayyiqq<sup>a</sup>ḥ ’eṯ-kāl-māḡinnê hazzâāḇ
’ăšer ‘āśâ šəlōmōh:

27 wayy<sup>a</sup>‘aś hammeleḵə rəḥaḇə‘ām t<sup>a</sup>ḥətām māḡinnê
nəḥōšeṯ wəhifəqîḏ ‘al-yaḏ śārê hārāṣîm haššōmərîm peṯ<sup>a</sup>ḥ bêṯ
hammeleḵə:

28 wayəhî midê-ḇō’ hammeleḵə bêṯ yəhwâ yiśśā’ûm hārāṣîm wehĕšîḇûm
’el-tā’ hārāṣîm:

29 wəyeṯer diḇərê rəḥaḇə‘ām wəḵāl-’ăšer ‘āśâ hălō’-hēmmâ ḵəṯûḇîm
‘al-sēfer diḇərê hayyāmîm ləmaləḵê yəhûḏâ:

30 ûmiləḥāmâ hāyəṯâ ḇên-rəḥaḇə‘ām ûḇên yārāḇə‘ām kāl-hayyāmîm:

31 wayyišəkaḇ rəḥaḇə‘ām ‘im-’ăḇōṯāyw wayyiqqāḇēr ‘im-’ăḇōṯāyw bə‘îr
dāwiḏ wəšēm ’immwō n<sup>a</sup>‘ămâ hā‘ammōnîṯ wayyiməlōḵə ’ăḇîyām
bənwō t<sup>a</sup>ḥətāyw: f

------------------------------------------------------------------------

[Next: 1 Kings (1 Melakhim) Chapter 15](kg1015)
