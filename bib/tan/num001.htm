<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Numbers (Bemidbar): Numbers (Bemidbar) Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/num001.htm">Polyglot</A>&nbsp;
<A HREF="../kjv/num001.htm">KJV</A>&nbsp;
<A HREF="../sep/num001.htm">Sep</A>&nbsp;
<A HREF="../vul/num001.htm">Vul</A>&nbsp;

<BR>
<BR><A HREF="num.htm">Numbers (Bemidbar) Index</A><BR>
&nbsp;
<A HREF="lev027.htm">Previous</A>&nbsp;
<A HREF="num002.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Numbers (Bemidbar) Chapter 1</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וַיְדַבֵּ֨ר יְהוָ֧ה אֶל־מֹשֶׁ֛ה בְּמִדְבַּ֥ר סִינַ֖י בְּאֹ֣הֶל מוֹעֵ֑ד בְּאֶחָד֩ לַחֹ֨דֶשׁ הַשֵּׁנִ֜י בַּשָּׁנָ֣ה הַשֵּׁנִ֗ית לְצֵאתָ֛ם מֵאֶ֥רֶץ מִצְרַ֖יִם לֵאמֹֽר׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;שְׂא֗וּ אֶת־רֹאשׁ֙ כָּל־עֲדַ֣ת בְּנֵֽי־יִשְׂרָאֵ֔ל לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמ֔וֹת כָּל־זָכָ֖ר לְגֻלְגְּלֹתָֽם׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;מִבֶּ֨ן עֶשְׂרִ֤ים שָׁנָה֙ וָמַ֔עְלָה כָּל־יֹצֵ֥א צָבָ֖א בְּיִשְׂרָאֵ֑ל תִּפְקְד֥וּ אֹתָ֛ם לְצִבְאֹתָ֖ם אַתָּ֥ה וְאַהֲרֹֽן׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְאִתְּכֶ֣ם יִהְי֔וּ אִ֥ישׁ אִ֖ישׁ לַמַּטֶּ֑ה אִ֛ישׁ רֹ֥אשׁ לְבֵית־אֲבֹתָ֖יו הֽוּא׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וְאֵ֙לֶּה֙ שְׁמ֣וֹת הָֽאֲנָשִׁ֔ים אֲשֶׁ֥ר יַֽעַמְד֖וּ אִתְּכֶ֑ם לִרְאוּבֵ֕ן אֱלִיצ֖וּר בֶּן־שְׁדֵיאֽוּר׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;לְשִׁמְע֕וֹן שְׁלֻמִיאֵ֖ל בֶּן־צוּרִֽישַׁדָּֽי׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;לִֽיהוּדָ֕ה נַחְשׁ֖וֹן בֶּן־עַמִּינָדָֽב׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;לְיִ֨שָּׂשכָ֔ר נְתַנְאֵ֖ל בֶּן־צוּעָֽר׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;לִזְבוּלֻ֕ן אֱלִיאָ֖ב בֶּן־חֵלֹֽן׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;לִבְנֵ֣י יוֹסֵ֔ף לְאֶפְרַ֕יִם אֱלִישָׁמָ֖ע בֶּן־עַמִּיה֑וּד לִמְנַשֶּׁ֕ה גַּמְלִיאֵ֖ל בֶּן־פְּדָהצֽוּר׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;לְבִ֨נְיָמִ֔ן אֲבִידָ֖ן בֶּן־גִּדְעֹנִֽי׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;לְדָ֕ן אֲחִיעֶ֖זֶר בֶּן־עַמִּֽישַׁדָּֽי׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;לְאָשֵׁ֕ר פַּגְעִיאֵ֖ל בֶּן־עָכְרָֽן׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;לְגָ֕ד אֶלְיָסָ֖ף בֶּן־דְּעוּאֵֽל׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;לְנַ֨פְתָּלִ֔י אֲחִירַ֖ע בֶּן־עֵינָֽן׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;אֵ֚לֶּה <font color="brown">קריאי</font> <font color="blue">קְרוּאֵ֣י</font> הָעֵדָ֔ה נְשִׂיאֵ֖י מַטּ֣וֹת אֲבוֹתָ֑ם רָאשֵׁ֛י אַלְפֵ֥י יִשְׂרָאֵ֖ל הֵֽם׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;וַיִּקַּ֥ח מֹשֶׁ֖ה וְאַהֲרֹ֑ן אֵ֚ת הָאֲנָשִׁ֣ים הָאֵ֔לֶּה אֲשֶׁ֥ר נִקְּב֖וּ בְּשֵׁמֽוֹת׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;וְאֵ֨ת כָּל־הָעֵדָ֜ה הִקְהִ֗ילוּ בְּאֶחָד֙ לַחֹ֣דֶשׁ הַשֵּׁנִ֔י וַיִּתְיַֽלְד֥וּ עַל־מִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמ֗וֹת מִבֶּ֨ן עֶשְׂרִ֥ים שָׁנָ֛ה וָמַ֖עְלָה לְגֻלְגְּלֹתָֽם׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;כַּאֲשֶׁ֛ר צִוָּ֥ה יְהוָ֖ה אֶת־מֹשֶׁ֑ה וַֽיִּפְקְדֵ֖ם בְּמִדְבַּ֥ר סִינָֽי׃ פ</P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיִּהְי֤וּ בְנֵֽי־רְאוּבֵן֙ בְּכֹ֣ר יִשְׂרָאֵ֔ל תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֤ר שֵׁמוֹת֙ לְגֻלְגְּלֹתָ֔ם כָּל־זָכָ֗ר מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;פְּקֻדֵיהֶ֖ם לְמַטֵּ֣ה רְאוּבֵ֑ן שִׁשָּׁ֧ה וְאַרְבָּעִ֛ים אֶ֖לֶף וַחֲמֵ֥שׁ מֵאֽוֹת׃ פ</P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;לִבְנֵ֣י שִׁמְע֔וֹן תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם פְּקֻדָ֗יו בְּמִסְפַּ֤ר שֵׁמוֹת֙ לְגֻלְגְּלֹתָ֔ם כָּל־זָכָ֗ר מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;פְּקֻדֵיהֶ֖ם לְמַטֵּ֣ה שִׁמְע֑וֹן תִּשְׁעָ֧ה וַחֲמִשִּׁ֛ים אֶ֖לֶף וּשְׁלֹ֥שׁ מֵאֽוֹת׃ פ</P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;לִבְנֵ֣י גָ֔ד תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמ֗וֹת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;פְּקֻדֵיהֶ֖ם לְמַטֵּ֣ה גָ֑ד חֲמִשָּׁ֤ה וְאַרְבָּעִים֙ אֶ֔לֶף וְשֵׁ֥שׁ מֵא֖וֹת וַחֲמִשִּֽׁים׃ פ</P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;לִבְנֵ֣י יְהוּדָ֔ה תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;פְּקֻדֵיהֶ֖ם לְמַטֵּ֣ה יְהוּדָ֑ה אַרְבָּעָ֧ה וְשִׁבְעִ֛ים אֶ֖לֶף וְשֵׁ֥שׁ מֵאֽוֹת׃ פ</P>
<P ALIGN="RIGHT"><span lang="he">&#8206;<a name="028">28</A>&nbsp;&#8207;לִבְנֵ֣י יִשָּׂשכָ֔ר תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="029">29</A>&nbsp;&#8207;פְּקֻדֵיהֶ֖ם לְמַטֵּ֣ה יִשָּׂשכָ֑ר אַרְבָּעָ֧ה וַחֲמִשִּׁ֛ים אֶ֖לֶף וְאַרְבַּ֥ע מֵאֽוֹת׃ פ</P>
<P ALIGN="RIGHT"><span lang="he">&#8206;<a name="030">30</A>&nbsp;&#8207;לִבְנֵ֣י זְבוּלֻ֔ן תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="031">31</A>&nbsp;&#8207;פְּקֻדֵיהֶ֖ם לְמַטֵּ֣ה זְבוּלֻ֑ן שִׁבְעָ֧ה וַחֲמִשִּׁ֛ים אֶ֖לֶף וְאַרְבַּ֥ע מֵאֽוֹת׃ פ</P>
<P ALIGN="RIGHT"><span lang="he">&#8206;<a name="032">32</A>&nbsp;&#8207;לִבְנֵ֤י יוֹסֵף֙ לִבְנֵ֣י אֶפְרַ֔יִם תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="033">33</A>&nbsp;&#8207;פְּקֻדֵיהֶ֖ם לְמַטֵּ֣ה אֶפְרָ֑יִם אַרְבָּעִ֥ים אֶ֖לֶף וַחֲמֵ֥שׁ מֵאֽוֹת׃ פ</P>
<P ALIGN="RIGHT"><span lang="he">&#8206;<a name="034">34</A>&nbsp;&#8207;לִבְנֵ֣י מְנַשֶּׁ֔ה תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמ֗וֹת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="035">35</A>&nbsp;&#8207;פְּקֻדֵיהֶ֖ם לְמַטֵּ֣ה מְנַשֶּׁ֑ה שְׁנַ֧יִם וּשְׁלֹשִׁ֛ים אֶ֖לֶף וּמָאתָֽיִם׃ פ</P>
<P ALIGN="RIGHT"><span lang="he">&#8206;<a name="036">36</A>&nbsp;&#8207;לִבְנֵ֣י בִנְיָמִ֔ן תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="037">37</A>&nbsp;&#8207;פְּקֻדֵיהֶ֖ם לְמַטֵּ֣ה בִנְיָמִ֑ן חֲמִשָּׁ֧ה וּשְׁלֹשִׁ֛ים אֶ֖לֶף וְאַרְבַּ֥ע מֵאֽוֹת׃ פ</P>
<P ALIGN="RIGHT"><span lang="he">&#8206;<a name="038">38</A>&nbsp;&#8207;לִבְנֵ֣י דָ֔ן תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="039">39</A>&nbsp;&#8207;פְּקֻדֵיהֶ֖ם לְמַטֵּ֣ה דָ֑ן שְׁנַ֧יִם וְשִׁשִּׁ֛ים אֶ֖לֶף וּשְׁבַ֥ע מֵאֽוֹת׃ פ</P>
<P ALIGN="RIGHT"><span lang="he">&#8206;<a name="040">40</A>&nbsp;&#8207;לִבְנֵ֣י אָשֵׁ֔ר תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="041">41</A>&nbsp;&#8207;פְּקֻדֵיהֶ֖ם לְמַטֵּ֣ה אָשֵׁ֑ר אֶחָ֧ד וְאַרְבָּעִ֛ים אֶ֖לֶף וַחֲמֵ֥שׁ מֵאֽוֹת׃ פ</P>
<P ALIGN="RIGHT"><span lang="he">&#8206;<a name="042">42</A>&nbsp;&#8207;בְּנֵ֣י נַפְתָּלִ֔י תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃ </P>
<P ALIGN="RIGHT"><span lang="he">&#8206;<a name="043">43</A>&nbsp;&#8207;פְּקֻדֵיהֶ֖ם לְמַטֵּ֣ה נַפְתָּלִ֑י שְׁלֹשָׁ֧ה וַחֲמִשִּׁ֛ים אֶ֖לֶף וְאַרְבַּ֥ע מֵאֽוֹת׃ פ</P>
<P ALIGN="RIGHT"><span lang="he">&#8206;<a name="044">44</A>&nbsp;&#8207;אֵ֣לֶּה הַפְּקֻדִ֡ים אֲשֶׁר֩ פָּקַ֨ד מֹשֶׁ֤ה וְאַהֲרֹן֙ וּנְשִׂיאֵ֣י יִשְׂרָאֵ֔ל שְׁנֵ֥ים עָשָׂ֖ר אִ֑ישׁ אִישׁ־אֶחָ֥ד לְבֵית־אֲבֹתָ֖יו הָיֽוּ׃ </P>
<P ALIGN="RIGHT"><span lang="he">&#8206;<a name="045">45</A>&nbsp;&#8207;וַיִּֽהְי֛וּ כָּל־פְּקוּדֵ֥י בְנֵֽי־יִשְׂרָאֵ֖ל לְבֵ֣ית אֲבֹתָ֑ם מִבֶּ֨ן עֶשְׂרִ֤ים שָׁנָה֙ וָמַ֔עְלָה כָּל־יֹצֵ֥א צָבָ֖א בְּיִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="046">46</A>&nbsp;&#8207;וַיִּֽהְיוּ֙ כָּל־הַפְּקֻדִ֔ים שֵׁשׁ־מֵא֥וֹת אֶ֖לֶף וּשְׁלֹ֣שֶׁת אֲלָפִ֑ים וַחֲמֵ֥שׁ מֵא֖וֹת וַחֲמִשִּֽׁים׃ </P>
<P ALIGN="RIGHT"><span lang="he">&#8206;<a name="047">47</A>&nbsp;&#8207;וְהַלְוִיִּ֖ם לְמַטֵּ֣ה אֲבֹתָ֑ם לֹ֥א הָתְפָּקְד֖וּ בְּתוֹכָֽם׃ פ</P>
<P ALIGN="RIGHT"><span lang="he">&#8206;<a name="048">48</A>&nbsp;&#8207;וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </P>
<P ALIGN="RIGHT"><span lang="he">&#8206;<a name="049">49</A>&nbsp;&#8207;אַ֣ךְ אֶת־מַטֵּ֤ה לֵוִי֙ לֹ֣א תִפְקֹ֔ד וְאֶת־רֹאשָׁ֖ם לֹ֣א תִשָּׂ֑א בְּת֖וֹךְ בְּנֵ֥י יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="050">50</A>&nbsp;&#8207;וְאַתָּ֡ה הַפְקֵ֣ד אֶת־הַלְוִיִּם֩ עַל־מִשְׁכַּ֨ן הָעֵדֻ֜ת וְעַ֣ל כָּל־כֵּלָיו֮ וְעַ֣ל כָּל־אֲשֶׁר־לוֹ֒ הֵ֜מָּה יִשְׂא֤וּ אֶת־הַמִּשְׁכָּן֙ וְאֶת־כָּל־כֵּלָ֔יו וְהֵ֖ם יְשָׁרְתֻ֑הוּ וְסָבִ֥יב לַמִּשְׁכָּ֖ן יַחֲנֽוּ׃ </P>
<P ALIGN="RIGHT"><span lang="he">&#8206;<a name="051">51</A>&nbsp;&#8207;וּבִנְסֹ֣עַ הַמִּשְׁכָּ֗ן יוֹרִ֤ידוּ אֹתוֹ֙ הַלְוִיִּ֔ם וּבַחֲנֹת֙ הַמִּשְׁכָּ֔ן יָקִ֥ימוּ אֹת֖וֹ הַלְוִיִּ֑ם וְהַזָּ֥ר הַקָּרֵ֖ב יוּמָֽת׃ </P>
<P ALIGN="RIGHT"><span lang="he">&#8206;<a name="052">52</A>&nbsp;&#8207;וְחָנ֖וּ בְּנֵ֣י יִשְׂרָאֵ֑ל אִ֧ישׁ עַֽל־מַחֲנֵ֛הוּ וְאִ֥ישׁ עַל־דִּגְל֖וֹ לְצִבְאֹתָֽם׃ </P>
<P ALIGN="RIGHT"><span lang="he">&#8206;<a name="053">53</A>&nbsp;&#8207;וְהַלְוִיִּ֞ם יַחֲנ֤וּ סָבִיב֙ לְמִשְׁכַּ֣ן הָעֵדֻ֔ת וְלֹֽא־יִהְיֶ֣ה קֶ֔צֶף עַל־עֲדַ֖ת בְּנֵ֣י יִשְׂרָאֵ֑ל וְשָׁמְרוּ֙ הַלְוִיִּ֔ם אֶת־מִשְׁמֶ֖רֶת מִשְׁכַּ֥ן הָעֵדֽוּת׃ </P>
<P ALIGN="RIGHT"><span lang="he">&#8206;<a name="054">54</A>&nbsp;&#8207;וַֽיַּעֲשׂ֖וּ בְּנֵ֣י יִשְׂרָאֵ֑ל כְּ֠כֹל אֲשֶׁ֨ר צִוָּ֧ה יְהוָ֛ה אֶת־מֹשֶׁ֖ה כֵּ֥ן עָשֽׂוּ׃ פ</P>
</TD>
<TD WIDTH="50%">
<P>1&nbsp;way&#601;&#x1E0F;ab&#275;r y&#601;hw&acirc; &#8217;el-m&#333;&#353;eh b&#601;mi&#x1E0F;&#601;bar s&icirc;nay b&#601;&#8217;&#333;hel mw&#333;&#8216;&#275;&#x1E0F; b&#601;&#8217;e&#x1E25;&#257;&#x1E0F; l<sup>a</sup>&#x1E25;&#333;&#x1E0F;e&#353; ha&#353;&#353;&#275;n&icirc; ba&#353;&#353;&#257;n&acirc; ha&#353;&#353;&#275;n&icirc;&#x1E6F; l&#601;&#x1E63;&#275;&#8217;&#x1E6F;&#257;m m&#275;&#8217;ere&#x1E63; mi&#x1E63;&#601;rayim l&#275;&#8217;m&#333;r: </P>
<P>2&nbsp;&#347;&#601;&#8217;&ucirc; &#8217;e&#x1E6F;-r&#333;&#8217;&#353; k&#257;l-&#8216;&#259;&#x1E0F;a&#x1E6F; b&#601;n&ecirc;-yi&#347;&#601;r&#257;&#8217;&#275;l l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;mw&#333;&#x1E6F; k&#257;l-z&#257;&#x1E35;&#257;r l&#601;&#x1E21;ul&#601;g&#601;l&#333;&#x1E6F;&#257;m: </P>
<P>3&nbsp;miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#257;l-y&#333;&#x1E63;&#275;&#8217; &#x1E63;&#257;&#x1E07;&#257;&#8217; b&#601;yi&#347;&#601;r&#257;&#8217;&#275;l tif&#601;q&#601;&#x1E0F;&ucirc; &#8217;&#333;&#x1E6F;&#257;m l&#601;&#x1E63;i&#x1E07;&#601;&#8217;&#333;&#x1E6F;&#257;m &#8217;at&acirc; w&#601;&#8217;ah&#259;r&#333;n: </P>
<P>4&nbsp;w&#601;&#8217;it&#601;&#x1E35;em yih&#601;y&ucirc; &#8217;&icirc;&#353; &#8217;&icirc;&#353; lamma&#x1E6D;&#x1E6D;eh &#8217;&icirc;&#353; r&#333;&#8217;&#353; l&#601;&#x1E07;&ecirc;&#x1E6F;-&#8217;&#259;&#x1E07;&#333;&#x1E6F;&#257;yw h&ucirc;&#8217;: </P>
<P>5&nbsp;w&#601;&#8217;&#275;lleh &#353;&#601;mw&#333;&#x1E6F; h&#257;&#8217;&#259;n&#257;&#353;&icirc;m &#8217;&#259;&#353;er y<sup>a</sup>&#8216;am&#601;&#x1E0F;&ucirc; &#8217;it&#601;&#x1E35;em lir&#601;&#8217;&ucirc;&#x1E07;&#275;n &#8217;&#277;l&icirc;&#x1E63;&ucirc;r ben-&#353;&#601;&#x1E0F;&ecirc;&#8217;&ucirc;r: </P>
<P>6&nbsp;l&#601;&#353;im&#601;&#8216;w&#333;n &#353;&#601;lum&icirc;&#8217;&#275;l ben-&#x1E63;&ucirc;r&icirc;&#353;ad&#257;y: </P>
<P>7&nbsp;l&icirc;h&ucirc;&#x1E0F;&acirc; n<sup>a</sup>&#x1E25;&#601;&#353;w&#333;n ben-&#8216;amm&icirc;n&#257;&#x1E0F;&#257;&#x1E07;: </P>
<P>8&nbsp;l&#601;yi&#347;&#347;&#257;s&#x1E35;&#257;r n&#601;&#x1E6F;an&#601;&#8217;&#275;l ben-&#x1E63;&ucirc;&#8216;&#257;r: </P>
<P>9&nbsp;liz&#601;&#x1E07;&ucirc;lun &#8217;&#277;l&icirc;&#8217;&#257;&#x1E07; ben-&#x1E25;&#275;l&#333;n: </P>
<P>10&nbsp;li&#x1E07;&#601;n&ecirc; yw&#333;s&#275;f l&#601;&#8217;ef&#601;rayim &#8217;&#277;l&icirc;&#353;&#257;m&#257;&#8216; ben-&#8216;amm&icirc;h&ucirc;&#x1E0F; lim&#601;na&#353;&#353;eh gam&#601;l&icirc;&#8217;&#275;l ben-p&#601;&#x1E0F;&acirc;&#x1E63;&ucirc;r: </P>
<P>11&nbsp;l&#601;&#x1E07;in&#601;y&#257;min &#8217;&#259;&#x1E07;&icirc;&#x1E0F;&#257;n ben-gi&#x1E0F;&#601;&#8216;&#333;n&icirc;: </P>
<P>12&nbsp;l&#601;&#x1E0F;&#257;n &#8217;&#259;&#x1E25;&icirc;&#8216;ezer ben-&#8216;amm&icirc;&#353;ad&#257;y: </P>
<P>13&nbsp;l&#601;&#8217;&#257;&#353;&#275;r pa&#x1E21;&#601;&#8216;&icirc;&#8217;&#275;l ben-&#8216;&#257;&#x1E35;&#601;r&#257;n: </P>
<P>14&nbsp;l&#601;&#x1E21;&#257;&#x1E0F; &#8217;el&#601;y&#257;s&#257;f ben-d&#601;&#8216;&ucirc;&#8217;&#275;l: </P>
<P>15&nbsp;l&#601;naf&#601;t&#257;l&icirc; &#8217;&#259;&#x1E25;&icirc;r<sup>a</sup>&#8216; ben-&#8216;&ecirc;n&#257;n: </P>
<P>16&nbsp;&#8217;&#275;lleh <font color="brown">q&#601;r&icirc;&#8217;&ecirc;</font> <font color="blue">q&#601;r&ucirc;&#8217;&ecirc;</font> h&#257;&#8216;&#275;&#x1E0F;&acirc; n&#601;&#347;&icirc;&#8217;&ecirc; ma&#x1E6D;&#x1E6D;w&#333;&#x1E6F; &#8217;&#259;&#x1E07;w&#333;&#x1E6F;&#257;m r&#257;&#8217;&#353;&ecirc; &#8217;al&#601;f&ecirc; yi&#347;&#601;r&#257;&#8217;&#275;l h&#275;m: </P>
<P>17&nbsp;wayyiqq<sup>a</sup>&#x1E25; m&#333;&#353;eh w&#601;&#8217;ah&#259;r&#333;n &#8217;&#275;&#x1E6F; h&#257;&#8217;&#259;n&#257;&#353;&icirc;m h&#257;&#8217;&#275;lleh &#8217;&#259;&#353;er niqq&#601;&#x1E07;&ucirc; b&#601;&#353;&#275;mw&#333;&#x1E6F;: </P>
<P>18&nbsp;w&#601;&#8217;&#275;&#x1E6F; k&#257;l-h&#257;&#8216;&#275;&#x1E0F;&acirc; hiq&#601;h&icirc;l&ucirc; b&#601;&#8217;e&#x1E25;&#257;&#x1E0F; l<sup>a</sup>&#x1E25;&#333;&#x1E0F;e&#353; ha&#353;&#353;&#275;n&icirc; wayyi&#x1E6F;&#601;yal&#601;&#x1E0F;&ucirc; &#8216;al-mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;mw&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; l&#601;&#x1E21;ul&#601;g&#601;l&#333;&#x1E6F;&#257;m: </P>
<P>19&nbsp;ka&#8217;&#259;&#353;er &#x1E63;i&ucirc;&acirc; y&#601;hw&acirc; &#8217;e&#x1E6F;-m&#333;&#353;eh wayyif&#601;q&#601;&#x1E0F;&#275;m b&#601;mi&#x1E0F;&#601;bar s&icirc;n&#257;y: f</P>
<P>20&nbsp;wayyih&#601;y&ucirc; &#x1E07;&#601;n&ecirc;-r&#601;&#8217;&ucirc;&#x1E07;&#275;n b&#601;&#x1E35;&#333;r yi&#347;&#601;r&#257;&#8217;&#275;l tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;mw&#333;&#x1E6F; l&#601;&#x1E21;ul&#601;g&#601;l&#333;&#x1E6F;&#257;m k&#257;l-z&#257;&#x1E35;&#257;r miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>21&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h r&#601;&#8217;&ucirc;&#x1E07;&#275;n &#353;i&#353;&#353;&acirc; w&#601;&#8217;ar&#601;b&#257;&#8216;&icirc;m &#8217;elef w<sup>a</sup>&#x1E25;&#259;m&#275;&#353; m&#275;&#8217;w&#333;&#x1E6F;: f</P>
<P>22&nbsp;li&#x1E07;&#601;n&ecirc; &#353;im&#601;&#8216;w&#333;n tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m p&#601;qu&#x1E0F;&#257;yw b&#601;mis&#601;par &#353;&#275;mw&#333;&#x1E6F; l&#601;&#x1E21;ul&#601;g&#601;l&#333;&#x1E6F;&#257;m k&#257;l-z&#257;&#x1E35;&#257;r miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>23&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h &#353;im&#601;&#8216;w&#333;n ti&#353;&#601;&#8216;&acirc; w<sup>a</sup>&#x1E25;&#259;mi&#353;&#353;&icirc;m &#8217;elef &ucirc;&#353;&#601;l&#333;&#353; m&#275;&#8217;w&#333;&#x1E6F;: f</P>
<P>24&nbsp;li&#x1E07;&#601;n&ecirc; &#x1E21;&#257;&#x1E0F; tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;mw&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>25&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h &#x1E21;&#257;&#x1E0F; &#x1E25;&#259;mi&#353;&#353;&acirc; w&#601;&#8217;ar&#601;b&#257;&#8216;&icirc;m &#8217;elef w&#601;&#353;&#275;&#353; m&#275;&#8217;w&#333;&#x1E6F; w<sup>a</sup>&#x1E25;&#259;mi&#353;&#353;&icirc;m: f</P>
<P>26&nbsp;li&#x1E07;&#601;n&ecirc; y&#601;h&ucirc;&#x1E0F;&acirc; tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>27&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h y&#601;h&ucirc;&#x1E0F;&acirc; &#8217;ar&#601;b&#257;&#8216;&acirc; w&#601;&#353;i&#x1E07;&#601;&#8216;&icirc;m &#8217;elef w&#601;&#353;&#275;&#353; m&#275;&#8217;w&#333;&#x1E6F;: f</P>
<P>28&nbsp;li&#x1E07;&#601;n&ecirc; yi&#347;&#347;&#257;s&#x1E35;&#257;r tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>29&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h yi&#347;&#347;&#257;s&#x1E35;&#257;r &#8217;ar&#601;b&#257;&#8216;&acirc; w<sup>a</sup>&#x1E25;&#259;mi&#353;&#353;&icirc;m &#8217;elef w&#601;&#8217;ar&#601;b<sup>a</sup>&#8216; m&#275;&#8217;w&#333;&#x1E6F;: f</P>
<P>30&nbsp;li&#x1E07;&#601;n&ecirc; z&#601;&#x1E07;&ucirc;lun tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>31&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h z&#601;&#x1E07;&ucirc;lun &#353;i&#x1E07;&#601;&#8216;&acirc; w<sup>a</sup>&#x1E25;&#259;mi&#353;&#353;&icirc;m &#8217;elef w&#601;&#8217;ar&#601;b<sup>a</sup>&#8216; m&#275;&#8217;w&#333;&#x1E6F;: f</P>
<P>32&nbsp;li&#x1E07;&#601;n&ecirc; yw&#333;s&#275;f li&#x1E07;&#601;n&ecirc; &#8217;ef&#601;rayim tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>33&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h &#8217;ef&#601;r&#257;yim &#8217;ar&#601;b&#257;&#8216;&icirc;m &#8217;elef w<sup>a</sup>&#x1E25;&#259;m&#275;&#353; m&#275;&#8217;w&#333;&#x1E6F;: f</P>
<P>34&nbsp;li&#x1E07;&#601;n&ecirc; m&#601;na&#353;&#353;eh tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;mw&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>35&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h m&#601;na&#353;&#353;eh &#353;&#601;nayim &ucirc;&#353;&#601;l&#333;&#353;&icirc;m &#8217;elef &ucirc;m&#257;&#8217;&#x1E6F;&#257;yim: f</P>
<P>36&nbsp;li&#x1E07;&#601;n&ecirc; &#x1E07;in&#601;y&#257;min tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>37&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h &#x1E07;in&#601;y&#257;min &#x1E25;&#259;mi&#353;&#353;&acirc; &ucirc;&#353;&#601;l&#333;&#353;&icirc;m &#8217;elef w&#601;&#8217;ar&#601;b<sup>a</sup>&#8216; m&#275;&#8217;w&#333;&#x1E6F;: f</P>
<P>38&nbsp;li&#x1E07;&#601;n&ecirc; &#x1E0F;&#257;n tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>39&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h &#x1E0F;&#257;n &#353;&#601;nayim w&#601;&#353;i&#353;&#353;&icirc;m &#8217;elef &ucirc;&#353;&#601;&#x1E07;<sup>a</sup>&#8216; m&#275;&#8217;w&#333;&#x1E6F;: f</P>
<P>40&nbsp;li&#x1E07;&#601;n&ecirc; &#8217;&#257;&#353;&#275;r tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>41&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h &#8217;&#257;&#353;&#275;r &#8217;e&#x1E25;&#257;&#x1E0F; w&#601;&#8217;ar&#601;b&#257;&#8216;&icirc;m &#8217;elef w<sup>a</sup>&#x1E25;&#259;m&#275;&#353; m&#275;&#8217;w&#333;&#x1E6F;: f</P>
<P>42&nbsp;b&#601;n&ecirc; naf&#601;t&#257;l&icirc; tw&#333;l&#601;&#x1E0F;&#333;&#x1E6F;&#257;m l&#601;mi&#353;&#601;p&#601;&#x1E25;&#333;&#x1E6F;&#257;m l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m b&#601;mis&#601;par &#353;&#275;m&#333;&#x1E6F; miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#333;l y&#333;&#x1E63;&#275;&#8217; &#x1E63;&#257;&#x1E07;&#257;&#8217;: </P>
<P>43&nbsp;p&#601;qu&#x1E0F;&ecirc;hem l&#601;ma&#x1E6D;&#x1E6D;&#275;h naf&#601;t&#257;l&icirc; &#353;&#601;l&#333;&#353;&acirc; w<sup>a</sup>&#x1E25;&#259;mi&#353;&#353;&icirc;m &#8217;elef w&#601;&#8217;ar&#601;b<sup>a</sup>&#8216; m&#275;&#8217;w&#333;&#x1E6F;: f</P>
<P>44&nbsp;&#8217;&#275;lleh hap&#601;qu&#x1E0F;&icirc;m &#8217;&#259;&#353;er p&#257;qa&#x1E0F; m&#333;&#353;eh w&#601;&#8217;ah&#259;r&#333;n &ucirc;n&#601;&#347;&icirc;&#8217;&ecirc; yi&#347;&#601;r&#257;&#8217;&#275;l &#353;&#601;n&ecirc;m &#8216;&#257;&#347;&#257;r &#8217;&icirc;&#353; &#8217;&icirc;&#353;-&#8217;e&#x1E25;&#257;&#x1E0F; l&#601;&#x1E07;&ecirc;&#x1E6F;-&#8217;&#259;&#x1E07;&#333;&#x1E6F;&#257;yw h&#257;y&ucirc;: </P>
<P>45&nbsp;wayyih&#601;y&ucirc; k&#257;l-p&#601;q&ucirc;&#x1E0F;&ecirc; &#x1E07;&#601;n&ecirc;-yi&#347;&#601;r&#257;&#8217;&#275;l l&#601;&#x1E07;&ecirc;&#x1E6F; &#8217;&#259;&#x1E07;&#333;&#x1E6F;&#257;m miben &#8216;e&#347;&#601;r&icirc;m &#353;&#257;n&acirc; w&#257;m<sup>a</sup>&#8216;&#601;l&acirc; k&#257;l-y&#333;&#x1E63;&#275;&#8217; &#x1E63;&#257;&#x1E07;&#257;&#8217; b&#601;yi&#347;&#601;r&#257;&#8217;&#275;l: </P>
<P>46&nbsp;wayyih&#601;y&ucirc; k&#257;l-hap&#601;qu&#x1E0F;&icirc;m &#353;&#275;&#353;-m&#275;&#8217;w&#333;&#x1E6F; &#8217;elef &ucirc;&#353;&#601;l&#333;&#353;e&#x1E6F; &#8217;&#259;l&#257;f&icirc;m w<sup>a</sup>&#x1E25;&#259;m&#275;&#353; m&#275;&#8217;w&#333;&#x1E6F; w<sup>a</sup>&#x1E25;&#259;mi&#353;&#353;&icirc;m: </P>
<P>47&nbsp;w&#601;hal&#601;w&icirc;yim l&#601;ma&#x1E6D;&#x1E6D;&#275;h &#8217;&#259;&#x1E07;&#333;&#x1E6F;&#257;m l&#333;&#8217; h&#257;&#x1E6F;&#601;p&#257;q&#601;&#x1E0F;&ucirc; b&#601;&#x1E6F;w&#333;&#x1E35;&#257;m: f</P>
<P>48&nbsp;way&#601;&#x1E0F;ab&#275;r y&#601;hw&acirc; &#8217;el-m&#333;&#353;eh ll&#275;&#8217;m&#333;r: </P>
<P>49&nbsp;&#8217;a&#x1E35;&#601; &#8217;e&#x1E6F;-ma&#x1E6D;&#x1E6D;&#275;h l&#275;w&icirc; l&#333;&#8217; &#x1E6F;if&#601;q&#333;&#x1E0F; w&#601;&#8217;e&#x1E6F;-r&#333;&#8217;&#353;&#257;m l&#333;&#8217; &#x1E6F;i&#347;&#347;&#257;&#8217; b&#601;&#x1E6F;w&#333;&#x1E35;&#601; b&#601;n&ecirc; yi&#347;&#601;r&#257;&#8217;&#275;l: </P>
<P>50&nbsp;w&#601;&#8217;at&acirc; haf&#601;q&#275;&#x1E0F; &#8217;e&#x1E6F;-hal&#601;w&icirc;yim &#8216;al-mi&#353;&#601;kan h&#257;&#8216;&#275;&#x1E0F;u&#x1E6F; w&#601;&#8216;al k&#257;l-k&#275;l&#257;yw w&#601;&#8216;al k&#257;l-&#8217;&#259;&#353;er-lw&#333; h&#275;mm&acirc; yi&#347;&#601;&#8217;&ucirc; &#8217;e&#x1E6F;-hammi&#353;&#601;k&#257;n w&#601;&#8217;e&#x1E6F;-k&#257;l-k&#275;l&#257;yw w&#601;h&#275;m y&#601;&#353;&#257;r&#601;&#x1E6F;uh&ucirc; w&#601;s&#257;&#x1E07;&icirc;&#x1E07; lammi&#353;&#601;k&#257;n y<sup>a</sup>&#x1E25;&#259;n&ucirc;: </P>
<P>51&nbsp;&ucirc;&#x1E07;in&#601;s&#333;&#8216;a hammi&#353;&#601;k&#257;n yw&#333;r&icirc;&#x1E0F;&ucirc; &#8217;&#333;&#x1E6F;w&#333; hal&#601;w&icirc;yim &ucirc;&#x1E07;<sup>a</sup>&#x1E25;&#259;n&#333;&#x1E6F; hammi&#353;&#601;k&#257;n y&#257;q&icirc;m&ucirc; &#8217;&#333;&#x1E6F;w&#333; hal&#601;w&icirc;yim w&#601;hazz&#257;r haqq&#257;r&#275;&#x1E07; y&ucirc;m&#257;&#x1E6F;: </P>
<P>52&nbsp;w&#601;&#x1E25;&#257;n&ucirc; b&#601;n&ecirc; yi&#347;&#601;r&#257;&#8217;&#275;l &#8217;&icirc;&#353; &#8216;al-m<sup>a</sup>&#x1E25;&#259;n&#275;h&ucirc; w&#601;&#8217;&icirc;&#353; &#8216;al-di&#x1E21;&#601;lw&#333; l&#601;&#x1E63;i&#x1E07;&#601;&#8217;&#333;&#x1E6F;&#257;m: </P>
<P>53&nbsp;w&#601;hal&#601;w&icirc;yim y<sup>a</sup>&#x1E25;&#259;n&ucirc; s&#257;&#x1E07;&icirc;&#x1E07; l&#601;mi&#353;&#601;kan h&#257;&#8216;&#275;&#x1E0F;u&#x1E6F; w&#601;l&#333;&#8217;-yih&#601;yeh qe&#x1E63;ef &#8216;al-&#8216;&#259;&#x1E0F;a&#x1E6F; b&#601;n&ecirc; yi&#347;&#601;r&#257;&#8217;&#275;l w&#601;&#353;&#257;m&#601;r&ucirc; hal&#601;w&icirc;yim &#8217;e&#x1E6F;-mi&#353;&#601;mere&#x1E6F; mi&#353;&#601;kan h&#257;&#8216;&#275;&#x1E0F;&ucirc;&#x1E6F;: </P>
<P>54&nbsp;wayy<sup>a</sup>&#8216;&#259;&#347;&ucirc; b&#601;n&ecirc; yi&#347;&#601;r&#257;&#8217;&#275;l k&#601;&#x1E35;&#333;l &#8217;&#259;&#353;er &#x1E63;i&ucirc;&acirc; y&#601;hw&acirc; &#8217;e&#x1E6F;-m&#333;&#353;eh k&#275;n &#8216;&#257;&#347;&ucirc;: f</P>
</TD>
</TABLE>
<P><HR>
<CENTER>
<A HREF="num002.htm">Next: Numbers (Bemidbar) Chapter 2</A></CENTER>
</BODY>
</HTML>
