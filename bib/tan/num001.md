[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num001)  [KJV](../kjv/num001)  [Sep](../sep/num001) 
[Vul](../vul/num001)   
  
[Numbers (Bemidbar) Index](num)  
  [Previous](lev027)  [Next](num002) 

------------------------------------------------------------------------

### Tanach (Hebrew): Numbers (Bemidbar) Chapter 1

‎<span id="001">1</span> ‏וַיְדַבֵּ֨ר יְהוָ֧ה אֶל־מֹשֶׁ֛ה בְּמִדְבַּ֥ר
סִינַ֖י בְּאֹ֣הֶל מוֹעֵ֑ד בְּאֶחָד֩ לַחֹ֨דֶשׁ הַשֵּׁנִ֜י בַּשָּׁנָ֣ה
הַשֵּׁנִ֗ית לְצֵאתָ֛ם מֵאֶ֥רֶץ מִצְרַ֖יִם לֵאמֹֽר׃

‎<span id="002">2</span> ‏שְׂא֗וּ אֶת־רֹאשׁ֙ כָּל־עֲדַ֣ת
בְּנֵֽי־יִשְׂרָאֵ֔ל לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר
שֵׁמ֔וֹת כָּל־זָכָ֖ר לְגֻלְגְּלֹתָֽם׃

‎<span id="003">3</span> ‏מִבֶּ֨ן עֶשְׂרִ֤ים שָׁנָה֙ וָמַ֔עְלָה
כָּל־יֹצֵ֥א צָבָ֖א בְּיִשְׂרָאֵ֑ל תִּפְקְד֥וּ אֹתָ֛ם לְצִבְאֹתָ֖ם
אַתָּ֥ה וְאַהֲרֹֽן׃

‎<span id="004">4</span> ‏וְאִתְּכֶ֣ם יִהְי֔וּ אִ֥ישׁ אִ֖ישׁ לַמַּטֶּ֑ה
אִ֛ישׁ רֹ֥אשׁ לְבֵית־אֲבֹתָ֖יו הֽוּא׃

‎<span id="005">5</span> ‏וְאֵ֙לֶּה֙ שְׁמ֣וֹת הָֽאֲנָשִׁ֔ים אֲשֶׁ֥ר
יַֽעַמְד֖וּ אִתְּכֶ֑ם לִרְאוּבֵ֕ן אֱלִיצ֖וּר בֶּן־שְׁדֵיאֽוּר׃

‎<span id="006">6</span> ‏לְשִׁמְע֕וֹן שְׁלֻמִיאֵ֖ל
בֶּן־צוּרִֽישַׁדָּֽי׃

‎<span id="007">7</span> ‏לִֽיהוּדָ֕ה נַחְשׁ֖וֹן בֶּן־עַמִּינָדָֽב׃

‎<span id="008">8</span> ‏לְיִ֨שָּׂשכָ֔ר נְתַנְאֵ֖ל בֶּן־צוּעָֽר׃

‎<span id="009">9</span> ‏לִזְבוּלֻ֕ן אֱלִיאָ֖ב בֶּן־חֵלֹֽן׃

‎<span id="010">10</span> ‏לִבְנֵ֣י יוֹסֵ֔ף לְאֶפְרַ֕יִם אֱלִישָׁמָ֖ע
בֶּן־עַמִּיה֑וּד לִמְנַשֶּׁ֕ה גַּמְלִיאֵ֖ל בֶּן־פְּדָהצֽוּר׃

‎<span id="011">11</span> ‏לְבִ֨נְיָמִ֔ן אֲבִידָ֖ן בֶּן־גִּדְעֹנִֽי׃

‎<span id="012">12</span> ‏לְדָ֕ן אֲחִיעֶ֖זֶר בֶּן־עַמִּֽישַׁדָּֽי׃

‎<span id="013">13</span> ‏לְאָשֵׁ֕ר פַּגְעִיאֵ֖ל בֶּן־עָכְרָֽן׃

‎<span id="014">14</span> ‏לְגָ֕ד אֶלְיָסָ֖ף בֶּן־דְּעוּאֵֽל׃

‎<span id="015">15</span> ‏לְנַ֨פְתָּלִ֔י אֲחִירַ֖ע בֶּן־עֵינָֽן׃

‎<span id="016">16</span> ‏אֵ֚לֶּה קריאי קְרוּאֵ֣י הָעֵדָ֔ה נְשִׂיאֵ֖י
מַטּ֣וֹת אֲבוֹתָ֑ם רָאשֵׁ֛י אַלְפֵ֥י יִשְׂרָאֵ֖ל הֵֽם׃

‎<span id="017">17</span> ‏וַיִּקַּ֥ח מֹשֶׁ֖ה וְאַהֲרֹ֑ן אֵ֚ת
הָאֲנָשִׁ֣ים הָאֵ֔לֶּה אֲשֶׁ֥ר נִקְּב֖וּ בְּשֵׁמֽוֹת׃

‎<span id="018">18</span> ‏וְאֵ֨ת כָּל־הָעֵדָ֜ה הִקְהִ֗ילוּ בְּאֶחָד֙
לַחֹ֣דֶשׁ הַשֵּׁנִ֔י וַיִּתְיַֽלְד֥וּ עַל־מִשְׁפְּחֹתָ֖ם לְבֵ֣ית
אֲבֹתָ֑ם בְּמִסְפַּ֣ר שֵׁמ֗וֹת מִבֶּ֨ן עֶשְׂרִ֥ים שָׁנָ֛ה וָמַ֖עְלָה
לְגֻלְגְּלֹתָֽם׃

‎<span id="019">19</span> ‏כַּאֲשֶׁ֛ר צִוָּ֥ה יְהוָ֖ה אֶת־מֹשֶׁ֑ה
וַֽיִּפְקְדֵ֖ם בְּמִדְבַּ֥ר סִינָֽי׃ פ

‎<span id="020">20</span> ‏וַיִּהְי֤וּ בְנֵֽי־רְאוּבֵן֙ בְּכֹ֣ר
יִשְׂרָאֵ֔ל תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֤ר
שֵׁמוֹת֙ לְגֻלְגְּלֹתָ֔ם כָּל־זָכָ֗ר מִבֶּ֨ן עֶשְׂרִ֤ים שָׁנָה֙
וָמַ֔עְלָה כֹּ֖ל יֹצֵ֥א צָבָֽא׃

‎<span id="021">21</span> ‏פְּקֻדֵיהֶ֖ם לְמַטֵּ֣ה רְאוּבֵ֑ן שִׁשָּׁ֧ה
וְאַרְבָּעִ֛ים אֶ֖לֶף וַחֲמֵ֥שׁ מֵאֽוֹת׃ פ

‎<span id="022">22</span> ‏לִבְנֵ֣י שִׁמְע֔וֹן תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם פְּקֻדָ֗יו בְּמִסְפַּ֤ר שֵׁמוֹת֙
לְגֻלְגְּלֹתָ֔ם כָּל־זָכָ֗ר מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל
יֹצֵ֥א צָבָֽא׃

‎<span id="023">23</span> ‏פְּקֻדֵיהֶ֖ם לְמַטֵּ֣ה שִׁמְע֑וֹן תִּשְׁעָ֧ה
וַחֲמִשִּׁ֛ים אֶ֖לֶף וּשְׁלֹ֥שׁ מֵאֽוֹת׃ פ

‎<span id="024">24</span> ‏לִבְנֵ֣י גָ֔ד תּוֹלְדֹתָ֥ם לְמִשְׁפְּחֹתָ֖ם
לְבֵ֣ית אֲבֹתָ֑ם בְּמִסְפַּ֣ר שֵׁמ֗וֹת מִבֶּ֨ן עֶשְׂרִ֤ים שָׁנָה֙
וָמַ֔עְלָה כֹּ֖ל יֹצֵ֥א צָבָֽא׃

‎<span id="025">25</span> ‏פְּקֻדֵיהֶ֖ם לְמַטֵּ֣ה גָ֑ד חֲמִשָּׁ֤ה
וְאַרְבָּעִים֙ אֶ֔לֶף וְשֵׁ֥שׁ מֵא֖וֹת וַחֲמִשִּֽׁים׃ פ

‎<span id="026">26</span> ‏לִבְנֵ֣י יְהוּדָ֔ה תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="027">27</span> ‏פְּקֻדֵיהֶ֖ם לְמַטֵּ֣ה יְהוּדָ֑ה אַרְבָּעָ֧ה
וְשִׁבְעִ֛ים אֶ֖לֶף וְשֵׁ֥שׁ מֵאֽוֹת׃ פ

‎<span id="028">28</span> ‏לִבְנֵ֣י יִשָּׂשכָ֔ר תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="029">29</span> ‏פְּקֻדֵיהֶ֖ם לְמַטֵּ֣ה יִשָּׂשכָ֑ר
אַרְבָּעָ֧ה וַחֲמִשִּׁ֛ים אֶ֖לֶף וְאַרְבַּ֥ע מֵאֽוֹת׃ פ

‎<span id="030">30</span> ‏לִבְנֵ֣י זְבוּלֻ֔ן תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="031">31</span> ‏פְּקֻדֵיהֶ֖ם לְמַטֵּ֣ה זְבוּלֻ֑ן שִׁבְעָ֧ה
וַחֲמִשִּׁ֛ים אֶ֖לֶף וְאַרְבַּ֥ע מֵאֽוֹת׃ פ

‎<span id="032">32</span> ‏לִבְנֵ֤י יוֹסֵף֙ לִבְנֵ֣י אֶפְרַ֔יִם
תּוֹלְדֹתָ֥ם לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת
מִבֶּ֨ן עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="033">33</span> ‏פְּקֻדֵיהֶ֖ם לְמַטֵּ֣ה אֶפְרָ֑יִם
אַרְבָּעִ֥ים אֶ֖לֶף וַחֲמֵ֥שׁ מֵאֽוֹת׃ פ

‎<span id="034">34</span> ‏לִבְנֵ֣י מְנַשֶּׁ֔ה תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמ֗וֹת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="035">35</span> ‏פְּקֻדֵיהֶ֖ם לְמַטֵּ֣ה מְנַשֶּׁ֑ה שְׁנַ֧יִם
וּשְׁלֹשִׁ֛ים אֶ֖לֶף וּמָאתָֽיִם׃ פ

‎<span id="036">36</span> ‏לִבְנֵ֣י בִנְיָמִ֔ן תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="037">37</span> ‏פְּקֻדֵיהֶ֖ם לְמַטֵּ֣ה בִנְיָמִ֑ן חֲמִשָּׁ֧ה
וּשְׁלֹשִׁ֛ים אֶ֖לֶף וְאַרְבַּ֥ע מֵאֽוֹת׃ פ

‎<span id="038">38</span> ‏לִבְנֵ֣י דָ֔ן תּוֹלְדֹתָ֥ם לְמִשְׁפְּחֹתָ֖ם
לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן עֶשְׂרִ֤ים שָׁנָה֙
וָמַ֔עְלָה כֹּ֖ל יֹצֵ֥א צָבָֽא׃

‎<span id="039">39</span> ‏פְּקֻדֵיהֶ֖ם לְמַטֵּ֣ה דָ֑ן שְׁנַ֧יִם
וְשִׁשִּׁ֛ים אֶ֖לֶף וּשְׁבַ֥ע מֵאֽוֹת׃ פ

‎<span id="040">40</span> ‏לִבְנֵ֣י אָשֵׁ֔ר תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="041">41</span> ‏פְּקֻדֵיהֶ֖ם לְמַטֵּ֣ה אָשֵׁ֑ר אֶחָ֧ד
וְאַרְבָּעִ֛ים אֶ֖לֶף וַחֲמֵ֥שׁ מֵאֽוֹת׃ פ

‎<span id="042">42</span> ‏בְּנֵ֣י נַפְתָּלִ֔י תּוֹלְדֹתָ֥ם
לְמִשְׁפְּחֹתָ֖ם לְבֵ֣ית אֲבֹתָ֑ם בְּמִסְפַּ֣ר שֵׁמֹ֗ת מִבֶּ֨ן
עֶשְׂרִ֤ים שָׁנָה֙ וָמַ֔עְלָה כֹּ֖ל יֹצֵ֥א צָבָֽא׃

‎<span id="043">43</span> ‏פְּקֻדֵיהֶ֖ם לְמַטֵּ֣ה נַפְתָּלִ֑י שְׁלֹשָׁ֧ה
וַחֲמִשִּׁ֛ים אֶ֖לֶף וְאַרְבַּ֥ע מֵאֽוֹת׃ פ

‎<span id="044">44</span> ‏אֵ֣לֶּה הַפְּקֻדִ֡ים אֲשֶׁר֩ פָּקַ֨ד מֹשֶׁ֤ה
וְאַהֲרֹן֙ וּנְשִׂיאֵ֣י יִשְׂרָאֵ֔ל שְׁנֵ֥ים עָשָׂ֖ר אִ֑ישׁ אִישׁ־אֶחָ֥ד
לְבֵית־אֲבֹתָ֖יו הָיֽוּ׃

‎<span id="045">45</span> ‏וַיִּֽהְי֛וּ כָּל־פְּקוּדֵ֥י
בְנֵֽי־יִשְׂרָאֵ֖ל לְבֵ֣ית אֲבֹתָ֑ם מִבֶּ֨ן עֶשְׂרִ֤ים שָׁנָה֙
וָמַ֔עְלָה כָּל־יֹצֵ֥א צָבָ֖א בְּיִשְׂרָאֵֽל׃

‎<span id="046">46</span> ‏וַיִּֽהְיוּ֙ כָּל־הַפְּקֻדִ֔ים שֵׁשׁ־מֵא֥וֹת
אֶ֖לֶף וּשְׁלֹ֣שֶׁת אֲלָפִ֑ים וַחֲמֵ֥שׁ מֵא֖וֹת וַחֲמִשִּֽׁים׃

‎<span id="047">47</span> ‏וְהַלְוִיִּ֖ם לְמַטֵּ֣ה אֲבֹתָ֑ם לֹ֥א
הָתְפָּקְד֖וּ בְּתוֹכָֽם׃ פ

‎<span id="048">48</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="049">49</span> ‏אַ֣ךְ אֶת־מַטֵּ֤ה לֵוִי֙ לֹ֣א תִפְקֹ֔ד
וְאֶת־רֹאשָׁ֖ם לֹ֣א תִשָּׂ֑א בְּת֖וֹךְ בְּנֵ֥י יִשְׂרָאֵֽל׃

‎<span id="050">50</span> ‏וְאַתָּ֡ה הַפְקֵ֣ד אֶת־הַלְוִיִּם֩
עַל־מִשְׁכַּ֨ן הָעֵדֻ֜ת וְעַ֣ל כָּל־כֵּלָיו֮ וְעַ֣ל כָּל־אֲשֶׁר־לוֹ֒
הֵ֜מָּה יִשְׂא֤וּ אֶת־הַמִּשְׁכָּן֙ וְאֶת־כָּל־כֵּלָ֔יו וְהֵ֖ם
יְשָׁרְתֻ֑הוּ וְסָבִ֥יב לַמִּשְׁכָּ֖ן יַחֲנֽוּ׃

‎<span id="051">51</span> ‏וּבִנְסֹ֣עַ הַמִּשְׁכָּ֗ן יוֹרִ֤ידוּ אֹתוֹ֙
הַלְוִיִּ֔ם וּבַחֲנֹת֙ הַמִּשְׁכָּ֔ן יָקִ֥ימוּ אֹת֖וֹ הַלְוִיִּ֑ם
וְהַזָּ֥ר הַקָּרֵ֖ב יוּמָֽת׃

‎<span id="052">52</span> ‏וְחָנ֖וּ בְּנֵ֣י יִשְׂרָאֵ֑ל אִ֧ישׁ
עַֽל־מַחֲנֵ֛הוּ וְאִ֥ישׁ עַל־דִּגְל֖וֹ לְצִבְאֹתָֽם׃

‎<span id="053">53</span> ‏וְהַלְוִיִּ֞ם יַחֲנ֤וּ סָבִיב֙ לְמִשְׁכַּ֣ן
הָעֵדֻ֔ת וְלֹֽא־יִהְיֶ֣ה קֶ֔צֶף עַל־עֲדַ֖ת בְּנֵ֣י יִשְׂרָאֵ֑ל
וְשָׁמְרוּ֙ הַלְוִיִּ֔ם אֶת־מִשְׁמֶ֖רֶת מִשְׁכַּ֥ן הָעֵדֽוּת׃

‎<span id="054">54</span> ‏וַֽיַּעֲשׂ֖וּ בְּנֵ֣י יִשְׂרָאֵ֑ל כְּ֠כֹל
אֲשֶׁ֨ר צִוָּ֧ה יְהוָ֛ה אֶת־מֹשֶׁ֖ה כֵּ֥ן עָשֽׂוּ׃ פ

1 wayəḏabēr yəhwâ ’el-mōšeh bəmiḏəbar sînay bə’ōhel mwō‘ēḏ bə’eḥāḏ
l<sup>a</sup>ḥōḏeš haššēnî baššānâ haššēnîṯ ləṣē’ṯām mē’ereṣ miṣərayim
lē’mōr:

2 śə’û ’eṯ-rō’š kāl-‘ăḏaṯ bənê-yiśərā’ēl ləmišəpəḥōṯām ləḇêṯ ’ăḇōṯām
bəmisəpar šēmwōṯ kāl-zāḵār ləḡuləgəlōṯām:

3 miben ‘eśərîm šānâ wām<sup>a</sup>‘əlâ kāl-yōṣē’ ṣāḇā’ bəyiśərā’ēl
tifəqəḏû ’ōṯām ləṣiḇə’ōṯām ’atâ wə’ahărōn:

4 wə’itəḵem yihəyû ’îš ’îš lammaṭṭeh ’îš rō’š ləḇêṯ-’ăḇōṯāyw hû’:

5 wə’ēlleh šəmwōṯ hā’ănāšîm ’ăšer y<sup>a</sup>‘aməḏû ’itəḵem lirə’ûḇēn
’ĕlîṣûr ben-šəḏê’ûr:

6 ləšimə‘wōn šəlumî’ēl ben-ṣûrîšadāy:

7 lîhûḏâ n<sup>a</sup>ḥəšwōn ben-‘ammînāḏāḇ:

8 ləyiśśāsḵār nəṯanə’ēl ben-ṣû‘ār:

9 lizəḇûlun ’ĕlî’āḇ ben-ḥēlōn:

10 liḇənê ywōsēf lə’efərayim ’ĕlîšāmā‘ ben-‘ammîhûḏ limənaššeh gaməlî’ēl
ben-pəḏâṣûr:

11 ləḇinəyāmin ’ăḇîḏān ben-giḏə‘ōnî:

12 ləḏān ’ăḥî‘ezer ben-‘ammîšadāy:

13 lə’āšēr paḡə‘î’ēl ben-‘āḵərān:

14 ləḡāḏ ’eləyāsāf ben-də‘û’ēl:

15 lənafətālî ’ăḥîr<sup>a</sup>‘ ben-‘ênān:

16 ’ēlleh qərî’ê qərû’ê hā‘ēḏâ nəśî’ê maṭṭwōṯ ’ăḇwōṯām rā’šê ’aləfê
yiśərā’ēl hēm:

17 wayyiqq<sup>a</sup>ḥ mōšeh wə’ahărōn ’ēṯ hā’ănāšîm hā’ēlleh ’ăšer
niqqəḇû bəšēmwōṯ:

18 wə’ēṯ kāl-hā‘ēḏâ hiqəhîlû bə’eḥāḏ l<sup>a</sup>ḥōḏeš haššēnî
wayyiṯəyaləḏû ‘al-mišəpəḥōṯām ləḇêṯ ’ăḇōṯām bəmisəpar šēmwōṯ miben
‘eśərîm šānâ wām<sup>a</sup>‘əlâ ləḡuləgəlōṯām:

19 ka’ăšer ṣiûâ yəhwâ ’eṯ-mōšeh wayyifəqəḏēm bəmiḏəbar sînāy: f

20 wayyihəyû ḇənê-rə’ûḇēn bəḵōr yiśərā’ēl twōləḏōṯām ləmišəpəḥōṯām ləḇêṯ
’ăḇōṯām bəmisəpar šēmwōṯ ləḡuləgəlōṯām kāl-zāḵār miben ‘eśərîm šānâ
wām<sup>a</sup>‘əlâ kōl yōṣē’ ṣāḇā’:

21 pəquḏêhem ləmaṭṭēh rə’ûḇēn šiššâ wə’arəbā‘îm ’elef w<sup>a</sup>ḥămēš
mē’wōṯ: f

22 liḇənê šimə‘wōn twōləḏōṯām ləmišəpəḥōṯām ləḇêṯ ’ăḇōṯām pəquḏāyw
bəmisəpar šēmwōṯ ləḡuləgəlōṯām kāl-zāḵār miben ‘eśərîm šānâ
wām<sup>a</sup>‘əlâ kōl yōṣē’ ṣāḇā’:

23 pəquḏêhem ləmaṭṭēh šimə‘wōn tišə‘â w<sup>a</sup>ḥămiššîm ’elef ûšəlōš
mē’wōṯ: f

24 liḇənê ḡāḏ twōləḏōṯām ləmišəpəḥōṯām ləḇêṯ ’ăḇōṯām bəmisəpar šēmwōṯ
miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

25 pəquḏêhem ləmaṭṭēh ḡāḏ ḥămiššâ wə’arəbā‘îm ’elef wəšēš mē’wōṯ
w<sup>a</sup>ḥămiššîm: f

26 liḇənê yəhûḏâ twōləḏōṯām ləmišəpəḥōṯām ləḇêṯ ’ăḇōṯām bəmisəpar šēmōṯ
miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

27 pəquḏêhem ləmaṭṭēh yəhûḏâ ’arəbā‘â wəšiḇə‘îm ’elef wəšēš mē’wōṯ: f

28 liḇənê yiśśāsḵār twōləḏōṯām ləmišəpəḥōṯām ləḇêṯ ’ăḇōṯām bəmisəpar
šēmōṯ miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

29 pəquḏêhem ləmaṭṭēh yiśśāsḵār ’arəbā‘â w<sup>a</sup>ḥămiššîm ’elef
wə’arəb<sup>a</sup>‘ mē’wōṯ: f

30 liḇənê zəḇûlun twōləḏōṯām ləmišəpəḥōṯām ləḇêṯ ’ăḇōṯām bəmisəpar šēmōṯ
miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

31 pəquḏêhem ləmaṭṭēh zəḇûlun šiḇə‘â w<sup>a</sup>ḥămiššîm ’elef
wə’arəb<sup>a</sup>‘ mē’wōṯ: f

32 liḇənê ywōsēf liḇənê ’efərayim twōləḏōṯām ləmišəpəḥōṯām ləḇêṯ ’ăḇōṯām
bəmisəpar šēmōṯ miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

33 pəquḏêhem ləmaṭṭēh ’efərāyim ’arəbā‘îm ’elef w<sup>a</sup>ḥămēš
mē’wōṯ: f

34 liḇənê mənaššeh twōləḏōṯām ləmišəpəḥōṯām ləḇêṯ ’ăḇōṯām bəmisəpar
šēmwōṯ miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

35 pəquḏêhem ləmaṭṭēh mənaššeh šənayim ûšəlōšîm ’elef ûmā’ṯāyim: f

36 liḇənê ḇinəyāmin twōləḏōṯām ləmišəpəḥōṯām ləḇêṯ ’ăḇōṯām bəmisəpar
šēmōṯ miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

37 pəquḏêhem ləmaṭṭēh ḇinəyāmin ḥămiššâ ûšəlōšîm ’elef
wə’arəb<sup>a</sup>‘ mē’wōṯ: f

38 liḇənê ḏān twōləḏōṯām ləmišəpəḥōṯām ləḇêṯ ’ăḇōṯām bəmisəpar šēmōṯ
miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

39 pəquḏêhem ləmaṭṭēh ḏān šənayim wəšiššîm ’elef ûšəḇ<sup>a</sup>‘
mē’wōṯ: f

40 liḇənê ’āšēr twōləḏōṯām ləmišəpəḥōṯām ləḇêṯ ’ăḇōṯām bəmisəpar šēmōṯ
miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

41 pəquḏêhem ləmaṭṭēh ’āšēr ’eḥāḏ wə’arəbā‘îm ’elef w<sup>a</sup>ḥămēš
mē’wōṯ: f

42 bənê nafətālî twōləḏōṯām ləmišəpəḥōṯām ləḇêṯ ’ăḇōṯām bəmisəpar šēmōṯ
miben ‘eśərîm šānâ wām<sup>a</sup>‘əlâ kōl yōṣē’ ṣāḇā’:

43 pəquḏêhem ləmaṭṭēh nafətālî šəlōšâ w<sup>a</sup>ḥămiššîm ’elef
wə’arəb<sup>a</sup>‘ mē’wōṯ: f

44 ’ēlleh hapəquḏîm ’ăšer pāqaḏ mōšeh wə’ahărōn ûnəśî’ê yiśərā’ēl šənêm
‘āśār ’îš ’îš-’eḥāḏ ləḇêṯ-’ăḇōṯāyw hāyû:

45 wayyihəyû kāl-pəqûḏê ḇənê-yiśərā’ēl ləḇêṯ ’ăḇōṯām miben ‘eśərîm šānâ
wām<sup>a</sup>‘əlâ kāl-yōṣē’ ṣāḇā’ bəyiśərā’ēl:

46 wayyihəyû kāl-hapəquḏîm šēš-mē’wōṯ ’elef ûšəlōšeṯ ’ălāfîm
w<sup>a</sup>ḥămēš mē’wōṯ w<sup>a</sup>ḥămiššîm:

47 wəhaləwîyim ləmaṭṭēh ’ăḇōṯām lō’ hāṯəpāqəḏû bəṯwōḵām: f

48 wayəḏabēr yəhwâ ’el-mōšeh llē’mōr:

49 ’aḵə ’eṯ-maṭṭēh lēwî lō’ ṯifəqōḏ wə’eṯ-rō’šām lō’ ṯiśśā’ bəṯwōḵə bənê
yiśərā’ēl:

50 wə’atâ hafəqēḏ ’eṯ-haləwîyim ‘al-mišəkan hā‘ēḏuṯ wə‘al kāl-kēlāyw
wə‘al kāl-’ăšer-lwō hēmmâ yiśə’û ’eṯ-hammišəkān wə’eṯ-kāl-kēlāyw wəhēm
yəšārəṯuhû wəsāḇîḇ lammišəkān y<sup>a</sup>ḥănû:

51 ûḇinəsō‘a hammišəkān ywōrîḏû ’ōṯwō haləwîyim ûḇ<sup>a</sup>ḥănōṯ
hammišəkān yāqîmû ’ōṯwō haləwîyim wəhazzār haqqārēḇ yûmāṯ:

52 wəḥānû bənê yiśərā’ēl ’îš ‘al-m<sup>a</sup>ḥănēhû wə’îš ‘al-diḡəlwō
ləṣiḇə’ōṯām:

53 wəhaləwîyim y<sup>a</sup>ḥănû sāḇîḇ ləmišəkan hā‘ēḏuṯ wəlō’-yihəyeh
qeṣef ‘al-‘ăḏaṯ bənê yiśərā’ēl wəšāmərû haləwîyim ’eṯ-mišəmereṯ mišəkan
hā‘ēḏûṯ:

54 wayy<sup>a</sup>‘ăśû bənê yiśərā’ēl kəḵōl ’ăšer ṣiûâ yəhwâ ’eṯ-mōšeh
kēn ‘āśû: f

------------------------------------------------------------------------

[Next: Numbers (Bemidbar) Chapter 2](num002)
