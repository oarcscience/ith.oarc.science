[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen039)  [KJV](../kjv/gen039)  [Sep](../sep/gen039.md) 
[Vul](../vul/gen039.md)   
  
[Genesis (Bereshit) Index](gen.md)  
  [Previous](gen038)  [Next](gen040.md) 

------------------------------------------------------------------------

### Tanach (Hebrew): Genesis (Bereshit) Chapter 39

‎<span id="001">1</span> ‏וְיוֹסֵ֖ף הוּרַ֣ד מִצְרָ֑יְמָה וַיִּקְנֵ֡הוּ
פּוֹטִיפַר֩ סְרִ֨יס פַּרְעֹ֜ה שַׂ֤ר הַטַּבָּחִים֙ אִ֣ישׁ מִצְרִ֔י
מִיַּד֙ הַיִּשְׁמְעֵאלִ֔ים אֲשֶׁ֥ר הוֹרִדֻ֖הוּ שָֽׁמָּה׃

‎<span id="002">2</span> ‏וַיְהִ֤י יְהוָה֙ אֶת־יוֹסֵ֔ף וַיְהִ֖י אִ֣ישׁ
מַצְלִ֑יחַ וַיְהִ֕י בְּבֵ֥ית אֲדֹנָ֖יו הַמִּצְרִֽי׃

‎<span id="003">3</span> ‏וַיַּ֣רְא אֲדֹנָ֔יו כִּ֥י יְהוָ֖ה אִתּ֑וֹ
וְכֹל֙ אֲשֶׁר־ה֣וּא עֹשֶׂ֔ה יְהוָ֖ה מַצְלִ֥יחַ בְּיָדֽוֹ׃

‎<span id="004">4</span> ‏וַיִּמְצָ֨א יוֹסֵ֥ף חֵ֛ן בְּעֵינָ֖יו
וַיְשָׁ֣רֶת אֹת֑וֹ וַיַּפְקִדֵ֙הוּ֙ עַל־בֵּית֔וֹ וְכָל־יֶשׁ־ל֖וֹ נָתַ֥ן
בְּיָדֽוֹ׃

‎<span id="005">5</span> ‏וַיְהִ֡י מֵאָז֩ הִפְקִ֨יד אֹת֜וֹ בְּבֵית֗וֹ
וְעַל֙ כָּל־אֲשֶׁ֣ר יֶשׁ־ל֔וֹ וַיְבָ֧רֶךְ יְהוָ֛ה אֶת־בֵּ֥ית הַמִּצְרִ֖י
בִּגְלַ֣ל יוֹסֵ֑ף וַיְהִ֞י בִּרְכַּ֤ת יְהוָה֙ בְּכָל־אֲשֶׁ֣ר יֶשׁ־ל֔וֹ
בַּבַּ֖יִת וּבַשָּׂדֶֽה׃

‎<span id="006">6</span> ‏וַיַּעֲזֹ֣ב כָּל־אֲשֶׁר־לוֹ֮ בְּיַד־יוֹסֵף֒
וְלֹא־יָדַ֤ע אִתּוֹ֙ מְא֔וּמָה כִּ֥י אִם־הַלֶּ֖חֶם אֲשֶׁר־ה֣וּא אוֹכֵ֑ל
וַיְהִ֣י יוֹסֵ֔ף יְפֵה־תֹ֖אַר וִיפֵ֥ה מַרְאֶֽה׃

‎<span id="007">7</span> ‏וַיְהִ֗י אַחַר֙ הַדְּבָרִ֣ים הָאֵ֔לֶּה
וַתִּשָּׂ֧א אֵֽשֶׁת־אֲדֹנָ֛יו אֶת־עֵינֶ֖יהָ אֶל־יוֹסֵ֑ף וַתֹּ֖אמֶר
שִׁכְבָ֥ה עִמִּֽי׃

‎<span id="008">8</span> ‏וַיְמָאֵ֓ן׀ וַיֹּ֙אמֶר֙ אֶל־אֵ֣שֶׁת אֲדֹנָ֔יו
הֵ֣ן אֲדֹנִ֔י לֹא־יָדַ֥ע אִתִּ֖י מַה־בַּבָּ֑יִת וְכֹ֥ל אֲשֶׁר־יֶשׁ־ל֖וֹ
נָתַ֥ן בְּיָדִֽי׃

‎<span id="009">9</span> ‏אֵינֶ֨נּוּ גָד֜וֹל בַּבַּ֣יִת הַזֶּה֮
מִמֶּנִּי֒ וְלֹֽא־חָשַׂ֤ךְ מִמֶּ֙נִּי֙ מְא֔וּמָה כִּ֥י אִם־אוֹתָ֖ךְ
בַּאֲשֶׁ֣ר אַתְּ־אִשְׁתּ֑וֹ וְאֵ֨יךְ אֶֽעֱשֶׂ֜ה הָרָעָ֤ה הַגְּדֹלָה֙
הַזֹּ֔את וְחָטָ֖אתִי לֵֽאלֹהִֽים׃

‎<span id="010">10</span> ‏וַיְהִ֕י כְּדַבְּרָ֥הּ אֶל־יוֹסֵ֖ף י֣וֹם׀
י֑וֹם וְלֹא־שָׁמַ֥ע אֵלֶ֛יהָ לִשְׁכַּ֥ב אֶצְלָ֖הּ לִהְי֥וֹת עִמָּֽהּ׃

‎<span id="011">11</span> ‏וַיְהִי֙ כְּהַיּ֣וֹם הַזֶּ֔ה וַיָּבֹ֥א
הַבַּ֖יְתָה לַעֲשׂ֣וֹת מְלַאכְתּ֑וֹ וְאֵ֨ין אִ֜ישׁ מֵאַנְשֵׁ֥י הַבַּ֛יִת
שָׁ֖ם בַּבָּֽיִת׃

‎<span id="012">12</span> ‏וַתִּתְפְּשֵׂ֧הוּ בְּבִגְד֛וֹ לֵאמֹ֖ר
שִׁכְבָ֣ה עִמִּ֑י וַיַּעֲזֹ֤ב בִּגְדוֹ֙ בְּיָדָ֔הּ וַיָּ֖נָס וַיֵּצֵ֥א
הַחֽוּצָה׃

‎<span id="013">13</span> ‏וַיְהִי֙ כִּרְאוֹתָ֔הּ כִּֽי־עָזַ֥ב בִּגְד֖וֹ
בְּיָדָ֑הּ וַיָּ֖נָס הַחֽוּצָה׃

‎<span id="014">14</span> ‏וַתִּקְרָ֞א לְאַנְשֵׁ֣י בֵיתָ֗הּ וַתֹּ֤אמֶר
לָהֶם֙ לֵאמֹ֔ר רְא֗וּ הֵ֥בִיא לָ֛נוּ אִ֥ישׁ עִבְרִ֖י לְצַ֣חֶק בָּ֑נוּ
בָּ֤א אֵלַי֙ לִשְׁכַּ֣ב עִמִּ֔י וָאֶקְרָ֖א בְּק֥וֹל גָּדֽוֹל׃

‎<span id="015">15</span> ‏וַיְהִ֣י כְשָׁמְע֔וֹ כִּֽי־הֲרִימֹ֥תִי
קוֹלִ֖י וָאֶקְרָ֑א וַיַּעֲזֹ֤ב בִּגְדוֹ֙ אֶצְלִ֔י וַיָּ֖נָס וַיֵּצֵ֥א
הַחֽוּצָה׃

‎<span id="016">16</span> ‏וַתַּנַּ֥ח בִּגְד֖וֹ אֶצְלָ֑הּ עַד־בּ֥וֹא
אֲדֹנָ֖יו אֶל־בֵּיתֽוֹ׃

‎<span id="017">17</span> ‏וַתְּדַבֵּ֣ר אֵלָ֔יו כַּדְּבָרִ֥ים הָאֵ֖לֶּה
לֵאמֹ֑ר בָּֽא־אֵלַ֞י הָעֶ֧בֶד הָֽעִבְרִ֛י אֲשֶׁר־הֵבֵ֥אתָ לָּ֖נוּ
לְצַ֥חֶק בִּֽי׃

‎<span id="018">18</span> ‏וַיְהִ֕י כַּהֲרִימִ֥י קוֹלִ֖י וָאֶקְרָ֑א
וַיַּעֲזֹ֥ב בִּגְד֛וֹ אֶצְלִ֖י וַיָּ֥נָס הַחֽוּצָה׃

‎<span id="019">19</span> ‏וַיְהִי֩ כִשְׁמֹ֨עַ אֲדֹנָ֜יו אֶת־דִּבְרֵ֣י
אִשְׁתּ֗וֹ אֲשֶׁ֨ר דִּבְּרָ֤ה אֵלָיו֙ לֵאמֹ֔ר כַּדְּבָרִ֣ים הָאֵ֔לֶּה
עָ֥שָׂהּ<sup>1</sup> לִ֖י עַבְדֶּ֑ךָ וַיִּ֖חַר אַפּֽוֹ׃

‎<span id="020">20</span> ‏וַיִּקַּח֩ אֲדֹנֵ֨י יוֹסֵ֜ף אֹת֗וֹ
וַֽיִּתְּנֵ֙הוּ֙ אֶל־בֵּ֣ית הַסֹּ֔הַר מְק֕וֹם אֲשֶׁר־אסורי אֲסִירֵ֥י
הַמֶּ֖לֶךְ אֲסוּרִ֑ים וַֽיְהִי־שָׁ֖ם בְּבֵ֥ית הַסֹּֽהַר׃

‎<span id="021">21</span> ‏וַיְהִ֤י יְהוָה֙ אֶת־יוֹסֵ֔ף וַיֵּ֥ט אֵלָ֖יו
חָ֑סֶד וַיִּתֵּ֣ן חִנּ֔וֹ בְּעֵינֵ֖י שַׂ֥ר בֵּית־הַסֹּֽהַר׃

‎<span id="022">22</span> ‏וַיִּתֵּ֞ן שַׂ֤ר בֵּית־הַסֹּ֙הַר֙
בְּיַד־יוֹסֵ֔ף אֵ֚ת כָּל־הָ֣אֲסִירִ֔ם אֲשֶׁ֖ר בְּבֵ֣ית הַסֹּ֑הַר וְאֵ֨ת
כָּל־אֲשֶׁ֤ר עֹשִׂים֙ שָׁ֔ם ה֖וּא הָיָ֥ה עֹשֶֽׂה׃

‎<span id="023">23</span> ‏אֵ֣ין׀ שַׂ֣ר בֵּית־הַסֹּ֗הַר רֹאֶ֤ה
אֶֽת־כָּל־מְא֙וּמָה֙ בְּיָד֔וֹ בַּאֲשֶׁ֥ר יְהוָ֖ה אִתּ֑וֹ
וַֽאֲשֶׁר־ה֥וּא עֹשֶׂ֖ה יְהוָ֥ה מַצְלִֽיחַ׃ ס

1 wəywōsēf hûraḏ miṣərāyəmâ wayyiqənēhû pwōṭîfar sərîs parə‘ōh śar
haṭṭabāḥîm ’îš miṣərî mîyaḏ hayyišəmə‘ē’lîm ’ăšer hwōriḏuhû šāmmâ:

2 wayəhî yəhwâ ’eṯ-ywōsēf wayəhî ’îš maṣəlîḥa wayəhî bəḇêṯ ’ăḏōnāyw
hammiṣərî:

3 wayyarə’ ’ăḏōnāyw kî yəhwâ ’itwō wəḵōl ’ăšer-hû’ ‘ōśeh yəhwâ maṣəlîḥa
bəyāḏwō:

4 wayyiməṣā’ ywōsēf ḥēn bə‘ênāyw wayəšāreṯ ’ōṯwō wayyafəqiḏēhû ‘al-bêṯwō
wəḵāl-yeš-lwō nāṯan bəyāḏwō:

5 wayəhî mē’āz hifəqîḏ ’ōṯwō bəḇêṯwō wə‘al kāl-’ăšer yeš-lwō wayəḇāreḵə
yəhwâ ’eṯ-bêṯ hammiṣərî biḡəlal ywōsēf wayəhî birəkaṯ yəhwâ bəḵāl-’ăšer
yeš-lwō babayiṯ ûḇaśśāḏeh:

6 wayy<sup>a</sup>‘ăzōḇ kāl-’ăšer-lwō bəyaḏ-ywōsēf
wəlō’-yāḏ<sup>a</sup>‘ ’itwō mə’ûmâ kî ’im-halleḥem ’ăšer-hû’ ’wōḵēl
wayəhî ywōsēf yəfēh-ṯō’ar wîfēh marə’eh:

7 wayəhî ’<sup>a</sup>ḥar hadəḇārîm hā’ēlleh watiśśā’ ’ēšeṯ-’ăḏōnāyw
’eṯ-‘êneyhā ’el-ywōsēf watō’mer šiḵəḇâ ‘immî:

8 wayəmā’ēn\| wayyō’mer ’el-’ēšeṯ ’ăḏōnāyw hēn ’ăḏōnî
lō’-yāḏ<sup>a</sup>‘ ’itî mah-babāyiṯ wəḵōl ’ăšer-yeš-lwō nāṯan bəyāḏî:

9 ’ênennû ḡāḏwōl babayiṯ hazzeh mimmennî wəlō’-ḥāśaḵə mimmennî mə’ûmâ kî
’im-’wōṯāḵə ba’ăšer ’atə-’išətwō wə’êḵə ’e‘ĕśeh hārā‘â hagəḏōlâ hazzō’ṯ
wəḥāṭā’ṯî lē’lōhîm:

10 wayəhî kəḏabərāh ’el-ywōsēf ywōm\| ywōm wəlō’-šām<sup>a</sup>‘
’ēleyhā lišəkaḇ ’eṣəlāh lihəywōṯ ‘immāh:

11 wayəhî kəhayywōm hazzeh wayyāḇō’ habayəṯâ l<sup>a</sup>‘ăśwōṯ
məla’ḵətwō wə’ên ’îš mē’anəšê habayiṯ šām babāyiṯ:

12 watiṯəpəśēhû bəḇiḡəḏwō lē’mōr šiḵəḇâ ‘immî wayy<sup>a</sup>‘ăzōḇ
biḡəḏwō bəyāḏāh wayyānās wayyēṣē’ h<sup>a</sup>ḥûṣâ:

13 wayəhî kirə’wōṯāh kî-‘āzaḇ biḡəḏwō bəyāḏāh wayyānās
h<sup>a</sup>ḥûṣâ:

14 watiqərā’ lə’anəšê ḇêṯāh watō’mer lâem lē’mōr rə’û hēḇî’ lānû ’îš
‘iḇərî ləṣ<sup>a</sup>ḥeq bānû bā’ ’ēlay lišəkaḇ ‘immî wā’eqərā’ bəqwōl
gāḏwōl:

15 wayəhî ḵəšāmə‘wō kî-hărîmōṯî qwōlî wā’eqərā’ wayy<sup>a</sup>‘ăzōḇ
biḡəḏwō ’eṣəlî wayyānās wayyēṣē’ h<sup>a</sup>ḥûṣâ:

16 watann<sup>a</sup>ḥ biḡəḏwō ’eṣəlāh ‘aḏ-bwō’ ’ăḏōnāyw ’el-bêṯwō:

17 watəḏabēr ’ēlāyw kadəḇārîm hā’ēlleh lē’mōr bā’-’ēlay hā‘eḇeḏ hā‘iḇərî
’ăšer-hēḇē’ṯā llānû ləṣ<sup>a</sup>ḥeq bî:

18 wayəhî kahărîmî qwōlî wā’eqərā’ wayy<sup>a</sup>‘ăzōḇ biḡəḏwō ’eṣəlî
wayyānās h<sup>a</sup>ḥûṣâ:

19 wayəhî ḵišəmō‘a ’ăḏōnāyw ’eṯ-diḇərê ’išətwō ’ăšer dibərâ ’ēlāyw
lē’mōr kadəḇārîm hā’ēlleh ‘āśāh<sup>1</sup> lî ‘aḇədeḵā wayyiḥar ’apwō:

20 wayyiqq<sup>a</sup>ḥ ’ăḏōnê ywōsēf ’ōṯwō wayyitənēhû ’el-bêṯ hassōhar
məqwōm ’ăšer-’ăsûrê ’ăsîrê hammeleḵə ’ăsûrîm wayəhî-šām bəḇêṯ hassōhar:

21 wayəhî yəhwâ ’eṯ-ywōsēf wayyēṭ ’ēlāyw ḥāseḏ wayyitēn ḥinnwō bə‘ênê
śar bêṯ-hassōhar:

22 wayyitēn śar bêṯ-hassōhar bəyaḏ-ywōsēf ’ēṯ kāl-hā’ăsîrim ’ăšer bəḇêṯ
hassōhar wə’ēṯ kāl-’ăšer ‘ōśîm šām hû’ hāyâ ‘ōśeh:

23 ’ên\| śar bêṯ-hassōhar rō’eh ’eṯ-kāl-mə’ûmâ bəyāḏwō ba’ăšer yəhwâ
’itwō wa’ăšer-hû’ ‘ōśeh yəhwâ maṣəlîḥa: s

------------------------------------------------------------------------

[Next: Genesis (Bereshit) Chapter 40](gen040.md)
