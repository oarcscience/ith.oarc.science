[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen002)  [KJV](../kjv/gen002)  [Sep](../sep/gen002) 
[Vul](../vul/gen002)   
  
[Genesis (Bereshit) Index](gen)  
  [Previous](gen001)  [Next](gen003) 

------------------------------------------------------------------------

### Tanach (Hebrew): Genesis (Bereshit) Chapter 2

‎<span id="001">1</span> ‏וַיְכֻלּ֛וּ הַשָּׁמַ֥יִם וְהָאָ֖רֶץ
וְכָל־צְבָאָֽם׃

‎<span id="002">2</span> ‏וַיְכַ֤ל אֱלֹהִים֙ בַּיּ֣וֹם הַשְּׁבִיעִ֔י
מְלַאכְתּ֖וֹ אֲשֶׁ֣ר עָשָׂ֑ה וַיִּשְׁבֹּת֙ בַּיּ֣וֹם הַשְּׁבִיעִ֔י
מִכָּל־מְלַאכְתּ֖וֹ אֲשֶׁ֥ר עָשָֽׂה׃

‎<span id="003">3</span> ‏וַיְבָ֤רֶךְ אֱלֹהִים֙ אֶת־י֣וֹם הַשְּׁבִיעִ֔י
וַיְקַדֵּ֖שׁ אֹת֑וֹ כִּ֣י ב֤וֹ שָׁבַת֙ מִכָּל־מְלַאכְתּ֔וֹ
אֲשֶׁר־בָּרָ֥א אֱלֹהִ֖ים לַעֲשֽׂוֹת׃ פ

‎<span id="004">4</span> ‏אֵ֣לֶּה תוֹלְד֧וֹת הַשָּׁמַ֛יִם וְהָאָ֖רֶץ
בְּהִבָּֽרְאָ֑ם בְּי֗וֹם עֲשׂ֛וֹת יְהוָ֥ה אֱלֹהִ֖ים אֶ֥רֶץ וְשָׁמָֽיִם׃

‎<span id="005">5</span> ‏וְכֹ֣ל׀ שִׂ֣יחַ הַשָּׂדֶ֗ה טֶ֚רֶם יִֽהְיֶ֣ה
בָאָ֔רֶץ וְכָל־עֵ֥שֶׂב הַשָּׂדֶ֖ה טֶ֣רֶם יִצְמָ֑ח כִּי֩ לֹ֨א הִמְטִ֜יר
יְהוָ֤ה אֱלֹהִים֙ עַל־הָאָ֔רֶץ וְאָדָ֣ם אַ֔יִן לַֽעֲבֹ֖ד
אֶת־הָֽאֲדָמָֽה׃

‎<span id="006">6</span> ‏וְאֵ֖ד יַֽעֲלֶ֣ה מִן־הָאָ֑רֶץ וְהִשְׁקָ֖ה
אֶֽת־כָּל־פְּנֵֽי־הָֽאֲדָמָֽה׃

‎<span id="007">7</span> ‏וַיִּיצֶר֩ יְהוָ֨ה אֱלֹהִ֜ים אֶת־הָֽאָדָ֗ם
עָפָר֙ מִן־הָ֣אֲדָמָ֔ה וַיִּפַּ֥ח בְּאַפָּ֖יו נִשְׁמַ֣ת חַיִּ֑ים
וַֽיְהִ֥י הָֽאָדָ֖ם לְנֶ֥פֶשׁ חַיָּֽה׃

‎<span id="008">8</span> ‏וַיִּטַּ֞ע יְהוָ֧ה אֱלֹהִ֛ים גַּן־בְעֵ֖דֶן
מִקֶּ֑דֶם וַיָּ֣שֶׂם שָׁ֔ם אֶת־הָֽאָדָ֖ם אֲשֶׁ֥ר יָצָֽר׃

‎<span id="009">9</span> ‏וַיַּצְמַ֞ח יְהוָ֤ה אֱלֹהִים֙ מִן־הָ֣אֲדָמָ֔ה
כָּל־עֵ֛ץ נֶחְמָ֥ד לְמַרְאֶ֖ה וְט֣וֹב לְמַאֲכָ֑ל וְעֵ֤ץ הַֽחַיִּים֙
בְּת֣וֹךְ הַגָּ֔ן וְעֵ֕ץ הַדַּ֖עַת ט֥וֹב וָרָֽע׃

‎<span id="010">10</span> ‏וְנָהָרּ֙ יֹצֵ֣א מֵעֵ֔דֶן לְהַשְׁק֖וֹת
אֶת־הַגָּ֑ן וּמִשָּׁם֙ יִפָּרֵ֔ד וְהָיָ֖ה לְאַרְבָּעָ֥ה רָאשִֽׁים׃

‎<span id="011">11</span> ‏שֵׁ֥ם הָֽאֶחָ֖ד פִּישׁ֑וֹן ה֣וּא הַסֹּבֵ֗ב
אֵ֚ת כָּל־אֶ֣רֶץ הַֽחֲוִילָ֔ה אֲשֶׁר־שָׁ֖ם הַזָּהָֽב׃

‎<span id="012">12</span> ‏וּֽזֲהַ֛ב הָאָ֥רֶץ הַהִ֖וא ט֑וֹב שָׁ֥ם
הַבְּדֹ֖לַח וְאֶ֥בֶן הַשֹּֽׁהַם׃

‎<span id="013">13</span> ‏וְשֵֽׁם־הַנָּהָ֥ר הַשֵּׁנִ֖י גִּיח֑וֹן ה֣וּא
הַסּוֹבֵ֔ב אֵ֖ת כָּל־אֶ֥רֶץ כּֽוּשׁ׃

‎<span id="014">14</span> ‏וְשֵׁ֨ם הַנָּהָ֤ר הַשְּׁלִישִׁי֙ חִדֶּ֔קֶל
ה֥וּא הַֽהֹלֵ֖ךְ קִדְמַ֣ת אַשּׁ֑וּר וְהַנָּהָ֥ר הָֽרְבִיעִ֖י ה֥וּא
פְרָֽת׃

‎<span id="015">15</span> ‏וַיִּקַּ֛ח יְהוָ֥ה אֱלֹהִ֖ים אֶת־הָֽאָדָ֑ם
וַיַּנִּחֵ֣הוּ בְגַן־עֵ֔דֶן לְעָבְדָ֖הּ וּלְשָׁמְרָֽהּ׃

‎<span id="016">16</span> ‏וַיְצַו֙ יְהוָ֣ה אֱלֹהִ֔ים עַל־הָֽאָדָ֖ם
לֵאמֹ֑ר מִכֹּ֥ל עֵֽץ־הַגָּ֖ן אָכֹ֥ל תֹּאכֵֽל׃

‎<span id="017">17</span> ‏וּמֵעֵ֗ץ הַדַּ֙עַת֙ ט֣וֹב וָרָ֔ע לֹ֥א תֹאכַ֖ל
מִמֶּ֑נּוּ כִּ֗י בְּי֛וֹם אֲכָלְךָ֥ מִמֶּ֖נּוּ מ֥וֹת תָּמֽוּת׃

‎<span id="018">18</span> ‏וַיֹּ֙אמֶר֙ יְהוָ֣ה אֱלֹהִ֔ים לֹא־ט֛וֹב
הֱי֥וֹת הָֽאָדָ֖ם לְבַדּ֑וֹ אֶֽעֱשֶׂהּ־לּ֥וֹ<sup>1</sup> עֵ֖זֶר
כְּנֶגְדּֽוֹ׃

‎<span id="019">19</span> ‏וַיִּצֶר֩ יְהוָ֨ה אֱלֹהִ֜ים מִן־הָֽאֲדָמָ֗ה
כָּל־חַיַּ֤ת הַשָּׂדֶה֙ וְאֵת֙ כָּל־ע֣וֹף הַשָּׁמַ֔יִם וַיָּבֵא֙
אֶל־הָ֣אָדָ֔ם לִרְא֖וֹת מַה־יִּקְרָא־ל֑וֹ וְכֹל֩ אֲשֶׁ֨ר יִקְרָא־ל֧וֹ
הָֽאָדָ֛ם נֶ֥פֶשׁ חַיָּ֖ה ה֥וּא שְׁמֽוֹ׃

‎<span id="020">20</span> ‏וַיִּקְרָ֨א הָֽאָדָ֜ם שֵׁמ֗וֹת
לְכָל־הַבְּהֵמָה֙ וּלְע֣וֹף הַשָּׁמַ֔יִם וּלְכֹ֖ל חַיַּ֣ת הַשָּׂדֶ֑ה
וּלְאָדָ֕ם לֹֽא־מָצָ֥א עֵ֖זֶר כְּנֶגְדּֽוֹ׃

‎<span id="021">21</span> ‏וַיַּפֵּל֩ יְהוָ֨ה אֱלֹהִ֧ים׀ תַּרְדֵּמָ֛ה
עַל־הָאָדָ֖ם וַיִּישָׁ֑ן וַיִּקַּ֗ח אַחַת֙ מִצַּלְעֹתָ֔יו וַיִּסְגֹּ֥ר
בָּשָׂ֖ר תַּחְתֶּֽנָּה׃

‎<span id="022">22</span> ‏וַיִּבֶן֩ יְהוָ֨ה אֱלֹהִ֧ים׀ אֶֽת־הַצֵּלָ֛ע
אֲשֶׁר־לָקַ֥ח מִן־הָֽאָדָ֖ם לְאִשָּׁ֑ה וַיְבִאֶ֖הָ אֶל־הָֽאָדָֽם׃

‎<span id="023">23</span> ‏וַיֹּאמֶר֮ הָֽאָדָם֒ זֹ֣את הַפַּ֗עַם עֶ֚צֶם
מֵֽעֲצָמַ֔י וּבָשָׂ֖ר מִבְּשָׂרִ֑י לְזֹאת֙ יִקָּרֵ֣א אִשָּׁ֔ה כִּ֥י
מֵאִ֖ישׁ לֻֽקֳחָה־זֹּֽאת׃

‎<span id="024">24</span> ‏עַל־כֵּן֙ יַֽעֲזָב־אִ֔ישׁ אֶת־אָבִ֖יו
וְאֶת־אִמּ֑וֹ וְדָבַ֣ק בְּאִשְׁתּ֔וֹ וְהָי֖וּ לְבָשָׂ֥ר אֶחָֽד׃

‎<span id="025">25</span> ‏וַיִּֽהְי֤וּ שְׁנֵיהֶם֙ עֲרוּמִּ֔ים הָֽאָדָ֖ם
וְאִשְׁתּ֑וֹ וְלֹ֖א יִתְבֹּשָֽׁשׁוּ׃

1 wayəḵullû haššāmayim wəhā’āreṣ wəḵāl-ṣəḇā’ām:

2 wayəḵal ’ĕlōhîm bayywōm haššəḇî‘î məla’ḵətwō ’ăšer ‘āśâ wayyišəbōṯ
bayywōm haššəḇî‘î mikāl-məla’ḵətwō ’ăšer ‘āśâ:

3 wayəḇāreḵə ’ĕlōhîm ’eṯ-ywōm haššəḇî‘î wayəqadēš ’ōṯwō kî ḇwō šāḇaṯ
mikāl-məla’ḵətwō ’ăšer-bārā’ ’ĕlōhîm l<sup>a</sup>‘ăśwōṯ: f

4 ’ēlleh ṯwōləḏwōṯ haššāmayim wəhā’āreṣ bəhibārə’ām bəywōm ‘ăśwōṯ yəhwâ
’ĕlōhîm ’ereṣ wəšāmāyim:

5 wəḵōl\| śîḥa haśśāḏeh ṭerem yihəyeh ḇā’āreṣ wəḵāl-‘ēśeḇ haśśāḏeh ṭerem
yiṣəmāḥ kî lō’ himəṭîr yəhwâ ’ĕlōhîm ‘al-hā’āreṣ wə’āḏām ’ayin
l<sup>a</sup>‘ăḇōḏ ’eṯ-hā’ăḏāmâ:

6 wə’ēḏ y<sup>a</sup>‘ăleh min-hā’āreṣ wəhišəqâ ’eṯ-kāl-pənê-hā’ăḏāmâ:

7 wayyîṣer yəhwâ ’ĕlōhîm ’eṯ-hā’āḏām ‘āfār min-hā’ăḏāmâ
wayyip<sup>a</sup>ḥ bə’apāyw nišəmaṯ ḥayyîm wayəhî hā’āḏām lənefeš
ḥayyâ:

8 wayyiṭṭ<sup>a</sup>‘ yəhwâ ’ĕlōhîm gan-ḇə‘ēḏen miqqeḏem wayyāśem šām
’eṯ-hā’āḏām ’ăšer yāṣār:

9 wayyaṣəm<sup>a</sup>ḥ yəhwâ ’ĕlōhîm min-hā’ăḏāmâ kāl-‘ēṣ neḥəmāḏ
ləmarə’eh wəṭwōḇ ləma’ăḵāl wə‘ēṣ h<sup>a</sup>ḥayyîm bəṯwōḵə hagān wə‘ēṣ
had<sup>a</sup>‘aṯ ṭwōḇ wārā‘:

10 wənâārr yōṣē’ mē‘ēḏen ləhašəqwōṯ ’eṯ-hagān ûmiššām yipārēḏ wəhāyâ
lə’arəbā‘â rā’šîm:

11 šēm hā’eḥāḏ pîšwōn hû’ hassōḇēḇ ’ēṯ kāl-’ereṣ h<sup>a</sup>ḥăwîlâ
’ăšer-šām hazzâāḇ:

12 ûzăhaḇ hā’āreṣ hahiw’ ṭwōḇ šām habəḏōl<sup>a</sup>ḥ wə’eḇen haššōham:

13 wəšēm-hannâār haššēnî gîḥwōn hû’ hasswōḇēḇ ’ēṯ kāl-’ereṣ kûš:

14 wəšēm hannâār haššəlîšî ḥideqel hû’ hahōlēḵə qiḏəmaṯ ’aššûr wəhannâār
hārəḇî‘î hû’ fərāṯ:

15 wayyiqq<sup>a</sup>ḥ yəhwâ ’ĕlōhîm ’eṯ-hā’āḏām wayyanniḥēhû
ḇəḡan-‘ēḏen lə‘āḇəḏāh ûləšāmərāh:

16 wayəṣaw yəhwâ ’ĕlōhîm ‘al-hā’āḏām lē’mōr mikōl ‘ēṣ-hagān ’āḵōl
tō’ḵēl:

17 ûmē‘ēṣ had<sup>a</sup>‘aṯ ṭwōḇ wārā‘ lō’ ṯō’ḵal mimmennû kî bəywōm
’ăḵāləḵā mimmennû mwōṯ tāmûṯ:

18 wayyō’mer yəhwâ ’ĕlōhîm lō’-ṭwōḇ hĕywōṯ hā’āḏām ləḇadwō
’e‘ĕśehh-llwō<sup>1</sup> ‘ēzer kəneḡədwō:

19 wayyiṣer yəhwâ ’ĕlōhîm min-hā’ăḏāmâ kāl-ḥayyaṯ haśśāḏeh wə’ēṯ
kāl-‘wōf haššāmayim wayyāḇē’ ’el-hā’āḏām lirə’wōṯ mah-yyiqərā’-lwō wəḵōl
’ăšer yiqərā’-lwō hā’āḏām nefeš ḥayyâ hû’ šəmwō:

20 wayyiqərā’ hā’āḏām šēmwōṯ ləḵāl-habəhēmâ ûlə‘wōf haššāmayim ûləḵōl
ḥayyaṯ haśśāḏeh ûlə’āḏām lō’-māṣā’ ‘ēzer kəneḡədwō:

21 wayyapēl yəhwâ ’ĕlōhîm\| tarədēmâ ‘al-hā’āḏām wayyîšān
wayyiqq<sup>a</sup>ḥ ’<sup>a</sup>ḥaṯ miṣṣalə‘ōṯāyw wayyisəgōr bāśār
t<sup>a</sup>ḥətennâ:

22 wayyiḇen yəhwâ ’ĕlōhîm\| ’eṯ-haṣṣēlā‘ ’ăšer-lāq<sup>a</sup>ḥ
min-hā’āḏām lə’iššâ wayəḇi’ehā ’el-hā’āḏām:

23 wayyō’mer hā’āḏām zō’ṯ hap<sup>a</sup>‘am ‘eṣem mē‘ăṣāmay ûḇāśār
mibəśārî ləzō’ṯ yiqqārē’ ’iššâ kî mē’îš luqŏḥâ-zzō’ṯ:

24 ‘al-kēn y<sup>a</sup>‘ăzāḇ-’îš ’eṯ-’āḇîw wə’eṯ-’immwō wəḏāḇaq
bə’išətwō wəhāyû ləḇāśār ’eḥāḏ:

25 wayyihəyû šənêhem ‘ărûmmîm hā’āḏām wə’išətwō wəlō’ yiṯəbōšāšû:

------------------------------------------------------------------------

[Next: Genesis (Bereshit) Chapter 3](gen003)
