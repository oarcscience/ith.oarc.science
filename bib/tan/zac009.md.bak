[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac009)  [KJV](../kjv/zac009)  [Sep](../sep/zac009.md) 
[Vul](../vul/zac009.md)   
  
[Zechariah (Zekharyah) Index](zac.md)  
  [Previous](zac008)  [Next](zac010.md) 

------------------------------------------------------------------------

### Tanach (Hebrew): Zechariah (Zekharyah) Chapter 9

‎<span id="001">1</span> ‏מַשָּׂ֤א דְבַר־יְהוָה֙ בְּאֶ֣רֶץ חַדְרָ֔ךְ
וְדַמֶּ֖שֶׂק מְנֻחָת֑וֹ כִּ֤י לַֽיהוָה֙ עֵ֣ין אָדָ֔ם וְכֹ֖ל שִׁבְטֵ֥י
יִשְׂרָאֵֽל׃

‎<span id="002">2</span> ‏וְגַם־חֲמָ֖ת תִּגְבָּל־בָּ֑הּ צֹ֣ר וְצִיד֔וֹן
כִּ֥י חָֽכְמָ֖ה מְאֹֽד׃

‎<span id="003">3</span> ‏וַתִּ֥בֶן צֹ֛ר מָצ֖וֹר לָ֑הּ
וַתִּצְבָּר־כֶּ֙סֶף֙ כֶּֽעָפָ֔ר וְחָר֖וּץ כְּטִ֥יט חוּצֽוֹת׃

‎<span id="004">4</span> ‏הִנֵּ֤ה אֲדֹנָי֙ יֽוֹרִשֶׁ֔נָּה וְהִכָּ֥ה
בַיָּ֖ם חֵילָ֑הּ וְהִ֖יא בָּאֵ֥שׁ תֵּאָכֵֽל׃

‎<span id="005">5</span> ‏תֵּרֶ֨א אַשְׁקְל֜וֹן וְתִירָ֗א וְעַזָּה֙
וְתָחִ֣יל מְאֹ֔ד וְעֶקְר֖וֹן כִּֽי־הֹבִ֣ישׁ מֶבָּטָ֑הּ וְאָ֤בַד מֶ֙לֶךְ֙
מֵֽעַזָּ֔ה וְאַשְׁקְל֖וֹן לֹ֥א תֵשֵֽׁב׃

‎<span id="006">6</span> ‏וְיָשַׁ֥ב מַמְזֵ֖ר בְּאַשְׁדּ֑וֹד
וְהִכְרַתִּ֖י גְּא֥וֹן פְּלִשְׁתִּֽים׃

‎<span id="007">7</span> ‏וַהֲסִרֹתִ֨י דָמָ֜יו מִפִּ֗יו וְשִׁקֻּצָיו֙
מִבֵּ֣ין שִׁנָּ֔יו וְנִשְׁאַ֥ר גַּם־ה֖וּא לֵֽאלֹהֵ֑ינוּ וְהָיָה֙
כְּאַלֻּ֣ף בִּֽיהוּדָ֔ה וְעֶקְר֖וֹן כִּיבוּסִֽי׃

‎<span id="008">8</span> ‏וְחָנִ֨יתִי לְבֵיתִ֤י מִצָּבָה֙ מֵעֹבֵ֣ר
וּמִשָּׁ֔ב וְלֹֽא־יַעֲבֹ֧ר עֲלֵיהֶ֛ם ע֖וֹד נֹגֵ֑שׂ כִּ֥י עַתָּ֖ה
רָאִ֥יתִי בְעֵינָֽי׃ ס

‎<span id="009">9</span> ‏גִּילִ֨י מְאֹ֜ד בַּת־צִיּ֗וֹן הָרִ֙יעִי֙ בַּ֣ת
יְרוּשָׁלִַ֔ם הִנֵּ֤ה מַלְכֵּךְ֙ יָ֣בוֹא לָ֔ךְ צַדִּ֥יק וְנוֹשָׁ֖ע ה֑וּא
עָנִי֙ וְרֹכֵ֣ב עַל־חֲמ֔וֹר וְעַל־עַ֖יִר בֶּן־אֲתֹנֽוֹת׃

‎<span id="010">10</span> ‏וְהִכְרַתִּי־רֶ֣כֶב מֵאֶפְרַ֗יִם וְסוּס֙
מִיר֣וּשָׁלִַ֔ם וְנִכְרְתָה֙ קֶ֣שֶׁת מִלְחָמָ֔ה וְדִבֶּ֥ר שָׁל֖וֹם
לַגּוֹיִ֑ם וּמָשְׁלוֹ֙ מִיָּ֣ם עַד־יָ֔ם וּמִנָּהָ֖ר עַד־אַפְסֵי־אָֽרֶץ׃

‎<span id="011">11</span> ‏גַּם־אַ֣תְּ בְּדַם־בְּרִיתֵ֗ךְ שִׁלַּ֤חְתִּי
אֲסִירַ֙יִךְ֙<sup>3</sup> מִבּ֔וֹר אֵ֥ין מַ֖יִם בּֽוֹ׃

‎<span id="012">12</span> ‏שׁ֚וּבוּ לְבִצָּר֔וֹן אֲסִירֵ֖י הַתִּקְוָ֑ה
גַּם־הַיּ֕וֹם מַגִּ֥יד מִשְׁנֶ֖ה אָשִׁ֥יב לָֽךְ׃

‎<span id="013">13</span> ‏כִּֽי־דָרַ֨כְתִּי לִ֜י יְהוּדָ֗ה קֶ֚שֶׁת
מִלֵּ֣אתִי אֶפְרַ֔יִם וְעוֹרַרְתִּ֤י בָנַ֙יִךְ֙ צִיּ֔וֹן עַל־בָּנַ֖יִךְ
יָוָ֑ן וְשַׂמְתִּ֖יךְ כְּחֶ֥רֶב גִּבּֽוֹר׃

‎<span id="014">14</span> ‏וַֽיהוָה֙ עֲלֵיהֶ֣ם יֵֽרָאֶ֔ה וְיָצָ֥א
כַבָּרָ֖ק חִצּ֑וֹ וַֽאדֹנָ֤י יְהוִֹה֙ בַּשּׁוֹפָ֣ר יִתְקָ֔ע וְהָלַ֖ךְ
בְּסַעֲר֥וֹת תֵּימָֽן׃

‎<span id="015">15</span> ‏יְהוָ֣ה צְבָאוֹת֮ יָגֵ֣ן עֲלֵיהֶם֒ וְאָכְל֗וּ
וְכָֽבְשׁוּ֙ אַבְנֵי־קֶ֔לַע וְשָׁת֥וּ הָמ֖וּ כְּמוֹ־יָ֑יִן וּמָֽלְאוּ֙
כַּמִּזְרָ֔ק כְּזָוִיּ֖וֹת מִזְבֵּֽחַ׃

‎<span id="016">16</span> ‏וְֽהוֹשִׁיעָ֞ם יְהוָ֧ה אֱלֹהֵיהֶ֛ם בַּיּ֥וֹם
הַה֖וּא כְּצֹ֣אן עַמּ֑וֹ כִּ֚י אַבְנֵי־נֵ֔זֶר מִֽתְנוֹסְס֖וֹת
עַל־אַדְמָתֽוֹ׃

‎<span id="017">17</span> ‏כִּ֥י מַה־טּוּב֖וֹ וּמַה־יָפְי֑וֹ דָּגָן֙
בַּֽחוּרִ֔ים וְתִיר֖וֹשׁ יְנוֹבֵ֥ב בְּתֻלֽוֹת׃

1 maśśā’ ḏəḇar-yəhwâ bə’ereṣ ḥaḏərāḵə wəḏammeśeq mənuḥāṯwō kî layhwâ ‘ên
’āḏām wəḵōl šiḇəṭê yiśərā’ēl:

2 wəḡam-ḥămāṯ tiḡəbāl-bāh ṣōr wəṣîḏwōn kî ḥāḵəmâ mə’ōḏ:

3 watiḇen ṣōr māṣwōr lāh watiṣəbār-kesef ke‘āfār wəḥārûṣ kəṭîṭ ḥûṣwōṯ:

4 hinnēh ’ăḏōnāy ywōrišennâ wəhikâ ḇayyām ḥêlāh wəhî’ bā’ēš tē’āḵēl:

5 tēre’ ’ašəqəlwōn wəṯîrā’ wə‘azzâ wəṯāḥîl mə’ōḏ wə‘eqərwōn kî-hōḇîš
mebāṭāh wə’āḇaḏ meleḵə mē‘azzâ wə’ašəqəlwōn lō’ ṯēšēḇ:

6 wəyāšaḇ maməzēr bə’ašədwōḏ wəhiḵəratî gə’wōn pəlišətîm:

7 wahăsirōṯî ḏāmāyw mipîw wəšiqquṣāyw mibên šinnāyw wənišə’ar gam-hû’
lē’lōhênû wəhāyâ kə’alluf bîhûḏâ wə‘eqərwōn kîḇûsî:

8 wəḥānîṯî ləḇêṯî miṣṣāḇâ mē‘ōḇēr ûmiššāḇ wəlō’-y<sup>a</sup>‘ăḇōr
‘ălêhem ‘wōḏ nōḡēś kî ‘atâ rā’îṯî ḇə‘ênāy: s

9 gîlî mə’ōḏ baṯ-ṣîywōn hārî‘î baṯ yərûšālaim hinnēh maləkēḵə yāḇwō’
lāḵə ṣadîq wənwōšā‘ hû’ ‘ānî wərōḵēḇ ‘al-ḥămwōr wə‘al-‘ayir
ben-’ăṯōnwōṯ:

10 wəhiḵəratî-reḵeḇ mē’efərayim wəsûs mîrûšālaim wəniḵərəṯâ qešeṯ
miləḥāmâ wəḏiber šālwōm lagwōyim ûmāšəlwō mîyām ‘aḏ-yām ûminnâār
‘aḏ-’afəsê-’āreṣ:

11 gam-’atə bəḏam-bərîṯēḵə šill<sup>a</sup>ḥətî ’ăsîrayiḵə<sup>3</sup>
mibwōr ’ên mayim bwō:

12 šûḇû ləḇiṣṣārwōn ’ăsîrê hatiqəwâ gam-hayywōm magîḏ mišəneh ’āšîḇ
lāḵə:

13 kî-ḏāraḵətî lî yəhûḏâ qešeṯ millē’ṯî ’efərayim wə‘wōrarətî ḇānayiḵə
ṣîywōn ‘al-bānayiḵə yāwān wəśamətîḵə kəḥereḇ gibwōr:

14 wayhwâ ‘ălêhem yērā’eh wəyāṣā’ ḵabārāq ḥiṣṣwō wa’ḏōnāy yəhwōih
baššwōfār yiṯəqā‘ wəhālaḵə bəs<sup>a</sup>‘ărwōṯ têmān:

15 yəhwâ ṣəḇā’wōṯ yāḡēn ‘ălêhem wə’āḵəlû wəḵāḇəšû
’aḇənê-qel<sup>a</sup>‘ wəšāṯû hāmû kəmwō-yāyin ûmālə’û kammizərāq
kəzāwîywōṯ mizəbēḥa:

16 wəhwōšî‘ām yəhwâ ’ĕlōhêhem bayywōm hahû’ kəṣō’n ‘ammwō kî
’aḇənê-nēzer miṯənwōsəswōṯ ‘al-’aḏəmāṯwō:

17 kî mah-ṭṭûḇwō ûmah-yāfəywō dāḡān b<sup>a</sup>ḥûrîm wəṯîrwōš yənwōḇēḇ
bəṯulwōṯ:

------------------------------------------------------------------------

[Next: Zechariah (Zekharyah) Chapter 10](zac010.md)
