[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc002)  [KJV](../kjv/ecc002)  [Sep](../sep/ecc002.md) 
[Vul](../vul/ecc002.md)   
  
[Ecclesiastes (Qohelet) Index](ecc.md)  
  [Previous](ecc001)  [Next](ecc003.md) 

------------------------------------------------------------------------

### Tanach (Hebrew): Ecclesiastes (Qohelet) Chapter 2

‎<span id="001">1</span> ‏אָמַ֤רְתִּֽי<sup>1</sup> אֲנִי֙ בְּלִבִּ֔י
לְכָה־נָּ֛א אֲנַסְּכָ֛ה בְשִׂמְחָ֖ה וּרְאֵ֣ה בְט֑וֹב וְהִנֵּ֥ה גַם־ה֖וּא
הָֽבֶל׃

‎<span id="002">2</span> ‏לִשְׂח֖וֹק אָמַ֣רְתִּי מְהוֹלָ֑ל וּלְשִׂמְחָ֖ה
מַה־זֹּ֥ה עֹשָֽׂה׃

‎<span id="003">3</span> ‏תַּ֣רְתִּי בְלִבִּ֔י לִמְשׁ֥וֹךְ בַּיַּ֖יִן
אֶת־בְּשָׂרִ֑י וְלִבִּ֞י נֹהֵ֤ג בַּֽחָכְמָה֙ וְלֶאֱחֹ֣ז בְּסִכְל֔וּת
עַ֣ד אֲשֶׁר־אֶרְאֶ֗ה אֵי־זֶ֨ה ט֜וֹב לִבְנֵ֤י הָאָדָם֙ אֲשֶׁ֤ר יַעֲשׂוּ֙
תַּ֣חַת הַשָּׁמַ֔יִם מִסְפַּ֖ר יְמֵ֥י חַיֵּיהֶֽם׃

‎<span id="004">4</span> ‏הִגְדַּ֖לְתִּי מַעֲשָׂ֑י בָּנִ֤יתִי לִי֙
בָּתִּ֔ים נָטַ֥עְתִּי לִ֖י כְּרָמִֽים׃

‎<span id="005">5</span> ‏עָשִׂ֣יתִי לִ֔י גַּנּ֖וֹת וּפַרְדֵּסִ֑ים
וְנָטַ֥עְתִּי בָהֶ֖ם עֵ֥ץ כָּל־פֶּֽרִי׃

‎<span id="006">6</span> ‏עָשִׂ֥יתִי לִ֖י בְּרֵכ֣וֹת מָ֑יִם לְהַשְׁק֣וֹת
מֵהֶ֔ם יַ֖עַר צוֹמֵ֥חַ עֵצִֽים׃

‎<span id="007">7</span> ‏קָנִ֙יתִי֙ עֲבָדִ֣ים וּשְׁפָח֔וֹת
וּבְנֵי־בַ֖יִת הָ֣יָה לִ֑י גַּ֣ם מִקְנֶה֩ בָקָ֨ר וָצֹ֤אן הַרְבֵּה֙
הָ֣יָה לִ֔י מִכֹּ֛ל שֶֽׁהָי֥וּ לְפָנַ֖י בִּירוּשָׁלִָֽם׃

‎<span id="008">8</span> ‏כָּנַ֤סְתִּי לִי֙ גַּם־כֶּ֣סֶף וְזָהָ֔ב
וּסְגֻלַּ֥ת מְלָכִ֖ים וְהַמְּדִינ֑וֹת עָשִׂ֨יתִי לִ֜י שָׁרִ֣ים
וְשָׁר֗וֹת וְתַעֲנוּגֹ֛ת בְּנֵ֥י הָאָדָ֖ם שִׁדָּ֥ה וְשִׁדּֽוֹת׃

‎<span id="009">9</span> ‏וְגָדַ֣לְתִּי וְהוֹסַ֔פְתִּי מִכֹּ֛ל שֶׁהָיָ֥ה
לְפָנַ֖י בִּירוּשָׁלִָ֑ם אַ֥ף חָכְמָתִ֖י עָ֥מְדָה לִּֽי׃

‎<span id="010">10</span> ‏וְכֹל֙ אֲשֶׁ֣ר שָֽׁאֲל֣וּ עֵינַ֔י לֹ֥א
אָצַ֖לְתִּי מֵהֶ֑ם לֹֽא־מָנַ֨עְתִּי אֶת־לִבִּ֜י מִכָּל־שִׂמְחָ֗ה
כִּֽי־לִבִּ֤י שָׂמֵ֙חַ֙ מִכָּל־עֲמָלִ֔י וְזֶֽה־הָיָ֥ה חֶלְקִ֖י
מִכָּל־עֲמָלִֽי׃

‎<span id="011">11</span> ‏וּפָנִ֣יתִֽי אֲנִ֗י בְּכָל־מַעֲשַׂי֙
שֶֽׁעָשׂ֣וּ יָדַ֔י וּבֶֽעָמָ֖ל שֶׁעָמַ֣לְתִּי לַעֲשׂ֑וֹת וְהִנֵּ֨ה
הַכֹּ֥ל הֶ֙בֶל֙ וּרְע֣וּת ר֔וּחַ וְאֵ֥ין יִתְר֖וֹן תַּ֥חַת הַשָּֽׁמֶשׁ׃

‎<span id="012">12</span> ‏וּפָנִ֤יתִֽי אֲנִי֙ לִרְא֣וֹת חָכְמָ֔ה
וְהוֹלֵל֖וֹת וְסִכְל֑וּת כִּ֣י׀ מֶ֣ה הָאָדָ֗ם שֶׁיָּבוֹא֙ אַחֲרֵ֣י
הַמֶּ֔לֶךְ אֵ֥ת אֲשֶׁר־כְּבָ֖ר עָשֽׂוּהוּ׃

‎<span id="013">13</span> ‏וְרָאִ֣יתִי אָ֔נִי שֶׁיֵּ֥שׁ יִתְר֛וֹן
לַֽחָכְמָ֖ה מִן־הַסִּכְל֑וּת כִּֽיתְר֥וֹן הָא֖וֹר מִן־הַחֹֽשֶׁךְ׃

‎<span id="014">14</span> ‏הֶֽחָכָם֙ עֵינָ֣יו בְּרֹאשׁ֔וֹ וְהַכְּסִ֖יל
בַּחֹ֣שֶׁךְ הוֹלֵ֑ךְ וְיָדַ֣עְתִּי גַם־אָ֔נִי שֶׁמִּקְרֶ֥ה אֶחָ֖ד
יִקְרֶ֥ה אֶת־כֻּלָּֽם׃

‎<span id="015">15</span> ‏וְאָמַ֨רְתִּֽי אֲנִ֜י בְּלִבִּ֗י כְּמִקְרֵ֤ה
הַכְּסִיל֙ גַּם־אֲנִ֣י יִקְרֵ֔נִי וְלָ֧מָּה חָכַ֛מְתִּי אֲנִ֖י אָ֣ז
יוֹתֵ֑ר וְדִבַּ֣רְתִּי בְלִבִּ֔י שֶׁגַּם־זֶ֖ה הָֽבֶל׃

‎<span id="016">16</span> ‏כִּי֩ אֵ֨ין זִכְר֧וֹן לֶחָכָ֛ם
עִֽם־הַכְּסִ֖יל לְעוֹלָ֑ם בְּשֶׁכְּבָ֞ר הַיָּמִ֤ים הַבָּאִים֙ הַכֹּ֣ל
נִשְׁכָּ֔ח וְאֵ֛יךְ יָמ֥וּת הֶחָכָ֖ם עִֽם־הַכְּסִֽיל׃

‎<span id="017">17</span> ‏וְשָׂנֵ֙אתִי֙ אֶת־הַ֣חַיִּ֔ים כִּ֣י רַ֤ע
עָלַי֙ הַֽמַּעֲשֶׂ֔ה שֶׁנַּעֲשָׂ֖ה תַּ֣חַת הַשָּׁ֑מֶשׁ כִּֽי־הַכֹּ֥ל
הֶ֖בֶל וּרְע֥וּת רֽוּחַ׃

‎<span id="018">18</span> ‏וְשָׂנֵ֤אתִֽי אֲנִי֙ אֶת־כָּל־עֲמָלִ֔י
שֶׁאֲנִ֥י עָמֵ֖ל תַּ֣חַת הַשָּׁ֑מֶשׁ שֶׁ֣אַנִּיחֶ֔נּוּ לָאָדָ֖ם
שֶׁיִּהְיֶ֥ה אַחֲרָֽי׃

‎<span id="019">19</span> ‏וּמִ֣י יוֹדֵ֗עַ הֶֽחָכָ֤ם יִהְיֶה֙ א֣וֹ
סָכָ֔ל וְיִשְׁלַט֙ בְּכָל־עֲמָלִ֔י שֶֽׁעָמַ֥לְתִּי וְשֶׁחָכַ֖מְתִּי
תַּ֣חַת הַשָּׁ֑מֶשׁ גַּם־זֶ֖ה הָֽבֶל׃

‎<span id="020">20</span> ‏וְסַבּ֥וֹתִֽי אֲנִ֖י לְיַאֵ֣שׁ אֶת־לִבִּ֑י
עַ֚ל כָּל־הֶ֣עָמָ֔ל שֶׁעָמַ֖לְתִּי תַּ֥חַת הַשָּֽׁמֶשׁ׃

‎<span id="021">21</span> ‏כִּי־יֵ֣שׁ אָדָ֗ם שֶׁעֲמָל֛וֹ בְּחָכְמָ֥ה
וּבְדַ֖עַת וּבְכִשְׁר֑וֹן וּלְאָדָ֞ם שֶׁלֹּ֤א עָֽמַל־בּוֹ֙ יִתְּנֶ֣נּוּ
חֶלְק֔וֹ גַּם־זֶ֥ה הֶ֖בֶל וְרָעָ֥ה רַבָּֽה׃

‎<span id="022">22</span> ‏כִּ֠י מֶֽה־הוֶֹ֤ה לָֽאָדָם֙ בְּכָל־עֲמָל֔וֹ
וּבְרַעְי֖וֹן לִבּ֑וֹ שֶׁה֥וּא עָמֵ֖ל תַּ֥חַת הַשָּֽׁמֶשׁ׃

‎<span id="023">23</span> ‏כִּ֧י כָל־יָמָ֣יו מַכְאֹבִ֗ים וָכַ֙עַס֙
עִנְיָנ֔וֹ גַּם־בַּלַּ֖יְלָה לֹא־שָׁכַ֣ב לִבּ֑וֹ גַּם־זֶ֖ה הֶ֥בֶל הֽוּא׃

‎<span id="024">24</span> ‏אֵֽין־ט֤וֹב בָּאָדָם֙ שֶׁיֹּאכַ֣ל וְשָׁתָ֔ה
וְהֶרְאָ֧ה אֶת־נַפְשׁ֛וֹ ט֖וֹב בַּעֲמָל֑וֹ גַּם־זֹה֙ רָאִ֣יתִי אָ֔נִי
כִּ֛י מִיַּ֥ד הָאֱלֹהִ֖ים הִֽיא׃

‎<span id="025">25</span> ‏כִּ֣י מִ֥י יֹאכַ֛ל וּמִ֥י יָח֖וּשׁ ח֥וּץ
מִמֶּֽנִּי׃

‎<span id="026">26</span> ‏כִּ֤י לְאָדָם֙ שֶׁטּ֣וֹב לְפָנָ֔יו נָתַ֛ן
חָכְמָ֥ה וְדַ֖עַת וְשִׂמְחָ֑ה וְלַחוֹטֶא֩ נָתַ֨ן עִנְיָ֜ן לֶאֱס֣וֹף
וְלִכְנ֗וֹס לָתֵת֙ לְטוֹב֙ לִפְנֵ֣י הָֽאֱלֹהִ֔ים גַּם־זֶ֥ה הֶ֖בֶל
וּרְע֥וּת רֽוּחַ׃

1 ’āmarətî<sup>1</sup> ’ănî bəlibî ləḵâ-nnā’ ’ănassəḵâ ḇəśiməḥâ ûrə’ēh
ḇəṭwōḇ wəhinnēh ḡam-hû’ hāḇel:

2 liśəḥwōq ’āmarətî məhwōlāl ûləśiməḥâ mah-zzōh ‘ōśâ:

3 tarətî ḇəlibî liməšwōḵə bayyayin ’eṯ-bəśārî wəlibî nōhēḡ
b<sup>a</sup>ḥāḵəmâ wəle’ĕḥōz bəsiḵəlûṯ ‘aḏ ’ăšer-’erə’eh ’ê-zeh ṭwōḇ
liḇənê hā’āḏām ’ăšer y<sup>a</sup>‘ăśû t<sup>a</sup>ḥaṯ haššāmayim
misəpar yəmê ḥayyêhem:

4 hiḡədalətî m<sup>a</sup>‘ăśāy bānîṯî lî bātîm nāṭ<sup>a</sup>‘ətî lî
kərāmîm:

5 ‘āśîṯî lî gannwōṯ ûfarədēsîm wənāṭ<sup>a</sup>‘ətî ḇâem ‘ēṣ kāl-perî:

6 ‘āśîṯî lî bərēḵwōṯ māyim ləhašəqwōṯ mēhem y<sup>a</sup>‘ar ṣwōmēḥa
‘ēṣîm:

7 qānîṯî ‘ăḇāḏîm ûšəfāḥwōṯ ûḇənê-ḇayiṯ hāyâ lî gam miqəneh ḇāqār wāṣō’n
harəbēh hāyâ lî mikōl šehāyû ləfānay bîrûšālāim:

8 kānasətî lî gam-kesef wəzâāḇ ûsəḡullaṯ məlāḵîm wəhamməḏînwōṯ ‘āśîṯî lî
šārîm wəšārwōṯ wəṯ<sup>a</sup>‘ănûḡōṯ bənê hā’āḏām šidâ wəšidwōṯ:

9 wəḡāḏalətî wəhwōsafətî mikōl šehāyâ ləfānay bîrûšālāim ’af ḥāḵəmāṯî
‘āməḏâ llî:

10 wəḵōl ’ăšer šā’ălû ‘ênay lō’ ’āṣalətî mēhem lō’-mān<sup>a</sup>‘ətî
’eṯ-libî mikāl-śiməḥâ kî-libî śāmēḥa mikāl-‘ămālî wəzeh-hāyâ ḥeləqî
mikāl-‘ămālî:

11 ûfānîṯî ’ănî bəḵāl-m<sup>a</sup>‘ăśay še‘āśû yāḏay ûḇe‘āmāl
še‘āmalətî l<sup>a</sup>‘ăśwōṯ wəhinnēh hakōl heḇel ûrə‘ûṯ rûḥa wə’ên
yiṯərwōn t<sup>a</sup>ḥaṯ haššāmeš:

12 ûfānîṯî ’ănî lirə’wōṯ ḥāḵəmâ wəhwōlēlwōṯ wəsiḵəlûṯ kî\| meh hā’āḏām
šeyyāḇwō’ ’<sup>a</sup>ḥărê hammeleḵə ’ēṯ ’ăšer-kəḇār ‘āśûhû:

13 wərā’îṯî ’ānî šeyyēš yiṯərwōn l<sup>a</sup>ḥāḵəmâ min-hassiḵəlûṯ
kîṯərwōn hā’wōr min-h<sup>a</sup>ḥōšeḵə:

14 heḥāḵām ‘ênāyw bərō’šwō wəhakəsîl b<sup>a</sup>ḥōšeḵə hwōlēḵə
wəyāḏ<sup>a</sup>‘ətî ḡam-’ānî šemmiqəreh ’eḥāḏ yiqəreh ’eṯ-kullām:

15 wə’āmarətî ’ănî bəlibî kəmiqərēh hakəsîl gam-’ănî yiqərēnî wəlāmmâ
ḥāḵamətî ’ănî ’āz ywōṯēr wəḏibarətî ḇəlibî šegam-zeh hāḇel:

16 kî ’ên ziḵərwōn leḥāḵām ‘im-hakəsîl lə‘wōlām bəšekəḇār hayyāmîm
habā’îm hakōl nišəkāḥ wə’êḵə yāmûṯ heḥāḵām ‘im-hakəsîl:

17 wəśānē’ṯî ’eṯ-h<sup>a</sup>ḥayyîm kî r<sup>a</sup>‘ ‘ālay
hamm<sup>a</sup>‘ăśeh šenn<sup>a</sup>‘ăśâ t<sup>a</sup>ḥaṯ haššāmeš
kî-hakōl heḇel ûrə‘ûṯ rûḥa:

18 wəśānē’ṯî ’ănî ’eṯ-kāl-‘ămālî še’ănî ‘āmēl t<sup>a</sup>ḥaṯ haššāmeš
še’annîḥennû lā’āḏām šeyyihəyeh ’<sup>a</sup>ḥărāy:

19 ûmî ywōḏē‘a heḥāḵām yihəyeh ’wō sāḵāl wəyišəlaṭ bəḵāl-‘ămālî
še‘āmalətî wəšeḥāḵamətî t<sup>a</sup>ḥaṯ haššāmeš gam-zeh hāḇel:

20 wəsabwōṯî ’ănî ləya’ēš ’eṯ-libî ‘al kāl-he‘āmāl še‘āmalətî
t<sup>a</sup>ḥaṯ haššāmeš:

21 kî-yēš ’āḏām še‘ămālwō bəḥāḵəmâ ûḇəḏ<sup>a</sup>‘aṯ ûḇəḵišərwōn
ûlə’āḏām šellō’ ‘āmal-bwō yitənennû ḥeləqwō gam-zeh heḇel wərā‘â rabâ:

22 kî meh-hwōeh lā’āḏām bəḵāl-‘ămālwō ûḇər<sup>a</sup>‘əywōn libwō šehû’
‘āmēl t<sup>a</sup>ḥaṯ haššāmeš:

23 kî ḵāl-yāmāyw maḵə’ōḇîm wāḵ<sup>a</sup>‘as ‘inəyānwō gam-ballayəlâ
lō’-šāḵaḇ libwō gam-zeh heḇel hû’:

24 ’ên-ṭwōḇ bā’āḏām šeyyō’ḵal wəšāṯâ wəherə’â ’eṯ-nafəšwō ṭwōḇ
b<sup>a</sup>‘ămālwō gam-zōh rā’îṯî ’ānî kî mîyaḏ hā’ĕlōhîm hî’:

25 kî mî yō’ḵal ûmî yāḥûš ḥûṣ mimmennî:

26 kî lə’āḏām šeṭṭwōḇ ləfānāyw nāṯan ḥāḵəmâ wəḏ<sup>a</sup>‘aṯ wəśiməḥâ
wəl<sup>a</sup>ḥwōṭe’ nāṯan ‘inəyān le’ĕswōf wəliḵənwōs lāṯēṯ ləṭwōḇ
lifənê hā’ĕlōhîm gam-zeh heḇel ûrə‘ûṯ rûḥa:

------------------------------------------------------------------------

[Next: Ecclesiastes (Qohelet) Chapter 3](ecc003.md)
