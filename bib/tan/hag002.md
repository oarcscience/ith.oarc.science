[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hag002)  [KJV](../kjv/hag002)  [Sep](../sep/hag002.md) 
[Vul](../vul/hag002.md)   
  
[Haggai (Haggai) Index](hag.md)  
  [Previous](hag001)  [Next](zac001.md) 

------------------------------------------------------------------------

### Tanach (Hebrew): Haggai (Haggai) Chapter 2

‎<span id="001">1</span> ‏בַּשְּׁבִיעִ֕י בְּעֶשְׂרִ֥ים וְאֶחָ֖ד
לַחֹ֑דֶשׁ הָיָה֙ דְּבַר־יְהוָ֔ה בְּיַד־חַגַּ֥י הַנָּבִ֖יא לֵאמֹֽר׃

‎<span id="002">2</span> ‏אֱמָר־נָ֗א אֶל־זְרֻבָּבֶ֤ל בֶּן־שַׁלְתִּיאֵל֙
פַּחַ֣ת יְהוּדָ֔ה וְאֶל־יְהוֹשֻׁ֥עַ בֶּן־יְהוֹצָדָ֖ק הַכֹּהֵ֣ן
הַגָּד֑וֹל וְאֶל־שְׁאֵרִ֥ית הָעָ֖ם לֵאמֹֽר׃

‎<span id="003">3</span> ‏מִ֤י בָכֶם֙ הַנִּשְׁאָ֔ר אֲשֶׁ֤ר רָאָה֙
אֶת־הַבַּ֣יִת הַזֶּ֔ה בִּכְבוֹד֖וֹ הָרִאשׁ֑וֹן וּמָ֨ה אַתֶּ֜ם רֹאִ֤ים
אֹתוֹ֙ עַ֔תָּה הֲל֥וֹא כָמֹ֛הוּ כְּאַ֖יִן בְּעֵינֵיכֶֽם׃

‎<span id="004">4</span> ‏וְעַתָּ֣ה חֲזַ֣ק זְרֻבָּבֶ֣ל׀ נְאֻם־יְהוָ֡ה
וַחֲזַ֣ק יְהוֹשֻׁ֣עַ בֶּן־יְהוֹצָדָק֩ הַכֹּהֵ֨ן הַגָּד֜וֹל וַחֲזַ֨ק
כָּל־עַ֥ם הָאָ֛רֶץ נְאֻם־יְהוָ֖ה וַֽעֲשׂ֑וּ כִּֽי־אֲנִ֣י אִתְּכֶ֔ם
נְאֻ֖ם יְהוָ֥ה צְבָאֽוֹת׃

‎<span id="005">5</span> ‏אֶֽת־הַדָּבָ֞ר אֲשֶׁר־כָּרַ֤תִּי אִתְּכֶם֙
בְּצֵאתְכֶ֣ם מִמִּצְרַ֔יִם וְרוּחִ֖י עֹמֶ֣דֶת בְּתוֹכְכֶ֑ם
אַל־תִּירָֽאוּ׃ ס

‎<span id="006">6</span> ‏כִּ֣י כֹ֤ה אָמַר֙ יְהוָ֣ה צְבָא֔וֹת ע֥וֹד
אַחַ֖ת מְעַ֣ט הִ֑יא וַאֲנִ֗י מַרְעִישׁ֙ אֶת־הַשָּׁמַ֣יִם וְאֶת־הָאָ֔רֶץ
וְאֶת־הַיָּ֖ם וְאֶת־הֶחָרָבָֽה׃

‎<span id="007">7</span> ‏וְהִרְעַשְׁתִּי֙ אֶת־כָּל־הַגּוֹיִ֔ם וּבָ֖אוּ
חֶמְדַּ֣ת כָּל־הַגּוֹיִ֑ם וּמִלֵּאתִ֞י אֶת־הַבַּ֤יִת הַזֶּה֙ כָּב֔וֹד
אָמַ֖ר יְהוָ֥ה צְבָאֽוֹת׃

‎<span id="008">8</span> ‏לִ֥י הַכֶּ֖סֶף וְלִ֣י הַזָּהָ֑ב נְאֻ֖ם יְהוָ֥ה
צְבָאֽוֹת׃

‎<span id="009">9</span> ‏גָּד֣וֹל יִֽהְיֶ֡ה כְּבוֹד֩ הַבַּ֨יִת הַזֶּ֤ה
הָאַֽחֲרוֹן֙ מִן־הָ֣רִאשׁ֔וֹן אָמַ֖ר יְהוָ֣ה צְבָא֑וֹת וּבַמָּק֤וֹם
הַזֶּה֙ אֶתֵּ֣ן שָׁל֔וֹם נְאֻ֖ם יְהוָ֥ה צְבָאֽוֹת׃ פ

‎<span id="010">10</span> ‏בְּעֶשְׂרִ֤ים וְאַרְבָּעָה֙ לַתְּשִׁיעִ֔י
בִּשְׁנַ֥ת שְׁתַּ֖יִם לְדָרְיָ֑וֶשׁ הָיָה֙ דְּבַר־יְהוָ֔ה אֶל־חַגַּ֥י
הַנָּבִ֖יא לֵאמֹֽר׃

‎<span id="011">11</span> ‏כֹּ֥ה אָמַ֖ר יְהוָ֣ה צְבָא֑וֹת שְׁאַל־נָ֧א
אֶת־הַכֹּהֲנִ֛ים תּוֹרָ֖ה לֵאמֹֽר׃

‎<span id="012">12</span> ‏הֵ֣ן׀ יִשָּׂא־אִ֨ישׁ בְּשַׂר־קֹ֜דֶשׁ
בִּכְנַ֣ף בִּגְד֗וֹ וְנָגַ֣ע בִּ֠כְנָפוֹ אֶל־הַלֶּ֨חֶם וְאֶל־הַנָּזִ֜יד
וְאֶל־הַיַּ֧יִן וְאֶל־שֶׁ֛מֶן וְאֶל־כָּל־מַאֲכָ֖ל הֲיִקְדָּ֑שׁ
וַיַּעֲנ֧וּ הַכֹּהֲנִ֛ים וַיֹּאמְר֖וּ לֹֽא׃

‎<span id="013">13</span> ‏וַיֹּ֣אמֶר חַגַּ֔י אִם־יִגַּ֧ע טְמֵא־נֶ֛פֶשׁ
בְּכָל־אֵ֖לֶּה הֲיִטְמָ֑א וַיַּעֲנ֧וּ הַכֹּהֲנִ֛ים וַיֹּאמְר֖וּ
יִטְמָֽא׃

‎<span id="014">14</span> ‏וַיַּ֨עַן חַגַּ֜י וַיֹּ֗אמֶר כֵּ֣ן
הָֽעָם־הַ֠זֶּה וְכֵן־הַגּ֨וֹי הַזֶּ֤ה לְפָנַי֙ נְאֻם־יְהוָ֔ה וְכֵ֖ן
כָּל־מַעֲשֵׂ֣ה יְדֵיהֶ֑ם וַאֲשֶׁ֥ר יַקְרִ֛יבוּ שָׁ֖ם טָמֵ֥א הֽוּא׃

‎<span id="015">15</span> ‏וְעַתָּה֙ שִֽׂימוּ־נָ֣א לְבַבְכֶ֔ם
מִן־הַיּ֥וֹם הַזֶּ֖ה וָמָ֑עְלָה מִטֶּ֧רֶם שֽׂוּם־אֶ֛בֶן אֶל־אֶ֖בֶן
בְּהֵיכַ֥ל יְהוָֽה׃

‎<span id="016">16</span> ‏מִֽהְיוֹתָ֥ם בָּא֙ אֶל־עֲרֵמַ֣ת עֶשְׂרִ֔ים
וְהָיְתָ֖ה עֲשָׂרָ֑ה בָּ֣א אֶל־הַיֶּ֗קֶב לַחְשֹׂף֙ חֲמִשִּׁ֣ים פּוּרָ֔ה
וְהָיְתָ֖ה עֶשְׂרִֽים׃

‎<span id="017">17</span> ‏הִכֵּ֨יתִי אֶתְכֶ֜ם בַּשִּׁדָּפ֤וֹן
וּבַיֵּֽרָקוֹן֙ וּבַבָּרָ֔ד אֵ֖ת כָּל־מַעֲשֵׂ֣ה יְדֵיכֶ֑ם
וְאֵין־אֶתְכֶ֥ם אֵלַ֖י נְאֻם־יְהוָֽה׃

‎<span id="018">18</span> ‏שִׂימוּ־נָ֣א לְבַבְכֶ֔ם מִן־הַיּ֥וֹם הַזֶּ֖ה
וָמָ֑עְלָה מִיּוֹם֩ עֶשְׂרִ֨ים וְאַרְבָּעָ֜ה לַתְּשִׁיעִ֗י
לְמִן־הַיּ֛וֹם אֲשֶׁר־יֻסַּ֥ד הֵֽיכַל־יְהוָ֖ה שִׂ֥ימוּ לְבַבְכֶֽם׃

‎<span id="019">19</span> ‏הַע֤וֹד הַזֶּ֙רַע֙ בַּמְּגוּרָ֔ה
וְעַד־הַגֶּ֨פֶן וְהַתְּאֵנָ֧ה וְהָרִמּ֛וֹן וְעֵ֥ץ הַזַּ֖יִת לֹ֣א נָשָׂ֑א
מִן־הַיּ֥וֹם הַזֶּ֖ה אֲבָרֵֽךְ׃ ס

‎<span id="020">20</span> ‏וַיְהִ֨י דְבַר־יְהוָ֤ה׀ שֵׁנִית֙ אֶל־חַגַּ֔י
בְּעֶשְׂרִ֧ים וְאַרְבָּעָ֛ה לַחֹ֖דֶשׁ לֵאמֹֽר׃

‎<span id="021">21</span> ‏אֱמֹ֕ר אֶל־זְרֻבָּבֶ֥ל פַּֽחַת־יְהוּדָ֖ה
לֵאמֹ֑ר אֲנִ֣י מַרְעִ֔ישׁ אֶת־הַשָּׁמַ֖יִם וְאֶת־הָאָֽרֶץ׃

‎<span id="022">22</span> ‏וְהָֽפַכְתִּי֙ כִּסֵּ֣א מַמְלָכ֔וֹת
וְהִ֨שְׁמַדְתִּ֔י חֹ֖זֶק מַמְלְכ֣וֹת הַגּוֹיִ֑ם וְהָפַכְתִּ֤י
מֶרְכָּבָה֙ וְרֹ֣כְבֶ֔יהָ וְיָרְד֤וּ סוּסִים֙ וְרֹ֣כְבֵיהֶ֔ם אִ֖ישׁ
בְּחֶ֥רֶב אָחִֽיו׃

‎<span id="023">23</span> ‏בַּיּ֣וֹם הַה֣וּא נְאֻם־יְהוָ֣ה צְבָא֡וֹת
אֶ֠קָּחֲךָ זְרֻבָּבֶ֨ל בֶּן־שְׁאַלְתִּיאֵ֤ל עַבְדִּי֙ נְאֻם־יְהוָ֔ה
וְשַׂמְתִּ֖יךָ כַּֽחוֹתָ֑ם כִּֽי־בְךָ֣ בָחַ֔רְתִּי נְאֻ֖ם יְהוָ֥ה
צְבָאֽוֹת׃

1 baššəḇî‘î bə‘eśərîm wə’eḥāḏ l<sup>a</sup>ḥōḏeš hāyâ dəḇar-yəhwâ
bəyaḏ-ḥagay hannāḇî’ lē’mōr:

2 ’ĕmār-nā’ ’el-zərubāḇel ben-šalətî’ēl p<sup>a</sup>ḥaṯ yəhûḏâ
wə’el-yəhwōšu‘a ben-yəhwōṣāḏāq hakōhēn hagāḏwōl wə’el-šə’ērîṯ hā‘ām
lē’mōr:

3 mî ḇāḵem hannišə’ār ’ăšer rā’â ’eṯ-habayiṯ hazzeh biḵəḇwōḏwō hāri’šwōn
ûmâ ’atem rō’îm ’ōṯwō ‘atâ hălwō’ ḵāmōhû kə’ayin bə‘ênêḵem:

4 wə‘atâ ḥăzaq zərubāḇel\| nə’um-yəhwâ w<sup>a</sup>ḥăzaq yəhwōšu‘a
ben-yəhwōṣāḏāq hakōhēn hagāḏwōl w<sup>a</sup>ḥăzaq kāl-‘am hā’āreṣ
nə’um-yəhwâ w<sup>a</sup>‘ăśû kî-’ănî ’itəḵem nə’um yəhwâ ṣəḇā’wōṯ:

5 ’eṯ-hadāḇār ’ăšer-kāratî ’itəḵem bəṣē’ṯəḵem mimmiṣərayim wərûḥî
‘ōmeḏeṯ bəṯwōḵəḵem ’al-tîrā’û: s

6 kî ḵōh ’āmar yəhwâ ṣəḇā’wōṯ ‘wōḏ ’<sup>a</sup>ḥaṯ mə‘aṭ hî’ wa’ănî
marə‘îš ’eṯ-haššāmayim wə’eṯ-hā’āreṣ wə’eṯ-hayyām wə’eṯ-heḥārāḇâ:

7 wəhirə‘ašətî ’eṯ-kāl-hagwōyim ûḇā’û ḥemədaṯ kāl-hagwōyim ûmillē’ṯî
’eṯ-habayiṯ hazzeh kāḇwōḏ ’āmar yəhwâ ṣəḇā’wōṯ:

8 lî hakesef wəlî hazzâāḇ nə’um yəhwâ ṣəḇā’wōṯ:

9 gāḏwōl yihəyeh kəḇwōḏ habayiṯ hazzeh hā’<sup>a</sup>ḥărwōn
min-hāri’šwōn ’āmar yəhwâ ṣəḇā’wōṯ ûḇammāqwōm hazzeh ’etēn šālwōm nə’um
yəhwâ ṣəḇā’wōṯ: f

10 bə‘eśərîm wə’arəbā‘â latəšî‘î bišənaṯ šətayim ləḏārəyāweš hāyâ
dəḇar-yəhwâ ’el-ḥagay hannāḇî’ lē’mōr:

11 kōh ’āmar yəhwâ ṣəḇā’wōṯ šə’al-nā’ ’eṯ-hakōhănîm twōrâ lē’mōr:

12 hēn\| yiśśā’-’îš bəśar-qōḏeš biḵənaf biḡəḏwō wənāḡ<sup>a</sup>‘
biḵənāfwō ’el-halleḥem wə’el-hannāzîḏ wə’el-hayyayin wə’el-šemen
wə’el-kāl-ma’ăḵāl hăyiqədāš wayy<sup>a</sup>‘ănû hakōhănîm wayyō’mərû
lō’:

13 wayyō’mer ḥagay ’im-yig<sup>a</sup>‘ ṭəmē’-nefeš bəḵāl-’ēlleh
hăyiṭəmā’ wayy<sup>a</sup>‘ănû hakōhănîm wayyō’mərû yiṭəmā’:

14 wayy<sup>a</sup>‘an ḥagay wayyō’mer kēn hā‘ām-hazzeh wəḵēn-hagwōy
hazzeh ləfānay nə’um-yəhwâ wəḵēn kāl-m<sup>a</sup>‘ăśēh yəḏêhem wa’ăšer
yaqərîḇû šām ṭāmē’ hû’:

15 wə‘atâ śîmû-nā’ ləḇaḇəḵem min-hayywōm hazzeh wāmā‘əlâ miṭṭerem
śûm-’eḇen ’el-’eḇen bəhêḵal yəhwâ:

16 mihəywōṯām bā’ ’el-‘ărēmaṯ ‘eśərîm wəhāyəṯâ ‘ăśārâ bā’ ’el-hayyeqeḇ
l<sup>a</sup>ḥəśōf ḥămiššîm pûrâ wəhāyəṯâ ‘eśərîm:

17 hikêṯî ’eṯəḵem baššidāfwōn ûḇayyērāqwōn ûḇabārāḏ ’ēṯ
kāl-m<sup>a</sup>‘ăśēh yəḏêḵem wə’ên-’eṯəḵem ’ēlay nə’um-yəhwâ:

18 śîmû-nā’ ləḇaḇəḵem min-hayywōm hazzeh wāmā‘əlâ mîywōm ‘eśərîm
wə’arəbā‘â latəšî‘î ləmin-hayywōm ’ăšer-yussaḏ hêḵal-yəhwâ śîmû
ləḇaḇəḵem:

19 h<sup>a</sup>‘wōḏ hazzer<sup>a</sup>‘ bamməḡûrâ wə‘aḏ-hagefen
wəhatə’ēnâ wəhārimmwōn wə‘ēṣ hazzayiṯ lō’ nāśā’ min-hayywōm hazzeh
’ăḇārēḵə: s

20 wayəhî ḏəḇar-yəhwâ\| šēnîṯ ’el-ḥagay bə‘eśərîm wə’arəbā‘â
l<sup>a</sup>ḥōḏeš lē’mōr:

21 ’ĕmōr ’el-zərubāḇel p<sup>a</sup>ḥaṯ-yəhûḏâ lē’mōr ’ănî marə‘îš
’eṯ-haššāmayim wə’eṯ-hā’āreṣ:

22 wəhāfaḵətî kissē’ maməlāḵwōṯ wəhišəmaḏətî ḥōzeq mamələḵwōṯ hagwōyim
wəhāfaḵətî merəkāḇâ wərōḵəḇeyhā wəyārəḏû sûsîm wərōḵəḇêhem ’îš bəḥereḇ
’āḥîw:

23 bayywōm hahû’ nə’um-yəhwâ ṣəḇā’wōṯ ’eqqāḥăḵā zərubāḇel
ben-šə’alətî’ēl ‘aḇədî nə’um-yəhwâ wəśamətîḵā k<sup>a</sup>ḥwōṯām
kî-ḇəḵā ḇāḥarətî nə’um yəhwâ ṣəḇā’wōṯ:

------------------------------------------------------------------------

[Next: Zechariah (Zekharyah) Chapter 1](zac001.md)
