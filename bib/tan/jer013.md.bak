[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer013)  [KJV](../kjv/jer013)  [Sep](../sep/jer013.md) 
[Vul](../vul/jer013.md)   
  
[Jeremiah (Yermiyah) Index](jer.md)  
  [Previous](jer012)  [Next](jer014.md) 

------------------------------------------------------------------------

### Tanach (Hebrew): Jeremiah (Yermiyah) Chapter 13

‎<span id="001">1</span> ‏כֹּֽה־אָמַ֨ר יְהוָ֜ה אֵלַ֗י הָל֞וֹךְ
וְקָנִ֤יתָ לְּךָ֙ אֵז֣וֹר פִּשְׁתִּ֔ים וְשַׂמְתּ֖וֹ עַל־מָתְנֶ֑יךָ
וּבַמַּ֖יִם לֹ֥א תְבִאֵֽהוּ׃

‎<span id="002">2</span> ‏וָאֶקְנֶ֥ה אֶת־הָאֵז֖וֹר כִּדְבַ֣ר יְהוָ֑ה
וָאָשִׂ֖ם עַל־מָתְנָֽי׃ ס

‎<span id="003">3</span> ‏וַיְהִ֧י דְבַר־יְהוָ֛ה אֵלַ֖י שֵׁנִ֥ית
לֵאמֹֽר׃

‎<span id="004">4</span> ‏קַ֧ח אֶת־הָאֵז֛וֹר אֲשֶׁ֥ר קָנִ֖יתָ אֲשֶׁ֣ר
עַל־מָתְנֶ֑יךָ וְקוּם֙ לֵ֣ךְ פְּרָ֔תָה וְטָמְנֵ֥הוּ שָׁ֖ם בִּנְקִ֥יק
הַסָּֽלַע׃

‎<span id="005">5</span> ‏וָאֵלֵ֕ךְ וָאֶטְמְנֵ֖הוּ בִּפְרָ֑ת כַּאֲשֶׁ֛ר
צִוָּ֥ה יְהוָ֖ה אוֹתִֽי׃

‎<span id="006">6</span> ‏וַיְהִ֕י מִקֵּ֖ץ יָמִ֣ים רַבִּ֑ים וַיֹּ֨אמֶר
יְהוָ֜ה אֵלַ֗י ק֚וּם לֵ֣ךְ פְּרָ֔תָה וְקַ֤ח מִשָּׁם֙ אֶת־הָ֣אֵז֔וֹר
אֲשֶׁ֥ר צִוִּיתִ֖יךָ לְטָמְנוֹ־שָֽׁם׃

‎<span id="007">7</span> ‏וָאֵלֵ֣ךְ פְּרָ֔תָה וָאֶחְפֹּ֗ר וָֽאֶקַּח֙
אֶת־הָ֣אֵז֔וֹר מִן־הַמָּק֖וֹם אֲשֶׁר־טְמַנְתִּ֣יו שָׁ֑מָּה וְהִנֵּה֙
נִשְׁחַ֣ת הָאֵז֔וֹר לֹ֥א יִצְלַ֖ח לַכֹּֽל׃ פ

‎<span id="008">8</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="009">9</span> ‏כֹּ֖ה אָמַ֣ר יְהוָ֑ה כָּ֠כָה אַשְׁחִ֞ית
אֶת־גְּא֧וֹן יְהוּדָ֛ה וְאֶת־גְּא֥וֹן יְרוּשָׁלִַ֖ם הָרָֽב׃

‎<span id="010">10</span> ‏הָעָם֩ הַזֶּ֨ה הָרָ֜ע הַֽמֵּאֲנִ֣ים׀
לִשְׁמ֣וֹעַ אֶת־דְּבָרַ֗י הַהֹֽלְכִים֙ בִּשְׁרִר֣וּת לִבָּ֔ם וַיֵּלְכ֗וּ
אַֽחֲרֵי֙ אֱלֹהִ֣ים אֲחֵרִ֔ים לְעָבְדָ֖ם וּלְהִשְׁתַּחֲוֹ֣ת לָהֶ֑ם
וִיהִי֙ כָּאֵז֣וֹר הַזֶּ֔ה אֲשֶׁ֥ר לֹא־יִצְלַ֖ח לַכֹּֽל׃

‎<span id="011">11</span> ‏כִּ֡י כַּאֲשֶׁר֩ יִדְבַּ֨ק הָאֵז֜וֹר
אֶל־מָתְנֵי־אִ֗ישׁ כֵּ֣ן הִדְבַּ֣קְתִּי אֵ֠לַי אֶת־כָּל־בֵּ֨ית
יִשְׂרָאֵ֜ל וְאֶת־כָּל־בֵּ֤ית יְהוּדָה֙ נְאֻם־יְהוָ֔ה לִֽהְי֥וֹת לִי֙
לְעָ֔ם וּלְשֵׁ֥ם וְלִתְהִלָּ֖ה וּלְתִפְאָ֑רֶת וְלֹ֖א שָׁמֵֽעוּ׃

‎<span id="012">12</span> ‏וְאָמַרְתָּ֙ אֲלֵיהֶ֜ם אֶת־הַדָּבָ֣ר הַזֶּ֗ה
סכֹּֽה־אָמַ֤ר יְהוָה֙ אֱלֹהֵ֣י יִשְׂרָאֵ֔ל כָּל־נֵ֖בֶל יִמָּ֣לֵא יָ֑יִן
וְאָמְר֣וּ אֵלֶ֔יךָ הֲיָדֹ֙עַ֙ לֹ֣א נֵדַ֔ע כִּ֥י כָל־נֵ֖בֶל יִמָּ֥לֵא
יָֽיִן׃

‎<span id="013">13</span> ‏וְאָמַרְתָּ֙ אֲלֵיהֶ֜ם כֹּֽה־אָמַ֣ר יְהוָ֗ה
הִנְנִ֣י מְמַלֵּ֣א אֶת־כָּל־יֹשְׁבֵ֣י הָאָ֪רֶץ הַזֹּ֟את
וְאֶת־הַמְּלָכִ֣ים הַיֹּשְׁבִים֩ לְדָוִ֨ד עַל־כִּסְא֜וֹ
וְאֶת־הַכֹּהֲנִ֣ים וְאֶת־הַנְּבִיאִ֗ים וְאֵ֛ת כָּל־יֹשְׁבֵ֥י
יְרוּשָׁלִָ֖ם שִׁכָּרֽוֹן׃

‎<span id="014">14</span> ‏וְנִפַּצְתִּים֩ אִ֨ישׁ אֶל־אָחִ֜יו
וְהָאָב֧וֹת וְהַבָּנִ֛ים יַחְדָּ֖ו נְאֻם־יְהוָ֑ה לֹֽא־אֶחְמ֧וֹל
וְלֹֽא־אָח֛וּס וְלֹ֥א אֲרַחֵ֖ם מֵהַשְׁחִיתָֽם׃ ס

‎<span id="015">15</span> ‏שִׁמְע֥וּ וְהַאֲזִ֖ינוּ אַל־תִּגְבָּ֑הוּ
כִּ֥י יְהוָ֖ה דִּבֵּֽר׃

‎<span id="016">16</span> ‏תְּנוּ֩ לַיהוָ֨ה אֱלֹהֵיכֶ֤ם כָּבוֹד֙
בְּטֶ֣רֶם יַחְשִׁ֔ךְ וּבְטֶ֛רֶם יִֽתְנַגְּפ֥וּ רַגְלֵיכֶ֖ם עַל־הָ֣רֵי
נָ֑שֶׁף וְקִוִּיתֶ֤ם לְאוֹר֙ וְשָׂמָ֣הּ לְצַלְמָ֔וֶת ישית וְשִׁ֖ית
לַעֲרָפֶֽל׃

‎<span id="017">17</span> ‏וְאִם֙ לֹ֣א תִשְׁמָע֔וּהָ בְּמִסְתָּרִ֥ים
תִּבְכֶּֽה־נַפְשִׁ֖י מִפְּנֵ֣י גֵוָ֑ה וְדָמֹ֨עַ תִּדְמַ֜ע וְתֵרַ֤ד
עֵינִי֙ דִּמְעָ֔ה כִּ֥י נִשְׁבָּ֖ה עֵ֥דֶר יְהוָֽה׃ ס

‎<span id="018">18</span> ‏אֱמֹ֥ר לַמֶּ֛לֶךְ וְלַגְּבִירָ֖ה
הַשְׁפִּ֣ילוּ שֵׁ֑בוּ כִּ֤י יָרַד֙ מַרְאֲשׁ֣וֹתֵיכֶ֔ם עֲטֶ֖רֶת
תִּֽפְאַרְתְּכֶֽם׃

‎<span id="019">19</span> ‏עָרֵ֥י הַנֶּ֛גֶב סֻגְּר֖וּ וְאֵ֣ין פֹּתֵ֑חַ
הָגְלָ֧ת יְהוּדָ֛ה כֻּלָּ֖הּ הָגְלָ֥ת שְׁלוֹמִֽים׃ ס

‎<span id="020">20</span> ‏שאי שְׂא֤וּ עֵֽינֵיכֶם֙ וראי וּרְא֔וּ
הַבָּאִ֖ים מִצָּפ֑וֹן אַיֵּ֗ה הָעֵ֙דֶר֙ נִתַּן־לָ֔ךְ צֹ֖אן
תִּפְאַרְתֵּֽךְ׃

‎<span id="021">21</span> ‏מַה־תֹּֽאמְרִי֙ כִּֽי־יִפְקֹ֣ד עָלַ֔יִךְ
וְ֠אַתְּ לִמַּ֨דְתְּ אֹתָ֥ם עָלַ֛יִךְ אַלֻּפִ֖ים לְרֹ֑אשׁ הֲל֤וֹא
חֲבָלִים֙ יֹאחֱז֔וּךְ כְּמ֖וֹ אֵ֥שֶׁת לֵדָֽה׃

‎<span id="022">22</span> ‏וְכִ֤י תֹאמְרִי֙ בִּלְבָבֵ֔ךְ מַדּ֖וּעַ
קְרָאֻ֣נִי אֵ֑לֶּה בְּרֹ֧ב עֲוֹנֵ֛ךְ נִגְל֥וּ שׁוּלַ֖יִךְ נֶחְמְס֥וּ
עֲקֵבָֽיִךְ׃

‎<span id="023">23</span> ‏הֲיַהֲפֹ֤ךְ כּוּשִׁי֙ עוֹר֔וֹ וְנָמֵ֖ר
חֲבַרְבֻּרֹתָ֑יו גַּם־אַתֶּם֙ תּוּכְל֣וּ לְהֵיטִ֔יב לִמֻּדֵ֖י הָרֵֽעַ׃

‎<span id="024">24</span> ‏וַאֲפִיצֵ֖ם כְּקַשׁ־עוֹבֵ֑ר לְר֖וּחַ
מִדְבָּֽר׃

‎<span id="025">25</span> ‏זֶ֣ה גוֹרָלֵ֧ךְ מְנָת־מִדַּ֛יִךְ מֵֽאִתִּ֖י
נְאֻם־יְהוָ֑ה אֲשֶׁר֙ שָׁכַ֣חַתְּ אוֹתִ֔י וַֽתִּבְטְחִ֖י בַּשָּֽׁקֶר׃

‎<span id="026">26</span> ‏וְגַם־אֲנִ֛י חָשַׂ֥פְתִּי שׁוּלַ֖יִךְ
עַל־פָּנָ֑יִךְ וְנִרְאָ֖ה קְלוֹנֵֽךְ׃

‎<span id="027">27</span> ‏נִֽאֻפַ֤יִךְ וּמִצְהֲלוֹתַ֙יִךְ֙ זִמַּ֣ת
זְנוּתֵ֔ךְ עַל־גְּבָעוֹת֙ בַּשָּׂדֶ֔ה רָאִ֖יתִי שִׁקּוּצָ֑יִךְ א֥וֹי
לָךְ֙ יְר֣וּשָׁלִַ֔ם לֹ֣א תִטְהֲרִ֔י אַחֲרֵ֥י מָתַ֖י עֹֽד׃ פ

1 kōh-’āmar yəhwâ ’ēlay hālwōḵə wəqānîṯā lləḵā ’ēzwōr pišətîm wəśamətwō
‘al-māṯəneyḵā ûḇammayim lō’ ṯəḇi’ēhû:

2 wā’eqəneh ’eṯ-hā’ēzwōr kiḏəḇar yəhwâ wā’āśim ‘al-māṯənāy: s

3 wayəhî ḏəḇar-yəhwâ ’ēlay šēnîṯ lē’mōr:

4 q<sup>a</sup>ḥ ’eṯ-hā’ēzwōr ’ăšer qānîṯā ’ăšer ‘al-māṯəneyḵā wəqûm
lēḵə pərāṯâ wəṭāmənēhû šām binəqîq hassāl<sup>a</sup>‘:

5 wā’ēlēḵə wā’eṭəmənēhû bifərāṯ ka’ăšer ṣiûâ yəhwâ ’wōṯî:

6 wayəhî miqqēṣ yāmîm rabîm wayyō’mer yəhwâ ’ēlay qûm lēḵə pərāṯâ
wəq<sup>a</sup>ḥ miššām ’eṯ-hā’ēzwōr ’ăšer ṣiûîṯîḵā ləṭāmənwō-šām:

7 wā’ēlēḵə pərāṯâ wā’eḥəpōr wā’eqq<sup>a</sup>ḥ ’eṯ-hā’ēzwōr
min-hammāqwōm ’ăšer-ṭəmanətîw šāmmâ wəhinnēh nišəḥaṯ hā’ēzwōr lō’
yiṣəl<sup>a</sup>ḥ lakōl: f

8 wayəhî ḏəḇar-yəhwâ ’ēlay lē’mōr:

9 kōh ’āmar yəhwâ kāḵâ ’ašəḥîṯ ’eṯ-gə’wōn yəhûḏâ wə’eṯ-gə’wōn yərûšālaim
hārāḇ:

10 hā‘ām hazzeh hārā‘ hammē’ănîm\| lišəmwō‘a ’eṯ-dəḇāray hahōləḵîm
bišərirûṯ libām wayyēləḵû ’<sup>a</sup>ḥărê ’ĕlōhîm ’ăḥērîm lə‘āḇəḏām
ûləhišət<sup>a</sup>ḥăwōṯ lâem wîhî kā’ēzwōr hazzeh ’ăšer
lō’-yiṣəl<sup>a</sup>ḥ lakōl:

11 kî ka’ăšer yiḏəbaq hā’ēzwōr ’el-māṯənê-’îš kēn hiḏəbaqətî ’ēlay
’eṯ-kāl-bêṯ yiśərā’ēl wə’eṯ-kāl-bêṯ yəhûḏâ nə’um-yəhwâ lihəywōṯ lî lə‘ām
ûləšēm wəliṯəhillâ ûləṯifə’āreṯ wəlō’ šāmē‘û:

12 wə’āmarətā ’ălêhem ’eṯ-hadāḇār hazzeh skōh-’āmar yəhwâ ’ĕlōhê
yiśərā’ēl kāl-nēḇel yimmālē’ yāyin wə’āmərû ’ēleyḵā hăyāḏō‘a lō’
nēḏ<sup>a</sup>‘ kî ḵāl-nēḇel yimmālē’ yāyin:

13 wə’āmarətā ’ălêhem kōh-’āmar yəhwâ hinənî məmallē’ ’eṯ-kāl-yōšəḇê
hā’āreṣ hazzō’ṯ wə’eṯ-hamməlāḵîm hayyōšəḇîm ləḏāwiḏ ‘al-kisə’wō
wə’eṯ-hakōhănîm wə’eṯ-hannəḇî’îm wə’ēṯ kāl-yōšəḇê yərûšālāim šikārwōn:

14 wənipaṣətîm ’îš ’el-’āḥîw wəhā’āḇwōṯ wəhabānîm y<sup>a</sup>ḥədāw
nə’um-yəhwâ lō’-’eḥəmwōl wəlō’-’āḥûs wəlō’ ’ăr<sup>a</sup>ḥēm
mēhašəḥîṯām: s

15 šimə‘û wəha’ăzînû ’al-tiḡəbâû kî yəhwâ dibēr:

16 tənû layhwâ ’ĕlōhêḵem kāḇwōḏ bəṭerem y<sup>a</sup>ḥəšiḵə ûḇəṭerem
yiṯənagəfû raḡəlêḵem ‘al-hārê nāšef wəqiûîṯem lə’wōr wəśāmāh ləṣaləmāweṯ
yāšîṯ wəšîṯ l<sup>a</sup>‘ărāfel:

17 wə’im lō’ ṯišəmā‘ûhā bəmisətārîm tiḇəkeh-nafəšî mipənê ḡēwâ wəḏāmō‘a
tiḏəm<sup>a</sup>‘ wəṯēraḏ ‘ênî dimə‘â kî nišəbâ ‘ēḏer yəhwâ: s

18 ’ĕmōr lammeleḵə wəlagəḇîrâ hašəpîlû šēḇû kî yāraḏ marə’ăšwōṯêḵem
‘ăṭereṯ tifə’arətəḵem:

19 ‘ārê hanneḡeḇ sugərû wə’ên pōṯēḥa hāḡəlāṯ yəhûḏâ kullāh hāḡəlāṯ
šəlwōmîm: s

20 śə’î śə’û ‘ênêḵem ûrə’î ûrə’û habā’îm miṣṣāfwōn ’ayyēh hā‘ēḏer
nitan-lāḵə ṣō’n tifə’arətēḵə:

21 mah-tō’mərî kî-yifəqōḏ ‘ālayiḵə wə’atə limmaḏətə ’ōṯām ‘ālayiḵə
’allufîm lərō’š hălwō’ ḥăḇālîm yō’ḥĕzûḵə kəmwō ’ēšeṯ lēḏâ:

22 wəḵî ṯō’mərî biləḇāḇēḵə madû‘a qərā’unî ’ēlleh bərōḇ ‘ăwōnēḵə niḡəlû
šûlayiḵə neḥəməsû ‘ăqēḇāyiḵə:

23 hăyahăfōḵə kûšî ‘wōrwō wənāmēr ḥăḇarəburōṯāyw gam-’atem tûḵəlû
ləhêṭîḇ limmuḏê hārē‘a:

24 wa’ăfîṣēm kəqaš-‘wōḇēr lərûḥa miḏəbār:

25 zeh ḡwōrālēḵə mənāṯ-midayiḵə mē’itî nə’um-yəhwâ ’ăšer
šāḵ<sup>a</sup>ḥatə ’wōṯî watiḇəṭəḥî baššāqer:

26 wəḡam-’ănî ḥāśafətî šûlayiḵə ‘al-pānāyiḵə wənirə’â qəlwōnēḵə:

27 ni’ufayiḵə ûmiṣəhălwōṯayiḵə zimmaṯ zənûṯēḵə ‘al-gəḇā‘wōṯ baśśāḏeh
rā’îṯî šiqqûṣāyiḵə ’wōy lāḵə yərûšālaim lō’ ṯiṭəhărî ’<sup>a</sup>ḥărê
māṯay ‘ōḏ: f

------------------------------------------------------------------------

[Next: Jeremiah (Yermiyah) Chapter 14](jer014.md)
