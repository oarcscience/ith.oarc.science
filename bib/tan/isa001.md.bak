[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa001)  [KJV](../kjv/isa001)  [Sep](../sep/isa001.md) 
[Vul](../vul/isa001.md)   
  
[Isaiah (Yisheyah) Index](isa.md)  
  [Previous](kg2025)  [Next](isa002.md) 

------------------------------------------------------------------------

### Tanach (Hebrew): Isaiah (Yisheyah) Chapter 1

‎<span id="001">1</span> ‏חֲזוֹן֙ יְשַֽׁעְיָ֣הוּ בֶן־אָמ֔וֹץ אֲשֶׁ֣ר
חָזָ֔ה עַל־יְהוּדָ֖ה וִירוּשָׁלִָ֑ם בִּימֵ֨י עֻזִּיָּ֧הוּ יוֹתָ֛ם אָחָ֥ז
יְחִזְקִיָּ֖הוּ מַלְכֵ֥י יְהוּדָֽה׃

‎<span id="002">2</span> ‏שִׁמְע֤וּ שָׁמַ֙יִם֙ וְהַאֲזִ֣ינִי אֶ֔רֶץ
כִּ֥י יְהוָ֖ה דִּבֵּ֑ר בָּנִים֙ גִּדַּ֣לְתִּי וְרוֹמַ֔מְתִּי וְהֵ֖ם
פָּ֥שְׁעוּ בִֽי׃

‎<span id="003">3</span> ‏יָדַ֥ע שׁוֹר֙ קֹנֵ֔הוּ וַחֲמ֖וֹר אֵב֣וּס
בְּעָלָ֑יו יִשְׂרָאֵל֙ לֹ֣א יָדַ֔ע עַמִּ֖י לֹ֥א הִתְבּוֹנָֽן׃

‎<span id="004">4</span> ‏ה֣וֹי׀ גּ֣וֹי חֹטֵ֗א עַ֚ם כֶּ֣בֶד עָוֹ֔ן
זֶ֣רַע מְרֵעִ֔ים בָּנִ֖ים מַשְׁחִיתִ֑ים עָזְב֣וּ אֶת־יְהוָ֗ה נִֽאֲצ֛וּ
אֶת־קְד֥וֹשׁ יִשְׂרָאֵ֖ל נָזֹ֥רוּ אָחֽוֹר׃

‎<span id="005">5</span> ‏עַ֣ל מֶ֥ה תֻכּ֛וּ ע֖וֹד תּוֹסִ֣יפוּ סָרָ֑ה
כָּל־רֹ֣אשׁ לָחֳלִ֔י וְכָל־לֵבָ֖ב דַּוָּֽי׃

‎<span id="006">6</span> ‏מִכַּף־רֶ֤גֶל וְעַד־רֹאשׁ֙ אֵֽין־בּ֣וֹ מְתֹ֔ם
פֶּ֥צַע וְחַבּוּרָ֖ה וּמַכָּ֣ה טְרִיָּ֑ה לֹא־זֹ֙רוּ֙ וְלֹ֣א חֻבָּ֔שׁוּ
וְלֹ֥א רֻכְּכָ֖ה בַּשָּֽׁמֶן׃

‎<span id="007">7</span> ‏אַרְצְכֶ֣ם שְׁמָמָ֔ה עָרֵיכֶ֖ם שְׂרֻפ֣וֹת
אֵ֑שׁ אַדְמַתְכֶ֗ם לְנֶגְדְּכֶם֙ זָרִים֙ אֹכְלִ֣ים אֹתָ֔הּ וּשְׁמָמָ֖ה
כְּמַהְפֵּכַ֥ת זָרִֽים׃

‎<span id="008">8</span> ‏וְנוֹתְרָ֥ה בַת־צִיּ֖וֹן כְּסֻכָּ֣ה בְכָ֑רֶם
כִּמְלוּנָ֥ה בְמִקְשָׁ֖ה כְּעִ֥יר נְצוּרָֽה׃

‎<span id="009">9</span> ‏לוּלֵי֙ יְהוָ֣ה צְבָא֔וֹת הוֹתִ֥יר לָ֛נוּ
שָׂרִ֖יד כִּמְעָ֑ט כִּסְדֹ֣ם הָיִ֔ינוּ לַעֲמֹרָ֖ה דָּמִֽינוּ׃ ס

‎<span id="010">10</span> ‏שִׁמְע֥וּ דְבַר־יְהוָ֖ה קְצִינֵ֣י סְדֹ֑ם
הַאֲזִ֛ינוּ תּוֹרַ֥ת אֱלֹהֵ֖ינוּ עַ֥ם עֲמֹרָֽה׃

‎<span id="011">11</span> ‏לָמָּה־לִּ֤י רֹב־זִבְחֵיכֶם֙ יֹאמַ֣ר יְהוָ֔ה
שָׂבַ֛עְתִּי עֹל֥וֹת אֵילִ֖ים וְחֵ֣לֶב מְרִיאִ֑ים וְדַ֨ם פָּרִ֧ים
וּכְבָשִׂ֛ים וְעַתּוּדִ֖ים לֹ֥א חָפָֽצְתִּי׃

‎<span id="012">12</span> ‏כִּ֣י תָבֹ֔אוּ לֵרָא֖וֹת פָּנָ֑י מִי־בִקֵּ֥שׁ
זֹ֛את מִיֶּדְכֶ֖ם רְמֹ֥ס חֲצֵרָֽי׃

‎<span id="013">13</span> ‏לֹ֣א תוֹסִ֗יפוּ הָבִיא֙ מִנְחַת־שָׁ֔וְא
קְטֹ֧רֶת תּוֹעֵבָ֛ה הִ֖יא לִ֑י חֹ֤דֶשׁ וְשַׁבָּת֙ קְרֹ֣א מִקְרָ֔א
לֹא־אוּכַ֥ל אָ֖וֶן וַעֲצָרָֽה׃

‎<span id="014">14</span> ‏חָדְשֵׁיכֶ֤ם וּמוֹעֲדֵיכֶם֙ שָׂנְאָ֣ה
נַפְשִׁ֔י הָי֥וּ עָלַ֖י לָטֹ֑רַח נִלְאֵ֖יתִי נְשֹֽׂא׃

‎<span id="015">15</span> ‏וּבְפָרִשְׂכֶ֣ם כַּפֵּיכֶ֗ם אַעְלִ֤ים עֵינַי֙
מִכֶּ֔ם גַּ֛ם כִּֽי־תַרְבּ֥וּ תְפִלָּ֖ה אֵינֶ֣נִּי שֹׁמֵ֑עַ יְדֵיכֶ֖ם
דָּמִ֥ים מָלֵֽאוּ׃

‎<span id="016">16</span> ‏רַחֲצוּ֙ הִזַּכּ֔וּ הָסִ֛ירוּ רֹ֥עַ
מַעַלְלֵיכֶ֖ם מִנֶּ֣גֶד עֵינָ֑י חִדְל֖וּ הָרֵֽעַ׃

‎<span id="017">17</span> ‏לִמְד֥וּ הֵיטֵ֛ב דִּרְשׁ֥וּ מִשְׁפָּ֖ט
אַשְּׁר֣וּ חָמ֑וֹץ שִׁפְט֣וּ יָת֔וֹם רִ֖יבוּ אַלְמָנָֽה׃ ס

‎<span id="018">18</span> ‏לְכוּ־נָ֛א וְנִוָּֽכְחָ֖ה יֹאמַ֣ר יְהוָ֑ה
אִם־יִֽהְי֨וּ חֲטָאֵיכֶ֤ם כַּשָּׁנִים֙ כַּשֶּׁ֣לֶג יַלְבִּ֔ינוּ
אִם־יַאְדִּ֥ימוּ כַתּוֹלָ֖ע כַּצֶּ֥מֶר יִהְיֽוּ׃

‎<span id="019">19</span> ‏אִם־תֹּאב֖וּ וּשְׁמַעְתֶּ֑ם ט֥וּב הָאָ֖רֶץ
תֹּאכֵֽלוּ׃

‎<span id="020">20</span> ‏וְאִם־תְּמָאֲנ֖וּ וּמְרִיתֶ֑ם חֶ֣רֶב
תְּאֻכְּל֔וּ כִּ֛י פִּ֥י יְהוָ֖ה דִּבֵּֽר׃ ס

‎<span id="021">21</span> ‏אֵיכָה֙ הָיְתָ֣ה לְזוֹנָ֔ה קִרְיָ֖ה
נֶאֱמָנָ֑ה מְלֵאֲתִ֣י מִשְׁפָּ֗ט צֶ֛דֶק יָלִ֥ין בָּ֖הּ וְעַתָּ֥ה
מְרַצְּחִֽים׃

‎<span id="022">22</span> ‏כַּסְפֵּ֖ךְ הָיָ֣ה לְסִיגִ֑ים סָבְאֵ֖ךְ
מָה֥וּל בַּמָּֽיִם׃

‎<span id="023">23</span> ‏שָׂרַ֣יִךְ סוֹרְרִ֗ים וְחַבְרֵי֙ גַּנָּבִ֔ים
כֻּלּוֹ֙ אֹהֵ֣ב שֹׁ֔חַד וְרֹדֵ֖ף שַׁלְמֹנִ֑ים יָתוֹם֙ לֹ֣א יִשְׁפֹּ֔טוּ
וְרִ֥יב אַלְמָנָ֖ה לֹֽא־יָב֥וֹא אֲלֵיהֶֽם׃ פ

‎<span id="024">24</span> ‏לָכֵ֗ן נְאֻ֤ם הָֽאָדוֹן֙ יְהוָ֣ה צְבָא֔וֹת
אֲבִ֖יר יִשְׂרָאֵ֑ל ה֚וֹי אֶנָּחֵ֣ם מִצָּרַ֔י וְאִנָּקְמָ֖ה מֵאוֹיְבָֽי׃

‎<span id="025">25</span> ‏וְאָשִׁ֤יבָה יָדִי֙ עָלַ֔יִךְ וְאֶצְרֹ֥ף
כַּבֹּ֖ר סִיגָ֑יִךְ וְאָסִ֖ירָה כָּל־בְּדִילָֽיִךְ׃

‎<span id="026">26</span> ‏וְאָשִׁ֤יבָה שֹׁפְטַ֙יִךְ֙ כְּבָרִ֣אשֹׁנָ֔ה
וְיֹעֲצַ֖יִךְ כְּבַתְּחִלָּ֑ה אַחֲרֵי־כֵ֗ן יִקָּ֤רֵא לָךְ֙ עִ֣יר
הַצֶּ֔דֶק קִרְיָ֖ה נֶאֱמָנָֽה׃

‎<span id="027">27</span> ‏צִיּ֖וֹן בְּמִשְׁפָּ֣ט תִּפָּדֶ֑ה וְשָׁבֶ֖יהָ
בִּצְדָקָֽה׃

‎<span id="028">28</span> ‏וְשֶׁ֧בֶר פֹּשְׁעִ֛ים וְחַטָּאִ֖ים יַחְדָּ֑ו
וְעֹזְבֵ֥י יְהוָ֖ה יִכְלֽוּ׃

‎<span id="029">29</span> ‏כִּ֣י יֵבֹ֔שׁוּ מֵאֵילִ֖ים אֲשֶׁ֣ר
חֲמַדְתֶּ֑ם וְתַ֨חְפְּר֔וּ מֵהַגַּנּ֖וֹת אֲשֶׁ֥ר בְּחַרְתֶּֽם׃

‎<span id="030">30</span> ‏כִּ֣י תִֽהְי֔וּ כְּאֵלָ֖ה נֹבֶ֣לֶת עָלֶ֑הָ
וּֽכְגַנָּ֔ה אֲשֶׁר־מַ֖יִם אֵ֥ין לָֽהּ׃

‎<span id="031">31</span> ‏וְהָיָ֤ה הֶחָסֹן֙ לִנְעֹ֔רֶת וּפֹעֲל֖וֹ
לְנִיצ֑וֹץ וּבָעֲר֧וּ שְׁנֵיהֶ֛ם יַחְדָּ֖ו וְאֵ֥ין מְכַבֶּֽה׃ ס

1 ḥăzwōn yəš<sup>a</sup>‘əyâû ḇen-’āmwōṣ ’ăšer ḥāzâ ‘al-yəhûḏâ
wîrûšālāim bîmê ‘uzzîyâû ywōṯām ’āḥāz yəḥizəqîyâû maləḵê yəhûḏâ:

2 šimə‘û šāmayim wəha’ăzînî ’ereṣ kî yəhwâ dibēr bānîm gidalətî
wərwōmamətî wəhēm pāšə‘û ḇî:

3 yāḏ<sup>a</sup>‘ šwōr qōnēhû w<sup>a</sup>ḥămwōr ’ēḇûs bə‘ālāyw
yiśərā’ēl lō’ yāḏ<sup>a</sup>‘ ‘ammî lō’ hiṯəbwōnān:

4 hwōy\| gwōy ḥōṭē’ ‘am keḇeḏ ‘āwōn zer<sup>a</sup>‘ mərē‘îm bānîm
mašəḥîṯîm ‘āzəḇû ’eṯ-yəhwâ ni’ăṣû ’eṯ-qəḏwōš yiśərā’ēl nāzōrû ’āḥwōr:

5 ‘al meh ṯukû ‘wōḏ twōsîfû sārâ kāl-rō’š lāḥŏlî wəḵāl-lēḇāḇ daûāy:

6 mikaf-reḡel wə‘aḏ-rō’š ’ên-bwō məṯōm peṣ<sup>a</sup>‘ wəḥabûrâ ûmakâ
ṭərîyâ lō’-zōrû wəlō’ ḥubāšû wəlō’ rukəḵâ baššāmen:

7 ’arəṣəḵem šəmāmâ ‘ārêḵem śərufwōṯ ’ēš ’aḏəmaṯəḵem ləneḡədəḵem zārîm
’ōḵəlîm ’ōṯāh ûšəmāmâ kəmahəpēḵaṯ zārîm:

8 wənwōṯərâ ḇaṯ-ṣîywōn kəsukâ ḇəḵārem kiməlûnâ ḇəmiqəšâ kə‘îr nəṣûrâ:

9 lûlê yəhwâ ṣəḇā’wōṯ hwōṯîr lānû śārîḏ kimə‘āṭ kisəḏōm hāyînû
l<sup>a</sup>‘ămōrâ dāmînû: s

10 šimə‘û ḏəḇar-yəhwâ qəṣînê səḏōm ha’ăzînû twōraṯ ’ĕlōhênû ‘am ‘ămōrâ:

11 lāmmâ-llî rōḇ-ziḇəḥêḵem yō’mar yəhwâ śāḇ<sup>a</sup>‘ətî ‘ōlwōṯ ’êlîm
wəḥēleḇ mərî’îm wəḏam pārîm ûḵəḇāśîm wə‘atûḏîm lō’ ḥāfāṣətî:

12 kî ṯāḇō’û lērā’wōṯ pānāy mî-ḇiqqēš zō’ṯ mîyeḏəḵem rəmōs ḥăṣērāy:

13 lō’ ṯwōsîfû hāḇî’ minəḥaṯ-šāwə’ qəṭōreṯ twō‘ēḇâ hî’ lî ḥōḏeš wəšabāṯ
qərō’ miqərā’ lō’-’ûḵal ’āwen w<sup>a</sup>‘ăṣārâ:

14 ḥāḏəšêḵem ûmwō‘ăḏêḵem śānə’â nafəšî hāyû ‘ālay lāṭōr<sup>a</sup>ḥ
nilə’êṯî nəśō’:

15 ûḇəfāriśəḵem kapêḵem ’<sup>a</sup>‘əlîm ‘ênay mikem gam kî-ṯarəbû
ṯəfillâ ’ênennî šōmē‘a yəḏêḵem dāmîm mālē’û:

16 r<sup>a</sup>ḥăṣû hizzakû hāsîrû rō‘a m<sup>a</sup>‘aləlêḵem minneḡeḏ
‘ênāy ḥiḏəlû hārē‘a:

17 liməḏû hêṭēḇ dirəšû mišəpāṭ ’aššərû ḥāmwōṣ šifəṭû yāṯwōm rîḇû
’aləmānâ: s

18 ləḵû-nā’ wəniûāḵəḥâ yō’mar yəhwâ ’im-yihəyû ḥăṭā’êḵem kaššānîm
kaššeleḡ yaləbînû ’im-ya’ədîmû ḵatwōlā‘ kaṣṣemer yihəyû:

19 ’im-tō’ḇû ûšəm<sup>a</sup>‘ətem ṭûḇ hā’āreṣ tō’ḵēlû:

20 wə’im-təmā’ănû ûmərîṯem ḥereḇ tə’ukəlû kî pî yəhwâ dibēr: s

21 ’êḵâ hāyəṯâ ləzwōnâ qirəyâ ne’ĕmānâ məlē’ăṯî mišəpāṭ ṣeḏeq yālîn bāh
wə‘atâ məraṣṣəḥîm:

22 kasəpēḵə hāyâ ləsîḡîm sāḇə’ēḵə mâûl bammāyim:

23 śārayiḵə swōrərîm wəḥaḇərê gannāḇîm kullwō ’ōhēḇ šōḥaḏ wərōḏēf
šaləmōnîm yāṯwōm lō’ yišəpōṭû wərîḇ ’aləmānâ lō’-yāḇwō’ ’ălêhem: f

24 lāḵēn nə’um hā’āḏwōn yəhwâ ṣəḇā’wōṯ ’ăḇîr yiśərā’ēl hwōy ’ennāḥēm
miṣṣāray wə’innāqəmâ mē’wōyəḇāy:

25 wə’āšîḇâ yāḏî ‘ālayiḵə wə’eṣərōf kabōr sîḡāyiḵə wə’āsîrâ
kāl-bəḏîlāyiḵə:

26 wə’āšîḇâ šōfəṭayiḵə kəḇāri’šōnâ wəyō‘ăṣayiḵə kəḇatəḥillâ
’<sup>a</sup>ḥărê-ḵēn yiqqārē’ lāḵə ‘îr haṣṣeḏeq qirəyâ ne’ĕmānâ:

27 ṣîywōn bəmišəpāṭ tipāḏeh wəšāḇeyhā biṣəḏāqâ:

28 wəšeḇer pōšə‘îm wəḥaṭṭā’îm y<sup>a</sup>ḥədāw wə‘ōzəḇê yəhwâ yiḵəlû:

29 kî yēḇōšû mē’êlîm ’ăšer ḥămaḏətem wəṯ<sup>a</sup>ḥəpərû mēhagannwōṯ
’ăšer bəḥarətem:

30 kî ṯihəyû kə’ēlâ nōḇeleṯ ‘ālehā ûḵəḡannâ ’ăšer-mayim ’ên lāh:

31 wəhāyâ heḥāsōn linə‘ōreṯ ûfō‘ălwō lənîṣwōṣ ûḇā‘ărû šənêhem
y<sup>a</sup>ḥədāw wə’ên məḵabeh: s

------------------------------------------------------------------------

[Next: Isaiah (Yisheyah) Chapter 2](isa002.md)
