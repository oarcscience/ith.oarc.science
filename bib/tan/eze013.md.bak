[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze013)  [KJV](../kjv/eze013)  [Sep](../sep/eze013.md) 
[Vul](../vul/eze013.md)   
  
[Ezekiel (Yechezqel) Index](eze.md)  
  [Previous](eze012)  [Next](eze014.md) 

------------------------------------------------------------------------

### Tanach (Hebrew): Ezekiel (Yechezqel) Chapter 13

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֕ם הִנָּבֵ֛א אֶל־נְבִיאֵ֥י
יִשְׂרָאֵ֖ל הַנִּבָּאִ֑ים וְאָֽמַרְתָּ֙ לִנְבִיאֵ֣י מִלִּבָּ֔ם שִׁמְע֖וּ
דְּבַר־יְהוָֽה׃

‎<span id="003">3</span> ‏כֹּ֤ה אָמַר֙ אֲדֹנָ֣י יְהוִ֔ה ה֖וֹי
עַל־הַנְּבִיאִ֣ים הַנְּבָלִ֑ים אֲשֶׁ֥ר הֹלְכִ֛ים אַחַ֥ר רוּחָ֖ם
וּלְבִלְתִּ֥י רָאֽוּ׃

‎<span id="004">4</span> ‏כְּשֻׁעָלִ֖ים בָּחֳרָב֑וֹת נְבִיאֶ֥יךָ
יִשְׂרָאֵ֖ל הָיֽוּ׃

‎<span id="005">5</span> ‏לֹ֤א עֲלִיתֶם֙ בַּפְּרָצ֔וֹת וַתִּגְדְּר֥וּ
גָדֵ֖ר עַל־בֵּ֣ית יִשְׂרָאֵ֑ל לַעֲמֹ֥ד בַּמִּלְחָמָ֖ה בְּי֥וֹם יְהוָֽה׃

‎<span id="006">6</span> ‏חָ֤זוּ שָׁוְא֙ וְקֶ֣סֶם כָּזָ֔ב הָאֹֽמְרִים֙
נְאֻם־יְהוָ֔ה וַֽיהוָ֖ה לֹ֣א שְׁלָחָ֑ם וְיִֽחֲל֖וּ לְקַיֵּ֥ם דָּבָֽר׃

‎<span id="007">7</span> ‏הֲל֤וֹא מַֽחֲזֵה־שָׁוְא֙ חֲזִיתֶ֔ם וּמִקְסַ֥ם
כָּזָ֖ב אֲמַרְתֶּ֑ם וְאֹֽמְרִים֙ נְאֻם־יְהוָ֔ה וַאֲנִ֖י לֹ֥א
דִבַּֽרְתִּי׃ ס

‎<span id="008">8</span> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה יַ֚עַן
דַּבֶּרְכֶ֣ם שָׁ֔וְא וַחֲזִיתֶ֖ם כָּזָ֑ב לָכֵן֙ הִנְנִ֣י אֲלֵיכֶ֔ם
נְאֻ֖ם אֲדֹנָ֥י יְהוִֽה׃

‎<span id="009">9</span> ‏וְהָיְתָ֣ה יָדִ֗י אֶֽל־הַנְּבִיאִ֞ים הַחֹזִ֣ים
שָׁוְא֮ וְהַקֹּסְמִ֣ים כָּזָב֒ בְּס֧וֹד עַמִּ֣י לֹֽא־יִהְי֗וּ וּבִכְתָ֤ב
בֵּֽית־יִשְׂרָאֵל֙ לֹ֣א יִכָּתֵ֔בוּ וְאֶל־אַדְמַ֥ת יִשְׂרָאֵ֖ל לֹ֣א
יָבֹ֑אוּ וִידַעְתֶּ֕ם כִּ֥י אֲנִ֖י אֲדֹנָ֥י יְהוִֽה׃

‎<span id="010">10</span> ‏יַ֣עַן וּבְיַ֜עַן הִטְע֧וּ אֶת־עַמִּ֛י
לֵאמֹ֥ר שָׁל֖וֹם וְאֵ֣ין שָׁל֑וֹם וְהוּא֙ בֹּ֣נֶה חַ֔יִץ וְהִנָּ֛ם
טָחִ֥ים אֹת֖וֹ תָּפֵֽל׃

‎<span id="011">11</span> ‏אֱמֹ֛ר אֶל־טָחֵ֥י תָפֵ֖ל וְיִפֹּ֑ל הָיָ֣ה׀
גֶּ֣שֶׁם שׁוֹטֵ֗ף וְאַתֵּ֜נָה אַבְנֵ֤י אֶלְגָּבִישׁ֙ תִּפֹּ֔לְנָה
וְר֥וּחַ סְעָר֖וֹת תְּבַקֵּֽעַ׃

‎<span id="012">12</span> ‏וְהִנֵּ֖ה נָפַ֣ל הַקִּ֑יר הֲלוֹא֙ יֵאָמֵ֣ר
אֲלֵיכֶ֔ם אַיֵּ֥ה הַטִּ֖יחַ אֲשֶׁ֥ר טַחְתֶּֽם׃ ס

‎<span id="013">13</span> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה
וּבִקַּעְתִּ֥י רֽוּחַ־סְעָר֖וֹת בַּֽחֲמָתִ֑י וְגֶ֤שֶׁם שֹׁטֵף֙
בְּאַפִּ֣י יִֽהְיֶ֔ה וְאַבְנֵ֥י אֶלְגָּבִ֖ישׁ בְּחֵמָ֥ה לְכָלָֽה׃

‎<span id="014">14</span> ‏וְהָ֨רַסְתִּ֜י אֶת־הַקִּ֨יר אֲשֶׁר־טַחְתֶּ֥ם
תָּפֵ֛ל וְהִגַּעְתִּ֥יהוּ אֶל־הָאָ֖רֶץ וְנִגְלָ֣ה יְסֹד֑וֹ וְנָֽפְלָה֙
וּכְלִיתֶ֣ם בְּתוֹכָ֔הּ וִֽידַעְתֶּ֖ם כִּֽי־אֲנִ֥י יְהוָֽה׃

‎<span id="015">15</span> ‏וְכִלֵּיתִ֤י אֶת־חֲמָתִי֙ בַּקִּ֔יר
וּבַטָּחִ֥ים אֹת֖וֹ תָּפֵ֑ל וְאֹמַ֤ר לָכֶם֙ אֵ֣ין הַקִּ֔יר וְאֵ֖ין
הַטָּחִ֥ים אֹתֽוֹ׃

‎<span id="016">16</span> ‏נְבִיאֵ֣י יִשְׂרָאֵ֗ל
הַֽנִבְּאִים֙<sup>1</sup> אֶל־יְר֣וּשָׁלִַ֔ם וְהַחֹזִ֥ים לָ֖הּ חֲז֣וֹן
שָׁלֹ֑ם וְאֵ֣ין שָׁלֹ֔ם נְאֻ֖ם אֲדֹנָ֥י יְהוִֹֽה׃ פ

‎<span id="017">17</span> ‏וְאַתָּ֣ה בֶן־אָדָ֗ם שִׂ֤ים פָּנֶ֙יךָ֙
אֶל־בְּנ֣וֹת עַמְּךָ֔ הַמִּֽתְנַבְּא֖וֹת מִֽלִּבְּהֶ֑ן וְהִנָּבֵ֖א
עֲלֵיהֶֽן׃

‎<span id="018">18</span> ‏וְאָמַרְתָּ֞ כֹּה־אָמַ֣ר׀ אֲדֹנָ֣י יְהוִ֗ה
הוֹי֩ לִֽמְתַפְּר֨וֹת כְּסָת֜וֹת עַ֣ל׀ כָּל־אַצִּילֵ֣י יָדַ֗י וְעֹשׂ֧וֹת
הַמִּסְפָּח֛וֹת עַל־רֹ֥אשׁ כָּל־קוֹמָ֖ה לְצוֹדֵ֣ד נְפָשׁ֑וֹת
הַנְּפָשׁוֹת֙ תְּצוֹדֵ֣דְנָה לְעַמִּ֔י וּנְפָשׁ֖וֹת לָכֶ֥נָה
תְחַיֶּֽינָה׃

‎<span id="019">19</span> ‏וַתְּחַלֶּלְ֨נָה<sup>1</sup> אֹתִ֜י
אֶל־עַמִּ֗י בְּשַׁעֲלֵ֣י שְׂעֹרִים֮ וּבִפְת֣וֹתֵי לֶחֶם֒ לְהָמִ֤ית
נְפָשׁוֹת֙ אֲשֶׁ֣ר לֹֽא־תְמוּתֶ֔נָה וּלְחַיּ֥וֹת נְפָשׁ֖וֹת אֲשֶׁ֣ר
לֹא־תִֽחְיֶ֑ינָה בְּכַ֨זֶּבְכֶ֔ם לְעַמִּ֖י שֹׁמְעֵ֥י כָזָֽב׃ ס

‎<span id="020">20</span> ‏לָכֵ֞ן כֹּה־אָמַ֣ר׀ אֲדֹנָ֣י יְהוִ֗ה הִנְנִ֤י
אֶל־כִּסְּתוֹתֵיכֶ֙נָה֙ אֲשֶׁ֣ר אַ֠תֵּנָה מְצֹדְד֨וֹת שָׁ֤ם
אֶת־הַנְּפָשׁוֹת֙ לְפֹ֣רְח֔וֹת וְקָרַעְתִּ֣י אֹתָ֔ם מֵעַ֖ל
זְרוֹעֹֽתֵיכֶ֑ם וְשִׁלַּחְתִּי֙ אֶת־הַנְּפָשׁ֔וֹת אֲשֶׁ֥ר אַתֶּ֛ם
מְצֹדְד֥וֹת אֶת־נְפָשִׁ֖ים לְפֹרְחֹֽת׃

‎<span id="021">21</span> ‏וְקָרַעְתִּ֞י אֶת־מִסְפְּחֹֽתֵיכֶ֗ם
וְהִצַּלְתִּ֤י אֶת־עַמִּי֙ מִיֶּדְכֶ֔ן וְלֹֽא־יִהְי֥וּ ע֛וֹד בְּיֶדְכֶ֖ן
לִמְצוּדָ֑ה וִֽידַעְתֶּ֖ן כִּֽי־אֲנִ֥י יְהוָֽה׃

‎<span id="022">22</span> ‏יַ֣עַן הַכְא֤וֹת לֵב־צַדִּיק֙ שֶׁ֔קֶר
וַאֲנִ֖י לֹ֣א הִכְאַבְתִּ֑יו וּלְחַזֵּק֙ יְדֵ֣י רָשָׁ֔ע
לְבִלְתִּי־שׁ֛וּב מִדַּרְכּ֥וֹ הָרָ֖ע לְהַחֲיֹתֽוֹ׃

‎<span id="023">23</span> ‏לָכֵ֗ן שָׁ֚וְא לֹ֣א תֶחֱזֶ֔ינָה וְקֶ֖סֶם
לֹא־תִקְסַ֣מְנָה ע֑וֹד וְהִצַּלְתִּ֤י אֶת־עַמִּי֙ מִיֶּדְכֶ֔ן
וִֽידַעְתֶּ֖ן כִּֽי־אֲנִ֥י יְהוָֽה׃

1 wayəhî ḏəḇar-yəhwâ ’ēlay lē’mōr:

2 ben-’āḏām hinnāḇē’ ’el-nəḇî’ê yiśərā’ēl hannibā’îm wə’āmarətā linəḇî’ê
millibām šimə‘û dəḇar-yəhwâ:

3 kōh ’āmar ’ăḏōnāy yəhwih hwōy ‘al-hannəḇî’îm hannəḇālîm ’ăšer hōləḵîm
’<sup>a</sup>ḥar rûḥām ûləḇilətî rā’û:

4 kəšu‘ālîm bāḥŏrāḇwōṯ nəḇî’eyḵā yiśərā’ēl hāyû:

5 lō’ ‘ălîṯem bapərāṣwōṯ watiḡədərû ḡāḏēr ‘al-bêṯ yiśərā’ēl
l<sup>a</sup>‘ămōḏ bammiləḥāmâ bəywōm yəhwâ:

6 ḥāzû šāwə’ wəqesem kāzāḇ hā’ōmərîm nə’um-yəhwâ wayhwâ lō’ šəlāḥām
wəyiḥălû ləqayyēm dāḇār:

7 hălwō’ m<sup>a</sup>ḥăzēh-šāwə’ ḥăzîṯem ûmiqəsam kāzāḇ ’ămarətem
wə’ōmərîm nə’um-yəhwâ wa’ănî lō’ ḏibarətî: s

8 lāḵēn kōh ’āmar ’ăḏōnāy yəhwih y<sup>a</sup>‘an daberəḵem šāwə’
w<sup>a</sup>ḥăzîṯem kāzāḇ lāḵēn hinənî ’ălêḵem nə’um ’ăḏōnāy yəhwih:

9 wəhāyəṯâ yāḏî ’el-hannəḇî’îm h<sup>a</sup>ḥōzîm šāwə’ wəhaqqōsəmîm
kāzāḇ bəswōḏ ‘ammî lō’-yihəyû ûḇiḵəṯāḇ bêṯ-yiśərā’ēl lō’ yikāṯēḇû
wə’el-’aḏəmaṯ yiśərā’ēl lō’ yāḇō’û wîḏ<sup>a</sup>‘ətem kî ’ănî ’ăḏōnāy
yəhwih:

10 y<sup>a</sup>‘an ûḇəy<sup>a</sup>‘an hiṭə‘û ’eṯ-‘ammî lē’mōr šālwōm
wə’ên šālwōm wəhû’ bōneh ḥayiṣ wəhinnām ṭāḥîm ’ōṯwō tāfēl:

11 ’ĕmōr ’el-ṭāḥê ṯāfēl wəyipōl hāyâ\| gešem šwōṭēf wə’atēnâ ’aḇənê
’eləgāḇîš tipōlənâ wərûḥa sə‘ārwōṯ təḇaqqē‘a:

12 wəhinnēh nāfal haqqîr hălwō’ yē’āmēr ’ălêḵem ’ayyēh haṭṭîḥa ’ăšer
ṭ<sup>a</sup>ḥətem: s

13 lāḵēn kōh ’āmar ’ăḏōnāy yəhwih ûḇiqq<sup>a</sup>‘ətî rûḥa-sə‘ārwōṯ
b<sup>a</sup>ḥămāṯî wəḡešem šōṭēf bə’apî yihəyeh wə’aḇənê ’eləgāḇîš
bəḥēmâ ləḵālâ:

14 wəhārasətî ’eṯ-haqqîr ’ăšer-ṭ<sup>a</sup>ḥətem tāfēl
wəhig<sup>a</sup>‘ətîhû ’el-hā’āreṣ wəniḡəlâ yəsōḏwō wənāfəlâ ûḵəlîṯem
bəṯwōḵāh wîḏ<sup>a</sup>‘ətem kî-’ănî yəhwâ:

15 wəḵillêṯî ’eṯ-ḥămāṯî baqqîr ûḇaṭṭāḥîm ’ōṯwō tāfēl wə’ōmar lāḵem ’ên
haqqîr wə’ên haṭṭāḥîm ’ōṯwō:

16 nəḇî’ê yiśərā’ēl hanibə’îm<sup>1</sup> ’el-yərûšālaim
wəh<sup>a</sup>ḥōzîm lāh ḥăzwōn šālōm wə’ên šālōm nə’um ’ăḏōnāy yəhwōih:
f

17 wə’atâ ḇen-’āḏām śîm pāneyḵā ’el-bənwōṯ ‘amməḵā hammiṯənabə’wōṯ
millibəhen wəhinnāḇē’ ‘ălêhen:

18 wə’āmarətā kōh-’āmar\| ’ăḏōnāy yəhwih hwōy liməṯapərwōṯ kəsāṯwōṯ
‘al\| kāl-’aṣṣîlê yāḏay wə‘ōśwōṯ hammisəpāḥwōṯ ‘al-rō’š kāl-qwōmâ
ləṣwōḏēḏ nəfāšwōṯ hannəfāšwōṯ təṣwōḏēḏənâ lə‘ammî ûnəfāšwōṯ lāḵenâ
ṯəḥayyeynâ:

19 watəḥallelənâ<sup>1</sup> ’ōṯî ’el-‘ammî bəš<sup>a</sup>‘ălê śə‘ōrîm
ûḇifəṯwōṯê leḥem ləhāmîṯ nəfāšwōṯ ’ăšer lō’-ṯəmûṯenâ ûləḥayywōṯ nəfāšwōṯ
’ăšer lō’-ṯiḥəyeynâ bəḵazzeḇəḵem lə‘ammî šōmə‘ê ḵāzāḇ: s

20 lāḵēn kōh-’āmar\| ’ăḏōnāy yəhwih hinənî ’el-kissəṯwōṯêḵenâ ’ăšer
’atēnâ məṣōḏəḏwōṯ šām ’eṯ-hannəfāšwōṯ ləfōrəḥwōṯ wəqār<sup>a</sup>‘ətî
’ōṯām mē‘al zərwō‘ōṯêḵem wəšill<sup>a</sup>ḥətî ’eṯ-hannəfāšwōṯ ’ăšer
’atem məṣōḏəḏwōṯ ’eṯ-nəfāšîm ləfōrəḥōṯ:

21 wəqār<sup>a</sup>‘ətî ’eṯ-misəpəḥōṯêḵem wəhiṣṣalətî ’eṯ-‘ammî
mîyeḏəḵen wəlō’-yihəyû ‘wōḏ bəyeḏəḵen liməṣûḏâ wîḏ<sup>a</sup>‘əten
kî-’ănî yəhwâ:

22 y<sup>a</sup>‘an haḵə’wōṯ lēḇ-ṣadîq šeqer wa’ănî lō’ hiḵə’aḇətîw
ûləḥazzēq yəḏê rāšā‘ ləḇilətî-šûḇ midarəkwō hārā‘
ləh<sup>a</sup>ḥăyōṯwō:

23 lāḵēn šāwə’ lō’ ṯeḥĕzeynâ wəqesem lō’-ṯiqəsamənâ ‘wōḏ wəhiṣṣalətî
’eṯ-‘ammî mîyeḏəḵen wîḏ<sup>a</sup>‘əten kî-’ănî yəhwâ:

------------------------------------------------------------------------

[Next: Ezekiel (Yechezqel) Chapter 14](eze014.md)
