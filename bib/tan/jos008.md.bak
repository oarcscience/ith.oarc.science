[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos008)  [KJV](../kjv/jos008.md) 
[Sep:JsB](../sep/jsb008)  [Vul](../vul/jos008.md)   
  
[Joshua (Yehoshua) Index](jos.md)  
  [Previous](jos007)  [Next](jos009.md) 

------------------------------------------------------------------------

### Tanach (Hebrew): Joshua (Yehoshua) Chapter 8

‎<span id="001">1</span> ‏וַיֹּ֨אמֶר יְהוָ֤ה אֶל־יְהוֹשֻׁ֙עַ֙
אַל־תִּירָ֣א וְאַל־תֵּחָ֔ת קַ֣ח עִמְּךָ֗ אֵ֚ת כָּל־עַ֣ם הַמִּלְחָמָ֔ה
וְק֖וּם עֲלֵ֣ה הָעָ֑י רְאֵ֣ה׀ נָתַ֣תִּי בְיָדְךָ֗ אֶת־מֶ֤לֶךְ הָעַי֙
וְאֶת־עַמּ֔וֹ וְאֶת־עִיר֖וֹ וְאֶת־אַרְצֽוֹ׃

‎<span id="002">2</span> ‏וְעָשִׂ֨יתָ לָעַ֜י וּלְמַלְכָּ֗הּ כַּאֲשֶׁ֨ר
עָשִׂ֤יתָ לִֽירִיחוֹ֙ וּלְמַלְכָּ֔הּ רַק־שְׁלָלָ֥הּ וּבְהֶמְתָּ֖הּ
תָּבֹ֣זּוּ לָכֶ֑ם שִׂים־לְךָ֥ אֹרֵ֛ב לָעִ֖יר מֵאַחֲרֶֽיהָ׃

‎<span id="003">3</span> ‏וַיָּ֧קָם יְהוֹשֻׁ֛עַ וְכָל־עַ֥ם הַמִּלְחָמָ֖ה
לַעֲל֣וֹת הָעָ֑י וַיִּבְחַ֣ר יְ֠הוֹשֻׁעַ שְׁלֹשִׁ֨ים אֶ֤לֶף אִישׁ֙
גִּבּוֹרֵ֣י הַחַ֔יִל וַיִּשְׁלָחֵ֖ם לָֽיְלָה׃

‎<span id="004">4</span> ‏וַיְצַ֨ו אֹתָ֜ם לֵאמֹ֗ר רְ֠אוּ אַתֶּ֞ם
אֹרְבִ֤ים לָעִיר֙ מֵאַחֲרֵ֣י הָעִ֔יר אַל־תַּרְחִ֥יקוּ מִן־הָעִ֖יר מְאֹ֑ד
וִהְיִיתֶ֥ם כֻּלְּכֶ֖ם נְכֹנִֽים׃

‎<span id="005">5</span> ‏וַאֲנִ֗י וְכָל־הָעָם֙ אֲשֶׁ֣ר אִתִּ֔י נִקְרַ֖ב
אֶל־הָעִ֑יר וְהָיָ֗ה כִּֽי־יֵצְא֤וּ לִקְרָאתֵ֙נוּ֙ כַּאֲשֶׁ֣ר
בָּרִֽאשֹׁנָ֔ה וְנַ֖סְנוּ לִפְנֵיהֶֽם׃

‎<span id="006">6</span> ‏וְיָצְא֣וּ אַחֲרֵ֗ינוּ עַ֣ד הַתִּיקֵ֤נוּ
אוֹתָם֙ מִן־הָעִ֔יר כִּ֣י יֹֽאמְר֔וּ נָסִ֣ים לְפָנֵ֔ינוּ כַּאֲשֶׁ֖ר
בָּרִֽאשֹׁנָ֑ה וְנַ֖סְנוּ לִפְנֵיהֶֽם׃

‎<span id="007">7</span> ‏וְאַתֶּ֗ם תָּקֻ֙מוּ֙ מֵהָ֣אוֹרֵ֔ב
וְהוֹרַשְׁתֶּ֖ם אֶת־הָעִ֑יר וּנְתָנָ֛הּ יְהוָ֥ה אֱלֹֽהֵיכֶ֖ם
בְּיֶדְכֶֽם׃

‎<span id="008">8</span> ‏וְהָיָ֞ה כְּתָפְשְׂכֶ֣ם אֶת־הָעִ֗יר
תַּצִּ֤יתוּ אֶת־הָעִיר֙ בָּאֵ֔שׁ כִּדְבַ֥ר יְהוָ֖ה תַּעֲשׂ֑וּ רְא֖וּ
צִוִּ֥יתִי אֶתְכֶֽם׃

‎<span id="009">9</span> ‏וַיִּשְׁלָחֵ֣ם יְהוֹשֻׁ֗עַ וַיֵּֽלְכוּ֙
אֶל־הַמַּאְרָ֔ב וַיֵּשְׁב֗וּ בֵּ֧ין בֵּֽית־אֵ֛ל וּבֵ֥ין הָעַ֖י מִיָּ֣ם
לָעָ֑י וַיָּ֧לֶן יְהוֹשֻׁ֛עַ בַּלַּ֥יְלָה הַה֖וּא בְּת֥וֹךְ הָעָֽם׃

‎<span id="010">10</span> ‏וַיַּשְׁכֵּ֤ם יְהוֹשֻׁ֙עַ֙ בַּבֹּ֔קֶר
וַיִּפְקֹ֖ד אֶת־הָעָ֑ם וַיַּ֨עַל ה֜וּא וְזִקְנֵ֧י יִשְׂרָאֵ֛ל לִפְנֵ֥י
הָעָ֖ם הָעָֽי׃

‎<span id="011">11</span> ‏וְכָל־הָעָ֨ם הַמִּלְחָמָ֜ה אֲשֶׁ֣ר אִתּ֗וֹ
עָלוּ֙ וַֽיִּגְּשׁ֔וּ וַיָּבֹ֖אוּ נֶ֣גֶד הָעִ֑יר וַֽיַּחֲנוּ֙ מִצְּפ֣וֹן
לָעַ֔י וְהַגַּ֖י בינו בֵּינָ֥יו וּבֵין־הָעָֽי׃

‎<span id="012">12</span> ‏וַיִּקַּ֕ח כַּחֲמֵ֥שֶׁת אֲלָפִ֖ים אִ֑ישׁ
וַיָּ֨שֶׂם אוֹתָ֜ם אֹרֵ֗ב בֵּ֧ין בֵּֽית־אֵ֛ל וּבֵ֥ין הָעַ֖י מִיָּ֥ם
לָעִֽיר׃

‎<span id="013">13</span> ‏וַיָּשִׂ֨ימוּ הָעָ֜ם אֶת־כָּל־הַֽמַּחֲנֶ֗ה
אֲשֶׁר֙ מִצְּפ֣וֹן לָעִ֔יר וְאֶת־עֲקֵב֖וֹ מִיָּ֣ם לָעִ֑יר וַיֵּ֧לֶךְ
יְהוֹשֻׁ֛עַ בַּלַּ֥יְלָה הַה֖וּא בְּת֥וֹךְ הָעֵֽמֶק׃

‎<span id="014">14</span> ‏וַיְהִ֞י כִּרְא֣וֹת מֶֽלֶךְ־הָעַ֗י
וַֽיְמַהֲר֡וּ וַיַּשְׁכִּ֡ימוּ וַיֵּצְא֣וּ אַנְשֵֽׁי־הָעִ֣יר
לִקְרַֽאת־יִ֠שְׂרָאֵל לַֽמִּלְחָמָ֞ה ה֧וּא וְכָל־עַמּ֛וֹ לַמּוֹעֵ֖ד
לִפְנֵ֣י הָֽעֲרָבָ֑ה וְהוּא֙ לֹ֣א יָדַ֔ע כִּֽי־אֹרֵ֥ב ל֖וֹ מֵאַחֲרֵ֥י
הָעִֽיר׃

‎<span id="015">15</span> ‏וַיִּנָּֽגְע֛וּ יְהוֹשֻׁ֥עַ וְכָל־יִשְׂרָאֵ֖ל
לִפְנֵיהֶ֑ם וַיָּנֻ֖סוּ דֶּ֥רֶךְ הַמִּדְבָּֽר׃

‎<span id="016">16</span> ‏וַיִּזָּעֲק֗וּ כָּל־הָעָם֙ אֲשֶׁ֣ר בעיר
בָּעַ֔י לִרְדֹּ֖ף אַחֲרֵיהֶ֑ם וַֽיִּרְדְּפוּ֙ אַחֲרֵ֣י יְהוֹשֻׁ֔עַ
וַיִּנָּתְק֖וּ מִן־הָעִֽיר׃

‎<span id="017">17</span> ‏וְלֹֽא־נִשְׁאַ֣ר אִ֗ישׁ בָּעַי֙ וּבֵ֣ית אֵ֔ל
אֲשֶׁ֥ר לֹֽא־יָצְא֖וּ אַחֲרֵ֣י יִשְׂרָאֵ֑ל וַיַּעַזְב֤וּ אֶת־הָעִיר֙
פְּתוּחָ֔ה וַֽיִּרְדְּפ֖וּ אַחֲרֵ֥י יִשְׂרָאֵֽל׃ פ

‎<span id="018">18</span> ‏וַיֹּ֨אמֶר יְהוָ֜ה אֶל־יְהוֹשֻׁ֗עַ נְ֠טֵה
בַּכִּיד֤וֹן אֲשֶׁר־בְּיָֽדְךָ֙ אֶל־הָעַ֔י כִּ֥י בְיָדְךָ֖ אֶתְּנֶ֑נָּה
וַיֵּ֧ט יְהוֹשֻׁ֛עַ בַּכִּיד֥וֹן אֲשֶׁר־בְּיָד֖וֹ אֶל־הָעִֽיר׃

‎<span id="019">19</span> ‏וְהָאוֹרֵ֡ב קָם֩ מְהֵרָ֨ה מִמְּקוֹמ֤וֹ
וַיָּר֙וּצוּ֙ כִּנְט֣וֹת יָד֔וֹ וַיָּבֹ֥אוּ הָעִ֖יר וַֽיִּלְכְּד֑וּהָ
וַֽיְמַהֲר֔וּ וַיַּצִּ֥יתוּ אֶת־הָעִ֖יר בָּאֵֽשׁ׃

‎<span id="020">20</span> ‏וַיִּפְנ֣וּ אַנְשֵׁי֩ הָעַ֨י אַחֲרֵיהֶ֜ם
וַיִּרְא֗וּ וְהִנֵּ֨ה עָלָ֜ה עֲשַׁ֤ן הָעִיר֙ הַשָּׁמַ֔יְמָה וְלֹא־הָיָ֨ה
בָהֶ֥ם יָדַ֛יִם לָנ֖וּס הֵ֣נָּה וָהֵ֑נָּה וְהָעָם֙ הַנָּ֣ס הַמִּדְבָּ֔ר
נֶהְפַּ֖ךְ אֶל־הָרוֹדֵֽף׃

‎<span id="021">21</span> ‏וִיהוֹשֻׁ֨עַ וְכָֽל־יִשְׂרָאֵ֜ל רָא֗וּ
כִּֽי־לָכַ֤ד הָֽאֹרֵב֙ אֶת־הָעִ֔יר וְכִ֥י עָלָ֖ה עֲשַׁ֣ן הָעִ֑יר
וַיָּשֻׁ֕בוּ וַיַּכּ֖וּ אֶת־אַנְשֵׁ֥י הָעָֽי׃

‎<span id="022">22</span> ‏וְאֵ֨לֶּה יָצְא֤וּ מִן־הָעִיר֙ לִקְרָאתָ֔ם
וַיִּֽהְי֤וּ לְיִשְׂרָאֵל֙ בַּתָּ֔וֶךְ אֵ֥לֶּה מִזֶּ֖ה וְאֵ֣לֶּה מִזֶּ֑ה
וַיַּכּ֣וּ אוֹתָ֔ם עַד־בִּלְתִּ֥י הִשְׁאִֽיר־ל֖וֹ שָׂרִ֥יד וּפָלִֽיט׃

‎<span id="023">23</span> ‏וְאֶת־מֶ֥לֶךְ הָעַ֖י תָּ֣פְשׂוּ חָ֑י
וַיַּקְרִ֥בוּ אֹת֖וֹ אֶל־יְהוֹשֻֽׁעַ׃

‎<span id="024">24</span> ‏וַיְהִ֣י כְּכַלּ֣וֹת יִשְׂרָאֵ֡ל לַהֲרֹג֩
אֶת־כָּל־יֹשְׁבֵ֨י הָעַ֜י בַּשָּׂדֶ֗ה בַּמִּדְבָּר֙ אֲשֶׁ֣ר רְדָפ֣וּם
בּ֔וֹ וַֽיִּפְּל֥וּ כֻלָּ֛ם לְפִי־חֶ֖רֶב עַד־תֻּמָּ֑ם וַיָּשֻׁ֤בוּ
כָל־יִשְׂרָאֵל֙ הָעַ֔י וַיַּכּ֥וּ אֹתָ֖הּ לְפִי־חָֽרֶב׃

‎<span id="025">25</span> ‏וַיְהִי֩ כָל־הַנֹּ֨פְלִ֜ים בַּיּ֤וֹם הַהוּא֙
מֵאִ֣ישׁ וְעַד־אִשָּׁ֔ה שְׁנֵ֥ים עָשָׂ֖ר אָ֑לֶף כֹּ֖ל אַנְשֵׁ֥י הָעָֽי׃

‎<span id="026">26</span> ‏וִיהוֹשֻׁ֙עַ֙ לֹֽא־הֵשִׁ֣יב יָד֔וֹ אֲשֶׁ֥ר
נָטָ֖ה בַּכִּיד֑וֹן עַ֚ד אֲשֶׁ֣ר הֶחֱרִ֔ים אֵ֖ת כָּל־יֹשְׁבֵ֥י הָעָֽי׃

‎<span id="027">27</span> ‏רַ֣ק הַבְּהֵמָ֗ה וּשְׁלַל֙ הָעִ֣יר הַהִ֔יא
בָּזְז֥וּ לָהֶ֖ם יִשְׂרָאֵ֑ל כִּדְבַ֣ר יְהוָ֔ה אֲשֶׁ֥ר צִוָּ֖ה
אֶת־יְהוֹשֻֽׁעַ׃

‎<span id="028">28</span> ‏וַיִּשְׂרֹ֥ף יְהוֹשֻׁ֖עַ אֶת־הָעָ֑י
וַיְשִׂימֶ֤הָ תֵּל־עוֹלָם֙ שְׁמָמָ֔ה עַ֖ד הַיּ֥וֹם הַזֶּֽה׃

‎<span id="029">29</span> ‏וְאֶת־מֶ֧לֶךְ הָעַ֛י תָּלָ֥ה עַל־הָעֵ֖ץ
עַד־עֵ֣ת הָעָ֑רֶב וּכְב֣וֹא הַשֶּׁמֶשׁ֩ צִוָּ֨ה יְהוֹשֻׁ֜עַ וַיֹּרִ֧ידוּ
אֶת־נִבְלָת֣וֹ מִן־הָעֵ֗ץ וַיַּשְׁלִ֤יכוּ אוֹתָהּ֙ אֶל־פֶּ֙תַח֙ שַׁ֣עַר
הָעִ֔יר וַיָּקִ֤ימוּ עָלָיו֙ גַּל־אֲבָנִ֣ים גָּד֔וֹל עַ֖ד הַיּ֥וֹם
הַזֶּֽה׃ פ

‎<span id="030">30</span> ‏אָ֣ז יִבְנֶ֤ה יְהוֹשֻׁ֙עַ֙ מִזְבֵּ֔חַ
לַֽיהוָ֖ה אֱלֹהֵ֣י יִשְׂרָאֵ֑ל בְּהַ֖ר עֵיבָֽל׃

‎<span id="031">31</span> ‏כַּאֲשֶׁ֣ר צִוָּה֩ מֹשֶׁ֨ה עֶֽבֶד־יְהוָ֜ה
אֶת־בְּנֵ֣י יִשְׂרָאֵ֗ל כַּכָּתוּב֙ בְּסֵ֙פֶר֙ תּוֹרַ֣ת מֹשֶׁ֔ה
מִזְבַּח֙ אֲבָנִ֣ים שְׁלֵמ֔וֹת אֲשֶׁ֛ר לֹֽא־הֵנִ֥יף עֲלֵיהֶ֖ן בַּרְזֶ֑ל
וַיַּעֲל֨וּ עָלָ֤יו עֹלוֹת֙ לַֽיהוָ֔ה וַֽיִּזְבְּח֖וּ שְׁלָמִֽים׃

‎<span id="032">32</span> ‏וַיִּכְתָּב־שָׁ֖ם עַל־הָאֲבָנִ֑ים אֵ֗ת
מִשְׁנֵה֙ תּוֹרַ֣ת מֹשֶׁ֔ה אֲשֶׁ֣ר כָּתַ֔ב לִפְנֵ֖י בְּנֵ֥י יִשְׂרָאֵֽל׃

‎<span id="033">33</span> ‏וְכָל־יִשְׂרָאֵ֡ל וּזְקֵנָ֡יו וְשֹׁטְרִ֣ים׀
וְשֹׁפְטָ֡יו עֹמְדִ֣ים מִזֶּ֣ה׀ וּמִזֶּ֣ה׀ לָאָר֡וֹן נֶגֶד֩ הַכֹּהֲנִ֨ים
הַלְוִיִּ֜ם נֹשְׂאֵ֣י׀ אֲר֣וֹן בְּרִית־יְהוָ֗ה כַּגֵּר֙ כָּֽאֶזְרָ֔ח
חֶצְיוֹ֙ אֶל־מ֣וּל הַר־גְּרִזִ֔ים וְהַֽחֶצְי֖וֹ אֶל־מ֣וּל הַר־עֵיבָ֑ל
כַּאֲשֶׁ֨ר צִוָּ֜ה מֹשֶׁ֣ה עֶֽבֶד־יְהוָ֗ה לְבָרֵ֛ךְ אֶת־הָעָ֥ם
יִשְׂרָאֵ֖ל בָּרִאשֹׁנָֽה׃

‎<span id="034">34</span> ‏וְאַֽחֲרֵי־כֵ֗ן קָרָא֙ אֶת־כָּל־דִּבְרֵ֣י
הַתּוֹרָ֔ה הַבְּרָכָ֖ה וְהַקְּלָלָ֑ה כְּכָל־הַכָּת֖וּב בְּסֵ֥פֶר
הַתּוֹרָֽה׃

‎<span id="035">35</span> ‏לֹֽא־הָיָ֣ה דָבָ֔ר מִכֹּ֖ל אֲשֶׁר־צִוָּ֣ה
מֹשֶׁ֑ה אֲשֶׁ֨ר לֹֽא־קָרָ֜א יְהוֹשֻׁ֗עַ נֶ֣גֶד כָּל־קְהַ֤ל יִשְׂרָאֵל֙
וְהַנָּשִׁ֣ים וְהַטַּ֔ף וְהַגֵּ֖ר הַהֹלֵ֥ךְ בְּקִרְבָּֽם׃ פ

1 wayyō’mer yəhwâ ’el-yəhwōšu‘a ’al-tîrā’ wə’al-tēḥāṯ q<sup>a</sup>ḥ
‘imməḵā ’ēṯ kāl-‘am hammiləḥāmâ wəqûm ‘ălēh hā‘āy rə’ēh\| nāṯatî
ḇəyāḏəḵā ’eṯ-meleḵə hā‘ay wə’eṯ-‘ammwō wə’eṯ-‘îrwō wə’eṯ-’arəṣwō:

2 wə‘āśîṯā lā‘ay ûləmaləkāh ka’ăšer ‘āśîṯā lîrîḥwō ûləmaləkāh
raq-šəlālāh ûḇəhemətāh tāḇōzzû lāḵem śîm-ləḵā ’ōrēḇ lā‘îr
mē’<sup>a</sup>ḥăreyhā:

3 wayyāqām yəhwōšu‘a wəḵāl-‘am hammiləḥāmâ l<sup>a</sup>‘ălwōṯ hā‘āy
wayyiḇəḥar yəhwōšu‘a šəlōšîm ’elef ’îš gibwōrê h<sup>a</sup>ḥayil
wayyišəlāḥēm lāyəlâ:

4 wayəṣaw ’ōṯām lē’mōr rə’û ’atem ’ōrəḇîm lā‘îr mē’<sup>a</sup>ḥărê
hā‘îr ’al-tarəḥîqû min-hā‘îr mə’ōḏ wihəyîṯem kulləḵem nəḵōnîm:

5 wa’ănî wəḵāl-hā‘ām ’ăšer ’itî niqəraḇ ’el-hā‘îr wəhāyâ kî-yēṣə’û
liqərā’ṯēnû ka’ăšer bāri’šōnâ wənasənû lifənêhem:

6 wəyāṣə’û ’<sup>a</sup>ḥărênû ‘aḏ hatîqēnû ’wōṯām min-hā‘îr kî yō’mərû
nāsîm ləfānênû ka’ăšer bāri’šōnâ wənasənû lifənêhem:

7 wə’atem tāqumû mēhā’wōrēḇ wəhwōrašətem ’eṯ-hā‘îr ûnəṯānāh yəhwâ
’ĕlōhêḵem bəyeḏəḵem:

8 wəhāyâ kəṯāfəśəḵem ’eṯ-hā‘îr taṣṣîṯû ’eṯ-hā‘îr bā’ēš kiḏəḇar yəhwâ
t<sup>a</sup>‘ăśû rə’û ṣiûîṯî ’eṯəḵem:

9 wayyišəlāḥēm yəhwōšu‘a wayyēləḵû ’el-hamma’ərāḇ wayyēšəḇû bên bêṯ-’ēl
ûḇên hā‘ay mîyām lā‘āy wayyālen yəhwōšu‘a ballayəlâ hahû’ bəṯwōḵə hā‘ām:

10 wayyašəkēm yəhwōšu‘a babōqer wayyifəqōḏ ’eṯ-hā‘ām wayy<sup>a</sup>‘al
hû’ wəziqənê yiśərā’ēl lifənê hā‘ām hā‘āy:

11 wəḵāl-hā‘ām hammiləḥāmâ ’ăšer ’itwō ‘ālû wayyigəšû wayyāḇō’û neḡeḏ
hā‘îr wayy<sup>a</sup>ḥănû miṣṣəfwōn lā‘ay wəhagay bênwō bênāyw
ûḇên-hā‘āy:

12 wayyiqq<sup>a</sup>ḥ k<sup>a</sup>ḥămēšeṯ ’ălāfîm ’îš wayyāśem ’wōṯām
’ōrēḇ bên bêṯ-’ēl ûḇên hā‘ay mîyām lā‘îr:

13 wayyāśîmû hā‘ām ’eṯ-kāl-hamm<sup>a</sup>ḥăneh ’ăšer miṣṣəfwōn lā‘îr
wə’eṯ-‘ăqēḇwō mîyām lā‘îr wayyēleḵə yəhwōšu‘a ballayəlâ hahû’ bəṯwōḵə
hā‘ēmeq:

14 wayəhî kirə’wōṯ meleḵə-hā‘ay wayəmahărû wayyašəkîmû wayyēṣə’û
’anəšê-hā‘îr liqəra’ṯ-yiśərā’ēl lammiləḥāmâ hû’ wəḵāl-‘ammwō lammwō‘ēḏ
lifənê hā‘ărāḇâ wəhû’ lō’ yāḏ<sup>a</sup>‘ kî-’ōrēḇ lwō
mē’<sup>a</sup>ḥărê hā‘îr:

15 wayyinnāḡə‘û yəhwōšu‘a wəḵāl-yiśərā’ēl lifənêhem wayyānusû dereḵə
hammiḏəbār:

16 wayyizzā‘ăqû kāl-hā‘ām ’ăšer bā‘îr bā‘ay lirədōf ’<sup>a</sup>ḥărêhem
wayyirədəfû ’<sup>a</sup>ḥărê yəhwōšu‘a wayyinnāṯəqû min-hā‘îr:

17 wəlō’-nišə’ar ’îš bā‘ay ûḇêṯ ’ēl ’ăšer lō’-yāṣə’û ’<sup>a</sup>ḥărê
yiśərā’ēl wayy<sup>a</sup>‘azəḇû ’eṯ-hā‘îr pəṯûḥâ wayyirədəfû
’<sup>a</sup>ḥărê yiśərā’ēl: f

18 wayyō’mer yəhwâ ’el-yəhwōšu‘a nəṭēh bakîḏwōn ’ăšer-bəyāḏəḵā ’el-hā‘ay
kî ḇəyāḏəḵā ’etənennâ wayyēṭ yəhwōšu‘a bakîḏwōn ’ăšer-bəyāḏwō ’el-hā‘îr:

19 wəhā’wōrēḇ qām məhērâ mimməqwōmwō wayyārûṣû kinəṭwōṯ yāḏwō wayyāḇō’û
hā‘îr wayyiləkəḏûhā wayəmahărû wayyaṣṣîṯû ’eṯ-hā‘îr bā’ēš:

20 wayyifənû ’anəšê hā‘ay ’<sup>a</sup>ḥărêhem wayyirə’û wəhinnēh ‘ālâ
‘ăšan hā‘îr haššāmayəmâ wəlō’-hāyâ ḇâem yāḏayim lānûs hēnnâ wâēnnâ
wəhā‘ām hannās hammiḏəbār nehəpaḵə ’el-hārwōḏēf:

21 wîhwōšu‘a wəḵāl-yiśərā’ēl rā’û kî-lāḵaḏ hā’ōrēḇ ’eṯ-hā‘îr wəḵî ‘ālâ
‘ăšan hā‘îr wayyāšuḇû wayyakû ’eṯ-’anəšê hā‘āy:

22 wə’ēlleh yāṣə’û min-hā‘îr liqərā’ṯām wayyihəyû ləyiśərā’ēl batāweḵə
’ēlleh mizzeh wə’ēlleh mizzeh wayyakû ’wōṯām ‘aḏ-bilətî hišə’îr-lwō
śārîḏ ûfālîṭ:

23 wə’eṯ-meleḵə hā‘ay tāfəśû ḥāy wayyaqəriḇû ’ōṯwō ’el-yəhwōšu‘a:

24 wayəhî kəḵallwōṯ yiśərā’ēl lahărōḡ ’eṯ-kāl-yōšəḇê hā‘ay baśśāḏeh
bammiḏəbār ’ăšer rəḏāfûm bwō wayyipəlû ḵullām ləfî-ḥereḇ ‘aḏ-tummām
wayyāšuḇû ḵāl-yiśərā’ēl hā‘ay wayyakû ’ōṯāh ləfî-ḥāreḇ:

25 wayəhî ḵāl-hannōfəlîm bayywōm hahû’ mē’îš wə‘aḏ-’iššâ šənêm ‘āśār
’ālef kōl ’anəšê hā‘āy:

26 wîhwōšu‘a lō’-hēšîḇ yāḏwō ’ăšer nāṭâ bakîḏwōn ‘aḏ ’ăšer heḥĕrîm ’ēṯ
kāl-yōšəḇê hā‘āy:

27 raq habəhēmâ ûšəlal hā‘îr hahî’ bāzəzû lâem yiśərā’ēl kiḏəḇar yəhwâ
’ăšer ṣiûâ ’eṯ-yəhwōšu‘a:

28 wayyiśərōf yəhwōšu‘a ’eṯ-hā‘āy wayəśîmehā tēl-‘wōlām šəmāmâ ‘aḏ
hayywōm hazzeh:

29 wə’eṯ-meleḵə hā‘ay tālâ ‘al-hā‘ēṣ ‘aḏ-‘ēṯ hā‘āreḇ ûḵəḇwō’ haššemeš
ṣiûâ yəhwōšu‘a wayyōrîḏû ’eṯ-niḇəlāṯwō min-hā‘ēṣ wayyašəlîḵû ’wōṯāh
’el-peṯ<sup>a</sup>ḥ š<sup>a</sup>‘ar hā‘îr wayyāqîmû ‘ālāyw gal-’ăḇānîm
gāḏwōl ‘aḏ hayywōm hazzeh: f

30 ’āz yiḇəneh yəhwōšu‘a mizəbēḥa layhwâ ’ĕlōhê yiśərā’ēl bəhar ‘êḇāl:

31 ka’ăšer ṣiûâ mōšeh ‘eḇeḏ-yəhwâ ’eṯ-bənê yiśərā’ēl kakāṯûḇ bəsēfer
twōraṯ mōšeh mizəb<sup>a</sup>ḥ ’ăḇānîm šəlēmwōṯ ’ăšer lō’-hēnîf ‘ălêhen
barəzel wayy<sup>a</sup>‘ălû ‘ālāyw ‘ōlwōṯ layhwâ wayyizəbəḥû šəlāmîm:

32 wayyiḵətāḇ-šām ‘al-hā’ăḇānîm ’ēṯ mišənēh twōraṯ mōšeh ’ăšer kāṯaḇ
lifənê bənê yiśərā’ēl:

33 wəḵāl-yiśərā’ēl ûzəqēnāyw wəšōṭərîm\| wəšōfəṭāyw ‘ōməḏîm mizzeh\|
ûmizzeh\| lā’ārwōn neḡeḏ hakōhănîm haləwîyim nōśə’ê\| ’ărwōn bərîṯ-yəhwâ
kagēr kā’ezərāḥ ḥeṣəywō ’el-mûl har-gərizîm wəh<sup>a</sup>ḥeṣəywō
’el-mûl har-‘êḇāl ka’ăšer ṣiûâ mōšeh ‘eḇeḏ-yəhwâ ləḇārēḵə ’eṯ-hā‘ām
yiśərā’ēl bāri’šōnâ:

34 wə’<sup>a</sup>ḥărê-ḵēn qārā’ ’eṯ-kāl-diḇərê hatwōrâ habərāḵâ
wəhaqqəlālâ kəḵāl-hakāṯûḇ bəsēfer hatwōrâ:

35 lō’-hāyâ ḏāḇār mikōl ’ăšer-ṣiûâ mōšeh ’ăšer lō’-qārā’ yəhwōšu‘a neḡeḏ
kāl-qəhal yiśərā’ēl wəhannāšîm wəhaṭṭaf wəhagēr hahōlēḵə bəqirəbām: f

------------------------------------------------------------------------

[Next: Joshua (Yehoshua) Chapter 9](jos009.md)
