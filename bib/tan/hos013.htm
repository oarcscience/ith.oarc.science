<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Hosea (Hoshea): Hosea (Hoshea) Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/hos013.htm">Polyglot</A>&nbsp;
<A HREF="../kjv/hos013.htm">KJV</A>&nbsp;
<A HREF="../sep/hos013.htm">Sep</A>&nbsp;
<A HREF="../vul/hos013.htm">Vul</A>&nbsp;

<BR>
<BR><A HREF="hos.htm">Hosea (Hoshea) Index</A><BR>
&nbsp;
<A HREF="hos012.htm">Previous</A>&nbsp;
<A HREF="hos014.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Hosea (Hoshea) Chapter 13</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;כְּדַבֵּ֤ר אֶפְרַ֙יִם֙ רְתֵ֔ת נָשָׂ֥א ה֖וּא בְּיִשְׂרָאֵ֑ל וַיֶּאְשַׁ֥ם בַּבַּ֖עַל וַיָּמֹֽת׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וְעַתָּ֣ה׀ יוֹסִ֣פוּ לַחֲטֹ֗א וַיַּעְשׂ֣וּ לָהֶם֩ מַסֵּכָ֨ה מִכַּסְפָּ֤ם כִּתְבוּנָם֙ עֲצַבִּ֔ים מַעֲשֵׂ֥ה חָרָשִׁ֖ים כֻּלֹּ֑ה לָהֶם֙ הֵ֣ם אֹמְרִ֔ים זֹבְחֵ֣י אָדָ֔ם עֲגָלִ֖ים יִשָּׁקֽוּן׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;לָכֵ֗ן יִֽהְיוּ֙ כַּעֲנַן־בֹּ֔קֶר וְכַטַּ֖ל מַשְׁכִּ֣ים הֹלֵ֑ךְ כְּמֹץ֙ יְסֹעֵ֣ר מִגֹּ֔רֶן וּכְעָשָׁ֖ן מֵאֲרֻבָּֽה׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְאָנֹכִ֛י יְהוָ֥ה אֱלֹהֶ֖יךָ מֵאֶ֣רֶץ מִצְרָ֑יִם וֵאלֹהִ֤ים זֽוּלָתִי֙ לֹ֣א תֵדָ֔ע וּמוֹשִׁ֥יעַ אַ֖יִן בִּלְתִּֽי׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;אֲנִ֥י יְדַעְתִּ֖יךָ בַּמִּדְבָּ֑ר בְּאֶ֖רֶץ תַּלְאֻבֽוֹת׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;כְּמַרְעִיתָם֙ וַיִּשְׂבָּ֔עוּ שָׂבְע֖וּ וַיָּ֣רָם לִבָּ֑ם עַל־כֵּ֖ן שְׁכֵחֽוּנִי׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וָאֱהִ֥י לָהֶ֖ם כְּמוֹ־שָׁ֑חַל כְּנָמֵ֖ר עַל־דֶּ֥רֶךְ אָשֽׁוּר׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;אֶפְגְּשֵׁם֙ כְּדֹ֣ב שַׁכּ֔וּל וְאֶקְרַ֖ע סְג֣וֹר לִבָּ֑ם וְאֹכְלֵ֥ם שָׁם֙ כְּלָבִ֔יא חַיַּ֥ת הַשָּׂדֶ֖ה תְּבַקְּעֵֽם׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;שִֽׁחֶתְךָ֥ יִשְׂרָאֵ֖ל כִּֽי־בִ֥י בְעֶזְרֶֽךָ׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;אֱהִ֤י מַלְכְּךָ֙ אֵפ֔וֹא וְיוֹשִֽׁיעֲךָ֖ בְּכָל־עָרֶ֑יךָ וְשֹׁ֣פְטֶ֔יךָ אֲשֶׁ֣ר אָמַ֔רְתָּ תְּנָה־לִּ֖י מֶ֥לֶךְ וְשָׂרִֽים׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;אֶֽתֶּן־לְךָ֥ מֶ֙לֶךְ֙ בְּאַפִּ֔י וְאֶקַּ֖ח בְּעֶבְרָתִֽי׃ ס</P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;צָרוּר֙ עֲוֹ֣ן אֶפְרָ֔יִם צְפוּנָ֖ה חַטָּאתֽוֹ׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;חֶבְלֵ֥י יֽוֹלֵדָ֖ה יָבֹ֣אוּ ל֑וֹ הוּא־בֵן֙ לֹ֣א חָכָ֔ם כִּֽי־עֵ֥ת לֹֽא־יַעֲמֹ֖ד בְּמִשְׁבַּ֥ר בָּנִֽים׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;מִיַּ֤ד שְׁאוֹל֙ אֶפְדֵּ֔ם מִמָּ֖וֶת אֶגְאָלֵ֑ם אֱהִ֨י דְבָרֶיךָ֜ מָ֗וֶת אֱהִ֤י קָֽטָבְךָ֙ שְׁא֔וֹל נֹ֖חַם יִסָּתֵ֥ר מֵעֵינָֽי׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;כִּ֣י ה֔וּא בֵּ֥ן אַחִ֖ים יַפְרִ֑יא יָב֣וֹא קָדִים֩ ר֨וּחַ יְהוָ֜ה מִמִּדְבָּ֣ר עֹלֶ֗ה וְיֵב֤וֹשׁ מְקוֹרוֹ֙ וְיֶחֱרַ֣ב מַעְיָנ֔וֹ ה֣וּא יִשְׁסֶ֔ה אוֹצַ֖ר כָּל־כְּלִ֥י חֶמְדָּֽה׃ </P>
</TD>
<TD WIDTH="50%">
<P>1&nbsp;k&#601;&#x1E0F;ab&#275;r &#8217;ef&#601;rayim r&#601;&#x1E6F;&#275;&#x1E6F; n&#257;&#347;&#257;&#8217; h&ucirc;&#8217; b&#601;yi&#347;&#601;r&#257;&#8217;&#275;l wayye&#8217;&#601;&#353;am bab<sup>a</sup>&#8216;al wayy&#257;m&#333;&#x1E6F;: </P>
<P>2&nbsp;w&#601;&#8216;at&acirc;| yw&#333;sif&ucirc; l<sup>a</sup>&#x1E25;&#259;&#x1E6D;&#333;&#8217; wayy<sup>a</sup>&#8216;&#601;&#347;&ucirc; l&acirc;em mass&#275;&#x1E35;&acirc; mikas&#601;p&#257;m ki&#x1E6F;&#601;&#x1E07;&ucirc;n&#257;m &#8216;&#259;&#x1E63;ab&icirc;m m<sup>a</sup>&#8216;&#259;&#347;&#275;h &#x1E25;&#257;r&#257;&#353;&icirc;m kull&#333;h l&acirc;em h&#275;m &#8217;&#333;m&#601;r&icirc;m z&#333;&#x1E07;&#601;&#x1E25;&ecirc; &#8217;&#257;&#x1E0F;&#257;m &#8216;&#259;&#x1E21;&#257;l&icirc;m yi&#353;&#353;&#257;q&ucirc;n: </P>
<P>3&nbsp;l&#257;&#x1E35;&#275;n yih&#601;y&ucirc; k<sup>a</sup>&#8216;&#259;nan-b&#333;qer w&#601;&#x1E35;a&#x1E6D;&#x1E6D;al ma&#353;&#601;k&icirc;m h&#333;l&#275;&#x1E35;&#601; k&#601;m&#333;&#x1E63; y&#601;s&#333;&#8216;&#275;r mig&#333;ren &ucirc;&#x1E35;&#601;&#8216;&#257;&#353;&#257;n m&#275;&#8217;&#259;rub&acirc;: </P>
<P>4&nbsp;w&#601;&#8217;&#257;n&#333;&#x1E35;&icirc; y&#601;hw&acirc; &#8217;&#277;l&#333;hey&#x1E35;&#257; m&#275;&#8217;ere&#x1E63; mi&#x1E63;&#601;r&#257;yim w&#275;&#8217;l&#333;h&icirc;m z&ucirc;l&#257;&#x1E6F;&icirc; l&#333;&#8217; &#x1E6F;&#275;&#x1E0F;&#257;&#8216; &ucirc;mw&#333;&#353;&icirc;&#8216;a &#8217;ayin bil&#601;t&icirc;: </P>
<P>5&nbsp;&#8217;&#259;n&icirc; y&#601;&#x1E0F;<sup>a</sup>&#8216;&#601;t&icirc;&#x1E35;&#257; bammi&#x1E0F;&#601;b&#257;r b&#601;&#8217;ere&#x1E63; tal&#601;&#8217;u&#x1E07;w&#333;&#x1E6F;: </P>
<P>6&nbsp;k&#601;mar&#601;&#8216;&icirc;&#x1E6F;&#257;m wayyi&#347;&#601;b&#257;&#8216;&ucirc; &#347;&#257;&#x1E07;&#601;&#8216;&ucirc; wayy&#257;r&#257;m lib&#257;m &#8216;al-k&#275;n &#353;&#601;&#x1E35;&#275;&#x1E25;&ucirc;n&icirc;: </P>
<P>7&nbsp;w&#257;&#8217;&#277;h&icirc; l&acirc;em k&#601;mw&#333;-&#353;&#257;&#x1E25;al k&#601;n&#257;m&#275;r &#8216;al-dere&#x1E35;&#601; &#8217;&#257;&#353;&ucirc;r: </P>
<P>8&nbsp;&#8217;ef&#601;g&#601;&#353;&#275;m k&#601;&#x1E0F;&#333;&#x1E07; &#353;ak&ucirc;l w&#601;&#8217;eq&#601;r<sup>a</sup>&#8216; s&#601;&#x1E21;w&#333;r lib&#257;m w&#601;&#8217;&#333;&#x1E35;&#601;l&#275;m &#353;&#257;m k&#601;l&#257;&#x1E07;&icirc;&#8217; &#x1E25;ayya&#x1E6F; ha&#347;&#347;&#257;&#x1E0F;eh t&#601;&#x1E07;aqq&#601;&#8216;&#275;m: </P>
<P>9&nbsp;&#353;i&#x1E25;e&#x1E6F;&#601;&#x1E35;&#257; yi&#347;&#601;r&#257;&#8217;&#275;l k&icirc;-&#x1E07;&icirc; &#x1E07;&#601;&#8216;ez&#601;re&#x1E35;&#257;: </P>
<P>10&nbsp;&#8217;&#277;h&icirc; mal&#601;k&#601;&#x1E35;&#257; &#8217;&#275;fw&#333;&#8217; w&#601;yw&#333;&#353;&icirc;&#8216;&#259;&#x1E35;&#257; b&#601;&#x1E35;&#257;l-&#8216;&#257;rey&#x1E35;&#257; w&#601;&#353;&#333;f&#601;&#x1E6D;ey&#x1E35;&#257; &#8217;&#259;&#353;er &#8217;&#257;mar&#601;t&#257; t&#601;n&acirc;-ll&icirc; mele&#x1E35;&#601; w&#601;&#347;&#257;r&icirc;m: </P>
<P>11&nbsp;&#8217;eten-l&#601;&#x1E35;&#257; mele&#x1E35;&#601; b&#601;&#8217;ap&icirc; w&#601;&#8217;eqq<sup>a</sup>&#x1E25; b&#601;&#8216;e&#x1E07;&#601;r&#257;&#x1E6F;&icirc;: s</P>
<P>12&nbsp;&#x1E63;&#257;r&ucirc;r &#8216;&#259;w&#333;n &#8217;ef&#601;r&#257;yim &#x1E63;&#601;f&ucirc;n&acirc; &#x1E25;a&#x1E6D;&#x1E6D;&#257;&#8217;&#x1E6F;w&#333;: </P>
<P>13&nbsp;&#x1E25;e&#x1E07;&#601;l&ecirc; yw&#333;l&#275;&#x1E0F;&acirc; y&#257;&#x1E07;&#333;&#8217;&ucirc; lw&#333; h&ucirc;&#8217;-&#x1E07;&#275;n l&#333;&#8217; &#x1E25;&#257;&#x1E35;&#257;m k&icirc;-&#8216;&#275;&#x1E6F; l&#333;&#8217;-y<sup>a</sup>&#8216;&#259;m&#333;&#x1E0F; b&#601;mi&#353;&#601;bar b&#257;n&icirc;m: </P>
<P>14&nbsp;m&icirc;ya&#x1E0F; &#353;&#601;&#8217;w&#333;l &#8217;ef&#601;d&#275;m mimm&#257;we&#x1E6F; &#8217;e&#x1E21;&#601;&#8217;&#257;l&#275;m &#8217;&#277;h&icirc; &#x1E0F;&#601;&#x1E07;&#257;rey&#x1E35;&#257; m&#257;we&#x1E6F; &#8217;&#277;h&icirc; q&#257;&#x1E6D;&#257;&#x1E07;&#601;&#x1E35;&#257; &#353;&#601;&#8217;w&#333;l n&#333;&#x1E25;am yiss&#257;&#x1E6F;&#275;r m&#275;&#8216;&ecirc;n&#257;y: </P>
<P>15&nbsp;k&icirc; h&ucirc;&#8217; b&#275;n &#8217;<sup>a</sup>&#x1E25;&icirc;m yaf&#601;r&icirc;&#8217; y&#257;&#x1E07;w&#333;&#8217; q&#257;&#x1E0F;&icirc;m r&ucirc;&#x1E25;a y&#601;hw&acirc; mimmi&#x1E0F;&#601;b&#257;r &#8216;&#333;leh w&#601;y&#275;&#x1E07;w&#333;&#353; m&#601;qw&#333;rw&#333; w&#601;ye&#x1E25;&#277;ra&#x1E07; m<sup>a</sup>&#8216;&#601;y&#257;nw&#333; h&ucirc;&#8217; yi&#353;&#601;seh &#8217;w&#333;&#x1E63;ar k&#257;l-k&#601;l&icirc; &#x1E25;em&#601;d&acirc;: </P>
</TD>
</TABLE>
<P><HR>
<CENTER>
<A HREF="hos014.htm">Next: Hosea (Hoshea) Chapter 14</A></CENTER>
</BODY>
</HTML>
