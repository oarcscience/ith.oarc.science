[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos012)  [KJV](../kjv/hos012)  [Sep](../sep/hos012) 
[Vul](../vul/hos012)   
  
[Hosea (Hoshea) Index](hos)  
  [Previous](hos011)  [Next](hos013) 

------------------------------------------------------------------------

### Tanach (Hebrew): Hosea (Hoshea) Chapter 12

‎<span id="001">1</span> ‏סְבָבֻ֤נִי בְכַ֙חַשׁ֙ אֶפְרַ֔יִם וּבְמִרְמָ֖ה
בֵּ֣ית יִשְׂרָאֵ֑ל וִֽיהוּדָ֗ה עֹ֥ד רָד֙ עִם־אֵ֔ל וְעִם־קְדוֹשִׁ֖ים
נֶאֱמָֽן׃

‎<span id="002">2</span> ‏אֶפְרַ֜יִם רֹעֶ֥ה ר֙וּחַ֙ וְרֹדֵ֣ף קָדִ֔ים
כָּל־הַיּ֕וֹם כָּזָ֥ב וָשֹׁ֖ד יַרְבֶּ֑ה וּבְרִית֙ עִם־אַשּׁ֣וּר
יִכְרֹ֔תוּ וְשֶׁ֖מֶן לְמִצְרַ֥יִם יוּבָֽל׃

‎<span id="003">3</span> ‏וְרִ֥יב לַֽיהוָ֖ה עִם־יְהוּדָ֑ה וְלִפְקֹ֤ד
עַֽל־יַעֲקֹב֙ כִּדְרָכָ֔יו כְּמַעֲלָלָ֖יו יָשִׁ֥יב לֽוֹ׃

‎<span id="004">4</span> ‏בַּבֶּ֖טֶן עָקַ֣ב אֶת־אָחִ֑יו וּבְאוֹנ֖וֹ
שָׂרָ֥ה אֶת־אֱלֹהִֽים׃

‎<span id="005">5</span> ‏וָיָּ֤שַׂר אֶל־מַלְאָךְ֙ וַיֻּכָ֔ל בָּכָ֖ה
וַיִּתְחַנֶּן־ל֑וֹ בֵּֽית־אֵל֙ יִמְצָאֶ֔נּוּ וְשָׁ֖ם יְדַבֵּ֥ר
עִמָּֽנוּ׃

‎<span id="006">6</span> ‏וַֽיהוָ֖ה אֱלֹהֵ֣י הַצְּבָא֑וֹת יְהוָ֖ה
זִכְרֽוֹ׃

‎<span id="007">7</span> ‏וְאַתָּ֖ה בֵּאלֹהֶ֣יךָ תָשׁ֑וּב חֶ֤סֶד
וּמִשְׁפָּט֙ שְׁמֹ֔ר וְקַוֵּ֥ה אֶל־אֱלֹהֶ֖יךָ תָּמִֽיד׃

‎<span id="008">8</span> ‏כְּנַ֗עַן בְּיָד֛וֹ מֹאזְנֵ֥י מִרְמָ֖ה
לַעֲשֹׁ֥ק אָהֵֽב׃

‎<span id="009">9</span> ‏וַיֹּ֣אמֶר אֶפְרַ֔יִם אַ֣ךְ עָשַׁ֔רְתִּי
מָצָ֥אתִי א֖וֹן לִ֑י כָּל־יְגִיעַ֕י לֹ֥א יִמְצְאוּ־לִ֖י עָוֹ֥ן
אֲשֶׁר־חֵֽטְא׃

‎<span id="010">10</span> ‏וְאָנֹכִ֛י יְהוָ֥ה אֱלֹהֶ֖יךָ מֵאֶ֣רֶץ
מִצְרָ֑יִם עֹ֛ד אוֹשִֽׁיבְךָ֥ בָאֳהָלִ֖ים כִּימֵ֥י מוֹעֵֽד׃

‎<span id="011">11</span> ‏וְדִבַּ֙רְתִּי֙ עַל־הַנְּבִיאִ֔ים וְאָנֹכִ֖י
חָז֣וֹן הִרְבֵּ֑יתִי וּבְיַ֥ד הַנְּבִיאִ֖ים אֲדַמֶּֽה׃

‎<span id="012">12</span> ‏אִם־גִּלְעָ֥ד אָ֙וֶן֙ אַךְ־שָׁ֣וְא הָי֔וּ
בַּגִּלְגָּ֖ל שְׁוָרִ֣ים זִבֵּ֑חוּ גַּ֤ם מִזְבְּחוֹתָם֙ כְּגַלִּ֔ים עַ֖ל
תַּלְמֵ֥י שָׂדָֽי׃

‎<span id="013">13</span> ‏וַיִּבְרַ֥ח יַעֲקֹ֖ב שְׂדֵ֣ה אֲרָ֑ם
וַיַּעֲבֹ֤ד יִשְׂרָאֵל֙ בְּאִשָּׁ֔ה וּבְאִשָּׁ֖ה שָׁמָֽר׃

‎<span id="014">14</span> ‏וּבְנָבִ֕יא הֶעֱלָ֧ה יְהוָ֛ה אֶת־יִשְׂרָאֵ֖ל
מִמִּצְרָ֑יִם וּבְנָבִ֖יא נִשְׁמָֽר׃

‎<span id="015">15</span> ‏הִכְעִ֥יס אֶפְרַ֖יִם תַּמְרוּרִ֑ים וְדָמָיו֙
עָלָ֣יו יִטּ֔וֹשׁ וְחֶ֨רְפָּת֔וֹ יָשִׁ֥יב ל֖וֹ אֲדֹנָֽיו׃

1 səḇāḇunî ḇəḵ<sup>a</sup>ḥaš ’efərayim ûḇəmirəmâ bêṯ yiśərā’ēl wîhûḏâ
‘ōḏ rāḏ ‘im-’ēl wə‘im-qəḏwōšîm ne’ĕmān:

2 ’efərayim rō‘eh rûḥa wərōḏēf qāḏîm kāl-hayywōm kāzāḇ wāšōḏ yarəbeh
ûḇərîṯ ‘im-’aššûr yiḵərōṯû wəšemen ləmiṣərayim yûḇāl:

3 wərîḇ layhwâ ‘im-yəhûḏâ wəlifəqōḏ ‘al-y<sup>a</sup>‘ăqōḇ kiḏərāḵāyw
kəm<sup>a</sup>‘ălālāyw yāšîḇ lwō:

4 babeṭen ‘āqaḇ ’eṯ-’āḥîw ûḇə’wōnwō śārâ ’eṯ-’ĕlōhîm:

5 wāyyāśar ’el-malə’āḵə wayyuḵāl bāḵâ wayyiṯəḥannen-lwō bêṯ-’ēl
yiməṣā’ennû wəšām yəḏabēr ‘immānû:

6 wayhwâ ’ĕlōhê haṣṣəḇā’wōṯ yəhwâ ziḵərwō:

7 wə’atâ bē’lōheyḵā ṯāšûḇ ḥeseḏ ûmišəpāṭ šəmōr wəqaûēh ’el-’ĕlōheyḵā
tāmîḏ:

8 kən<sup>a</sup>‘an bəyāḏwō mō’zənê mirəmâ l<sup>a</sup>‘ăšōq ’âēḇ:

9 wayyō’mer ’efərayim ’aḵə ‘āšarətî māṣā’ṯî ’wōn lî kāl-yəḡî‘ay lō’
yiməṣə’û-lî ‘āwōn ’ăšer-ḥēṭə’:

10 wə’ānōḵî yəhwâ ’ĕlōheyḵā mē’ereṣ miṣərāyim ‘ōḏ ’wōšîḇəḵā ḇā’ŏhālîm
kîmê mwō‘ēḏ:

11 wəḏibarətî ‘al-hannəḇî’îm wə’ānōḵî ḥāzwōn hirəbêṯî ûḇəyaḏ hannəḇî’îm
’ăḏammeh:

12 ’im-gilə‘āḏ ’āwen ’aḵə-šāwə’ hāyû bagiləgāl šəwārîm zibēḥû gam
mizəbəḥwōṯām kəḡallîm ‘al taləmê śāḏāy:

13 wayyiḇər<sup>a</sup>ḥ y<sup>a</sup>‘ăqōḇ śəḏēh ’ărām
wayy<sup>a</sup>‘ăḇōḏ yiśərā’ēl bə’iššâ ûḇə’iššâ šāmār:

14 ûḇənāḇî’ he‘ĕlâ yəhwâ ’eṯ-yiśərā’ēl mimmiṣərāyim ûḇənāḇî’ nišəmār:

15 hiḵə‘îs ’efərayim tamərûrîm wəḏāmāyw ‘ālāyw yiṭṭwōš wəḥerəpāṯwō yāšîḇ
lwō ’ăḏōnāyw:

------------------------------------------------------------------------

[Next: Hosea (Hoshea) Chapter 13](hos013)
