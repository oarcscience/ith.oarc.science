[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg010)  [KJV](../kjv/jdg010.md) 
[Sep:JdB](../sep/jdb010)  [Sep:JdA](../sep/jda010.md) 
[Vul](../vul/jdg010.md)   
  
[Judges (Shoftim) Index](jdg.md)  
  [Previous](jdg009)  [Next](jdg011.md) 

------------------------------------------------------------------------

### Tanach (Hebrew): Judges (Shoftim) Chapter 10

‎<span id="001">1</span> ‏וַיָּקָם֩ אַחֲרֵ֨י אֲבִימֶ֜לֶךְ לְהוֹשִׁ֣יעַ
אֶת־יִשְׂרָאֵ֗ל תּוֹלָ֧ע בֶּן־פּוּאָ֛ה בֶּן־דּוֹד֖וֹ אִ֣ישׁ יִשָּׂשכָ֑ר
וְהֽוּא־יֹשֵׁ֥ב בְּשָׁמִ֖יר בְּהַ֥ר אֶפְרָֽיִם׃

‎<span id="002">2</span> ‏וַיִּשְׁפֹּט֙ אֶת־יִשְׂרָאֵ֔ל עֶשְׂרִ֥ים
וְשָׁלֹ֖שׁ שָׁנָ֑ה וַיָּ֖מָת וַיִּקָּבֵ֥ר בְּשָׁמִֽיר׃ פ

‎<span id="003">3</span> ‏וַיָּ֣קָם אַחֲרָ֔יו יָאִ֖יר הַגִּלְעָדִ֑י
וַיִּשְׁפֹּט֙ אֶת־יִשְׂרָאֵ֔ל עֶשְׂרִ֥ים וּשְׁתַּ֖יִם שָׁנָֽה׃

‎<span id="004">4</span> ‏וַֽיְהִי־ל֞וֹ שְׁלֹשִׁ֣ים בָּנִ֗ים רֹֽכְבִים֙
עַל־שְׁלֹשִׁ֣ים עֲיָרִ֔ים וּשְׁלֹשִׁ֥ים עֲיָרִ֖ים לָהֶ֑ם לָהֶ֞ם
יִקְרְא֣וּ׀ חַוֹּ֣ת יָאִ֗יר עַ֚ד הַיּ֣וֹם הַזֶּ֔ה אֲשֶׁ֖ר בְּאֶ֥רֶץ
הַגִּלְעָֽד׃

‎<span id="005">5</span> ‏וַיָּ֣מָת יָאִ֔יר וַיִּקָּבֵ֖ר בְּקָמֽוֹן׃ פ

‎<span id="006">6</span> ‏וַיֹּסִ֣פוּ׀ בְּנֵ֣י יִשְׂרָאֵ֗ל לַעֲשׂ֣וֹת
הָרַע֮ בְּעֵינֵ֣י יְהוָה֒ וַיַּעַבְד֣וּ אֶת־הַבְּעָלִ֣ים
וְאֶת־הָעַשְׁתָּר֡וֹת וְאֶת־אֱלֹהֵ֣י אֲרָם֩ וְאֶת־אֱלֹהֵ֨י צִיד֜וֹן
וְאֵ֣ת׀ אֱלֹהֵ֣י מוֹאָ֗ב וְאֵת֙ אֱלֹהֵ֣י בְנֵי־עַמּ֔וֹן וְאֵ֖ת אֱלֹהֵ֣י
פְלִשְׁתִּ֑ים וַיַּעַזְב֥וּ אֶת־יְהוָ֖ה וְלֹ֥א עֲבָדֽוּהוּ׃

‎<span id="007">7</span> ‏וַיִּֽחַר־אַ֥ף יְהוָ֖ה בְּיִשְׂרָאֵ֑ל
וַֽיִּמְכְּרֵם֙ בְּיַד־פְּלִשְׁתִּ֔ים וּבְיַ֖ד בְּנֵ֥י עַמּֽוֹן׃

‎<span id="008">8</span> ‏וַֽיִּרְעֲצ֤וּ וַיְרֹֽצְצוּ֙ אֶת־בְּנֵ֣י
יִשְׂרָאֵ֔ל בַּשָּׁנָ֖ה הַהִ֑יא שְׁמֹנֶ֨ה עֶשְׂרֵ֜ה שָׁנָ֗ה
אֶֽת־כָּל־בְּנֵ֤י יִשְׂרָאֵל֙ אֲשֶׁר֙ בְּעֵ֣בֶר הַיַּרְדֵּ֔ן בְּאֶ֥רֶץ
הָאֱמֹרִ֖י אֲשֶׁ֥ר בַּגִּלְעָֽד׃

‎<span id="009">9</span> ‏וַיַּעַבְר֤וּ בְנֵֽי־עַמּוֹן֙ אֶת־הַיַּרְדֵּ֔ן
לְהִלָּחֵ֛ם גַּם־בִּיהוּדָ֥ה וּבְבִנְיָמִ֖ין וּבְבֵ֣ית אֶפְרָ֑יִם
וַתֵּ֥צֶר לְיִשְׂרָאֵ֖ל מְאֹֽד׃

‎<span id="010">10</span> ‏וַֽיִּזְעֲקוּ֙ בְּנֵ֣י יִשְׂרָאֵ֔ל
אֶל־יְהוָ֖ה לֵאמֹ֑ר חָטָ֣אנוּ לָ֔ךְ וְכִ֤י עָזַ֙בְנוּ֙ אֶת־אֱלֹהֵ֔ינוּ
וַֽנַּעֲבֹ֖ד אֶת־הַבְּעָלִֽים׃ פ

‎<span id="011">11</span> ‏וַ֥יֹּאמֶר יְהוָ֖ה אֶל־בְּנֵ֣י יִשְׂרָאֵ֑ל
הֲלֹ֤א מִמִּצְרַ֙יִם֙ וּמִן־הָ֣אֱמֹרִ֔י וּמִן־בְּנֵ֥י עַמּ֖וֹן
וּמִן־פְּלִשְׁתִּֽים׃

‎<span id="012">12</span> ‏וְצִידוֹנִ֤ים וַֽעֲמָלֵק֙ וּמָע֔וֹן לָחֲצ֖וּ
אֶתְכֶ֑ם וַתִּצְעֲק֣וּ אֵלַ֔י וָאוֹשִׁ֥יעָה אֶתְכֶ֖ם מִיָּדָֽם׃

‎<span id="013">13</span> ‏וְאַתֶּם֙ עֲזַבְתֶּ֣ם אוֹתִ֔י וַתַּעַבְד֖וּ
אֱלֹהִ֣ים אֲחֵרִ֑ים לָכֵ֥ן לֹֽא־אוֹסִ֖יף לְהוֹשִׁ֥יעַ אֶתְכֶֽם׃

‎<span id="014">14</span> ‏לְכ֗וּ וְזַֽעֲקוּ֙ אֶל־הָ֣אֱלֹהִ֔ים אֲשֶׁ֥ר
בְּחַרְתֶּ֖ם בָּ֑ם הֵ֛מָּה יוֹשִׁ֥יעוּ לָכֶ֖ם בְּעֵ֥ת צָרַתְכֶֽם׃

‎<span id="015">15</span> ‏וַיֹּאמְר֨וּ בְנֵי־יִשְׂרָאֵ֤ל אֶל־יְהוָה֙
חָטָ֔אנוּ עֲשֵׂה־אַתָּ֣ה לָ֔נוּ כְּכָל־הַטּ֖וֹב בְּעֵינֶ֑יךָ אַ֛ךְ
הַצִּילֵ֥נוּ נָ֖א הַיּ֥וֹם הַזֶּֽה׃

‎<span id="016">16</span> ‏וַיָּסִ֜ירוּ אֶת־אֱלֹהֵ֤י הַנֵּכָר֙
מִקִּרְבָּ֔ם וַיַּעַבְד֖וּ אֶת־יְהוָ֑ה וַתִּקְצַ֥ר נַפְשׁ֖וֹ בַּעֲמַ֥ל
יִשְׂרָאֵֽל׃ פ

‎<span id="017">17</span> ‏וַיִּצָּֽעֲקוּ֙ בְּנֵ֣י עַמּ֔וֹן וַֽיַּחֲנ֖וּ
בַּגִּלְעָ֑ד וַיֵּאָֽסְפוּ֙ בְּנֵ֣י יִשְׂרָאֵ֔ל וַֽיַּחֲנ֖וּ
בַּמִּצְפָּֽה׃

‎<span id="018">18</span> ‏וַיֹּאמְר֨וּ הָעָ֜ם שָׂרֵ֤י גִלְעָד֙ אִ֣ישׁ
אֶל־רֵעֵ֔הוּ מִ֣י הָאִ֔ישׁ אֲשֶׁ֣ר יָחֵ֔ל לְהִלָּחֵ֖ם בִּבְנֵ֣י עַמּ֑וֹן
יִֽהְיֶ֣ה לְרֹ֔אשׁ לְכֹ֖ל יֹשְׁבֵ֥י גִלְעָֽד׃ פ

1 wayyāqām ’<sup>a</sup>ḥărê ’ăḇîmeleḵə ləhwōšî‘a ’eṯ-yiśərā’ēl twōlā‘
ben-pû’â ben-dwōḏwō ’îš yiśśāsḵār wəhû’-yōšēḇ bəšāmîr bəhar ’efərāyim:

2 wayyišəpōṭ ’eṯ-yiśərā’ēl ‘eśərîm wəšālōš šānâ wayyāmāṯ wayyiqqāḇēr
bəšāmîr: f

3 wayyāqām ’<sup>a</sup>ḥărāyw yā’îr hagilə‘āḏî wayyišəpōṭ ’eṯ-yiśərā’ēl
‘eśərîm ûšətayim šānâ:

4 wayəhî-lwō šəlōšîm bānîm rōḵəḇîm ‘al-šəlōšîm ‘ăyārîm ûšəlōšîm ‘ăyārîm
lâem lâem yiqərə’û\| ḥaûōṯ yā’îr ‘aḏ hayywōm hazzeh ’ăšer bə’ereṣ
hagilə‘āḏ:

5 wayyāmāṯ yā’îr wayyiqqāḇēr bəqāmwōn: f

6 wayyōsifû\| bənê yiśərā’ēl l<sup>a</sup>‘ăśwōṯ hār<sup>a</sup>‘ bə‘ênê
yəhwâ wayy<sup>a</sup>‘aḇəḏû ’eṯ-habə‘ālîm wə’eṯ-hā‘ašətārwōṯ
wə’eṯ-’ĕlōhê ’ărām wə’eṯ-’ĕlōhê ṣîḏwōn wə’ēṯ\| ’ĕlōhê mwō’āḇ wə’ēṯ
’ĕlōhê ḇənê-‘ammwōn wə’ēṯ ’ĕlōhê fəlišətîm wayy<sup>a</sup>‘azəḇû
’eṯ-yəhwâ wəlō’ ‘ăḇāḏûhû:

7 wayyiḥar-’af yəhwâ bəyiśərā’ēl wayyiməkərēm bəyaḏ-pəlišətîm ûḇəyaḏ
bənê ‘ammwōn:

8 wayyirə‘ăṣû wayərōṣəṣû ’eṯ-bənê yiśərā’ēl baššānâ hahî’ šəmōneh
‘eśərēh šānâ ’eṯ-kāl-bənê yiśərā’ēl ’ăšer bə‘ēḇer hayyarədēn bə’ereṣ
hā’ĕmōrî ’ăšer bagilə‘āḏ:

9 wayy<sup>a</sup>‘aḇərû ḇənê-‘ammwōn ’eṯ-hayyarədēn ləhillāḥēm
gam-bîhûḏâ ûḇəḇinəyāmîn ûḇəḇêṯ ’efərāyim watēṣer ləyiśərā’ēl mə’ōḏ:

10 wayyizə‘ăqû bənê yiśərā’ēl ’el-yəhwâ lē’mōr ḥāṭā’nû lāḵə wəḵî
‘āzaḇənû ’eṯ-’ĕlōhênû wann<sup>a</sup>‘ăḇōḏ ’eṯ-habə‘ālîm: f

11 wayyō’mer yəhwâ ’el-bənê yiśərā’ēl hălō’ mimmiṣərayim ûmin-hā’ĕmōrî
ûmin-bənê ‘ammwōn ûmin-pəlišətîm:

12 wəṣîḏwōnîm w<sup>a</sup>‘ămālēq ûmā‘wōn lāḥăṣû ’eṯəḵem watiṣə‘ăqû
’ēlay wā’wōšî‘â ’eṯəḵem mîyāḏām:

13 wə’atem ‘ăzaḇətem ’wōṯî wat<sup>a</sup>‘aḇəḏû ’ĕlōhîm ’ăḥērîm lāḵēn
lō’-’wōsîf ləhwōšî‘a ’eṯəḵem:

14 ləḵû wəz<sup>a</sup>‘ăqû ’el-hā’ĕlōhîm ’ăšer bəḥarətem bām hēmmâ
ywōšî‘û lāḵem bə‘ēṯ ṣāraṯəḵem:

15 wayyō’mərû ḇənê-yiśərā’ēl ’el-yəhwâ ḥāṭā’nû ‘ăśēh-’atâ lānû
kəḵāl-haṭṭwōḇ bə‘êneyḵā ’aḵə haṣṣîlēnû nā’ hayywōm hazzeh:

16 wayyāsîrû ’eṯ-’ĕlōhê hannēḵār miqqirəbām wayy<sup>a</sup>‘aḇəḏû
’eṯ-yəhwâ watiqəṣar nafəšwō b<sup>a</sup>‘ămal yiśərā’ēl: f

17 wayyiṣṣā‘ăqû bənê ‘ammwōn wayy<sup>a</sup>ḥănû bagilə‘āḏ wayyē’āsəfû
bənê yiśərā’ēl wayy<sup>a</sup>ḥănû bammiṣəpâ:

18 wayyō’mərû hā‘ām śārê ḡilə‘āḏ ’îš ’el-rē‘ēhû mî hā’îš ’ăšer yāḥēl
ləhillāḥēm biḇənê ‘ammwōn yihəyeh lərō’š ləḵōl yōšəḇê ḡilə‘āḏ: f

------------------------------------------------------------------------

[Next: Judges (Shoftim) Chapter 11](jdg011.md)
