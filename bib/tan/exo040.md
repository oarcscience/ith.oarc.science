[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo040)  [KJV](../kjv/exo040)  [Sep](../sep/exo040) 
[Vul](../vul/exo040)   
  
[Exodus (Shemot) Index](exo)  
  [Previous](exo039)  [Next](lev001) 

------------------------------------------------------------------------

### Tanach (Hebrew): Exodus (Shemot) Chapter 40

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏בְּיוֹם־הַחֹ֥דֶשׁ הָרִאשׁ֖וֹן בְּאֶחָ֣ד
לַחֹ֑דֶשׁ תָּקִ֕ים אֶת־מִשְׁכַּ֖ן אֹ֥הֶל מוֹעֵֽד׃

‎<span id="003">3</span> ‏וְשַׂמְתָּ֣ שָׁ֔ם אֵ֖ת אֲר֣וֹן הָעֵד֑וּת
וְסַכֹּתָ֥ עַל־הָאָרֹ֖ן אֶת־הַפָּרֹֽכֶת׃

‎<span id="004">4</span> ‏וְהֵבֵאתָ֙ אֶת־הַשֻּׁלְחָ֔ן וְעָרַכְתָּ֖
אֶת־עֶרְכּ֑וֹ וְהֵבֵאתָ֙ אֶת־הַמְּנֹרָ֔ה וְהַעֲלֵיתָ֖ אֶת־נֵרֹתֶֽיהָ׃

‎<span id="005">5</span> ‏וְנָתַתָּ֞ה אֶת־מִזְבַּ֤ח הַזָּהָב֙ לִקְטֹ֔רֶת
לִפְנֵ֖י אֲר֣וֹן הָעֵדֻ֑ת וְשַׂמְתָּ֛ אֶת־מָסַ֥ךְ הַפֶּ֖תַח
לַמִּשְׁכָּֽן׃

‎<span id="006">6</span> ‏וְנָ֣תַתָּ֔ה אֵ֖ת מִזְבַּ֣ח הָעֹלָ֑ה לִפְנֵ֕י
פֶּ֖תַח מִשְׁכַּ֥ן אֹֽהֶל־מוֹעֵֽד׃

‎<span id="007">7</span> ‏וְנָֽתַתָּ֙ אֶת־הַכִּיֹּ֔ר בֵּֽין־אֹ֥הֶל
מוֹעֵ֖ד וּבֵ֣ין הַמִּזְבֵּ֑חַ וְנָתַתָּ֥ שָׁ֖ם מָֽיִם׃

‎<span id="008">8</span> ‏וְשַׂמְתָּ֥ אֶת־הֶחָצֵ֖ר סָבִ֑יב וְנָ֣תַתָּ֔
אֶת־מָסַ֖ךְ שַׁ֥עַר הֶחָצֵֽר׃

‎<span id="009">9</span> ‏וְלָקַחְתָּ֙ אֶת־שֶׁ֣מֶן הַמִּשְׁחָ֔ה
וּמָשַׁחְתָּ֥ אֶת־הַמִּשְׁכָּ֖ן וְאֶת־כָּל־אֲשֶׁר־בּ֑וֹ וְקִדַּשְׁתָּ֥
אֹת֛וֹ וְאֶת־כָּל־כֵּלָ֖יו וְהָ֥יָה קֹֽדֶשׁ׃

‎<span id="010">10</span> ‏וּמָשַׁחְתָּ֛ אֶת־מִזְבַּ֥ח הָעֹלָ֖ה
וְאֶת־כָּל־כֵּלָ֑יו וְקִדַּשְׁתָּ֙ אֶת־הַמִּזְבֵּ֔חַ וְהָיָ֥ה
הַמִּזְבֵּ֖חַ קֹ֥דֶשׁ קָֽדָשִֽׁים׃

‎<span id="011">11</span> ‏וּמָשַׁחְתָּ֥ אֶת־הַכִּיֹּ֖ר וְאֶת־כַּנּ֑וֹ
וְקִדַּשְׁתָּ֖ אֹתֽוֹ׃

‎<span id="012">12</span> ‏וְהִקְרַבְתָּ֤ אֶֽת־אַהֲרֹן֙ וְאֶת־בָּנָ֔יו
אֶל־פֶּ֖תַח אֹ֣הֶל מוֹעֵ֑ד וְרָחַצְתָּ֥ אֹתָ֖ם בַּמָּֽיִם׃

‎<span id="013">13</span> ‏וְהִלְבַּשְׁתָּ֙ אֶֽת־אַהֲרֹ֔ן אֵ֖ת בִּגְדֵ֣י
הַקֹּ֑דֶשׁ וּמָשַׁחְתָּ֥ אֹת֛וֹ וְקִדַּשְׁתָּ֥ אֹת֖וֹ וְכִהֵ֥ן לִֽי׃

‎<span id="014">14</span> ‏וְאֶת־בָּנָ֖יו תַּקְרִ֑יב וְהִלְבַּשְׁתָּ֥
אֹתָ֖ם כֻּתֳּנֹֽת׃

‎<span id="015">15</span> ‏וּמָשַׁחְתָּ֣ אֹתָ֗ם כַּאֲשֶׁ֤ר מָשַׁ֙חְתָּ֙
אֶת־אֲבִיהֶ֔ם וְכִהֲנ֖וּ לִ֑י וְ֠הָיְתָה לִהְיֹ֨ת לָהֶ֧ם מָשְׁחָתָ֛ם
לִכְהֻנַּ֥ת עוֹלָ֖ם לְדֹרֹתָֽם׃<sup>3</sup>

‎<span id="016">16</span> ‏וַיַּ֖עַשׂ מֹשֶׁ֑ה כְּ֠כֹל אֲשֶׁ֨ר צִוָּ֧ה
יְהוָ֛ה אֹת֖וֹ כֵּ֥ן עָשָֽׂה׃ ס

‎<span id="017">17</span> ‏וַיְהִ֞י בַּחֹ֧דֶשׁ הָרִאשׁ֛וֹן בַּשָּׁנָ֥ה
הַשֵּׁנִ֖ית בְּאֶחָ֣ד לַחֹ֑דֶשׁ הוּקַ֖ם הַמִּשְׁכָּֽן׃

‎<span id="018">18</span> ‏וַיָּ֨קֶם מֹשֶׁ֜ה אֶת־הַמִּשְׁכָּ֗ן
וַיִּתֵּן֙ אֶת־אֲדָנָ֔יו וַיָּ֙שֶׂם֙ אֶת־קְרָשָׁ֔יו וַיִּתֵּ֖ן
אֶת־בְּרִיחָ֑יו וַיָּ֖קֶם אֶת־עַמּוּדָֽיו׃

‎<span id="019">19</span> ‏וַיִּפְרֹ֤שׂ אֶת־הָאֹ֙הֶל֙ עַל־הַמִּשְׁכָּ֔ן
וַיָּ֜שֶׂם אֶת־מִכְסֵ֥ה הָאֹ֛הֶל עָלָ֖יו מִלְמָ֑עְלָה כַּאֲשֶׁ֛ר צִוָּ֥ה
יְהוָ֖ה אֶת־מֹשֶֽׁה׃ ס

‎<span id="020">20</span> ‏וַיִּקַּ֞ח וַיִּתֵּ֤ן אֶת־הָעֵדֻת֙
אֶל־הָ֣אָרֹ֔ן וַיָּ֥שֶׂם אֶת־הַבַּדִּ֖ים עַל־הָאָרֹ֑ן וַיִּתֵּ֧ן
אֶת־הַכַּפֹּ֛רֶת עַל־הָאָרֹ֖ן מִלְמָֽעְלָה׃

‎<span id="021">21</span> ‏וַיָּבֵ֣א אֶת־הָאָרֹן֮ אֶל־הַמִּשְׁכָּן֒
וַיָּ֗שֶׂם אֵ֚ת פָּרֹ֣כֶת הַמָּסָ֔ךְ וַיָּ֕סֶךְ עַ֖ל אֲר֣וֹן הָעֵד֑וּת
כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="022">22</span> ‏וַיִּתֵּ֤ן אֶת־הַשֻּׁלְחָן֙ בְּאֹ֣הֶל מוֹעֵ֔ד
עַ֛ל יֶ֥רֶךְ הַמִּשְׁכָּ֖ן צָפֹ֑נָה מִח֖וּץ לַפָּרֹֽכֶת׃

‎<span id="023">23</span> ‏וַיַּעֲרֹ֥ךְ עָלָ֛יו עֵ֥רֶךְ לֶ֖חֶם לִפְנֵ֣י
יְהוָ֑ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="024">24</span> ‏וַיָּ֤שֶׂם אֶת־הַמְּנֹרָה֙ בְּאֹ֣הֶל מוֹעֵ֔ד
נֹ֖כַח הַשֻּׁלְחָ֑ן עַ֛ל יֶ֥רֶךְ הַמִּשְׁכָּ֖ן נֶֽגְבָּה׃

‎<span id="025">25</span> ‏וַיַּ֥עַל הַנֵּרֹ֖ת לִפְנֵ֣י יְהוָ֑ה
כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="026">26</span> ‏וַיָּ֛שֶׂם אֶת־מִזְבַּ֥ח הַזָּהָ֖ב בְּאֹ֣הֶל
מוֹעֵ֑ד לִפְנֵ֖י הַפָּרֹֽכֶת׃

‎<span id="027">27</span> ‏וַיַּקְטֵ֥ר עָלָ֖יו קְטֹ֣רֶת סַמִּ֑ים
כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ פ

‎<span id="028">28</span> ‏וַיָּ֛שֶׂם אֶת־מָסַ֥ךְ הַפֶּ֖תַח
לַמִּשְׁכָּֽן׃

‎<span id="029">29</span> ‏וְאֵת֙ מִזְבַּ֣ח הָעֹלָ֔ה שָׂ֕ם פֶּ֖תַח
מִשְׁכַּ֣ן אֹֽהֶל־מוֹעֵ֑ד וַיַּ֣עַל עָלָ֗יו אֶת־הָעֹלָה֙
וְאֶת־הַמִּנְחָ֔ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="030">30</span> ‏וַיָּ֙שֶׂם֙ אֶת־הַכִּיֹּ֔ר בֵּֽין־אֹ֥הֶל
מוֹעֵ֖ד וּבֵ֣ין הַמִּזְבֵּ֑חַ וַיִּתֵּ֥ן שָׁ֛מָּה מַ֖יִם לְרָחְצָֽה׃

‎<span id="031">31</span> ‏וְרָחֲצ֣וּ מִמֶּ֔נּוּ מֹשֶׁ֖ה וְאַהֲרֹ֣ן
וּבָנָ֑יו אֶת־יְדֵיהֶ֖ם וְאֶת־רַגְלֵיהֶֽם׃

‎<span id="032">32</span> ‏בְּבֹאָ֞ם אֶל־אֹ֣הֶל מוֹעֵ֗ד וּבְקָרְבָתָ֛ם
אֶל־הַמִּזְבֵּ֖חַ יִרְחָ֑צוּ כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ ס

‎<span id="033">33</span> ‏וַיָּ֣קֶם אֶת־הֶחָצֵ֗ר סָבִיב֙ לַמִּשְׁכָּ֣ן
וְלַמִּזְבֵּ֔חַ וַיִּתֵּ֕ן אֶת־מָסַ֖ךְ שַׁ֣עַר הֶחָצֵ֑ר וַיְכַ֥ל מֹשֶׁ֖ה
אֶת־הַמְּלָאכָֽה׃ פ

‎<span id="034">34</span> ‏וַיְכַ֥ס הֶעָנָ֖ן אֶת־אֹ֣הֶל מוֹעֵ֑ד
וּכְב֣וֹד יְהוָ֔ה מָלֵ֖א אֶת־הַמִּשְׁכָּֽן׃

‎<span id="035">35</span> ‏וְלֹא־יָכֹ֣ל מֹשֶׁ֗ה לָבוֹא֙ אֶל־אֹ֣הֶל
מוֹעֵ֔ד כִּֽי־שָׁכַ֥ן עָלָ֖יו הֶעָנָ֑ן וּכְב֣וֹד יְהוָ֔ה מָלֵ֖א
אֶת־הַמִּשְׁכָּֽן׃

‎<span id="036">36</span> ‏וּבְהֵעָל֤וֹת הֶֽעָנָן֙ מֵעַ֣ל הַמִּשְׁכָּ֔ן
יִסְע֖וּ בְּנֵ֣י יִשְׂרָאֵ֑ל בְּכֹ֖ל מַסְעֵיהֶֽם׃

‎<span id="037">37</span> ‏וְאִם־לֹ֥א יֵעָלֶ֖ה הֶעָנָ֑ן וְלֹ֣א יִסְע֔וּ
עַד־י֖וֹם הֵעָלֹתֽוֹ׃

‎<span id="038">38</span> ‏כִּי֩ עֲנַ֨ן יְהוָ֤ה עַֽל־הַמִּשְׁכָּן֙
יוֹמָ֔ם וְאֵ֕שׁ תִּהְיֶ֥ה לַ֖יְלָה בּ֑וֹ לְעֵינֵ֥י
כָל־בֵּֽית־יִשְׂרָאֵ֖ל בְּכָל־מַסְעֵיהֶֽם׃

1 wayəḏabēr yəhwâ ’el-mōšeh llē’mōr:

2 bəywōm-h<sup>a</sup>ḥōḏeš hāri’šwōn bə’eḥāḏ l<sup>a</sup>ḥōḏeš tāqîm
’eṯ-mišəkan ’ōhel mwō‘ēḏ:

3 wəśamətā šām ’ēṯ ’ărwōn hā‘ēḏûṯ wəsakōṯā ‘al-hā’ārōn ’eṯ-hapārōḵeṯ:

4 wəhēḇē’ṯā ’eṯ-haššuləḥān wə‘āraḵətā ’eṯ-‘erəkwō wəhēḇē’ṯā
’eṯ-hammənōrâ wəh<sup>a</sup>‘ălêṯā ’eṯ-nērōṯeyhā:

5 wənāṯatâ ’eṯ-mizəb<sup>a</sup>ḥ hazzâāḇ liqəṭōreṯ lifənê ’ărwōn
hā‘ēḏuṯ wəśamətā ’eṯ-māsaḵə hapeṯ<sup>a</sup>ḥ lammišəkān:

6 wənāṯatâ ’ēṯ mizəb<sup>a</sup>ḥ hā‘ōlâ lifənê peṯ<sup>a</sup>ḥ mišəkan
’ōhel-mwō‘ēḏ:

7 wənāṯatā ’eṯ-hakîyōr bên-’ōhel mwō‘ēḏ ûḇên hammizəbēḥa wənāṯatā šām
māyim:

8 wəśamətā ’eṯ-heḥāṣēr sāḇîḇ wənāṯatā ’eṯ-māsaḵə š<sup>a</sup>‘ar
heḥāṣēr:

9 wəlāq<sup>a</sup>ḥətā ’eṯ-šemen hammišəḥâ ûmāš<sup>a</sup>ḥətā
’eṯ-hammišəkān wə’eṯ-kāl-’ăšer-bwō wəqidašətā ’ōṯwō wə’eṯ-kāl-kēlāyw
wəhāyâ qōḏeš:

10 ûmāš<sup>a</sup>ḥətā ’eṯ-mizəb<sup>a</sup>ḥ hā‘ōlâ wə’eṯ-kāl-kēlāyw
wəqidašətā ’eṯ-hammizəbēḥa wəhāyâ hammizəbēḥa qōḏeš qāḏāšîm:

11 ûmāš<sup>a</sup>ḥətā ’eṯ-hakîyōr wə’eṯ-kannwō wəqidašətā ’ōṯwō:

12 wəhiqəraḇətā ’eṯ-’ahărōn wə’eṯ-bānāyw ’el-peṯ<sup>a</sup>ḥ ’ōhel
mwō‘ēḏ wərāḥaṣətā ’ōṯām bammāyim:

13 wəhiləbašətā ’eṯ-’ahărōn ’ēṯ biḡəḏê haqqōḏeš ûmāš<sup>a</sup>ḥətā
’ōṯwō wəqidašətā ’ōṯwō wəḵihēn lî:

14 wə’eṯ-bānāyw taqərîḇ wəhiləbašətā ’ōṯām kutŏnōṯ:

15 ûmāš<sup>a</sup>ḥətā ’ōṯām ka’ăšer māš<sup>a</sup>ḥətā ’eṯ-’ăḇîhem
wəḵihănû lî wəhāyəṯâ lihəyōṯ lâem māšəḥāṯām liḵəhunnaṯ ‘wōlām
ləḏōrōṯām:<sup>3</sup>

16 wayy<sup>a</sup>‘aś mōšeh kəḵōl ’ăšer ṣiûâ yəhwâ ’ōṯwō kēn ‘āśâ: s

17 wayəhî b<sup>a</sup>ḥōḏeš hāri’šwōn baššānâ haššēnîṯ bə’eḥāḏ
l<sup>a</sup>ḥōḏeš hûqam hammišəkān:

18 wayyāqem mōšeh ’eṯ-hammišəkān wayyitēn ’eṯ-’ăḏānāyw wayyāśem
’eṯ-qərāšāyw wayyitēn ’eṯ-bərîḥāyw wayyāqem ’eṯ-‘ammûḏāyw:

19 wayyifərōś ’eṯ-hā’ōhel ‘al-hammišəkān wayyāśem ’eṯ-miḵəsēh hā’ōhel
‘ālāyw miləmā‘əlâ ka’ăšer ṣiûâ yəhwâ ’eṯ-mōšeh: s

20 wayyiqq<sup>a</sup>ḥ wayyitēn ’eṯ-hā‘ēḏuṯ ’el-hā’ārōn wayyāśem
’eṯ-habadîm ‘al-hā’ārōn wayyitēn ’eṯ-hakapōreṯ ‘al-hā’ārōn miləmā‘əlâ:

21 wayyāḇē’ ’eṯ-hā’ārōn ’el-hammišəkān wayyāśem ’ēṯ pārōḵeṯ hammāsāḵə
wayyāseḵə ‘al ’ărwōn hā‘ēḏûṯ ka’ăšer ṣiûâ yəhwâ ’eṯ-mōšeh: s

22 wayyitēn ’eṯ-haššuləḥān bə’ōhel mwō‘ēḏ ‘al yereḵə hammišəkān ṣāfōnâ
miḥûṣ lapārōḵeṯ:

23 wayy<sup>a</sup>‘ărōḵə ‘ālāyw ‘ēreḵə leḥem lifənê yəhwâ ka’ăšer ṣiûâ
yəhwâ ’eṯ-mōšeh: s

24 wayyāśem ’eṯ-hammənōrâ bə’ōhel mwō‘ēḏ nōḵ<sup>a</sup>ḥ haššuləḥān ‘al
yereḵə hammišəkān neḡəbâ:

25 wayy<sup>a</sup>‘al hannērōṯ lifənê yəhwâ ka’ăšer ṣiûâ yəhwâ
’eṯ-mōšeh: s

26 wayyāśem ’eṯ-mizəb<sup>a</sup>ḥ hazzâāḇ bə’ōhel mwō‘ēḏ lifənê
hapārōḵeṯ:

27 wayyaqəṭēr ‘ālāyw qəṭōreṯ sammîm ka’ăšer ṣiûâ yəhwâ ’eṯ-mōšeh: f

28 wayyāśem ’eṯ-māsaḵə hapeṯ<sup>a</sup>ḥ lammišəkān:

29 wə’ēṯ mizəb<sup>a</sup>ḥ hā‘ōlâ śām peṯ<sup>a</sup>ḥ mišəkan
’ōhel-mwō‘ēḏ wayy<sup>a</sup>‘al ‘ālāyw ’eṯ-hā‘ōlâ wə’eṯ-hamminəḥâ
ka’ăšer ṣiûâ yəhwâ ’eṯ-mōšeh: s

30 wayyāśem ’eṯ-hakîyōr bên-’ōhel mwō‘ēḏ ûḇên hammizəbēḥa wayyitēn šāmmâ
mayim lərāḥəṣâ:

31 wərāḥăṣû mimmennû mōšeh wə’ahărōn ûḇānāyw ’eṯ-yəḏêhem
wə’eṯ-raḡəlêhem:

32 bəḇō’ām ’el-’ōhel mwō‘ēḏ ûḇəqārəḇāṯām ’el-hammizəbēḥa yirəḥāṣû
ka’ăšer ṣiûâ yəhwâ ’eṯ-mōšeh: s

33 wayyāqem ’eṯ-heḥāṣēr sāḇîḇ lammišəkān wəlammizəbēḥa wayyitēn
’eṯ-māsaḵə š<sup>a</sup>‘ar heḥāṣēr wayəḵal mōšeh ’eṯ-hamməlā’ḵâ: f

34 wayəḵas he‘ānān ’eṯ-’ōhel mwō‘ēḏ ûḵəḇwōḏ yəhwâ mālē’ ’eṯ-hammišəkān:

35 wəlō’-yāḵōl mōšeh lāḇwō’ ’el-’ōhel mwō‘ēḏ kî-šāḵan ‘ālāyw he‘ānān
ûḵəḇwōḏ yəhwâ mālē’ ’eṯ-hammišəkān:

36 ûḇəhē‘ālwōṯ he‘ānān mē‘al hammišəkān yisə‘û bənê yiśərā’ēl bəḵōl
masə‘êhem:

37 wə’im-lō’ yē‘āleh he‘ānān wəlō’ yisə‘û ‘aḏ-ywōm hē‘ālōṯwō:

38 kî ‘ănan yəhwâ ‘al-hammišəkān ywōmām wə’ēš tihəyeh layəlâ bwō lə‘ênê
ḵāl-bêṯ-yiśərā’ēl bəḵāl-masə‘êhem:

------------------------------------------------------------------------

[Next: Leviticus (Vayikra) Chapter 1](lev001)
