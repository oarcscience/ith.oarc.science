[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rut002)  [KJV](../kjv/rut002)  [Sep](../sep/rut002.md) 
[Vul](../vul/rut002.md)   
  
[Ruth Index](rut.md)  
  [Previous](rut001)  [Next](rut003.md) 

------------------------------------------------------------------------

### Tanach (Hebrew): Ruth Chapter 2

‎<span id="001">1</span> ‏וּֽלְנָעֳמִ֞י מידע מוֹדַ֣ע לְאִישָׁ֗הּ אִ֚ישׁ
גִּבּ֣וֹר חַ֔יִל מִמִּשְׁפַּ֖חַת אֱלִימֶ֑לֶךְ וּשְׁמ֖וֹ בֹּֽעַז׃

‎<span id="002">2</span> ‏וַתֹּאמֶר֩ ר֨וּת הַמּוֹאֲבִיָּ֜ה אֶֽל־נָעֳמִ֗י
אֵֽלְכָה־נָּ֤א הַשָּׂדֶה֙ וַאֲלַקֳטָ֣ה בַשִּׁבֳּלִ֔ים אַחַ֕ר אֲשֶׁ֥ר
אֶמְצָא־חֵ֖ן בְּעֵינָ֑יו וַתֹּ֥אמֶר לָ֖הּ לְכִ֥י בִתִּֽי׃

‎<span id="003">3</span> ‏וַתֵּ֤לֶךְ וַתָּבוֹא֙ וַתְּלַקֵּ֣ט בַּשָּׂדֶ֔ה
אַחֲרֵ֖י הַקֹּצְרִ֑ים וַיִּ֣קֶר מִקְרֶ֔הָ חֶלְקַ֤ת הַשָּׂדֶה֙ לְבֹ֔עַז
אֲשֶׁ֖ר מִמִּשְׁפַּ֥חַת אֱלִימֶֽלֶךְ׃

‎<span id="004">4</span> ‏וְהִנֵּה־בֹ֗עַז בָּ֚א מִבֵּ֣ית לֶ֔חֶם
וַיֹּ֥אמֶר לַקּוֹצְרִ֖ים יְהוָ֣ה עִמָּכֶ֑ם וַיֹּ֥אמְרוּ ל֖וֹ יְבָרֶכְךָ֥
יְהוָֽה׃

‎<span id="005">5</span> ‏וַיֹּ֤אמֶר בֹּ֙עַז֙ לְנַעֲר֔וֹ הַנִּצָּ֖ב
עַל־הַקּֽוֹצְרִ֑ים לְמִ֖י הַנַּעֲרָ֥ה הַזֹּֽאת׃

‎<span id="006">6</span> ‏וַיַּ֗עַן הַנַּ֛עַר הַנִּצָּ֥ב
עַל־הַקּוֹצְרִ֖ים וַיֹּאמַ֑ר נַעֲרָ֤ה מֽוֹאֲבִיָּה֙ הִ֔יא הַשָּׁ֥בָה
עִֽם־נָעֳמִ֖י מִשְּׂדֵ֥ה מוֹאָֽב׃

‎<span id="007">7</span> ‏וַתֹּ֗אמֶר אֲלַקֳטָה־נָּא֙ וְאָסַפְתִּ֣י
בָֽעֳמָרִ֔ים אַחֲרֵ֖י הַקּוֹצְרִ֑ים וַתָּב֣וֹא וַֽתַּעֲמ֗וֹד מֵאָ֤ז
הַבֹּ֙קֶר֙ וְעַד־עַ֔תָּה זֶ֛ה שִׁבְתָּ֥הּ הַבַּ֖יִת מְעָֽט׃

‎<span id="008">8</span> ‏וַיֹּאמֶר֩ בֹּ֨עַז אֶל־ר֜וּת הֲל֧וֹא
שָׁמַ֣עַתְּ בִּתִּ֗י אַל־תֵּלְכִי֙ לִלְקֹט֙ בְּשָׂדֶ֣ה אַחֵ֔ר וְגַ֛ם
לֹ֥א תַעֲבוּרִ֖י מִזֶּ֑ה וְכֹ֥ה תִדְבָּקִ֖ין עִם־נַעֲרֹתָֽי׃

‎<span id="009">9</span> ‏עֵינַ֜יִךְ בַּשָּׂדֶ֤ה אֲשֶׁר־יִקְצֹרוּן֙
וְהָלַ֣כְתְּ אַחֲרֵיהֶ֔ן הֲל֥וֹא צִוִּ֛יתִי אֶת־הַנְּעָרִ֖ים לְבִלְתִּ֣י
נָגְעֵ֑ךְ וְצָמִ֗ת וְהָלַכְתְּ֙ אֶל־הַכֵּלִ֔ים וְשָׁתִ֕ית מֵאֲשֶׁ֥ר
יִשְׁאֲב֖וּן הַנְּעָרִֽים׃

‎<span id="010">10</span> ‏וַתִּפֹּל֙ עַל־פָּנֶ֔יהָ וַתִּשְׁתַּ֖חוּ
אָ֑רְצָה וַתֹּ֣אמֶר אֵלָ֗יו מַדּוּעַ֩ מָצָ֨אתִי חֵ֤ן בְּעֵינֶ֙יךָ֙
לְהַכִּירֵ֔נִי וְאָנֹכִ֖י נָכְרִיָּֽה׃

‎<span id="011">11</span> ‏וַיַּ֤עַן בֹּ֙עַז֙ וַיֹּ֣אמֶר לָ֔הּ הֻגֵּ֨ד
הֻגַּ֜ד לִ֗י כֹּ֤ל אֲשֶׁר־עָשִׂית֙ אֶת־חֲמוֹתֵ֔ךְ אַחֲרֵ֖י מ֣וֹת
אִישֵׁ֑ךְ וַתַּֽעַזְבִ֞י אָבִ֣יךְ וְאִמֵּ֗ךְ וְאֶ֙רֶץ֙ מֽוֹלַדְתֵּ֔ךְ
וַתֵּ֣לְכִ֔י אֶל־עַ֕ם אֲשֶׁ֥ר לֹא־יָדַ֖עַתְּ תְּמ֥וֹל שִׁלְשֽׁוֹם׃

‎<span id="012">12</span> ‏יְשַׁלֵּ֥ם יְהוָ֖ה פָּעֳלֵ֑ךְ וּתְהִ֨י
מַשְׂכֻּרְתֵּ֜ךְ שְׁלֵמָ֗ה מֵעִ֤ם יְהוָה֙ אֱלֹהֵ֣י יִשְׂרָאֵ֔ל
אֲשֶׁר־בָּ֖את לַחֲס֥וֹת תַּֽחַת־כְּנָפָֽיו׃

‎<span id="013">13</span> ‏וַ֠תֹּאמֶר אֶמְצָא־חֵ֨ן בְּעֵינֶ֤יךָ אֲדֹנִי֙
כִּ֣י נִֽחַמְתָּ֔נִי וְכִ֥י דִבַּ֖רְתָּ עַל־לֵ֣ב שִׁפְחָתֶ֑ךָ וְאָנֹכִי֙
לֹ֣א אֶֽהְיֶ֔ה כְּאַחַ֖ת שִׁפְחֹתֶֽיךָ׃

‎<span id="014">14</span> ‏וַיֹּאמֶר֩ לָ֨ה בֹ֜עַז לְעֵ֣ת הָאֹ֗כֶל
גֹּ֤שִֽׁי הֲלֹם֙ וְאָכַ֣לְתְּ מִן־הַלֶּ֔חֶם וְטָבַ֥לְתְּ פִּתֵּ֖ךְ
בַּחֹ֑מֶץ וַתֵּ֙שֶׁב֙ מִצַּ֣ד הַקּֽוֹצְרִ֔ים וַיִּצְבָּט־לָ֣הּ קָלִ֔י
וַתֹּ֥אכַל וַתִּשְׂבַּ֖ע וַתֹּתַֽר׃

‎<span id="015">15</span> ‏וַתָּ֖קָם לְלַקֵּ֑ט וַיְצַו֩ בֹּ֨עַז
אֶת־נְעָרָ֜יו לֵאמֹ֗ר גַּ֣ם בֵּ֧ין הָֽעֳמָרִ֛ים תְּלַקֵּ֖ט וְלֹ֥א
תַכְלִימֽוּהָ׃

‎<span id="016">16</span> ‏וְגַ֛ם שֹׁל־תָּשֹׁ֥לּוּ לָ֖הּ
מִן־הַצְּבָתִ֑ים וַעֲזַבְתֶּ֥ם וְלִקְּטָ֖ה וְלֹ֥א תִגְעֲרוּ־בָֽהּ׃

‎<span id="017">17</span> ‏וַתְּלַקֵּ֥ט בַּשָּׂדֶ֖ה עַד־הָעָ֑רֶב
וַתַּחְבֹּט֙ אֵ֣ת אֲשֶׁר־לִקֵּ֔טָה וַיְהִ֖י כְּאֵיפָ֥ה שְׂעֹרִֽים׃

‎<span id="018">18</span> ‏וַתִּשָּׂא֙ וַתָּב֣וֹא הָעִ֔יר וַתֵּ֥רֶא
חֲמוֹתָ֖הּ אֵ֣ת אֲשֶׁר־לִקֵּ֑טָה וַתּוֹצֵא֙ וַתִּתֶּן־לָ֔הּ אֵ֥ת
אֲשֶׁר־הוֹתִ֖רָה מִשָּׂבְעָֽהּ׃

‎<span id="019">19</span> ‏וַתֹּאמֶר֩ לָ֨הּ חֲמוֹתָ֜הּ אֵיפֹ֨ה
לִקַּ֤טְתְּ הַיּוֹם֙ וְאָ֣נָה עָשִׂ֔ית יְהִ֥י מַכִּירֵ֖ךְ בָּר֑וּךְ
וַתַּגֵּ֣ד לַחֲמוֹתָ֗הּ אֵ֤ת אֲשֶׁר־עָשְׂתָה֙ עִמּ֔וֹ וַתֹּ֗אמֶר שֵׁ֤ם
הָאִישׁ֙ אֲשֶׁ֨ר עָשִׂ֧יתִי עִמּ֛וֹ הַיּ֖וֹם בֹּֽעַז׃

‎<span id="020">20</span> ‏וַתֹּ֨אמֶר נָעֳמִ֜י לְכַלָּתָ֗הּ בָּר֥וּךְ
הוּא֙ לַיהוָ֔ה אֲשֶׁר֙ לֹא־עָזַ֣ב חַסְדּ֔וֹ אֶת־הַחַיִּ֖ים
וְאֶת־הַמֵּתִ֑ים וַתֹּ֧אמֶר לָ֣הּ נָעֳמִ֗י קָר֥וֹב לָ֙נוּ֙ הָאִ֔ישׁ
מִֽגֹּאֲלֵ֖נוּ הֽוּא׃

‎<span id="021">21</span> ‏וַתֹּ֖אמֶר ר֣וּת הַמּוֹאֲבִיָּ֑ה גַּ֣ם׀
כִּי־אָמַ֣ר אֵלַ֗י עִם־הַנְּעָרִ֤ים אֲשֶׁר־לִי֙ תִּדְבָּקִ֔ין עַ֣ד
אִם־כִּלּ֔וּ אֵ֥ת כָּל־הַקָּצִ֖יר אֲשֶׁר־לִֽי׃

‎<span id="022">22</span> ‏וַתֹּ֥אמֶר נָעֳמִ֖י אֶל־ר֣וּת כַּלָּתָ֑הּ
ט֣וֹב בִּתִּ֗י כִּ֤י תֵֽצְאִי֙ עִם־נַ֣עֲרוֹתָ֔יו וְלֹ֥א יִפְגְּעוּ־בָ֖ךְ
בְּשָׂדֶ֥ה אַחֵֽר׃

‎<span id="023">23</span> ‏וַתִּדְבַּ֞ק בְּנַעֲר֥וֹת בֹּ֙עַז֙ לְלַקֵּ֔ט
עַד־כְּל֥וֹת קְצִֽיר־הַשְּׂעֹרִ֖ים וּקְצִ֣יר הַֽחִטִּ֑ים וַתֵּ֖שֶׁב
אֶת־חֲמוֹתָֽהּ׃

1 ûlənā‘ŏmî məyudā‘ mwōḏ<sup>a</sup>‘ lə’îšāh ’îš gibwōr ḥayil
mimmišəp<sup>a</sup>ḥaṯ ’ĕlîmeleḵə ûšəmwō bō‘az:

2 watō’mer rûṯ hammwō’ăḇîyâ ’el-nā‘ŏmî ’ēləḵâ-nnā’ haśśāḏeh wa’ălaqŏṭâ
ḇaššibŏlîm ’<sup>a</sup>ḥar ’ăšer ’eməṣā’-ḥēn bə‘ênāyw watō’mer lāh ləḵî
ḇitî:

3 watēleḵə watāḇwō’ watəlaqqēṭ baśśāḏeh ’<sup>a</sup>ḥărê haqqōṣərîm
wayyiqer miqərehā ḥeləqaṯ haśśāḏeh ləḇō‘az ’ăšer mimmišəp<sup>a</sup>ḥaṯ
’ĕlîmeleḵə:

4 wəhinnēh-ḇō‘az bā’ mibêṯ leḥem wayyō’mer laqqwōṣərîm yəhwâ ‘immāḵem
wayyō’mərû lwō yəḇāreḵəḵā yəhwâ:

5 wayyō’mer bō‘az lən<sup>a</sup>‘ărwō hanniṣṣāḇ ‘al-haqqwōṣərîm ləmî
hann<sup>a</sup>‘ărâ hazzō’ṯ:

6 wayy<sup>a</sup>‘an hann<sup>a</sup>‘ar hanniṣṣāḇ ‘al-haqqwōṣərîm
wayyō’mar n<sup>a</sup>‘ărâ mwō’ăḇîyâ hî’ haššāḇâ ‘im-nā‘ŏmî miśśəḏēh
mwō’āḇ:

7 watō’mer ’ălaqŏṭâ-nnā’ wə’āsafətî ḇā‘ŏmārîm ’<sup>a</sup>ḥărê
haqqwōṣərîm watāḇwō’ wat<sup>a</sup>‘ămwōḏ mē’āz habōqer wə‘aḏ-‘atâ zeh
šiḇətāh habayiṯ mə‘āṭ:

8 wayyō’mer bō‘az ’el-rûṯ hălwō’ šām<sup>a</sup>‘atə bitî ’al-tēləḵî
liləqōṭ bəśāḏeh ’<sup>a</sup>ḥēr wəḡam lō’ ṯ<sup>a</sup>‘ăḇûrî mizzeh
wəḵōh ṯiḏəbāqîn ‘im-n<sup>a</sup>‘ărōṯāy:

9 ‘ênayiḵə baśśāḏeh ’ăšer-yiqəṣōrûn wəhālaḵətə ’<sup>a</sup>ḥărêhen
hălwō’ ṣiûîṯî ’eṯ-hannə‘ārîm ləḇilətî nāḡə‘ēḵə wəṣāmiṯ wəhālaḵətə
’el-hakēlîm wəšāṯîṯ mē’ăšer yišə’ăḇûn hannə‘ārîm:

10 watipōl ‘al-pāneyhā watišət<sup>a</sup>ḥû ’ārəṣâ watō’mer ’ēlāyw
madû‘a māṣā’ṯî ḥēn bə‘êneyḵā ləhakîrēnî wə’ānōḵî nāḵərîyâ:

11 wayy<sup>a</sup>‘an bō‘az wayyō’mer lāh hugēḏ hugaḏ lî kōl
’ăšer-‘āśîṯ ’eṯ-ḥămwōṯēḵə ’<sup>a</sup>ḥărê mwōṯ ’îšēḵə
wat<sup>a</sup>‘azəḇî ’āḇîḵə wə’immēḵə wə’ereṣ mwōlaḏətēḵə watēləḵî
’el-‘am ’ăšer lō’-yāḏ<sup>a</sup>‘atə təmwōl šiləšwōm:

12 yəšallēm yəhwâ pā‘ŏlēḵə ûṯəhî maśəkurətēḵə šəlēmâ mē‘im yəhwâ ’ĕlōhê
yiśərā’ēl ’ăšer-bā’ṯ l<sup>a</sup>ḥăswōṯ t<sup>a</sup>ḥaṯ-kənāfāyw:

13 watō’mer ’eməṣā’-ḥēn bə‘êneyḵā ’ăḏōnî kî niḥamətānî wəḵî ḏibarətā
‘al-lēḇ šifəḥāṯeḵā wə’ānōḵî lō’ ’ehəyeh kə’<sup>a</sup>ḥaṯ šifəḥōṯeyḵā:

14 wayyō’mer lâ ḇō‘az lə‘ēṯ hā’ōḵel gōšî hălōm wə’āḵalətə min-halleḥem
wəṭāḇalətə pitēḵə b<sup>a</sup>ḥōmeṣ watēšeḇ miṣṣaḏ haqqwōṣərîm
wayyiṣəbāṭ-lāh qālî watō’ḵal watiśəb<sup>a</sup>‘ watōṯar:

15 watāqām ləlaqqēṭ wayəṣaw bō‘az ’eṯ-nə‘ārāyw lē’mōr gam bên hā‘ŏmārîm
təlaqqēṭ wəlō’ ṯaḵəlîmûhā:

16 wəḡam šōl-tāšōllû lāh min-haṣṣəḇāṯîm w<sup>a</sup>‘ăzaḇətem wəliqqəṭâ
wəlō’ ṯiḡə‘ărû-ḇāh:

17 watəlaqqēṭ baśśāḏeh ‘aḏ-hā‘āreḇ wat<sup>a</sup>ḥəbōṭ ’ēṯ
’ăšer-liqqēṭâ wayəhî kə’êfâ śə‘ōrîm:

18 watiśśā’ watāḇwō’ hā‘îr watēre’ ḥămwōṯāh ’ēṯ ’ăšer-liqqēṭâ watwōṣē’
watiten-lāh ’ēṯ ’ăšer-hwōṯirâ miśśāḇə‘āh:

19 watō’mer lāh ḥămwōṯāh ’êfōh liqqaṭətə hayywōm wə’ānâ ‘āśîṯ yəhî
makîrēḵə bārûḵə watagēḏ l<sup>a</sup>ḥămwōṯāh ’ēṯ ’ăšer-‘āśəṯâ ‘immwō
watō’mer šēm hā’îš ’ăšer ‘āśîṯî ‘immwō hayywōm bō‘az:

20 watō’mer nā‘ŏmî ləḵallāṯāh bārûḵə hû’ layhwâ ’ăšer lō’-‘āzaḇ ḥasədwō
’eṯ-h<sup>a</sup>ḥayyîm wə’eṯ-hammēṯîm watō’mer lāh nā‘ŏmî qārwōḇ lānû
hā’îš migō’ălēnû hû’:

21 watō’mer rûṯ hammwō’ăḇîyâ gam\| kî-’āmar ’ēlay ‘im-hannə‘ārîm
’ăšer-lî tiḏəbāqîn ‘aḏ ’im-killû ’ēṯ kāl-haqqāṣîr ’ăšer-lî:

22 watō’mer nā‘ŏmî ’el-rûṯ kallāṯāh ṭwōḇ bitî kî ṯēṣə’î
‘im-n<sup>a</sup>‘ărwōṯāyw wəlō’ yifəgə‘û-ḇāḵə bəśāḏeh ’<sup>a</sup>ḥēr:

23 watiḏəbaq bən<sup>a</sup>‘ărwōṯ bō‘az ləlaqqēṭ ‘aḏ-kəlwōṯ
qəṣîr-haśśə‘ōrîm ûqəṣîr h<sup>a</sup>ḥiṭṭîm watēšeḇ ’eṯ-ḥămwōṯāh:

------------------------------------------------------------------------

[Next: Ruth Chapter 3](rut003.md)
