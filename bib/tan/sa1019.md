[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1019)  [KJV](../kjv/sa1019)  [Sep](../sep/sa1019) 
[Vul](../vul/sa1019)   
  
[1 Samuel (1 Shmuel) Index](sa1)  
  [Previous](sa1018)  [Next](sa1020) 

------------------------------------------------------------------------

### Tanach (Hebrew): 1 Samuel (1 Shmuel) Chapter 19

‎<span id="001">1</span> ‏וַיְדַבֵּ֣ר שָׁא֗וּל אֶל־יוֹנָתָ֤ן בְּנוֹ֙
וְאֶל־כָּל־עֲבָדָ֔יו לְהָמִ֖ית אֶת־דָּוִ֑ד וִיהֽוֹנָתָן֙ בֶּן־שָׁא֔וּל
חָפֵ֥ץ בְּדָוִ֖ד מְאֹֽד׃

‎<span id="002">2</span> ‏וַיַּגֵּ֤ד יְהוֹנָתָן֙ לְדָוִ֣ד לֵאמֹ֔ר
מְבַקֵּ֛שׁ שָׁא֥וּל אָבִ֖י לַהֲמִיתֶ֑ךָ וְעַתָּה֙ הִשָּֽׁמֶר־נָ֣א
בַבֹּ֔קֶר וְיָשַׁבְתָּ֥ בַסֵּ֖תֶר וְנַחְבֵּֽאתָ׃

‎<span id="003">3</span> ‏וַאֲנִ֨י אֵצֵ֜א וְעָמַדְתִּ֣י לְיַד־אָבִ֗י
בַּשָּׂדֶה֙ אֲשֶׁ֣ר אַתָּ֣ה שָׁ֔ם וַאֲנִ֕י אֲדַבֵּ֥ר בְּךָ֖ אֶל־אָבִ֑י
וְרָאִ֥יתִי מָ֖ה וְהִגַּ֥דְתִּי לָֽךְ׃ ס

‎<span id="004">4</span> ‏וַיְדַבֵּ֨ר יְהוֹנָתָ֤ן בְּדָוִד֙ ט֔וֹב
אֶל־שָׁא֖וּל אָבִ֑יו וַיֹּ֣אמֶר אֵ֠לָיו אַל־יֶחֱטָ֨א הַמֶּ֜לֶךְ
בְּעַבְדּ֣וֹ בְדָוִ֗ד כִּ֣י ל֤וֹא חָטָא֙ לָ֔ךְ וְכִ֥י מַעֲשָׂ֖יו
טוֹב־לְךָ֥ מְאֹֽד׃

‎<span id="005">5</span> ‏וַיָּשֶׂם֩ אֶת־נַפְשׁ֨וֹ בְכַפּ֜וֹ וַיַּ֣ךְ
אֶת־הַפְּלִשְׁתִּ֗י וַיַּ֨עַשׂ יְהוָ֜ה תְּשׁוּעָ֤ה גְדוֹלָה֙
לְכָל־יִשְׂרָאֵ֔ל רָאִ֖יתָ וַתִּשְׂמָ֑ח וְלָ֤מָּה תֶֽחֱטָא֙ בְּדָ֣ם
נָקִ֔י לְהָמִ֥ית אֶת־דָּוִ֖ד חִנָּֽם׃

‎<span id="006">6</span> ‏וַיִּשְׁמַ֥ע שָׁא֖וּל בְּק֣וֹל יְהוֹנָתָ֑ן
וַיִּשָּׁבַ֣ע שָׁא֔וּל חַי־יְהוָ֖ה אִם־יוּמָֽת׃

‎<span id="007">7</span> ‏וַיִּקְרָ֤א יְהוֹנָתָן֙ לְדָוִ֔ד
וַיַּגֶּד־לוֹ֙ יְה֣וֹנָתָ֔ן אֵ֥ת כָּל־הַדְּבָרִ֖ים הָאֵ֑לֶּה וַיָּבֵ֨א
יְהוֹנָתָ֤ן אֶת־דָּוִד֙ אֶל־שָׁא֔וּל וַיְהִ֥י לְפָנָ֖יו כְּאֶתְמ֥וֹל
שִׁלְשֽׁוֹם׃ ס

‎<span id="008">8</span> ‏וַתּ֥וֹסֶף הַמִּלְחָמָ֖ה לִֽהְי֑וֹת וַיֵּצֵ֨א
דָוִ֜ד וַיִּלָּ֣חֶם בַּפְּלִשְׁתִּ֗ים וַיַּ֤ךְ בָּהֶם֙ מַכָּ֣ה גְדוֹלָ֔ה
וַיָּנֻ֖סוּ מִפָּנָֽיו׃

‎<span id="009">9</span> ‏וַתְּהִי֩ ר֨וּחַ יְהוָ֤ה׀ רָעָה֙ אֶל־שָׁא֔וּל
וְהוּא֙ בְּבֵית֣וֹ יוֹשֵׁ֔ב וַחֲנִית֖וֹ בְּיָד֑וֹ וְדָוִ֖ד מְנַגֵּ֥ן
בְּיָֽד׃

‎<span id="010">10</span> ‏וַיְבַקֵּ֨שׁ שָׁא֜וּל לְהַכּ֤וֹת בַּֽחֲנִית֙
בְּדָוִ֣ד וּבַקִּ֔יר וַיִּפְטַר֙ מִפְּנֵ֣י שָׁא֔וּל וַיַּ֥ךְ
אֶֽת־הַחֲנִ֖ית בַּקִּ֑יר וְדָוִ֛ד נָ֥ס וַיִּמָּלֵ֖ט בַּלַּ֥יְלָה הֽוּא׃
פ

‎<span id="011">11</span> ‏וַיִּשְׁלַח֩ שָׁא֨וּל מַלְאָכִ֜ים אֶל־בֵּ֤ית
דָּוִד֙ לְשָׁמְר֔וֹ וְלַהֲמִית֖וֹ בַּבֹּ֑קֶר וַתַּגֵּ֣ד לְדָוִ֗ד מִיכַ֤ל
אִשְׁתּוֹ֙ לֵאמֹ֔ר אִם־אֵ֨ינְךָ֜ מְמַלֵּ֤ט אֶֽת־נַפְשְׁךָ֙ הַלַּ֔יְלָה
מָחָ֖ר אַתָּ֥ה מוּמָֽת׃

‎<span id="012">12</span> ‏וַתֹּ֧רֶד מִיכַ֛ל אֶת־דָּוִ֖ד בְּעַ֣ד
הַחַלּ֑וֹן וַיֵּ֥לֶךְ וַיִּבְרַ֖ח וַיִּמָּלֵֽט׃

‎<span id="013">13</span> ‏וַתִּקַּ֨ח מִיכַ֜ל אֶת־הַתְּרָפִ֗ים
וַתָּ֙שֶׂם֙ אֶל־הַמִּטָּ֔ה וְאֵת֙ כְּבִ֣יר הָֽעִזִּ֔ים שָׂ֖מָה
מְרַֽאֲשֹׁתָ֑יו וַתְּכַ֖ס בַּבָּֽגֶד׃ ס

‎<span id="014">14</span> ‏וַיִּשְׁלַ֥ח שָׁא֛וּל מַלְאָכִ֖ים לָקַ֣חַת
אֶת־דָּוִ֑ד וַתֹּ֖אמֶר חֹלֶ֥ה הֽוּא׃ פ

‎<span id="015">15</span> ‏וַיִּשְׁלַ֤ח שָׁאוּל֙ אֶת־הַמַּלְאָכִ֔ים
לִרְא֥וֹת אֶת־דָּוִ֖ד לֵאמֹ֑ר הַעֲל֨וּ אֹת֧וֹ בַמִּטָּ֛ה אֵלַ֖י
לַהֲמִתֽוֹ׃

‎<span id="016">16</span> ‏וַיָּבֹ֙אוּ֙ הַמַּלְאָכִ֔ים וְהִנֵּ֥ה
הַתְּרָפִ֖ים אֶל־הַמִּטָּ֑ה וּכְבִ֥יר הָעִזִּ֖ים מְרַאֲשֹׁתָֽיו׃

‎<span id="017">17</span> ‏וַיֹּ֨אמֶר שָׁא֜וּל אֶל־מִיכַ֗ל לָ֤מָּה
כָּ֙כָה֙ רִמִּיתִ֔נִי וַתְּשַׁלְּחִ֥י אֶת־אֹיְבִ֖י וַיִּמָּלֵ֑ט
וַתֹּ֤אמֶר מִיכַל֙ אֶל־שָׁא֔וּל הוּא־אָמַ֥ר אֵלַ֛י שַׁלְּחִ֖נִי לָמָ֥ה
אֲמִיתֵֽךְ׃

‎<span id="018">18</span> ‏וְדָוִ֨ד בָּרַ֜ח וַיִּמָּלֵ֗ט וַיָּבֹ֤א
אֶל־שְׁמוּאֵל֙ הָרָמָ֔תָה וַיַּ֨גֶּד־ל֔וֹ אֵ֛ת כָּל־אֲשֶׁ֥ר עָֽשָׂה־ל֖וֹ
שָׁא֑וּל וַיֵּ֤לֶךְ הוּא֙ וּשְׁמוּאֵ֔ל וַיֵּשְׁב֖וּ בנוית בְּנָֽיוֹת׃

‎<span id="019">19</span> ‏וַיֻּגַּ֥ד לְשָׁא֖וּל לֵאמֹ֑ר הִנֵּ֣ה דָוִ֔ד
בנוית בְּנָי֖וֹת בָּרָמָֽה׃

‎<span id="020">20</span> ‏וַיִּשְׁלַ֨ח שָׁא֣וּל מַלְאָכִים֮ לָקַ֣חַת
אֶת־דָּוִד֒ וַיַּ֗רְא אֶֽת־לַהֲקַ֤ת הַנְּבִיאִים֙ נִבְּאִ֔ים
וּשְׁמוּאֵ֕ל עֹמֵ֥ד נִצָּ֖ב עֲלֵיהֶ֑ם וַתְּהִ֞י עַֽל־מַלְאֲכֵ֤י שָׁאוּל֙
ר֣וּחַ אֱלֹהִ֔ים וַיִּֽתְנַבְּא֖וּ גַּם־הֵֽמָּה׃

‎<span id="021">21</span> ‏וַיַּגִּ֣דוּ לְשָׁא֗וּל וַיִּשְׁלַח֙
מַלְאָכִ֣ים אֲחֵרִ֔ים וַיִּֽתְנַבְּא֖וּ גַּם־הֵ֑מָּה וַיֹּ֣סֶף שָׁא֗וּל
וַיִּשְׁלַח֙ מַלְאָכִ֣ים שְׁלִשִׁ֔ים וַיִּֽתְנַבְּא֖וּ גַּם־הֵֽמָּה׃

‎<span id="022">22</span> ‏וַיֵּ֨לֶךְ גַּם־ה֜וּא הָרָמָ֗תָה וַיָּבֹא֙
עַד־בּ֤וֹר הַגָּדוֹל֙ אֲשֶׁ֣ר בַּשֶּׂ֔כוּ וַיִּשְׁאַ֣ל וַיֹּ֔אמֶר
אֵיפֹ֥ה שְׁמוּאֵ֖ל וְדָוִ֑ד וַיֹּ֕אמֶר הִנֵּ֖ה בנוית בְּנָי֥וֹת
בָּרָמָֽה׃

‎<span id="023">23</span> ‏וַיֵּ֣לֶךְ שָׁ֔ם אֶל־נוית נָי֖וֹת בָּרָמָ֑ה
וַתְּהִי֩ עָלָ֨יו גַּם־ה֜וּא ר֣וּחַ אֱלֹהִ֗ים וַיֵּ֤לֶךְ הָלוֹךְ֙
וַיִּתְנַבֵּ֔א עַד־בֹּא֖וֹ בנוית בְּנָי֥וֹת בָּרָמָֽה׃

‎<span id="024">24</span> ‏וַיִּפְשַׁ֨ט גַּם־ה֜וּא בְּגָדָ֗יו
וַיִּתְנַבֵּ֤א גַם־הוּא֙ לִפְנֵ֣י שְׁמוּאֵ֔ל וַיִּפֹּ֣ל עָרֹ֔ם
כָּל־הַיּ֥וֹם הַה֖וּא וְכָל־הַלָּ֑יְלָה עַל־כֵּן֙ יֹֽאמְר֔וּ הֲגַ֥ם
שָׁא֖וּל בַּנְּבִיאִֽם׃ פ

1 wayəḏabēr šā’ûl ’el-ywōnāṯān bənwō wə’el-kāl-‘ăḇāḏāyw ləhāmîṯ
’eṯ-dāwiḏ wîhwōnāṯān ben-šā’ûl ḥāfēṣ bəḏāwiḏ mə’ōḏ:

2 wayyagēḏ yəhwōnāṯān ləḏāwiḏ lē’mōr məḇaqqēš šā’ûl ’āḇî lahămîṯeḵā
wə‘atâ hiššāmer-nā’ ḇabōqer wəyāšaḇətā ḇassēṯer wən<sup>a</sup>ḥəbē’ṯā:

3 wa’ănî ’ēṣē’ wə‘āmaḏətî ləyaḏ-’āḇî baśśāḏeh ’ăšer ’atâ šām wa’ănî
’ăḏabēr bəḵā ’el-’āḇî wərā’îṯî mâ wəhigaḏətî lāḵə: s

4 wayəḏabēr yəhwōnāṯān bəḏāwiḏ ṭwōḇ ’el-šā’ûl ’āḇîw wayyō’mer ’ēlāyw
’al-yeḥĕṭā’ hammeleḵə bə‘aḇədwō ḇəḏāwiḏ kî lwō’ ḥāṭā’ lāḵə wəḵî
m<sup>a</sup>‘ăśāyw ṭwōḇ-ləḵā mə’ōḏ:

5 wayyāśem ’eṯ-nafəšwō ḇəḵapwō wayyaḵə ’eṯ-hapəlišətî
wayy<sup>a</sup>‘aś yəhwâ təšû‘â ḡəḏwōlâ ləḵāl-yiśərā’ēl rā’îṯā
watiśəmāḥ wəlāmmâ ṯeḥĕṭā’ bəḏām nāqî ləhāmîṯ ’eṯ-dāwiḏ ḥinnām:

6 wayyišəm<sup>a</sup>‘ šā’ûl bəqwōl yəhwōnāṯān wayyiššāḇ<sup>a</sup>‘
šā’ûl ḥay-yəhwâ ’im-yûmāṯ:

7 wayyiqərā’ yəhwōnāṯān ləḏāwiḏ wayyageḏ-lwō yəhwōnāṯān ’ēṯ
kāl-hadəḇārîm hā’ēlleh wayyāḇē’ yəhwōnāṯān ’eṯ-dāwiḏ ’el-šā’ûl wayəhî
ləfānāyw kə’eṯəmwōl šiləšwōm: s

8 watwōsef hammiləḥāmâ lihəywōṯ wayyēṣē’ ḏāwiḏ wayyillāḥem bapəlišətîm
wayyaḵə bâem makâ ḡəḏwōlâ wayyānusû mipānāyw:

9 watəhî rûḥa yəhwâ\| rā‘â ’el-šā’ûl wəhû’ bəḇêṯwō ywōšēḇ
w<sup>a</sup>ḥănîṯwō bəyāḏwō wəḏāwiḏ mənagēn bəyāḏ:

10 wayəḇaqqēš šā’ûl ləhakwōṯ b<sup>a</sup>ḥănîṯ bəḏāwiḏ ûḇaqqîr
wayyifəṭar mipənê šā’ûl wayyaḵə ’eṯ-h<sup>a</sup>ḥănîṯ baqqîr wəḏāwiḏ
nās wayyimmālēṭ ballayəlâ hû’: f

11 wayyišəl<sup>a</sup>ḥ šā’ûl malə’āḵîm ’el-bêṯ dāwiḏ ləšāmərwō
wəlahămîṯwō babōqer watagēḏ ləḏāwiḏ mîḵal ’išətwō lē’mōr ’im-’ênəḵā
məmallēṭ ’eṯ-nafəšəḵā hallayəlâ māḥār ’atâ mûmāṯ:

12 watōreḏ mîḵal ’eṯ-dāwiḏ bə‘aḏ h<sup>a</sup>ḥallwōn wayyēleḵə
wayyiḇər<sup>a</sup>ḥ wayyimmālēṭ:

13 watiqq<sup>a</sup>ḥ mîḵal ’eṯ-hatərāfîm watāśem ’el-hammiṭṭâ wə’ēṯ
kəḇîr hā‘izzîm śāmâ məra’ăšōṯāyw watəḵas babāḡeḏ: s

14 wayyišəl<sup>a</sup>ḥ šā’ûl malə’āḵîm lāq<sup>a</sup>ḥaṯ ’eṯ-dāwiḏ
watō’mer ḥōleh hû’: f

15 wayyišəl<sup>a</sup>ḥ šā’ûl ’eṯ-hammalə’āḵîm lirə’wōṯ ’eṯ-dāwiḏ
lē’mōr h<sup>a</sup>‘ălû ’ōṯwō ḇammiṭṭâ ’ēlay lahămiṯwō:

16 wayyāḇō’û hammalə’āḵîm wəhinnēh hatərāfîm ’el-hammiṭṭâ ûḵəḇîr
hā‘izzîm məra’ăšōṯāyw:

17 wayyō’mer šā’ûl ’el-mîḵal lāmmâ kāḵâ rimmîṯinî watəšalləḥî ’eṯ-’ōyəḇî
wayyimmālēṭ watō’mer mîḵal ’el-šā’ûl hû’-’āmar ’ēlay šalləḥinî lāmâ
’ămîṯēḵə:

18 wəḏāwiḏ bār<sup>a</sup>ḥ wayyimmālēṭ wayyāḇō’ ’el-šəmû’ēl hārāmāṯâ
wayyageḏ-lwō ’ēṯ kāl-’ăšer ‘āśâ-lwō šā’ûl wayyēleḵə hû’ ûšəmû’ēl
wayyēšəḇû bənəwāyōṯ bənāywōṯ:

19 wayyugaḏ ləšā’ûl lē’mōr hinnēh ḏāwiḏ bənəwāyōṯ bənāywōṯ bārāmâ:

20 wayyišəl<sup>a</sup>ḥ šā’ûl malə’āḵîm lāq<sup>a</sup>ḥaṯ ’eṯ-dāwiḏ
wayyarə’ ’eṯ-lahăqaṯ hannəḇî’îm nibə’îm ûšəmû’ēl ‘ōmēḏ niṣṣāḇ ‘ălêhem
watəhî ‘al-malə’ăḵê šā’ûl rûḥa ’ĕlōhîm wayyiṯənabə’û gam-hēmmâ:

21 wayyagiḏû ləšā’ûl wayyišəl<sup>a</sup>ḥ malə’āḵîm ’ăḥērîm
wayyiṯənabə’û gam-hēmmâ wayyōsef šā’ûl wayyišəl<sup>a</sup>ḥ malə’āḵîm
šəlišîm wayyiṯənabə’û gam-hēmmâ:

22 wayyēleḵə gam-hû’ hārāmāṯâ wayyāḇō’ ‘aḏ-bwōr hagāḏwōl ’ăšer baśśeḵû
wayyišə’al wayyō’mer ’êfōh šəmû’ēl wəḏāwiḏ wayyō’mer hinnēh bənəwāyōṯ
bənāywōṯ bārāmâ:

23 wayyēleḵə šām ’el-nəwāyōṯ nāywōṯ bārāmâ watəhî ‘ālāyw gam-hû’ rûḥa
’ĕlōhîm wayyēleḵə hālwōḵə wayyiṯənabē’ ‘aḏ-bō’wō bənəwāyōṯ bənāywōṯ
bārāmâ:

24 wayyifəšaṭ gam-hû’ bəḡāḏāyw wayyiṯənabē’ ḡam-hû’ lifənê šəmû’ēl
wayyipōl ‘ārōm kāl-hayywōm hahû’ wəḵāl-hallāyəlâ ‘al-kēn yō’mərû hăḡam
šā’ûl bannəḇî’im: f

------------------------------------------------------------------------

[Next: 1 Samuel (1 Shmuel) Chapter 20](sa1020)
