[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev003)  [KJV](../kjv/lev003)  [Sep](../sep/lev003.md) 
[Vul](../vul/lev003.md)   
  
[Leviticus (Vayikra) Index](lev.md)  
  [Previous](lev002)  [Next](lev004.md) 

------------------------------------------------------------------------

### Tanach (Hebrew): Leviticus (Vayikra) Chapter 3

‎<span id="001">1</span> ‏וְאִם־זֶ֥בַח שְׁלָמִ֖ים קָרְבָּנ֑וֹ אִ֤ם
מִן־הַבָּקָר֙ ה֣וּא מַקְרִ֔יב אִם־זָכָר֙ אִם־נְקֵבָ֔ה תָּמִ֥ים
יַקְרִיבֶ֖נּוּ לִפְנֵ֥י יְהוָֽה׃

‎<span id="002">2</span> ‏וְסָמַ֤ךְ יָדוֹ֙ עַל־רֹ֣אשׁ קָרְבָּנ֔וֹ
וּשְׁחָט֕וֹ פֶּ֖תַח אֹ֣הֶל מוֹעֵ֑ד וְזָרְק֡וּ בְּנֵי֩ אַהֲרֹ֨ן
הַכֹּהֲנִ֧ים אֶת־הַדָּ֛ם עַל־הַמִּזְבֵּ֖חַ סָבִֽיב׃

‎<span id="003">3</span> ‏וְהִקְרִיב֙ מִזֶּ֣בַח הַשְּׁלָמִ֔ים אִשֶּׁ֖ה
לַיהוָ֑ה אֶת־הַחֵ֙לֶב֙ הַֽמְכַסֶּ֣ה אֶת־הַקֶּ֔רֶב וְאֵת֙ כָּל־הַחֵ֔לֶב
אֲשֶׁ֖ר עַל־הַקֶּֽרֶב׃

‎<span id="004">4</span> ‏וְאֵת֙ שְׁתֵּ֣י הַכְּלָיֹ֔ת וְאֶת־הַחֵ֙לֶב֙
אֲשֶׁ֣ר עֲלֵהֶ֔ן אֲשֶׁ֖ר עַל־הַכְּסָלִ֑ים וְאֶת־הַיֹּתֶ֙רֶת֙
עַל־הַכָּבֵ֔ד עַל־הַכְּלָי֖וֹת יְסִירֶֽנָּה׃

‎<span id="005">5</span> ‏וְהִקְטִ֨ירוּ אֹת֤וֹ בְנֵֽי־אַהֲרֹן֙
הַמִּזְבֵּ֔חָה עַל־הָ֣עֹלָ֔ה אֲשֶׁ֥ר עַל־הָעֵצִ֖ים אֲשֶׁ֣ר עַל־הָאֵ֑שׁ
אִשֵּׁ֛ה רֵ֥יחַ נִיחֹ֖חַ לַֽיהוָֽה׃ פ

‎<span id="006">6</span> ‏וְאִם־מִן־הַצֹּ֧אן קָרְבָּנ֛וֹ לְזֶ֥בַח
שְׁלָמִ֖ים לַיהוָ֑ה זָכָר֙ א֣וֹ נְקֵבָ֔ה תָּמִ֖ים יַקְרִיבֶֽנּוּ׃

‎<span id="007">7</span> ‏אִם־כֶּ֥שֶׂב הֽוּא־מַקְרִ֖יב אֶת־קָרְבָּנ֑וֹ
וְהִקְרִ֥יב אֹת֖וֹ לִפְנֵ֥י יְהוָֽה׃

‎<span id="008">8</span> ‏וְסָמַ֤ךְ אֶת־יָדוֹ֙ עַל־רֹ֣אשׁ קָרְבָּנ֔וֹ
וְשָׁחַ֣ט אֹת֔וֹ לִפְנֵ֖י אֹ֣הֶל מוֹעֵ֑ד וְ֠זָרְקוּ בְּנֵ֨י אַהֲרֹ֧ן
אֶת־דָּמ֛וֹ עַל־הַמִּזְבֵּ֖חַ סָבִֽיב׃

‎<span id="009">9</span> ‏וְהִקְרִ֨יב מִזֶּ֣בַח הַשְּׁלָמִים֮ אִשֶּׁ֣ה
לַיהוָה֒ חֶלְבּוֹ֙ הָאַלְיָ֣ה תְמִימָ֔ה לְעֻמַּ֥ת הֶעָצֶ֖ה יְסִירֶ֑נָּה
וְאֶת־הַחֵ֙לֶב֙ הַֽמְכַסֶּ֣ה אֶת־הַקֶּ֔רֶב וְאֵת֙ כָּל־הַחֵ֔לֶב אֲשֶׁ֖ר
עַל־הַקֶּֽרֶב׃

‎<span id="010">10</span> ‏וְאֵת֙ שְׁתֵּ֣י הַכְּלָיֹ֔ת וְאֶת־הַחֵ֙לֶב֙
אֲשֶׁ֣ר עֲלֵהֶ֔ן אֲשֶׁ֖ר עַל־הַכְּסָלִ֑ים וְאֶת־הַיֹּתֶ֙רֶת֙
עַל־הַכָּבֵ֔ד עַל־הַכְּלָיֹ֖ת יְסִירֶֽנָּה׃

‎<span id="011">11</span> ‏וְהִקְטִיר֥וֹ הַכֹּהֵ֖ן הַמִּזְבֵּ֑חָה לֶ֥חֶם
אִשֶּׁ֖ה לַיהוָֽה׃ פ

‎<span id="012">12</span> ‏וְאִ֥ם<sup>3</sup> עֵ֖ז קָרְבָּנ֑וֹ
וְהִקְרִיב֖וֹ לִפְנֵ֥י יְהוָֽה׃

‎<span id="013">13</span> ‏וְסָמַ֤ךְ אֶת־יָדוֹ֙ עַל־רֹאשׁ֔וֹ וְשָׁחַ֣ט
אֹת֔וֹ לִפְנֵ֖י אֹ֣הֶל מוֹעֵ֑ד וְ֠זָרְקוּ בְּנֵ֨י אַהֲרֹ֧ן אֶת־דָּמ֛וֹ
עַל־הַמִּזְבֵּ֖חַ סָבִֽיב׃

‎<span id="014">14</span> ‏וְהִקְרִ֤יב מִמֶּ֙נּוּ֙ קָרְבָּנ֔וֹ אִשֶּׁ֖ה
לַֽיהוָ֑ה אֶת־הַחֵ֙לֶב֙ הַֽמְכַסֶּ֣ה אֶת־הַקֶּ֔רֶב וְאֵת֙ כָּל־הַחֵ֔לֶב
אֲשֶׁ֖ר עַל־הַקֶּֽרֶב׃

‎<span id="015">15</span> ‏וְאֵת֙ שְׁתֵּ֣י הַכְּלָיֹ֔ת וְאֶת־הַחֵ֙לֶב֙
אֲשֶׁ֣ר עֲלֵהֶ֔ן אֲשֶׁ֖ר עַל־הַכְּסָלִ֑ים וְאֶת־הַיֹּתֶ֙רֶת֙
עַל־הַכָּבֵ֔ד עַל־הַכְּלָיֹ֖ת יְסִירֶֽנָּה׃

‎<span id="016">16</span> ‏וְהִקְטִירָ֥ם הַכֹּהֵ֖ן הַמִּזְבֵּ֑חָה לֶ֤חֶם
אִשֶּׁה֙ לְרֵ֣יחַ נִיחֹ֔חַ כָּל־חֵ֖לֶב לַיהוָֽה׃

‎<span id="017">17</span> ‏חֻקַּ֤ת עוֹלָם֙ לְדֹרֹ֣תֵיכֶ֔ם בְּכֹ֖ל
מֽוֹשְׁבֹתֵיכֶ֑ם כָּל־חֵ֥לֶב וְכָל־דָּ֖ם לֹ֥א תֹאכֵֽלוּ׃ פ

1 wə’im-zeḇ<sup>a</sup>ḥ šəlāmîm qārəbānwō ’im min-habāqār hû’ maqərîḇ
’im-zāḵār ’im-nəqēḇâ tāmîm yaqərîḇennû lifənê yəhwâ:

2 wəsāmaḵə yāḏwō ‘al-rō’š qārəbānwō ûšəḥāṭwō peṯ<sup>a</sup>ḥ ’ōhel
mwō‘ēḏ wəzārəqû bənê ’ahărōn hakōhănîm ’eṯ-hadām ‘al-hammizəbēḥa sāḇîḇ:

3 wəhiqərîḇ mizzeḇ<sup>a</sup>ḥ haššəlāmîm ’iššeh layhwâ
’eṯ-h<sup>a</sup>ḥēleḇ haməḵasseh ’eṯ-haqqereḇ wə’ēṯ
kāl-h<sup>a</sup>ḥēleḇ ’ăšer ‘al-haqqereḇ:

4 wə’ēṯ šətê hakəlāyōṯ wə’eṯ-h<sup>a</sup>ḥēleḇ ’ăšer ‘ălēhen ’ăšer
‘al-hakəsālîm wə’eṯ-hayyōṯereṯ ‘al-hakāḇēḏ ‘al-hakəlāywōṯ yəsîrennâ:

5 wəhiqəṭîrû ’ōṯwō ḇənê-’ahărōn hammizəbēḥâ ‘al-hā‘ōlâ ’ăšer ‘al-hā‘ēṣîm
’ăšer ‘al-hā’ēš ’iššēh rêḥa nîḥōḥa layhwâ: f

6 wə’im-min-haṣṣō’n qārəbānwō ləzeḇ<sup>a</sup>ḥ šəlāmîm layhwâ zāḵār
’wō nəqēḇâ tāmîm yaqərîḇennû:

7 ’im-keśeḇ hû’-maqərîḇ ’eṯ-qārəbānwō wəhiqərîḇ ’ōṯwō lifənê yəhwâ:

8 wəsāmaḵə ’eṯ-yāḏwō ‘al-rō’š qārəbānwō wəšāḥaṭ ’ōṯwō lifənê ’ōhel
mwō‘ēḏ wəzārəqû bənê ’ahărōn ’eṯ-dāmwō ‘al-hammizəbēḥa sāḇîḇ:

9 wəhiqərîḇ mizzeḇ<sup>a</sup>ḥ haššəlāmîm ’iššeh layhwâ ḥeləbwō
hā’aləyâ ṯəmîmâ lə‘ummaṯ he‘āṣeh yəsîrennâ wə’eṯ-h<sup>a</sup>ḥēleḇ
haməḵasseh ’eṯ-haqqereḇ wə’ēṯ kāl-h<sup>a</sup>ḥēleḇ ’ăšer ‘al-haqqereḇ:

10 wə’ēṯ šətê hakəlāyōṯ wə’eṯ-h<sup>a</sup>ḥēleḇ ’ăšer ‘ălēhen ’ăšer
‘al-hakəsālîm wə’eṯ-hayyōṯereṯ ‘al-hakāḇēḏ ‘al-hakəlāyōṯ yəsîrennâ:

11 wəhiqəṭîrwō hakōhēn hammizəbēḥâ leḥem ’iššeh layhwâ: f

12 wə’im<sup>3</sup> ‘ēz qārəbānwō wəhiqərîḇwō lifənê yəhwâ:

13 wəsāmaḵə ’eṯ-yāḏwō ‘al-rō’šwō wəšāḥaṭ ’ōṯwō lifənê ’ōhel mwō‘ēḏ
wəzārəqû bənê ’ahărōn ’eṯ-dāmwō ‘al-hammizəbēḥa sāḇîḇ:

14 wəhiqərîḇ mimmennû qārəbānwō ’iššeh layhwâ ’eṯ-h<sup>a</sup>ḥēleḇ
haməḵasseh ’eṯ-haqqereḇ wə’ēṯ kāl-h<sup>a</sup>ḥēleḇ ’ăšer ‘al-haqqereḇ:

15 wə’ēṯ šətê hakəlāyōṯ wə’eṯ-h<sup>a</sup>ḥēleḇ ’ăšer ‘ălēhen ’ăšer
‘al-hakəsālîm wə’eṯ-hayyōṯereṯ ‘al-hakāḇēḏ ‘al-hakəlāyōṯ yəsîrennâ:

16 wəhiqəṭîrām hakōhēn hammizəbēḥâ leḥem ’iššeh lərêḥa nîḥōḥa kāl-ḥēleḇ
layhwâ:

17 ḥuqqaṯ ‘wōlām ləḏōrōṯêḵem bəḵōl mwōšəḇōṯêḵem kāl-ḥēleḇ wəḵāl-dām lō’
ṯō’ḵēlû: f

------------------------------------------------------------------------

[Next: Leviticus (Vayikra) Chapter 4](lev004.md)
