[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze031)  [KJV](../kjv/eze031)  [Sep](../sep/eze031.md) 
[Vul](../vul/eze031.md)   
  
[Ezekiel (Yechezqel) Index](eze.md)  
  [Previous](eze030)  [Next](eze032.md) 

------------------------------------------------------------------------

### Tanach (Hebrew): Ezekiel (Yechezqel) Chapter 31

‎<span id="001">1</span> ‏וַיְהִ֗י בְּאַחַ֤ת עֶשְׂרֵה֙ שָׁנָ֔ה
בַּשְּׁלִישִׁ֖י בְּאֶחָ֣ד לַחֹ֑דֶשׁ הָיָ֥ה דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֕ם אֱמֹ֛ר אֶל־פַּרְעֹ֥ה
מֶֽלֶךְ־מִצְרַ֖יִם וְאֶל־הֲמוֹנ֑וֹ אֶל־מִ֖י דָּמִ֥יתָ בְגָדְלֶֽךָ׃

‎<span id="003">3</span> ‏הִנֵּ֨ה אַשּׁ֜וּר אֶ֣רֶז בַּלְּבָנ֗וֹן יְפֵ֥ה
עָנָ֛ף וְחֹ֥רֶשׁ מֵצַ֖ל וּגְבַ֣הּ קוֹמָ֑ה וּבֵ֣ין עֲבֹתִ֔ים הָיְתָ֖ה
צַמַּרְתּֽוֹ׃

‎<span id="004">4</span> ‏מַ֣יִם גִּדְּל֔וּהוּ תְּה֖וֹם רֹֽמְמָ֑תְהוּ
אֶת־נַהֲרֹתֶ֗יהָ הֹלֵךְ֙ סְבִיב֣וֹת מַטָּעָ֔הּ וְאֶת־תְּעָלֹתֶ֣יהָ
שִׁלְחָ֔ה אֶ֖ל כָּל־עֲצֵ֥י הַשָּׂדֶֽה׃

‎<span id="005">5</span> ‏עַל־כֵּן֙ גָּבְהָ֣א קֹמָת֔וֹ מִכֹּ֖ל עֲצֵ֣י
הַשָּׂדֶ֑ה וַתִּרְבֶּ֨ינָה סַֽרְעַפֹּתָ֜יו וַתֶּאֱרַ֧כְנָה פארתו
פֹארֹתָ֛יו מִמַּ֥יִם רַבִּ֖ים בְּשַׁלְּחֽוֹ׃

‎<span id="006">6</span> ‏בִּסְעַפֹּתָ֤יו קִֽנְנוּ֙ כָּל־ע֣וֹף
הַשָּׁמַ֔יִם וְתַ֤חַת פֹּֽארֹתָיו֙ יָֽלְד֔וּ כֹּ֖ל חַיַּ֣ת הַשָּׂדֶ֑ה
וּבְצִלּוֹ֙ יֵֽשְׁב֔וּ כֹּ֖ל גּוֹיִ֥ם רַבִּֽים׃

‎<span id="007">7</span> ‏וַיְּיִ֣ף בְּגָדְל֔וֹ בְּאֹ֖רֶךְ
דָּֽלִיּוֹתָ֑יו כִּֽי־הָיָ֥ה שָׁרְשׁ֖וֹ אֶל־מַ֥יִם רַבִּֽים׃

‎<span id="008">8</span> ‏אֲרָזִ֣ים לֹֽא־עֲמָמֻהוּ֮ בְּגַן־אֱלֹהִים֒
בְּרוֹשִׁ֗ים לֹ֤א דָמוּ֙ אֶל־סְעַפֹּתָ֔יו וְעַרְמֹנִ֥ים לֹֽא־הָי֖וּ
כְּפֹֽארֹתָ֑יו כָּל־עֵץ֙ בְּגַן־אֱלֹהִ֔ים לֹא־דָמָ֥ה אֵלָ֖יו
בְּיָפְיֽוֹ׃

‎<span id="009">9</span> ‏יָפֶ֣ה עֲשִׂיתִ֔יו בְּרֹ֖ב דָּֽלִיּוֹתָ֑יו
וַיְקַנְאֻ֙הוּ֙ כָּל־עֲצֵי־עֵ֔דֶן אֲשֶׁ֖ר בְּגַ֥ן הָאֱלֹהִֽים׃ ס

‎<span id="010">10</span> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה יַ֕עַן
אֲשֶׁ֥ר גָּבַ֖הְתָּ בְּקוֹמָ֑ה וַיִּתֵּ֤ן צַמַּרְתּוֹ֙ אֶל־בֵּ֣ין
עֲבוֹתִ֔ים וְרָ֥ם לְבָב֖וֹ בְּגָבְהֽוֹ׃

‎<span id="011">11</span> ‏וְאֶ֨תְּנֵ֔הוּ בְּיַ֖ד אֵ֣יל גּוֹיִ֑ם עָשׂ֤וֹ
יַֽעֲשֶׂה֙ ל֔וֹ כְּרִשְׁע֖וֹ גֵּרַשְׁתִּֽהוּ׃

‎<span id="012">12</span> ‏וַיִּכְרְתֻ֧הוּ זָרִ֛ים עָרִיצֵ֥י גוֹיִ֖ם
וַֽיִּטְּשֻׁ֑הוּ אֶל־הֶ֠הָרִים וּבְכָל־גֵּ֨אָי֜וֹת<sup>3</sup> נָפְל֣וּ
דָלִיּוֹתָ֗יו וַתִּשָּׁבַ֤רְנָה פֹֽארֹתָיו֙ בְּכֹל֙ אֲפִיקֵ֣י הָאָ֔רֶץ
וַיֵּרְד֧וּ מִצִּלּ֛וֹ כָּל־עַמֵּ֥י הָאָ֖רֶץ וַֽיִּטְּשֻֽׁהוּ׃

‎<span id="013">13</span> ‏עַל־מַפַּלְתּ֥וֹ יִשְׁכְּנ֖וּ כָּל־ע֣וֹף
הַשָּׁמָ֑יִם וְאֶל־פֹּארֹתָ֣יו הָי֔וּ כֹּ֖ל חַיַּ֥ת הַשָּׂדֶֽה׃

‎<span id="014">14</span> ‏לְמַ֡עַן אֲשֶׁר֩ לֹא־יִגְבְּה֨וּ בְקוֹמָתָ֜ם
כָּל־עֲצֵי־מַ֗יִם וְלֹֽא־יִתְּנ֤וּ אֶת־צַמַּרְתָּם֙ אֶל־בֵּ֣ין עֲבֹתִ֔ים
וְלֹֽא־יַעַמְד֧וּ אֵלֵיהֶ֛ם בְּגָבְהָ֖ם כָּל־שֹׁ֣תֵי מָ֑יִם
כִּֽי־כֻלָּם֩ נִתְּנ֨וּ לַמָּ֜וֶת אֶל־אֶ֣רֶץ תַּחְתִּ֗ית בְּת֛וֹךְ
בְּנֵ֥י אָדָ֖ם אֶל־י֥וֹרְדֵי בֽוֹר׃ ס

‎<span id="015">15</span> ‏כֹּֽה־אָמַ֞ר אֲדֹנָ֣י יְהוִ֗ה בְּי֨וֹם
רִדְתּ֤וֹ שְׁא֙וֹלָה֙ הֶאֱבַ֜לְתִּי כִּסֵּ֤תִי עָלָיו֙ אֶת־תְּה֔וֹם
וָֽאֶמְנַע֙ נַהֲרוֹתֶ֔יהָ וַיִּכָּלְא֖וּ מַ֣יִם רַבִּ֑ים וָאַקְדִּ֤ר
עָלָיו֙ לְבָנ֔וֹן וְכָל־עֲצֵ֥י הַשָּׂדֶ֖ה עָלָ֥יו עֻלְפֶּֽה׃

‎<span id="016">16</span> ‏מִקּ֤וֹל מַפַּלְתּוֹ֙ הִרְעַ֣שְׁתִּי גוֹיִ֔ם
בְּהוֹרִדִ֥י אֹת֛וֹ שְׁא֖וֹלָה אֶת־י֣וֹרְדֵי ב֑וֹר וַיִּנָּ֨חֲמ֜וּ
בְּאֶ֤רֶץ תַּחְתִּית֙ כָּל־עֲצֵי־עֵ֔דֶן מִבְחַ֥ר וְטוֹב־לְבָנ֖וֹן
כָּל־שֹׁ֥תֵי מָֽיִם׃

‎<span id="017">17</span> ‏גַּם־הֵ֗ם אִתּ֛וֹ יָרְד֥וּ שְׁא֖וֹלָה
אֶל־חַלְלֵי־חָ֑רֶב וּזְרֹע֛וֹ יָשְׁב֥וּ בְצִלּ֖וֹ בְּת֥וֹךְ גּוֹיִֽם׃

‎<span id="018">18</span> ‏אֶל־מִ֨י דָמִ֥יתָ כָּ֛כָה בְּכָב֥וֹד
וּבְגֹ֖דֶל בַּעֲצֵי־עֵ֑דֶן וְהוּרַדְתָּ֙ אֶת־עֲצֵי־עֵ֜דֶן אֶל־אֶ֣רֶץ
תַּחְתִּ֗ית בְּת֨וֹךְ עֲרֵלִ֤ים תִּשְׁכַּב֙ אֶת־חַלְלֵי־חֶ֔רֶב ה֤וּא
פַרְעֹה֙ וְכָל־הֲמוֹנֹ֔ה<sup>q</sup> נְאֻ֖ם אֲדֹנָ֥י יְהוִֽה׃ ס

1 wayəhî bə’<sup>a</sup>ḥaṯ ‘eśərēh šānâ baššəlîšî bə’eḥāḏ
l<sup>a</sup>ḥōḏeš hāyâ ḏəḇar-yəhwâ ’ēlay lē’mōr:

2 ben-’āḏām ’ĕmōr ’el-parə‘ōh meleḵə-miṣərayim wə’el-hămwōnwō ’el-mî
dāmîṯā ḇəḡāḏəleḵā:

3 hinnēh ’aššûr ’erez balləḇānwōn yəfēh ‘ānāf wəḥōreš mēṣal
ûḡəḇ<sup>a</sup>h qwōmâ ûḇên ‘ăḇōṯîm hāyəṯâ ṣammarətwō:

4 mayim gidəlûhû təhwōm rōməmāṯəhû ’eṯ-nahărōṯeyhā hōlēḵə səḇîḇwōṯ
maṭṭā‘āh wə’eṯ-tə‘ālōṯeyhā šiləḥâ ’el kāl-‘ăṣê haśśāḏeh:

5 ‘al-kēn gāḇəhā’ qōmāṯwō mikōl ‘ăṣê haśśāḏeh watirəbeynâ sarə‘apōṯāyw
wate’ĕraḵənâ fō’rāṯāw fō’rōṯāyw mimmayim rabîm bəšalləḥwō:

6 bisə‘apōṯāyw qinənû kāl-‘wōf haššāmayim wəṯ<sup>a</sup>ḥaṯ pō’rōṯāyw
yāləḏû kōl ḥayyaṯ haśśāḏeh ûḇəṣillwō yēšəḇû kōl gwōyim rabîm:

7 wayyəyif bəḡāḏəlwō bə’ōreḵə dālîywōṯāyw kî-hāyâ šārəšwō ’el-mayim
rabîm:

8 ’ărāzîm lō’-‘ămāmuhû bəḡan-’ĕlōhîm bərwōšîm lō’ ḏāmû ’el-sə‘apōṯāyw
wə‘arəmōnîm lō’-hāyû kəfō’rōṯāyw kāl-‘ēṣ bəḡan-’ĕlōhîm lō’-ḏāmâ ’ēlāyw
bəyāfəywō:

9 yāfeh ‘ăśîṯîw bərōḇ dālîywōṯāyw wayəqanə’uhû kāl-‘ăṣê-‘ēḏen ’ăšer
bəḡan hā’ĕlōhîm: s

10 lāḵēn kōh ’āmar ’ăḏōnāy yəhwih y<sup>a</sup>‘an ’ăšer gāḇahətā
bəqwōmâ wayyitēn ṣammarətwō ’el-bên ‘ăḇwōṯîm wərām ləḇāḇwō bəḡāḇəhwō:

11 wə’etənēhû bəyaḏ ’êl gwōyim ‘āśwō y<sup>a</sup>‘ăśeh lwō kərišə‘wō
gērašətihû:

12 wayyiḵərəṯuhû zārîm ‘ārîṣê ḡwōyim wayyiṭṭəšuhû ’el-hehārîm
ûḇəḵāl-gē’āywōṯ<sup>3</sup> nāfəlû ḏālîywōṯāyw watiššāḇarənâ fō’rōṯāyw
bəḵōl ’ăfîqê hā’āreṣ wayyērəḏû miṣṣillwō kāl-‘ammê hā’āreṣ wayyiṭṭəšuhû:

13 ‘al-mapalətwō yišəkənû kāl-‘wōf haššāmāyim wə’el-pō’rōṯāyw hāyû kōl
ḥayyaṯ haśśāḏeh:

14 ləm<sup>a</sup>‘an ’ăšer lō’-yiḡəbəhû ḇəqwōmāṯām kāl-‘ăṣê-mayim
wəlō’-yitənû ’eṯ-ṣammarətām ’el-bên ‘ăḇōṯîm wəlō’-y<sup>a</sup>‘aməḏû
’ēlêhem bəḡāḇəhām kāl-šōṯê māyim kî-ḵullām nitənû lammāweṯ ’el-’ereṣ
t<sup>a</sup>ḥətîṯ bəṯwōḵə bənê ’āḏām ’el-ywōrəḏê ḇwōr: s

15 kōh-’āmar ’ăḏōnāy yəhwih bəywōm riḏətwō šə’wōlâ he’ĕḇalətî kissēṯî
‘ālāyw ’eṯ-təhwōm wā’emən<sup>a</sup>‘ nahărwōṯeyhā wayyikālə’û mayim
rabîm wā’aqədir ‘ālāyw ləḇānwōn wəḵāl-‘ăṣê haśśāḏeh ‘ālāyw ‘uləpeh:

16 miqqwōl mapalətwō hirə‘ašətî ḡwōyim bəhwōriḏî ’ōṯwō šə’wōlâ
’eṯ-ywōrəḏê ḇwōr wayyinnāḥămû bə’ereṣ t<sup>a</sup>ḥətîṯ kāl-‘ăṣê-‘ēḏen
miḇəḥar wəṭwōḇ-ləḇānwōn kāl-šōṯê māyim:

17 gam-hēm ’itwō yārəḏû šə’wōlâ ’el-ḥaləlê-ḥāreḇ ûzərō‘wō yāšəḇû
ḇəṣillwō bəṯwōḵə gwōyim:

18 ’el-mî ḏāmîṯā kāḵâ bəḵāḇwōḏ ûḇəḡōḏel b<sup>a</sup>‘ăṣê-‘ēḏen
wəhûraḏətā ’eṯ-‘ăṣê-‘ēḏen ’el-’ereṣ t<sup>a</sup>ḥətîṯ bəṯwōḵə ‘ărēlîm
tišəkaḇ ’eṯ-ḥaləlê-ḥereḇ hû’ farə‘ōh wəḵāl-hămwōnōh<sup>q</sup> nə’um
’ăḏōnāy yəhwih: s

------------------------------------------------------------------------

[Next: Ezekiel (Yechezqel) Chapter 32](eze032.md)
