[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer006)  [KJV](../kjv/jer006)  [Sep](../sep/jer006.md) 
[Vul](../vul/jer006.md)   
  
[Jeremiah (Yermiyah) Index](jer.md)  
  [Previous](jer005)  [Next](jer007.md) 

------------------------------------------------------------------------

### Tanach (Hebrew): Jeremiah (Yermiyah) Chapter 6

‎<span id="001">1</span> ‏הָעִ֣זוּ׀ בְּנֵ֣י בִניָמִ֗ן<sup>1</sup>
מִקֶּ֙רֶב֙ יְר֣וּשָׁלִַ֔ם וּבִתְק֙וֹעַ֙ תִּקְע֣וּ שׁוֹפָ֔ר וְעַל־בֵּ֥ית
הַכֶּ֖רֶם שְׂא֣וּ מַשְׂאֵ֑ת כִּ֥י רָעָ֛ה נִשְׁקְפָ֥ה מִצָּפ֖וֹן
וְשֶׁ֥בֶר גָּדֽוֹל׃

‎<span id="002">2</span> ‏הַנָּוָה֙ וְהַמְּעֻנָּגָ֔ה דָּמִ֖יתִי
בַּת־צִיּֽוֹן׃

‎<span id="003">3</span> ‏אֵלֶ֛יהָ יָבֹ֥אוּ רֹעִ֖ים וְעֶדְרֵיהֶ֑ם
תָּקְע֨וּ עָלֶ֤יהָ אֹהָלִים֙ סָבִ֔יב רָע֖וּ אִ֥ישׁ אֶת־יָדֽוֹ׃

‎<span id="004">4</span> ‏קַדְּשׁ֤וּ עָלֶ֙יהָ֙ מִלְחָמָ֔ה ק֖וּמוּ
וְנַעֲלֶ֣ה בַֽצָּהֳרָ֑יִם א֥וֹי לָ֙נוּ֙ כִּי־פָנָ֣ה הַיּ֔וֹם כִּ֥י
יִנָּט֖וּ צִלְלֵי־עָֽרֶב׃

‎<span id="005">5</span> ‏ק֚וּמוּ וְנַעֲלֶ֣ה בַלָּ֔יְלָה וְנַשְׁחִ֖יתָה
אַרְמְנוֹתֶֽיהָ׃ ס

‎<span id="006">6</span> ‏כִּ֣י כֹ֤ה אָמַר֙ יְהוָ֣ה צְבָא֔וֹת כִּרְת֣וּ
עֵצָ֔ה וְשִׁפְכ֥וּ עַל־יְרוּשָׁלִַ֖ם סֹלְלָ֑ה הִ֚יא הָעִ֣יר הָפְקַ֔ד
כֻּלָּ֖הּ עֹ֥שֶׁק בְּקִרְבָּֽהּ׃

‎<span id="007">7</span> ‏כְּהָקִ֥יר בור בַּ֙יִר֙ מֵימֶ֔יהָ כֵּ֖ן
הֵקֵ֣רָה רָעָתָ֑הּ חָמָ֣ס וָ֠שֹׁד יִשָּׁ֨מַע בָּ֧הּ עַל־פָּנַ֛י תָּמִ֖יד
חֳלִ֥י וּמַכָּֽה׃

‎<span id="008">8</span> ‏הִוָּסְרִי֙ יְר֣וּשָׁלִַ֔ם פֶּן־תֵּקַ֥ע
נַפְשִׁ֖י מִמֵּ֑ךְ פֶּן־אֲשִׂימֵ֣ךְ שְׁמָמָ֔ה אֶ֖רֶץ ל֥וֹא נוֹשָֽׁבָה׃ פ

‎<span id="009">9</span> ‏כֹּ֤ה אָמַר֙ יְהוָֹ֣ה צְבָא֔וֹת עוֹלֵ֛ל
יְעוֹלְל֥וּ כַגֶּ֖פֶן שְׁאֵרִ֣ית יִשְׂרָאֵ֑ל הָשֵׁב֙ יָדְךָ֔ כְּבוֹצֵ֖ר
עַל־סַלְסִלּֽוֹת׃

‎<span id="010">10</span> ‏עַל־מִ֨י אֲדַבְּרָ֤ה וְאָעִ֙ידָה֙
וְיִשְׁמָ֔עוּ הִנֵּה֙ עֲרֵלָ֣ה אָזְנָ֔ם וְלֹ֥א יוּכְל֖וּ לְהַקְשִׁ֑יב
הִנֵּ֣ה דְבַר־יְהוָ֗ה הָיָ֥ה לָהֶ֛ם לְחֶרְפָּ֖ה לֹ֥א יַחְפְּצוּ־בֽוֹ׃

‎<span id="011">11</span> ‏וְאֵת֩ חֲמַ֨ת יְהוָ֤ה׀ מָלֵ֙אתִי֙ נִלְאֵ֣יתִי
הָכִ֔יל שְׁפֹ֤ךְ עַל־עוֹלָל֙ בַּח֔וּץ וְעַ֛ל ס֥וֹד בַּחוּרִ֖ים יַחְדָּ֑ו
כִּֽי־גַם־אִ֤ישׁ עִם־אִשָּׁה֙ יִלָּכֵ֔דוּ זָקֵ֖ן עִם־מְלֵ֥א יָמִֽים׃

‎<span id="012">12</span> ‏וְנָסַ֤בּוּ בָֽתֵּיהֶם֙ לַאֲחֵרִ֔ים שָׂד֥וֹת
וְנָשִׁ֖ים יַחְדָּ֑ו כִּֽי־אַטֶּ֧ה אֶת־יָדִ֛י עַל־יֹשְׁבֵ֥י הָאָ֖רֶץ
נְאֻם־יְהוָֽה׃

‎<span id="013">13</span> ‏כִּ֤י מִקְּטַנָּם֙ וְעַד־גְּדוֹלָ֔ם כֻּלּ֖וֹ
בּוֹצֵ֣עַ בָּ֑צַע וּמִנָּבִיא֙ וְעַד־כֹּהֵ֔ן כֻּלּ֖וֹ עֹ֥שֶׂה שָּֽׁקֶר׃

‎<span id="014">14</span> ‏וַֽיְרַפְּא֞וּ אֶת־שֶׁ֤בֶר עַמִּי֙
עַל־נְקַלָּ֔ה לֵאמֹ֖ר שָׁל֣וֹם׀ שָׁל֑וֹם וְאֵ֖ין שָׁלֽוֹם׃

‎<span id="015">15</span> ‏הֹבִ֕ישׁוּ כִּ֥י תוֹעֵבָ֖ה עָשׂ֑וּ
גַּם־בּ֣וֹשׁ לֹֽא־יֵב֗וֹשׁוּ גַּם־הַכְלִים֙ לֹ֣א יָדָ֔עוּ לָכֵ֞ן
יִפְּל֧וּ בַנֹּפְלִ֛ים בְּעֵת־פְּקַדְתִּ֥ים יִכָּשְׁל֖וּ אָמַ֥ר יְהוָֽה׃
ס

‎<span id="016">16</span> ‏כֹּ֣ה אָמַ֣ר יְהוָ֡ה עִמְדוּ֩ עַל־דְּרָכִ֨ים
וּרְא֜וּ וְשַׁאֲל֣וּ׀ לִנְתִב֣וֹת עוֹלָ֗ם אֵי־זֶ֨ה דֶ֤רֶךְ הַטּוֹב֙
וּלְכוּ־בָ֔הּ וּמִצְא֥וּ מַרְגּ֖וֹעַ לְנַפְשְׁכֶ֑ם וַיֹּאמְר֖וּ לֹ֥א
נֵלֵֽךְ׃

‎<span id="017">17</span> ‏וַהֲקִמֹתִ֤י עֲלֵיכֶם֙ צֹפִ֔ים הַקְשִׁ֖יבוּ
לְק֣וֹל שׁוֹפָ֑ר וַיֹּאמְר֖וּ לֹ֥א נַקְשִֽׁיב׃

‎<span id="018">18</span> ‏לָכֵ֖ן שִׁמְע֣וּ הַגּוֹיִ֑ם וּדְעִ֥י עֵדָ֖ה
אֶת־אֲשֶׁר־בָּֽם׃

‎<span id="019">19</span> ‏שִׁמְעִ֣י הָאָ֔רֶץ הִנֵּ֨ה אָנֹכִ֜י מֵבִ֥יא
רָעָ֛ה אֶל־הָעָ֥ם הַזֶּ֖ה פְּרִ֣י מַחְשְׁבוֹתָ֑ם כִּ֤י עַל־דְּבָרַי֙
לֹ֣א הִקְשִׁ֔יבוּ וְתוֹרָתִ֖י וַיִּמְאֲסוּ־בָֽהּ׃

‎<span id="020">20</span> ‏לָמָּה־זֶּ֨ה לִ֤י לְבוֹנָה֙ מִשְּׁבָ֣א
תָב֔וֹא וְקָנֶ֥ה הַטּ֖וֹב מֵאֶ֣רֶץ מֶרְחָ֑ק עֹלֽוֹתֵיכֶם֙ לֹ֣א לְרָצ֔וֹן
וְזִבְחֵיכֶ֖ם לֹא־עָ֥רְבוּ לִֽי׃ ס

‎<span id="021">21</span> ‏לָכֵ֗ן כֹּ֚ה אָמַ֣ר יְהוָ֔ה הִנְנִ֥י נֹתֵ֛ן
אֶל־הָעָ֥ם הַזֶּ֖ה מִכְשֹׁלִ֑ים וְכָ֣שְׁלוּ בָ֠ם אָב֨וֹת וּבָנִ֥ים
יַחְדָּ֛ו שָׁכֵ֥ן וְרֵע֖וֹ יאבדו וְאָבָֽדוּ׃ פ

‎<span id="022">22</span> ‏כֹּ֚ה אָמַ֣ר יְהוָ֔ה הִנֵּ֛ה עַ֥ם בָּ֖א
מֵאֶ֣רֶץ צָפ֑וֹן וְג֣וֹי גָּד֔וֹל יֵע֖וֹר מִיַּרְכְּתֵי־אָֽרֶץ׃

‎<span id="023">23</span> ‏קֶ֣שֶׁת וְכִיד֞וֹן יַחֲזִ֗יקוּ אַכְזָרִ֥י
הוּא֙ וְלֹ֣א יְרַחֵ֔מוּ קוֹלָם֙ כַּיָּ֣ם יֶהֱמֶ֔ה וְעַל־סוּסִ֖ים
יִרְכָּ֑בוּ עָר֗וּךְ כְּאִישׁ֙ לַמִּלְחָמָ֔ה עָלַ֖יִךְ בַּת־צִיּֽוֹן׃

‎<span id="024">24</span> ‏שָׁמַ֥עְנוּ אֶת־שָׁמְע֖וֹ רָפ֣וּ יָדֵ֑ינוּ
צָרָה֙ הֶחֱזִיקַ֔תְנוּ חִ֖יל כַּיּוֹלֵדָֽה׃

‎<span id="025">25</span> ‏אַל־תצאי תֵּֽצְאוּ֙ הַשָּׂדֶ֔ה וּבַדֶּ֖רֶךְ
אַל־תלכי תֵּלֵ֑כוּ כִּ֚י חֶ֣רֶב לְאֹיֵ֔ב מָג֖וֹר מִסָּבִֽיב׃

‎<span id="026">26</span> ‏בַּת־עַמִּ֤י חִגְרִי־שָׂק֙ וְהִתְפַּלְּשִׁ֣י
בָאֵ֔פֶר אֵ֤בֶל יָחִיד֙ עֲשִׂ֣י לָ֔ךְ מִסְפַּ֖ד תַּמְרוּרִ֑ים כִּ֣י
פִתְאֹ֔ם יָבֹ֥א הַשֹּׁדֵ֖ד עָלֵֽינוּ׃

‎<span id="027">27</span> ‏בָּח֛וֹן נְתַתִּ֥יךָ בְעַמִּ֖י מִבְצָ֑ר
וְתֵדַ֕ע וּבָחַנְתָּ֖ אֶת־דַּרְכָּֽם׃

‎<span id="028">28</span> ‏כֻּלָּם֙ סָרֵ֣י סֽוֹרְרִ֔ים הֹלְכֵ֥י רָכִ֖יל
נְחֹ֣שֶׁת וּבַרְזֶ֑ל כֻּלָּ֥ם מַשְׁחִיתִ֖ים הֵֽמָּה׃

‎<span id="029">29</span> ‏נָחַ֣ר מַפֻּ֔חַ מאשתם מֵאֵ֖שׁ תַּ֣ם עֹפָ֑רֶת
לַשָּׁוְא֙ צָרַ֣ף צָר֔וֹף וְרָעִ֖ים לֹ֥א נִתָּֽקוּ׃

‎<span id="030">30</span> ‏כֶּ֣סֶף נִמְאָ֔ס קָרְא֖וּ לָהֶ֑ם כִּֽי־מָאַ֥ס
יְהוָ֖ה בָּהֶֽם׃ פ

1 hā‘izû\| bənê ḇinyāmin<sup>1</sup> miqqereḇ yərûšālaim ûḇiṯəqwō‘a
tiqə‘û šwōfār wə‘al-bêṯ hakerem śə’û maśə’ēṯ kî rā‘â nišəqəfâ miṣṣāfwōn
wəšeḇer gāḏwōl:

2 hannāwâ wəhammə‘unnāḡâ dāmîṯî baṯ-ṣîywōn:

3 ’ēleyhā yāḇō’û rō‘îm wə‘eḏərêhem tāqə‘û ‘āleyhā ’ōhālîm sāḇîḇ rā‘û ’îš
’eṯ-yāḏwō:

4 qadəšû ‘āleyhā miləḥāmâ qûmû wən<sup>a</sup>‘ăleh ḇaṣṣâŏrāyim ’wōy
lānû kî-fānâ hayywōm kî yinnāṭû ṣiləlê-‘āreḇ:

5 qûmû wən<sup>a</sup>‘ăleh ḇallāyəlâ wənašəḥîṯâ ’arəmənwōṯeyhā: s

6 kî ḵōh ’āmar yəhwâ ṣəḇā’wōṯ kirəṯû ‘ēṣâ wəšifəḵû ‘al-yərûšālaim sōləlâ
hî’ hā‘îr hāfəqaḏ kullāh ‘ōšeq bəqirəbāh:

7 kəhāqîr bəwēr bayir mêmeyhā kēn hēqērâ rā‘āṯāh ḥāmās wāšōḏ
yiššām<sup>a</sup>‘ bāh ‘al-pānay tāmîḏ ḥŏlî ûmakâ:

8 hiûāsərî yərûšālaim pen-tēq<sup>a</sup>‘ nafəšî mimmēḵə pen-’ăśîmēḵə
šəmāmâ ’ereṣ lwō’ nwōšāḇâ: f

9 kōh ’āmar yəhwōâ ṣəḇā’wōṯ ‘wōlēl yə‘wōləlû ḵagefen šə’ērîṯ yiśərā’ēl
hāšēḇ yāḏəḵā kəḇwōṣēr ‘al-saləsillwōṯ:

10 ‘al-mî ’ăḏabərâ wə’ā‘îḏâ wəyišəmā‘û hinnēh ‘ărēlâ ’āzənām wəlō’
yûḵəlû ləhaqəšîḇ hinnēh ḏəḇar-yəhwâ hāyâ lâem ləḥerəpâ lō’
y<sup>a</sup>ḥəpəṣû-ḇwō:

11 wə’ēṯ ḥămaṯ yəhwâ\| mālē’ṯî nilə’êṯî hāḵîl šəfōḵə ‘al-‘wōlāl
b<sup>a</sup>ḥûṣ wə‘al swōḏ b<sup>a</sup>ḥûrîm y<sup>a</sup>ḥədāw
kî-ḡam-’îš ‘im-’iššâ yillāḵēḏû zāqēn ‘im-məlē’ yāmîm:

12 wənāsabû ḇātêhem la’ăḥērîm śāḏwōṯ wənāšîm y<sup>a</sup>ḥədāw
kî-’aṭṭeh ’eṯ-yāḏî ‘al-yōšəḇê hā’āreṣ nə’um-yəhwâ:

13 kî miqqəṭannām wə‘aḏ-gəḏwōlām kullwō bwōṣē‘a bāṣ<sup>a</sup>‘
ûminnāḇî’ wə‘aḏ-kōhēn kullwō ‘ōśeh ššāqer:

14 wayərapə’û ’eṯ-šeḇer ‘ammî ‘al-nəqallâ lē’mōr šālwōm\| šālwōm wə’ên
šālwōm:

15 hōḇîšû kî ṯwō‘ēḇâ ‘āśû gam-bwōš lō’-yēḇwōšû gam-haḵəlîm lō’ yāḏā‘û
lāḵēn yipəlû ḇannōfəlîm bə‘ēṯ-pəqaḏətîm yikāšəlû ’āmar yəhwâ: s

16 kōh ’āmar yəhwâ ‘iməḏû ‘al-dərāḵîm ûrə’û wəša’ălû\| linəṯiḇwōṯ ‘wōlām
’ê-zeh ḏereḵə haṭṭwōḇ ûləḵû-ḇāh ûmiṣə’û marəgwō‘a lənafəšəḵem wayyō’mərû
lō’ nēlēḵə:

17 wahăqimōṯî ‘ălêḵem ṣōfîm haqəšîḇû ləqwōl šwōfār wayyō’mərû lō’
naqəšîḇ:

18 lāḵēn šimə‘û hagwōyim ûḏə‘î ‘ēḏâ ’eṯ-’ăšer-bām:

19 šimə‘î hā’āreṣ hinnēh ’ānōḵî mēḇî’ rā‘â ’el-hā‘ām hazzeh pərî
m<sup>a</sup>ḥəšəḇwōṯām kî ‘al-dəḇāray lō’ hiqəšîḇû wəṯwōrāṯî
wayyimə’ăsû-ḇāh:

20 lāmmâ-zzeh lî ləḇwōnâ miššəḇā’ ṯāḇwō’ wəqāneh haṭṭwōḇ mē’ereṣ merəḥāq
‘ōlwōṯêḵem lō’ lərāṣwōn wəziḇəḥêḵem lō’-‘ārəḇû lî: s

21 lāḵēn kōh ’āmar yəhwâ hinənî nōṯēn ’el-hā‘ām hazzeh miḵəšōlîm
wəḵāšəlû ḇām ’āḇwōṯ ûḇānîm y<sup>a</sup>ḥədāw šāḵēn wərē‘wō yō’ḇēḏû
wə’āḇāḏû: f

22 kōh ’āmar yəhwâ hinnēh ‘am bā’ mē’ereṣ ṣāfwōn wəḡwōy gāḏwōl yē‘wōr
mîyarəkəṯê-’āreṣ:

23 qešeṯ wəḵîḏwōn y<sup>a</sup>ḥăzîqû ’aḵəzārî hû’ wəlō’
yər<sup>a</sup>ḥēmû qwōlām kayyām yehĕmeh wə‘al-sûsîm yirəkāḇû ‘ārûḵə
kə’îš lammiləḥāmâ ‘ālayiḵə baṯ-ṣîywōn:

24 šām<sup>a</sup>‘ənû ’eṯ-šāmə‘wō rāfû yāḏênû ṣārâ heḥĕzîqaṯənû ḥîl
kayywōlēḏâ:

25 ’al-tēṣə’î tēṣə’û haśśāḏeh ûḇadereḵə ’al-tēlēḵî tēlēḵû kî ḥereḇ
lə’ōyēḇ māḡwōr missāḇîḇ:

26 baṯ-‘ammî ḥiḡərî-śāq wəhiṯəpalləšî ḇā’ēfer ’ēḇel yāḥîḏ ‘ăśî lāḵə
misəpaḏ tamərûrîm kî fiṯə’ōm yāḇō’ haššōḏēḏ ‘ālênû:

27 bāḥwōn nəṯatîḵā ḇə‘ammî miḇəṣār wəṯēḏ<sup>a</sup>‘ ûḇāḥanətā
’eṯ-darəkām:

28 kullām sārê swōrərîm hōləḵê rāḵîl nəḥōšeṯ ûḇarəzel kullām mašəḥîṯîm
hēmmâ:

29 nāḥar mapuḥa mē’išətam mē’ēš tam ‘ōfāreṯ laššāwə’ ṣāraf ṣārwōf
wərā‘îm lō’ nitāqû:

30 kesef nimə’ās qārə’û lâem kî-mā’as yəhwâ bâem: f

------------------------------------------------------------------------

[Next: Jeremiah (Yermiyah) Chapter 7](jer007.md)
