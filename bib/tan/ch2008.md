[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2008)  [KJV](../kjv/ch2008)  [Sep](../sep/ch2008.md) 
[Vul](../vul/ch2008.md)   
  
[2 Chronicles (2 Divrey Yamim) Index](ch2.md)  
  [Previous](ch2007)  [Next](ch2009.md) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 8

‎<span id="001">1</span> ‏וַיְהִ֞י מִקֵּ֣ץ׀ עֶשְׂרִ֣ים שָׁנָ֗ה אֲשֶׁ֨ר
בָּנָ֧ה שְׁלֹמֹ֛ה אֶת־בֵּ֥ית יְהוָ֖ה וְאֶת־בֵּיתֽוֹ׃

‎<span id="002">2</span> ‏וְהֶעָרִ֗ים אֲשֶׁ֨ר נָתַ֤ן חוּרָם֙ לִשְׁלֹמֹ֔ה
בָּנָ֥ה שְׁלֹמֹ֖ה אֹתָ֑ם וַיּ֥וֹשֶׁב שָׁ֖ם אֶת־בְּנֵ֥י יִשְׂרָאֵֽל׃

‎<span id="003">3</span> ‏וַיֵּ֤לֶךְ שְׁלֹמֹה֙ חֲמָ֣ת צוֹבָ֔ה
וַיֶּחֱזַ֖ק עָלֶֽיהָ׃

‎<span id="004">4</span> ‏וַיִּ֥בֶן אֶת־תַּדְמֹ֖ר בַּמִּדְבָּ֑ר וְאֵת֙
כָּל־עָרֵ֣י הַֽמִּסְכְּנ֔וֹת אֲשֶׁ֥ר בָּנָ֖ה בַּחֲמָֽת׃

‎<span id="005">5</span> ‏וַיִּ֜בֶן אֶת־בֵּ֤ית חוֹרוֹן֙ הָֽעֶלְי֔וֹן
וְאֶת־בֵּ֥ית חוֹר֖וֹן הַתַּחְתּ֑וֹן עָרֵ֣י מָצ֔וֹר חוֹמ֖וֹת דְּלָתַ֥יִם
וּבְרִֽיחַ׃

‎<span id="006">6</span> ‏וְאֶֽת־בַּעֲלָ֗ת וְאֵ֨ת כָּל־עָרֵ֤י
הַֽמִּסְכְּנוֹת֙ אֲשֶׁ֣ר הָי֣וּ לִשְׁלֹמֹ֔ה וְאֵת֙ כָּל־עָרֵ֣י הָרֶ֔כֶב
וְאֵ֖ת עָרֵ֣י הַפָּרָשִׁ֑ים וְאֵ֣ת׀ כָּל־חֵ֣שֶׁק שְׁלֹמֹ֗ה אֲשֶׁ֤ר
חָשַׁק֙ לִבְנ֤וֹת בִּירֽוּשָׁלִַ֙ם֙ וּבַלְּבָנ֔וֹן וּבְכֹ֖ל אֶ֥רֶץ
מֶמְשַׁלְתּֽוֹ׃

‎<span id="007">7</span> ‏כָּל־הָ֠עָם הַנּוֹתָ֨ר מִן־הַחִתִּ֜י
וְהָאֱמֹרִ֤י וְהַפְּרִזִּי֙ וְהַחִוִּ֣י וְהַיְבוּסִ֔י אֲשֶׁ֛ר לֹ֥א
מִיִּשְׂרָאֵ֖ל הֵֽמָּה׃

‎<span id="008">8</span> ‏מִן־בְּנֵיהֶ֗ם אֲשֶׁ֨ר נוֹתְר֤וּ אַחֲרֵיהֶם֙
בָּאָ֔רֶץ אֲשֶׁ֥ר לֹֽא־כִלּ֖וּם בְּנֵ֣י יִשְׂרָאֵ֑ל וַיַּעֲלֵ֤ם
שְׁלֹמֹה֙ לְמַ֔ס עַ֖ד הַיּ֥וֹם הַזֶּֽה׃

‎<span id="009">9</span> ‏וּמִן־בְּנֵי֙ יִשְׂרָאֵ֔ל אֲ֠שֶׁר לֹא־נָתַ֧ן
שְׁלֹמֹ֛ה לַעֲבָדִ֖ים לִמְלַאכְתּ֑וֹ כִּי־הֵ֜מָּה<sup>3</sup> אַנְשֵׁ֤י
מִלְחָמָה֙ וְשָׂרֵ֣י שָׁלִישָׁ֔יו וְשָׂרֵ֥י רִכְבּ֖וֹ וּפָרָשָֽׁיו׃ פ

‎<span id="010">10</span> ‏וְאֵ֨לֶּה שָׂרֵ֤י הנציבים
הַנִּצָּבִ֛ים<sup>y</sup> אֲשֶׁר־לַמֶּ֥לֶךְ שְׁלֹמֹ֖ה חֲמִשִּׁ֣ים
וּמָאתָ֑יִם הָרֹדִ֖ים בָּעָֽם׃

‎<span id="011">11</span> ‏וְאֶת־בַּת־פַּרְעֹ֗ה הֶעֱלָ֤ה שְׁלֹמֹה֙
מֵעִ֣יר דָּוִ֔יד לַבַּ֖יִת אֲשֶׁ֣ר בָּֽנָה־לָ֑הּ כִּ֣י אָמַ֗ר
לֹא־תֵשֵׁ֨ב אִשָּׁ֥ה לִי֙ בְּבֵית֙ דָּוִ֣יד מֶֽלֶךְ־יִשְׂרָאֵ֔ל
כִּי־קֹ֣דֶשׁ הֵ֔מָּה אֲשֶׁר־בָּֽאָ֥ה אֲלֵיהֶ֖ם אֲר֥וֹן יְהוָֽה׃ פ

‎<span id="012">12</span> ‏אָ֣ז הֶעֱלָ֧ה שְׁלֹמֹ֛ה עֹל֖וֹת לַיהוָ֑ה עַ֚ל
מִזְבַּ֣ח יְהוָ֔ה אֲשֶׁ֥ר בָּנָ֖ה לִפְנֵ֥י הָאוּלָֽם׃

‎<span id="013">13</span> ‏וּבִדְבַר־י֣וֹם בְּי֗וֹם לְהַעֲלוֹת֙
כְּמִצְוַ֣ת מֹשֶׁ֔ה לַשַּׁבָּתוֹת֙ וְלֶ֣חֳדָשִׁ֔ים וְלַמּ֣וֹעֲד֔וֹת
שָׁל֥וֹשׁ פְּעָמִ֖ים בַּשָּׁנָ֑ה בְּחַ֧ג הַמַּצּ֛וֹת וּבְחַ֥ג
הַשָּׁבֻע֖וֹת וּבְחַ֥ג הַסֻּכּֽוֹת׃

‎<span id="014">14</span> ‏וַיַּעֲמֵ֣ד כְּמִשְׁפַּ֣ט דָּֽוִיד־אָ֠בִיו
אֶת־מַחְלְק֨וֹת הַכֹּהֲנִ֜ים עַל־עֲבֹדָתָ֗ם וְהַלְוִיִּ֣ם
עַל־מִ֠שְׁמְרוֹתָם לְהַלֵּ֨ל וּלְשָׁרֵ֜ת נֶ֤גֶד הַכֹּֽהֲנִים֙
לִדְבַר־י֣וֹם בְּיוֹמ֔וֹ וְהַשּׁוֹעֲרִ֥ים בְּמַחְלְקוֹתָ֖ם לְשַׁ֣עַר
וָשָׁ֑עַר כִּ֣י כֵ֔ן מִצְוַ֖ת דָּוִ֥יד אִישׁ־הָאֱלֹהִֽים׃

‎<span id="015">15</span> ‏וְלֹ֣א סָרוּ֩ מִצְוַ֨ת הַמֶּ֜לֶךְ
עַל־הַכֹּהֲנִ֧ים וְהַלְוִיִּ֛ם לְכָל־דָּבָ֖ר וְלָאֹצָרֽוֹת׃

‎<span id="016">16</span> ‏וַתִּכֹּן֙ כָּל־מְלֶ֣אכֶת שְׁלֹמֹ֔ה
עַד־הַיּ֛וֹם מוּסַ֥ד בֵּית־יְהוָ֖ה וְעַד־כְּלֹת֑וֹ שָׁלֵ֖ם בֵּ֥ית
יְהוָֽה׃ ס

‎<span id="017">17</span> ‏אָז֩ הָלַ֨ךְ שְׁלֹמֹ֜ה לְעֶצְיֽוֹן־גֶּ֧בֶר
וְאֶל־אֵיל֛וֹת עַל־שְׂפַ֥ת הַיָּ֖ם בְּאֶ֥רֶץ אֱדֽוֹם׃

‎<span id="018">18</span> ‏וַיִּֽשְׁלַֽח־לוֹ֩ חוּרָ֨ם בְּיַד־עֲבָדָ֜יו
אוניות אֳנִיּ֗וֹת וַעֲבָדִים֮ י֣וֹדְעֵי יָם֒ וַיָּבֹ֜אוּ עִם־עַבְדֵ֤י
שְׁלֹמֹה֙ אוֹפִ֔ירָה וַיִּקְח֣וּ מִשָּׁ֔ם אַרְבַּע־מֵא֥וֹת וַחֲמִשִּׁ֖ים
כִּכַּ֣ר זָהָ֑ב וַיָּבִ֖יאוּ אֶל־הַמֶּ֥לֶךְ שְׁלֹמֹֽה׃ פ

1 wayəhî miqqēṣ\| ‘eśərîm šānâ ’ăšer bānâ šəlōmōh ’eṯ-bêṯ yəhwâ
wə’eṯ-bêṯwō:

2 wəhe‘ārîm ’ăšer nāṯan ḥûrām lišəlōmōh bānâ šəlōmōh ’ōṯām wayywōšeḇ šām
’eṯ-bənê yiśərā’ēl:

3 wayyēleḵə šəlōmōh ḥămāṯ ṣwōḇâ wayyeḥĕzaq ‘āleyhā:

4 wayyiḇen ’eṯ-taḏəmōr bammiḏəbār wə’ēṯ kāl-‘ārê hammisəkənwōṯ ’ăšer
bānâ b<sup>a</sup>ḥămāṯ:

5 wayyiḇen ’eṯ-bêṯ ḥwōrwōn hā‘eləywōn wə’eṯ-bêṯ ḥwōrwōn
hat<sup>a</sup>ḥətwōn ‘ārê māṣwōr ḥwōmwōṯ dəlāṯayim ûḇərîḥa:

6 wə’eṯ-b<sup>a</sup>‘ălāṯ wə’ēṯ kāl-‘ārê hammisəkənwōṯ ’ăšer hāyû
lišəlōmōh wə’ēṯ kāl-‘ārê hāreḵeḇ wə’ēṯ ‘ārê hapārāšîm wə’ēṯ\| kāl-ḥēšeq
šəlōmōh ’ăšer ḥāšaq liḇənwōṯ bîrûšālaim ûḇalləḇānwōn ûḇəḵōl ’ereṣ
meməšalətwō:

7 kāl-hā‘ām hannwōṯār min-h<sup>a</sup>ḥitî wəhā’ĕmōrî wəhapərizzî
wəh<sup>a</sup>ḥiûî wəhayəḇûsî ’ăšer lō’ mîyiśərā’ēl hēmmâ:

8 min-bənêhem ’ăšer nwōṯərû ’<sup>a</sup>ḥărêhem bā’āreṣ ’ăšer
lō’-ḵillûm bənê yiśərā’ēl wayy<sup>a</sup>‘ălēm šəlōmōh ləmas ‘aḏ
hayywōm hazzeh:

9 ûmin-bənê yiśərā’ēl ’ăšer lō’-nāṯan šəlōmōh l<sup>a</sup>‘ăḇāḏîm
liməla’ḵətwō kî-hēmmâ<sup>3</sup> ’anəšê miləḥāmâ wəśārê šālîšāyw wəśārê
riḵəbwō ûfārāšāyw: f

10 wə’ēlleh śārê hannəṣîḇîm hanniṣṣāḇîm<sup>y</sup> ’ăšer-lammeleḵə
šəlōmōh ḥămiššîm ûmā’ṯāyim hārōḏîm bā‘ām:

11 wə’eṯ-baṯ-parə‘ōh he‘ĕlâ šəlōmōh mē‘îr dāwîḏ labayiṯ ’ăšer bānâ-lāh
kî ’āmar lō’-ṯēšēḇ ’iššâ lî bəḇêṯ dāwîḏ meleḵə-yiśərā’ēl kî-qōḏeš hēmmâ
’ăšer-bā’â ’ălêhem ’ărwōn yəhwâ: f

12 ’āz he‘ĕlâ šəlōmōh ‘ōlwōṯ layhwâ ‘al mizəb<sup>a</sup>ḥ yəhwâ ’ăšer
bānâ lifənê hā’ûlām:

13 ûḇiḏəḇar-ywōm bəywōm ləh<sup>a</sup>‘ălwōṯ kəmiṣəwaṯ mōšeh
laššabāṯwōṯ wəleḥŏḏāšîm wəlammwō‘ăḏwōṯ šālwōš pə‘āmîm baššānâ bəḥaḡ
hammaṣṣwōṯ ûḇəḥaḡ haššāḇu‘wōṯ ûḇəḥaḡ hassukwōṯ:

14 wayy<sup>a</sup>‘ămēḏ kəmišəpaṭ dāwîḏ-’āḇîw ’eṯ-m<sup>a</sup>ḥələqwōṯ
hakōhănîm ‘al-‘ăḇōḏāṯām wəhaləwîyim ‘al-mišəmərwōṯām ləhallēl ûləšārēṯ
neḡeḏ hakōhănîm liḏəḇar-ywōm bəywōmwō wəhaššwō‘ărîm
bəm<sup>a</sup>ḥələqwōṯām ləš<sup>a</sup>‘ar wāšā‘ar kî ḵēn miṣəwaṯ
dāwîḏ ’îš-hā’ĕlōhîm:

15 wəlō’ sārû miṣəwaṯ hammeleḵə ‘al-hakōhănîm wəhaləwîyim ləḵāl-dāḇār
wəlā’ōṣārwōṯ:

16 watikōn kāl-məle’ḵeṯ šəlōmōh ‘aḏ-hayywōm mûsaḏ bêṯ-yəhwâ
wə‘aḏ-kəlōṯwō šālēm bêṯ yəhwâ: s

17 ’āz hālaḵə šəlōmōh lə‘eṣəywōn-geḇer wə’el-’êlwōṯ ‘al-śəfaṯ hayyām
bə’ereṣ ’ĕḏwōm:

18 wayyišəl<sup>a</sup>ḥ-lwō ḥûrām bəyaḏ-‘ăḇāḏāyw ’wōnîywōṯ ’ŏnîywōṯ
w<sup>a</sup>‘ăḇāḏîm ywōḏə‘ê yām wayyāḇō’û ‘im-‘aḇəḏê šəlōmōh ’wōfîrâ
wayyiqəḥû miššām ’arəb<sup>a</sup>‘-mē’wōṯ w<sup>a</sup>ḥămiššîm kikar
zâāḇ wayyāḇî’û ’el-hammeleḵə šəlōmōh: f

------------------------------------------------------------------------

[Next: 2 Chronicles (2 Divrey Yamim) Chapter 9](ch2009.md)
