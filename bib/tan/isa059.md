[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa059)  [KJV](../kjv/isa059)  [Sep](../sep/isa059.md) 
[Vul](../vul/isa059.md)   
  
[Isaiah (Yisheyah) Index](isa.md)  
  [Previous](isa058)  [Next](isa060.md) 

------------------------------------------------------------------------

### Tanach (Hebrew): Isaiah (Yisheyah) Chapter 59

‎<span id="001">1</span> ‏הֵ֛ן לֹֽא־קָצְרָ֥ה יַד־יְהוָ֖ה מֵֽהוֹשִׁ֑יעַ
וְלֹא־כָבְדָ֥ה אָזְנ֖וֹ מִשְּׁמֽוֹעַ׃

‎<span id="002">2</span> ‏כִּ֤י אִם־עֲוֹנֹֽתֵיכֶם֙ הָי֣וּ מַבְדִּלִ֔ים
בֵּינֵכֶ֕ם לְבֵ֖ין אֱלֹֽהֵיכֶ֑ם וְחַטֹּֽאותֵיכֶ֗ם הִסְתִּ֧ירוּ פָנִ֛ים
מִכֶּ֖ם מִשְּׁמֽוֹעַ׃

‎<span id="003">3</span> ‏כִּ֤י כַפֵּיכֶם֙ נְגֹאֲל֣וּ בַדָּ֔ם
וְאֶצְבְּעוֹתֵיכֶ֖ם בֶּֽעָוֹ֑ן שִׂפְתֽוֹתֵיכֶם֙ דִּבְּרוּ־שֶׁ֔קֶר
לְשׁוֹנְכֶ֖ם עַוְלָ֥ה תֶהְגֶּֽה׃

‎<span id="004">4</span> ‏אֵין־קֹרֵ֣א בְצֶ֔דֶק וְאֵ֥ין נִשְׁפָּ֖ט
בֶּאֱמוּנָ֑ה בָּט֤וֹחַ עַל־תֹּ֙הוּ֙ וְדַבֶּר־שָׁ֔וְא הָר֥וֹ עָמָ֖ל
וְהוֹלֵ֥יד אָֽוֶן׃

‎<span id="005">5</span> ‏בֵּיצֵ֤י צִפְעוֹנִי֙ בִּקֵּ֔עוּ וְקוּרֵ֥י
עַכָּבִ֖ישׁ יֶאֱרֹ֑גוּ הָאֹכֵ֤ל מִבֵּֽיצֵיהֶם֙ יָמ֔וּת וְהַזּוּרֶ֖ה
תִּבָּקַ֥ע אֶפְעֶֽה׃

‎<span id="006">6</span> ‏קֽוּרֵיהֶם֙ לֹא־יִהְי֣וּ לְבֶ֔גֶד וְלֹ֥א
יִתְכַּסּ֖וּ בְּמַֽעֲשֵׂיהֶ֑ם מַֽעֲשֵׂיהֶם֙ מַֽעֲשֵׂי־אָ֔וֶן וּפֹ֥עַל
חָמָ֖ס בְּכַפֵּיהֶֽם׃

‎<span id="007">7</span> ‏רַגְלֵיהֶם֙ לָרַ֣ע יָרֻ֔צוּ וִֽימַהֲר֔וּ
לִשְׁפֹּ֖ךְ דָּ֣ם נָקִ֑י מַחְשְׁבֽוֹתֵיהֶם֙ מַחְשְׁב֣וֹת אָ֔וֶן שֹׁ֥ד
וָשֶׁ֖בֶר בִּמְסִלּוֹתָֽם׃

‎<span id="008">8</span> ‏דֶּ֤רֶךְ שָׁלוֹם֙ לֹ֣א יָדָ֔עוּ וְאֵ֥ין
מִשְׁפָּ֖ט בְּמַעְגְּלוֹתָ֑ם נְתִיבֽוֹתֵיהֶם֙ עִקְּשׁ֣וּ לָהֶ֔ם כֹּ֚ל
דֹּרֵ֣ךְ בָּ֔הּ לֹ֥א יָדַ֖ע שָׁלֽוֹם׃

‎<span id="009">9</span> ‏עַל־כֵּ֗ן רָחַ֤ק מִשְׁפָּט֙ מִמֶּ֔נּוּ וְלֹ֥א
תַשִּׂיגֵ֖נוּ צְדָקָ֑ה נְקַוֶּ֤ה לָאוֹר֙ וְהִנֵּה־חֹ֔שֶׁךְ לִנְגֹה֖וֹת
בָּאֲפֵל֥וֹת נְהַלֵּֽךְ׃

‎<span id="010">10</span> ‏נְגַֽשְׁשָׁ֤ה כַֽעִוְרִים֙ קִ֔יר וּכְאֵ֥ין
עֵינַ֖יִם נְגַשֵּׁ֑שָׁה כָּשַׁ֤לְנוּ בַֽצָּהֳרַ֙יִם֙ כַּנֶּ֔שֶׁף
בָּאַשְׁמַנִּ֖ים כַּמֵּתִֽים׃

‎<span id="011">11</span> ‏נֶהֱמֶ֤ה כַדֻּבִּים֙ כֻּלָּ֔נוּ וְכַיּוֹנִ֖ים
הָגֹ֣ה נֶהְגֶּ֑ה נְקַוֶּ֤ה לַמִּשְׁפָּט֙ וָאַ֔יִן לִֽישׁוּעָ֖ה רָחֲקָ֥ה
מִמֶּֽנּוּ׃

‎<span id="012">12</span> ‏כִּֽי־רַבּ֤וּ פְשָׁעֵ֙ינוּ֙ נֶגְדֶּ֔ךָ
וְחַטֹּאותֵ֖ינוּ עָ֣נְתָה בָּ֑נוּ כִּֽי־פְשָׁעֵ֣ינוּ אִתָּ֔נוּ
וַעֲוֹנֹתֵ֖ינוּ יְדַֽעֲנֽוּם׃

‎<span id="013">13</span> ‏פָּשֹׁ֤עַ וְכַחֵשׁ֙ בַּֽיהוָ֔ה וְנָס֖וֹג
מֵאַחַ֣ר אֱלֹהֵ֑ינוּ דַּבֶּר־עֹ֣שֶׁק וְסָרָ֔ה הֹר֧וֹ וְהֹג֛וֹ מִלֵּ֖ב
דִּבְרֵי־שָֽׁקֶר׃

‎<span id="014">14</span> ‏וְהֻסַּ֤ג אָחוֹר֙ מִשְׁפָּ֔ט וּצְדָקָ֖ה
מֵרָח֣וֹק תַּעֲמֹ֑ד כִּֽי־כָשְׁלָ֤ה בָֽרְחוֹב֙ אֱמֶ֔ת וּנְכֹחָ֖ה
לֹא־תוּכַ֥ל לָבֽוֹא׃

‎<span id="015">15</span> ‏וַתְּהִ֤י הָֽאֱמֶת֙ נֶעְדֶּ֔רֶת וְסָ֥ר מֵרָ֖ע
מִשְׁתּוֹלֵ֑ל וַיַּ֧רְא יְהוָ֛ה וַיֵּ֥רַע בְּעֵינָ֖יו כִּֽי־אֵ֥ין
מִשְׁפָּֽט׃

‎<span id="016">16</span> ‏וַיַּרְא֙ כִּֽי־אֵ֣ין אִ֔ישׁ וַיִּשְׁתּוֹמֵ֖ם
כִּ֣י אֵ֣ין מַפְגִּ֑יעַ וַתּ֤וֹשַֽׁע לוֹ֙ זְרֹע֔וֹ וְצִדְקָת֖וֹ הִ֥יא
סְמָכָֽתְהוּ׃

‎<span id="017">17</span> ‏וַיִּלְבַּ֤שׁ צְדָקָה֙ כַּשִּׁרְיָ֔ן
וְכ֥וֹבַע יְשׁוּעָ֖ה בְּרֹאשׁ֑וֹ וַיִּלְבַּ֞שׁ בִּגְדֵ֤י נָקָם֙
תִּלְבֹּ֔שֶׁת וַיַּ֥עַט כַּמְעִ֖יל קִנְאָֽה׃

‎<span id="018">18</span> ‏כְּעַ֤ל גְּמֻלוֹת֙ כְּעַ֣ל יְשַׁלֵּ֔ם חֵמָ֣ה
לְצָרָ֔יו גְּמ֖וּל לְאֹֽיְבָ֑יו לָאִיִּ֖ים גְּמ֥וּל יְשַׁלֵּֽם׃

‎<span id="019">19</span> ‏וְיִֽירְא֤וּ מִֽמַּעֲרָב֙ אֶת־שֵׁ֣ם יְהוָ֔ה
וּמִמִּזְרַח־שֶׁ֖מֶשׁ אֶת־כְּבוֹד֑וֹ כִּֽי־יָב֤וֹא כַנָּהָר֙ צָ֔ר ר֥וּחַ
יְהוָ֖ה נֹ֥סְסָה בֽוֹ׃

‎<span id="020">20</span> ‏וּבָ֤א לְצִיּוֹן֙ גּוֹאֵ֔ל וּלְשָׁבֵ֥י
פֶ֖שַׁע בְּיַֽעֲקֹ֑ב נְאֻ֖ם יְהוָֽה׃

‎<span id="021">21</span> ‏וַאֲנִ֗י זֹ֣את בְּרִיתִ֤י אוֹתָם֙ אָמַ֣ר
יְהוָ֔ה רוּחִי֙ אֲשֶׁ֣ר עָלֶ֔יךָ וּדְבָרַ֖י אֲשֶׁר־שַׂ֣מְתִּי בְּפִ֑יךָ
לֹֽא־יָמ֡וּשׁוּ מִפִּיךָ֩ וּמִפִּ֨י זַרְעֲךָ֜ וּמִפִּ֨י זֶ֤רַע זַרְעֲךָ֙
אָמַ֣ר יְהוָ֔ה מֵעַתָּ֖ה וְעַד־עוֹלָֽם׃ ס

1 hēn lō’-qāṣərâ yaḏ-yəhwâ mēhwōšî‘a wəlō’-ḵāḇəḏâ ’āzənwō miššəmwō‘a:

2 kî ’im-‘ăwōnōṯêḵem hāyû maḇədilîm bênēḵem ləḇên ’ĕlōhêḵem
wəḥaṭṭō’wṯêḵem hisətîrû fānîm mikem miššəmwō‘a:

3 kî ḵapêḵem nəḡō’ălû ḇadām wə’eṣəbə‘wōṯêḵem be‘āwōn śifəṯwōṯêḵem
dibərû-šeqer ləšwōnəḵem ‘awəlâ ṯehəgeh:

4 ’ên-qōrē’ ḇəṣeḏeq wə’ên nišəpāṭ be’ĕmûnâ bāṭwōḥa ‘al-tōhû
wəḏaber-šāwə’ hārwō ‘āmāl wəhwōlêḏ ’āwen:

5 bêṣê ṣifə‘wōnî biqqē‘û wəqûrê ‘akāḇîš ye’ĕrōḡû hā’ōḵēl mibêṣêhem yāmûṯ
wəhazzûreh tibāq<sup>a</sup>‘ ’efə‘eh:

6 qûrêhem lō’-yihəyû ləḇeḡeḏ wəlō’ yiṯəkassû bəm<sup>a</sup>‘ăśêhem
m<sup>a</sup>‘ăśêhem m<sup>a</sup>‘ăśê-’āwen ûfō‘al ḥāmās bəḵapêhem:

7 raḡəlêhem lār<sup>a</sup>‘ yāruṣû wîmahărû lišəpōḵə dām nāqî
m<sup>a</sup>ḥəšəḇwōṯêhem m<sup>a</sup>ḥəšəḇwōṯ ’āwen šōḏ wāšeḇer
biməsillwōṯām:

8 dereḵə šālwōm lō’ yāḏā‘û wə’ên mišəpāṭ bəm<sup>a</sup>‘əgəlwōṯām
nəṯîḇwōṯêhem ‘iqqəšû lâem kōl dōrēḵə bāh lō’ yāḏ<sup>a</sup>‘ šālwōm:

9 ‘al-kēn rāḥaq mišəpāṭ mimmennû wəlō’ ṯaśśîḡēnû ṣəḏāqâ nəqaûeh lā’wōr
wəhinnēh-ḥōšeḵə linəḡōhwōṯ bā’ăfēlwōṯ nəhallēḵə:

10 nəḡašəšâ ḵ<sup>a</sup>‘iwərîm qîr ûḵə’ên ‘ênayim nəḡaššēšâ kāšalənû
ḇaṣṣâŏrayim kannešef bā’ašəmannîm kammēṯîm:

11 nehĕmeh ḵadubîm kullānû wəḵayywōnîm hāḡōh nehəgeh nəqaûeh lammišəpāṭ
wā’ayin lîšû‘â rāḥăqâ mimmennû:

12 kî-rabû fəšā‘ênû neḡədeḵā wəḥaṭṭō’wṯênû ‘ānəṯâ bānû kî-fəšā‘ênû
’itānû w<sup>a</sup>‘ăwōnōṯênû yəḏ<sup>a</sup>‘ănûm:

13 pāšō‘a wəḵ<sup>a</sup>ḥēš bayhwâ wənāswōḡ mē’<sup>a</sup>ḥar ’ĕlōhênû
daber-‘ōšeq wəsārâ hōrwō wəhōḡwō millēḇ diḇərê-šāqer:

14 wəhussaḡ ’āḥwōr mišəpāṭ ûṣəḏāqâ mērāḥwōq t<sup>a</sup>‘ămōḏ kî-ḵāšəlâ
ḇārəḥwōḇ ’ĕmeṯ ûnəḵōḥâ lō’-ṯûḵal lāḇwō’:

15 watəhî hā’ĕmeṯ ne‘ədereṯ wəsār mērā‘ mišətwōlēl wayyarə’ yəhwâ
wayyēr<sup>a</sup>‘ bə‘ênāyw kî-’ên mišəpāṭ:

16 wayyarə’ kî-’ên ’îš wayyišətwōmēm kî ’ên mafəgî‘a watwōš<sup>a</sup>‘
lwō zərō‘wō wəṣiḏəqāṯwō hî’ səmāḵāṯəhû:

17 wayyiləbaš ṣəḏāqâ kašširəyān wəḵwōḇ<sup>a</sup>‘ yəšû‘â bərō’šwō
wayyiləbaš biḡəḏê nāqām tiləbōšeṯ wayy<sup>a</sup>‘aṭ kamə‘îl qinə’â:

18 kə‘al gəmulwōṯ kə‘al yəšallēm ḥēmâ ləṣārāyw gəmûl lə’ōyəḇāyw lā’îyîm
gəmûl yəšallēm:

19 wəyîrə’û mimm<sup>a</sup>‘ărāḇ ’eṯ-šēm yəhwâ
ûmimmizər<sup>a</sup>ḥ-šemeš ’eṯ-kəḇwōḏwō kî-yāḇwō’ ḵannâār ṣār rûḥa
yəhwâ nōsəsâ ḇwō:

20 ûḇā’ ləṣîywōn gwō’ēl ûləšāḇê feš<sup>a</sup>‘ bəy<sup>a</sup>‘ăqōḇ
nə’um yəhwâ:

21 wa’ănî zō’ṯ bərîṯî ’wōṯām ’āmar yəhwâ rûḥî ’ăšer ‘āleyḵā ûḏəḇāray
’ăšer-śamətî bəfîḵā lō’-yāmûšû mipîḵā ûmipî zarə‘ăḵā ûmipî
zer<sup>a</sup>‘ zarə‘ăḵā ’āmar yəhwâ mē‘atâ wə‘aḏ-‘wōlām: s

------------------------------------------------------------------------

[Next: Isaiah (Yisheyah) Chapter 60](isa060.md)
