[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo038)  [KJV](../kjv/exo038)  [Sep](../sep/exo038.md) 
[Vul](../vul/exo038.md)   
  
[Exodus (Shemot) Index](exo.md)  
  [Previous](exo037)  [Next](exo039.md) 

------------------------------------------------------------------------

### Tanach (Hebrew): Exodus (Shemot) Chapter 38

‎<span id="001">1</span> ‏וַיַּ֛עַשׂ אֶת־מִזְבַּ֥ח הָעֹלָ֖ה עֲצֵ֣י
שִׁטִּ֑ים חָמֵשׁ֩ אַמּ֨וֹת אָרְכּ֜וֹ וְחָֽמֵשׁ־אַמּ֤וֹת רָחְבּוֹ֙
רָב֔וּעַ וְשָׁלֹ֥שׁ אַמּ֖וֹת קֹמָתֽוֹ׃

‎<span id="002">2</span> ‏וַיַּ֣עַשׂ קַרְנֹתָ֗יו עַ֚ל אַרְבַּ֣ע
פִּנֹּתָ֔יו מִמֶּ֖נּוּ הָי֣וּ קַרְנֹתָ֑יו וַיְצַ֥ף אֹת֖וֹ נְחֹֽשֶׁת׃

‎<span id="003">3</span> ‏וַיַּ֜עַשׂ אֶֽת־כָּל־כְּלֵ֣י הַמִּזְבֵּ֗חַ
אֶת־הַסִּירֹ֤ת וְאֶת־הַיָּעִים֙ וְאֶת־הַמִּזְרָקֹ֔ת אֶת־הַמִּזְלָגֹ֖ת
וְאֶת־הַמַּחְתֹּ֑ת כָּל־כֵּלָ֖יו עָשָׂ֥ה נְחֹֽשֶׁת׃

‎<span id="004">4</span> ‏וַיַּ֤עַשׂ לַמִּזְבֵּ֙חַ֙ מִכְבָּ֔ר מַעֲשֵׂ֖ה
רֶ֣שֶׁת נְחֹ֑שֶׁת תַּ֧חַת כַּרְכֻּבּ֛וֹ מִלְּמַ֖טָּה עַד־חֶצְיֽוֹ׃

‎<span id="005">5</span> ‏וַיִּצֹ֞ק אַרְבַּ֧ע טַבָּעֹ֛ת בְּאַרְבַּ֥ע
הַקְּצָוֹ֖ת לְמִכְבַּ֣ר הַנְּחֹ֑שֶׁת בָּתִּ֖ים לַבַּדִּֽים׃

‎<span id="006">6</span> ‏וַיַּ֥עַשׂ אֶת־הַבַּדִּ֖ים עֲצֵ֣י שִׁטִּ֑ים
וַיְצַ֥ף אֹתָ֖ם נְחֹֽשֶׁת׃

‎<span id="007">7</span> ‏וַיָּבֵ֨א אֶת־הַבַּדִּ֜ים בַּטַּבָּעֹ֗ת עַ֚ל
צַלְעֹ֣ת הַמִּזְבֵּ֔חַ לָשֵׂ֥את אֹת֖וֹ בָּהֶ֑ם נְב֥וּב לֻחֹ֖ת עָשָׂ֥ה
אֹתֽוֹ׃ ס

‎<span id="008">8</span> ‏וַיַּ֗עַשׂ אֵ֚ת הַכִּיּ֣וֹר נְחֹ֔שֶׁת וְאֵ֖ת
כַּנּ֣וֹ נְחֹ֑שֶׁת בְּמַרְאֹת֙ הַצֹּ֣בְאֹ֔ת אֲשֶׁ֣ר צָֽבְא֔וּ פֶּ֖תַח
אֹ֥הֶל מוֹעֵֽד׃ ס

‎<span id="009">9</span> ‏וַיַּ֖עַשׂ אֶת־הֶחָצֵ֑ר לִפְאַ֣ת׀ נֶ֣גֶב
תֵּימָ֗נָה קַלְעֵ֤י הֶֽחָצֵר֙ שֵׁ֣שׁ מָשְׁזָ֔ר מֵאָ֖ה בָּאַמָּֽה׃

‎<span id="010">10</span> ‏עַמּוּדֵיהֶ֣ם עֶשְׂרִ֔ים וְאַדְנֵיהֶ֥ם
עֶשְׂרִ֖ים נְחֹ֑שֶׁת וָוֵ֧י הָעַמֻּדִ֛ים וַחֲשֻׁקֵיהֶ֖ם כָּֽסֶף׃

‎<span id="011">11</span> ‏וְלִפְאַ֤ת צָפוֹן֙ מֵאָ֣ה בָֽאַמָּ֔ה
עַמּוּדֵיהֶ֣ם עֶשְׂרִ֔ים וְאַדְנֵיהֶ֥ם עֶשְׂרִ֖ים נְחֹ֑שֶׁת וָוֵ֧י
הָֽעַמּוּדִ֛ים וַחֲשֻׁקֵיהֶ֖ם כָּֽסֶף׃

‎<span id="012">12</span> ‏וְלִפְאַת־יָ֗ם קְלָעִים֙ חֲמִשִּׁ֣ים
בָּֽאַמָּ֔ה עַמּוּדֵיהֶ֥ם עֲשָׂרָ֔ה וְאַדְנֵיהֶ֖ם עֲשָׂרָ֑ה וָוֵ֧י
הָעַמֻּדִ֛ים וַחֲשׁוּקֵיהֶ֖ם כָּֽסֶף׃

‎<span id="013">13</span> ‏וְלִפְאַ֛ת קֵ֥דְמָה מִזְרָ֖חָה חֲמִשִּׁ֥ים
אַמָּֽה׃

‎<span id="014">14</span> ‏קְלָעִ֛ים חֲמֵשׁ־עֶשְׂרֵ֥ה אַמָּ֖ה
אֶל־הַכָּתֵ֑ף עַמּוּדֵיהֶ֣ם שְׁלֹשָׁ֔ה וְאַדְנֵיהֶ֖ם שְׁלֹשָֽׁה׃

‎<span id="015">15</span> ‏וְלַכָּתֵ֣ף הַשֵּׁנִ֗ית מִזֶּ֤ה וּמִזֶּה֙
לְשַׁ֣עַר הֶֽחָצֵ֔ר קְלָעִ֕ים חֲמֵ֥שׁ עֶשְׂרֵ֖ה אַמָּ֑ה עַמֻּדֵיהֶ֣ם
שְׁלֹשָׁ֔ה וְאַדְנֵיהֶ֖ם שְׁלֹשָֽׁה׃

‎<span id="016">16</span> ‏כָּל־קַלְעֵ֧י הֶחָצֵ֛ר סָבִ֖יב שֵׁ֥שׁ
מָשְׁזָֽר׃

‎<span id="017">17</span> ‏וְהָאֲדָנִ֣ים לָֽעַמֻּדִים֮ נְחֹשֶׁת֒ וָוֵ֨י
הָֽעַמּוּדִ֜ים וַחֲשׁוּקֵיהֶם֙ כֶּ֔סֶף וְצִפּ֥וּי רָאשֵׁיהֶ֖ם כָּ֑סֶף
וְהֵם֙ מְחֻשָּׁקִ֣ים כֶּ֔סֶף כֹּ֖ל עַמֻּדֵ֥י הֶחָצֵֽר׃

‎<span id="018">18</span> ‏וּמָסַ֞ךְ שַׁ֤עַר הֶחָצֵר֙ מַעֲשֵׂ֣ה רֹקֵ֔ם
תְּכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י וְשֵׁ֣שׁ מָשְׁזָ֑ר
וְעֶשְׂרִ֤ים אַמָּה֙ אֹ֔רֶךְ וְקוֹמָ֤ה בְרֹ֙חַב֙ חָמֵ֣שׁ אַמּ֔וֹת
לְעֻמַּ֖ת קַלְעֵ֥י הֶחָצֵֽר׃

‎<span id="019">19</span> ‏וְעַמֻּֽדֵיהֶם֙ אַרְבָּעָ֔ה וְאַדְנֵיהֶ֥ם
אַרְבָּעָ֖ה נְחֹ֑שֶׁת וָוֵיהֶ֣ם כֶּ֔סֶף וְצִפּ֧וּי רָאשֵׁיהֶ֛ם
וַחֲשֻׁקֵיהֶ֖ם כָּֽסֶף׃

‎<span id="020">20</span> ‏וְֽכָל־הַיְתֵדֹ֞ת לַמִּשְׁכָּ֧ן וְלֶחָצֵ֛ר
סָבִ֖יב נְחֹֽשֶׁת׃ ס

‎<span id="021">21</span> ‏אֵ֣לֶּה פְקוּדֵ֤י הַמִּשְׁכָּן֙ מִשְׁכַּ֣ן
הָעֵדֻ֔ת אֲשֶׁ֥ר פֻּקַּ֖ד עַל־פִּ֣י מֹשֶׁ֑ה עֲבֹדַת֙ הַלְוִיִּ֔ם בְּיַד֙
אִֽיתָמָ֔ר בֶּֽן־אַהֲרֹ֖ן הַכֹּהֵֽן׃

‎<span id="022">22</span> ‏וּבְצַלְאֵ֛ל בֶּן־אוּרִ֥י בֶן־ח֖וּר לְמַטֵּ֣ה
יְהוּדָ֑ה עָשָׂ֕ה אֵ֛ת כָּל־אֲשֶׁר־צִוָּ֥ה יְהוָ֖ה אֶת־מֹשֶֽׁה׃

‎<span id="023">23</span> ‏וְאִתּ֗וֹ אָהֳלִיאָ֞ב בֶּן־אֲחִיסָמָ֛ךְ
לְמַטֵּה־דָ֖ן חָרָ֣שׁ וְחֹשֵׁ֑ב וְרֹקֵ֗ם בַּתְּכֵ֙לֶת֙ וּבָֽאַרְגָּמָ֔ן
וּבְתוֹלַ֥עַת הַשָּׁנִ֖י וּבַשֵּֽׁשׁ׃ ס

‎<span id="024">24</span> ‏כָּל־הַזָּהָ֗ב הֶֽעָשׂוּי֙ לַמְּלָאכָ֔ה
בְּכֹ֖ל מְלֶ֣אכֶת הַקֹּ֑דֶשׁ וַיְהִ֣י׀ זְהַ֣ב הַתְּנוּפָ֗ה תֵּ֤שַׁע
וְעֶשְׂרִים֙ כִּכָּ֔ר וּשְׁבַ֨ע מֵא֧וֹת וּשְׁלֹשִׁ֛ים שֶׁ֖קֶל בְּשֶׁ֥קֶל
הַקֹּֽדֶשׁ׃

‎<span id="025">25</span> ‏וְכֶ֛סֶף פְּקוּדֵ֥י הָעֵדָ֖ה מְאַ֣ת כִּכָּ֑ר
וְאֶלֶף֩ וּשְׁבַ֨ע מֵא֜וֹת וַחֲמִשָּׁ֧ה וְשִׁבְעִ֛ים שֶׁ֖קֶל בְּשֶׁ֥קֶל
הַקֹּֽדֶשׁ׃

‎<span id="026">26</span> ‏בֶּ֚קַע לַגֻּלְגֹּ֔לֶת מַחֲצִ֥ית הַשֶּׁ֖קֶל
בְּשֶׁ֣קֶל הַקֹּ֑דֶשׁ לְכֹ֨ל הָעֹבֵ֜ר עַל־הַפְּקֻדִ֗ים מִבֶּ֨ן
עֶשְׂרִ֤ים שָׁנָה֙ וָמַ֔עְלָה לְשֵׁשׁ־מֵא֥וֹת אֶ֙לֶף֙ וּשְׁלֹ֣שֶׁת
אֲלָפִ֔ים וַחֲמֵ֥שׁ מֵא֖וֹת וַחֲמִשִּֽׁים׃

‎<span id="027">27</span> ‏וַיְהִ֗י מְאַת֙ כִּכַּ֣ר הַכֶּ֔סֶף לָצֶ֗קֶת
אֵ֚ת אַדְנֵ֣י הַקֹּ֔דֶשׁ וְאֵ֖ת אַדְנֵ֣י הַפָּרֹ֑כֶת מְאַ֧ת אֲדָנִ֛ים
לִמְאַ֥ת הַכִּכָּ֖ר כִּכָּ֥ר לָאָֽדֶן׃

‎<span id="028">28</span> ‏וְאֶת־הָאֶ֜לֶף וּשְׁבַ֤ע הַמֵּאוֹת֙
וַחֲמִשָּׁ֣ה וְשִׁבְעִ֔ים עָשָׂ֥ה וָוִ֖ים לָעַמּוּדִ֑ים וְצִפָּ֥ה
רָאשֵׁיהֶ֖ם וְחִשַּׁ֥ק אֹתָֽם׃

‎<span id="029">29</span> ‏וּנְחֹ֥שֶׁת הַתְּנוּפָ֖ה שִׁבְעִ֣ים כִּכָּ֑ר
וְאַלְפַּ֥יִם וְאַרְבַּע־מֵא֖וֹת שָֽׁקֶל׃

‎<span id="030">30</span> ‏וַיַּ֣עַשׂ בָּ֗הּ אֶת־אַדְנֵי֙ פֶּ֚תַח אֹ֣הֶל
מוֹעֵ֔ד וְאֵת֙ מִזְבַּ֣ח הַנְּחֹ֔שֶׁת וְאֶת־מִכְבַּ֥ר הַנְּחֹ֖שֶׁת
אֲשֶׁר־ל֑וֹ וְאֵ֖ת כָּל־כְּלֵ֥י הַמִּזְבֵּֽחַ׃

‎<span id="031">31</span> ‏וְאֶת־אַדְנֵ֤י הֶֽחָצֵר֙ סָבִ֔יב
וְאֶת־אַדְנֵ֖י שַׁ֣עַר הֶחָצֵ֑ר וְאֵ֨ת כָּל־יִתְדֹ֧ת הַמִּשְׁכָּ֛ן
וְאֶת־כָּל־יִתְדֹ֥ת הֶחָצֵ֖ר סָבִֽיב׃

1 wayy<sup>a</sup>‘aś ’eṯ-mizəb<sup>a</sup>ḥ hā‘ōlâ ‘ăṣê šiṭṭîm ḥāmēš
’ammwōṯ ’ārəkwō wəḥāmēš-’ammwōṯ rāḥəbwō rāḇû‘a wəšālōš ’ammwōṯ qōmāṯwō:

2 wayy<sup>a</sup>‘aś qarənōṯāyw ‘al ’arəb<sup>a</sup>‘ pinnōṯāyw
mimmennû hāyû qarənōṯāyw wayəṣaf ’ōṯwō nəḥōšeṯ:

3 wayy<sup>a</sup>‘aś ’eṯ-kāl-kəlê hammizəbēḥa ’eṯ-hassîrōṯ
wə’eṯ-hayyā‘îm wə’eṯ-hammizərāqōṯ ’eṯ-hammizəlāḡōṯ
wə’eṯ-hamm<sup>a</sup>ḥətōṯ kāl-kēlāyw ‘āśâ nəḥōšeṯ:

4 wayy<sup>a</sup>‘aś lammizəbēḥa miḵəbār m<sup>a</sup>‘ăśēh rešeṯ
nəḥōšeṯ t<sup>a</sup>ḥaṯ karəkubwō milləmaṭṭâ ‘aḏ-ḥeṣəywō:

5 wayyiṣōq ’arəb<sup>a</sup>‘ ṭabā‘ōṯ bə’arəb<sup>a</sup>‘ haqqəṣāwōṯ
ləmiḵəbar hannəḥōšeṯ bātîm labadîm:

6 wayy<sup>a</sup>‘aś ’eṯ-habadîm ‘ăṣê šiṭṭîm wayəṣaf ’ōṯām nəḥōšeṯ:

7 wayyāḇē’ ’eṯ-habadîm baṭṭabā‘ōṯ ‘al ṣalə‘ōṯ hammizəbēḥa lāśē’ṯ ’ōṯwō
bâem nəḇûḇ luḥōṯ ‘āśâ ’ōṯwō: s

8 wayy<sup>a</sup>‘aś ’ēṯ hakîywōr nəḥōšeṯ wə’ēṯ kannwō nəḥōšeṯ
bəmarə’ōṯ haṣṣōḇə’ōṯ ’ăšer ṣāḇə’û peṯ<sup>a</sup>ḥ ’ōhel mwō‘ēḏ: s

9 wayy<sup>a</sup>‘aś ’eṯ-heḥāṣēr lifə’aṯ\| neḡeḇ têmānâ qalə‘ê heḥāṣēr
šēš māšəzār mē’â bā’ammâ:

10 ‘ammûḏêhem ‘eśərîm wə’aḏənêhem ‘eśərîm nəḥōšeṯ wāwê hā‘ammuḏîm
w<sup>a</sup>ḥăšuqêhem kāsef:

11 wəlifə’aṯ ṣāfwōn mē’â ḇā’ammâ ‘ammûḏêhem ‘eśərîm wə’aḏənêhem ‘eśərîm
nəḥōšeṯ wāwê hā‘ammûḏîm w<sup>a</sup>ḥăšuqêhem kāsef:

12 wəlifə’aṯ-yām qəlā‘îm ḥămiššîm bā’ammâ ‘ammûḏêhem ‘ăśārâ wə’aḏənêhem
‘ăśārâ wāwê hā‘ammuḏîm w<sup>a</sup>ḥăšûqêhem kāsef:

13 wəlifə’aṯ qēḏəmâ mizərāḥâ ḥămiššîm ’ammâ:

14 qəlā‘îm ḥămēš-‘eśərēh ’ammâ ’el-hakāṯēf ‘ammûḏêhem šəlōšâ wə’aḏənêhem
šəlōšâ:

15 wəlakāṯēf haššēnîṯ mizzeh ûmizzeh ləš<sup>a</sup>‘ar heḥāṣēr qəlā‘îm
ḥămēš ‘eśərēh ’ammâ ‘ammuḏêhem šəlōšâ wə’aḏənêhem šəlōšâ:

16 kāl-qalə‘ê heḥāṣēr sāḇîḇ šēš māšəzār:

17 wəhā’ăḏānîm lā‘ammuḏîm nəḥōšeṯ wāwê hā‘ammûḏîm w<sup>a</sup>ḥăšûqêhem
kesef wəṣipûy rā’šêhem kāsef wəhēm məḥuššāqîm kesef kōl ‘ammuḏê heḥāṣēr:

18 ûmāsaḵə š<sup>a</sup>‘ar heḥāṣēr m<sup>a</sup>‘ăśēh rōqēm təḵēleṯ
wə’arəgāmān wəṯwōl<sup>a</sup>‘aṯ šānî wəšēš māšəzār wə‘eśərîm ’ammâ
’ōreḵə wəqwōmâ ḇərōḥaḇ ḥāmēš ’ammwōṯ lə‘ummaṯ qalə‘ê heḥāṣēr:

19 wə‘ammuḏêhem ’arəbā‘â wə’aḏənêhem ’arəbā‘â nəḥōšeṯ wāwêhem kesef
wəṣipûy rā’šêhem w<sup>a</sup>ḥăšuqêhem kāsef:

20 wəḵāl-hayəṯēḏōṯ lammišəkān wəleḥāṣēr sāḇîḇ nəḥōšeṯ: s

21 ’ēlleh fəqûḏê hammišəkān mišəkan hā‘ēḏuṯ ’ăšer puqqaḏ ‘al-pî mōšeh
‘ăḇōḏaṯ haləwîyim bəyaḏ ’îṯāmār ben-’ahărōn hakōhēn:

22 ûḇəṣalə’ēl ben-’ûrî ḇen-ḥûr ləmaṭṭēh yəhûḏâ ‘āśâ ’ēṯ kāl-’ăšer-ṣiûâ
yəhwâ ’eṯ-mōšeh:

23 wə’itwō ’âŏlî’āḇ ben-’ăḥîsāmāḵə ləmaṭṭēh-ḏān ḥārāš wəḥōšēḇ wərōqēm
batəḵēleṯ ûḇā’arəgāmān ûḇəṯwōl<sup>a</sup>‘aṯ haššānî ûḇaššēš: s

24 kāl-hazzâāḇ he‘āśûy lamməlā’ḵâ bəḵōl məle’ḵeṯ haqqōḏeš wayəhî\| zəhaḇ
hatənûfâ tēš<sup>a</sup>‘ wə‘eśərîm kikār ûšəḇ<sup>a</sup>‘ mē’wōṯ
ûšəlōšîm šeqel bəšeqel haqqōḏeš:

25 wəḵesef pəqûḏê hā‘ēḏâ mə’aṯ kikār wə’elef ûšəḇ<sup>a</sup>‘ mē’wōṯ
w<sup>a</sup>ḥămiššâ wəšiḇə‘îm šeqel bəšeqel haqqōḏeš:

26 beq<sup>a</sup>‘ laguləgōleṯ m<sup>a</sup>ḥăṣîṯ haššeqel bəšeqel
haqqōḏeš ləḵōl hā‘ōḇēr ‘al-hapəquḏîm miben ‘eśərîm šānâ
wām<sup>a</sup>‘əlâ ləšēš-mē’wōṯ ’elef ûšəlōšeṯ ’ălāfîm
w<sup>a</sup>ḥămēš mē’wōṯ w<sup>a</sup>ḥămiššîm:

27 wayəhî mə’aṯ kikar hakesef lāṣeqeṯ ’ēṯ ’aḏənê haqqōḏeš wə’ēṯ ’aḏənê
hapārōḵeṯ mə’aṯ ’ăḏānîm limə’aṯ hakikār kikār lā’āḏen:

28 wə’eṯ-hā’elef ûšəḇ<sup>a</sup>‘ hammē’wōṯ w<sup>a</sup>ḥămiššâ
wəšiḇə‘îm ‘āśâ wāwîm lā‘ammûḏîm wəṣipâ rā’šêhem wəḥiššaq ’ōṯām:

29 ûnəḥōšeṯ hatənûfâ šiḇə‘îm kikār wə’aləpayim
wə’arəb<sup>a</sup>‘-mē’wōṯ šāqel:

30 wayy<sup>a</sup>‘aś bāh ’eṯ-’aḏənê peṯ<sup>a</sup>ḥ ’ōhel mwō‘ēḏ
wə’ēṯ mizəb<sup>a</sup>ḥ hannəḥōšeṯ wə’eṯ-miḵəbar hannəḥōšeṯ ’ăšer-lwō
wə’ēṯ kāl-kəlê hammizəbēḥa:

31 wə’eṯ-’aḏənê heḥāṣēr sāḇîḇ wə’eṯ-’aḏənê š<sup>a</sup>‘ar heḥāṣēr
wə’ēṯ kāl-yiṯəḏōṯ hammišəkān wə’eṯ-kāl-yiṯəḏōṯ heḥāṣēr sāḇîḇ:

------------------------------------------------------------------------

[Next: Exodus (Shemot) Chapter 39](exo039.md)
