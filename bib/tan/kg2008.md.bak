[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2008)  [KJV](../kjv/kg2008)  [Sep](../sep/kg2008.md) 
[Vul](../vul/kg2008.md)   
  
[2 Kings (2 Melakhim) Index](kg2.md)  
  [Previous](kg2007)  [Next](kg2009.md) 

------------------------------------------------------------------------

### Tanach (Hebrew): 2 Kings (2 Melakhim) Chapter 8

‎<span id="001">1</span> ‏וֶאֱלִישָׁ֡ע דִּבֶּ֣ר אֶל־הָאִשָּׁה֩
אֲשֶׁר־הֶחֱיָ֨ה אֶת־בְּנָ֜הּ לֵאמֹ֗ר ק֤וּמִי וּלְכִי֙ אתי אַ֣תְּ
וּבֵיתֵ֔ךְ וְג֖וּרִי בַּאֲשֶׁ֣ר תָּג֑וּרִי כִּֽי־קָרָ֤א יְהוָה֙
לָֽרָעָ֔ב וְגַם־בָּ֥א אֶל־הָאָ֖רֶץ שֶׁ֥בַע שָׁנִֽים׃

‎<span id="002">2</span> ‏וַתָּ֙קָם֙ הָֽאִשָּׁ֔ה וַתַּ֕עַשׂ כִּדְבַ֖ר
אִ֣ישׁ הָאֱלֹהִ֑ים וַתֵּ֤לֶךְ הִיא֙ וּבֵיתָ֔הּ וַתָּ֥גָר
בְּאֶֽרֶץ־פְּלִשְׁתִּ֖ים שֶׁ֥בַע שָׁנִֽים׃

‎<span id="003">3</span> ‏וַיְהִ֗י מִקְצֵה֙ שֶׁ֣בַע שָׁנִ֔ים וַתָּ֥שָׁב
הָאִשָּׁ֖ה מֵאֶ֣רֶץ פְּלִשְׁתִּ֑ים וַתֵּצֵא֙ לִצְעֹ֣ק אֶל־הַמֶּ֔לֶךְ
אֶל־בֵּיתָ֖הּ וְאֶל־שָׂדָֽהּ׃

‎<span id="004">4</span> ‏וְהַמֶּ֗לֶךְ מְדַבֵּר֙ אֶל־גֵּ֣חֲזִ֔י נַ֥עַר
אִישׁ־הָאֱלֹהִ֖ים לֵאמֹ֑ר סַפְּרָה־נָּ֣א לִ֔י אֵ֥ת כָּל־הַגְּדֹל֖וֹת
אֲשֶׁר־עָשָׂ֥ה אֱלִישָֽׁע׃

‎<span id="005">5</span> ‏וַ֠יְהִי ה֥וּא מְסַפֵּ֣ר לַמֶּלֶךְ֮ אֵ֣ת
אֲשֶׁר־הֶחֱיָ֣ה אֶת־הַמֵּת֒ וְהִנֵּ֨ה הָאִשָּׁ֜ה אֲשֶׁר־הֶחֱיָ֤ה
אֶת־בְּנָהּ֙ צֹעֶ֣קֶת אֶל־הַמֶּ֔לֶךְ עַל־בֵּיתָ֖הּ וְעַל־שָׂדָ֑הּ
וַיֹּ֤אמֶר גֵּֽחֲזִי֙ אֲדֹנִ֣י הַמֶּ֔לֶךְ זֹ֚את<sup>3</sup> הָֽאִשָּׁ֔ה
וְזֶה־בְּנָ֖הּ אֲשֶׁר־הֶחֱיָ֥ה אֱלִישָֽׁע׃

‎<span id="006">6</span> ‏וַיִּשְׁאַ֥ל הַמֶּ֛לֶךְ לָאִשָּׁ֖ה
וַתְּסַפֶּר־ל֑וֹ וַיִּתֶּן־לָ֣הּ הַמֶּלֶךְ֩ סָרִ֨יס אֶחָ֜ד לֵאמֹ֗ר
הָשֵׁ֤יב אֶת־כָּל־אֲשֶׁר־לָהּ֙ וְאֵת֙ כָּל־תְּבוּאֹ֣ת הַשָּׂדֶ֔ה
מִיּ֛וֹם עָזְבָ֥ה אֶת־הָאָ֖רֶץ וְעַד־עָֽתָּה׃ פ

‎<span id="007">7</span> ‏וַיָּבֹ֤א אֱלִישָׁע֙ דַּמֶּ֔שֶׂק וּבֶן־הֲדַ֥ד
מֶֽלֶךְ־אֲרָ֖ם חֹלֶ֑ה וַיֻּגַּד־ל֣וֹ לֵאמֹ֔ר בָּ֛א אִ֥ישׁ הָאֱלֹהִ֖ים
עַד־הֵֽנָּה׃

‎<span id="008">8</span> ‏וַיֹּ֨אמֶר הַמֶּ֜לֶךְ אֶל־חֲזָהאֵ֗ל קַ֤ח
בְּיָֽדְךָ֙ מִנְחָ֔ה וְלֵ֕ךְ לִקְרַ֖את אִ֣ישׁ הָאֱלֹהִ֑ים וְדָרַשְׁתָּ֙
אֶת־יְהוָ֤ה מֵֽאוֹתוֹ֙ לֵאמֹ֔ר הַאֶחְיֶ֖ה מֵחֳלִ֥י זֶֽה׃

‎<span id="009">9</span> ‏וַיֵּ֣לֶךְ חֲזָאֵל֮ לִקְרָאתוֹ֒ וַיִּקַּ֨ח
מִנְחָ֤ה בְיָדוֹ֙ וְכָל־ט֣וּב דַּמֶּ֔שֶׂק מַשָּׂ֖א אַרְבָּעִ֣ים גָּמָ֑ל
וַיָּבֹא֙ וַיַּעֲמֹ֣ד לְפָנָ֔יו וַיֹּ֗אמֶר בִּנְךָ֙ בֶן־הֲדַ֤ד
מֶֽלֶךְ־אֲרָם֙ שְׁלָחַ֤נִי אֵלֶ֙יךָ֙ לֵאמֹ֔ר הַאֶחְיֶ֖ה מֵחֳלִ֥י זֶֽה׃

‎<span id="010">10</span> ‏וַיֹּ֤אמֶר אֵלָיו֙ אֱלִישָׁ֔ע לֵ֥ךְ אֱמָר־לא
ל֖וֹ חָיֹ֣ה תִחְיֶ֑ה וְהִרְאַ֥נִי יְהוָ֖ה כִּֽי־מ֥וֹת יָמֽוּת׃

‎<span id="011">11</span> ‏וַיַּעֲמֵ֥ד אֶת־פָּנָ֖יו וַיָּ֣שֶׂם
עַד־בֹּ֑שׁ וַיֵּ֖בְךְּ אִ֥ישׁ הָאֱלֹהִֽים׃

‎<span id="012">12</span> ‏וַיֹּ֣אמֶר חֲזָאֵ֔ל מַדּ֖וּעַ אֲדֹנִ֣י בֹכֶ֑ה
וַיֹּ֡אמֶר כִּֽי־יָדַ֡עְתִּי אֵ֣ת אֲשֶׁר־תַּעֲשֶׂה֩ לִבְנֵ֨י יִשְׂרָאֵ֜ל
רָעָ֗ה מִבְצְרֵיהֶ֞ם תְּשַׁלַּ֤ח בָּאֵשׁ֙ וּבַחֻֽרֵיהֶם֙ בַּחֶ֣רֶב
תַּהֲרֹ֔ג וְעֹלְלֵיהֶ֣ם תְּרַטֵּ֔שׁ וְהָרֹתֵיהֶ֖ם תְּבַקֵּֽעַ׃

‎<span id="013">13</span> ‏וַיֹּ֣אמֶר חֲזָהאֵ֔ל כִּ֣י מָ֤ה עַבְדְּךָ֙
הַכֶּ֔לֶב כִּ֣י יַעֲשֶׂ֔ה הַדָּבָ֥ר הַגָּד֖וֹל הַזֶּ֑ה וַיֹּ֣אמֶר
אֱלִישָׁ֔ע הִרְאַ֧נִי יְהוָ֛ה אֹתְךָ֖ מֶ֥לֶךְ עַל־אֲרָֽם׃

‎<span id="014">14</span> ‏וַיֵּ֣לֶךְ׀ מֵאֵ֣ת אֱלִישָׁ֗ע וַיָּבֹא֙
אֶל־אֲדֹנָ֔יו וַיֹּ֣אמֶר ל֔וֹ מָֽה־אָמַ֥ר לְךָ֖ אֱלִישָׁ֑ע וַיֹּ֕אמֶר
אָ֥מַר לִ֖י חָיֹ֥ה תִחְיֶֽה׃

‎<span id="015">15</span> ‏וַיְהִ֣י מִֽמָּחֳרָ֗ת וַיִּקַּ֤ח הַמַּכְבֵּר֙
וַיִּטְבֹּ֣ל בַּמַּ֔יִם וַיִּפְרֹ֥שׂ עַל־פָּנָ֖יו וַיָּמֹ֑ת וַיִּמְלֹ֥ךְ
חֲזָהאֵ֖ל תַּחְתָּֽיו׃ פ

‎<span id="016">16</span> ‏וּבִשְׁנַ֣ת חָמֵ֗שׁ לְיוֹרָ֤ם בֶּן־אַחְאָב֙
מֶ֣לֶךְ יִשְׂרָאֵ֔ל וִיהוֹשָׁפָ֖ט מֶ֣לֶךְ יְהוּדָ֑ה מָלַ֛ךְ יְהוֹרָ֥ם
בֶּן־יְהוֹשָׁפָ֖ט מֶ֥לֶךְ יְהוּדָֽה׃

‎<span id="017">17</span> ‏בֶּן־שְׁלֹשִׁ֥ים וּשְׁתַּ֛יִם שָׁנָ֖ה הָיָ֣ה
בְמָלְכ֑וֹ וּשְׁמֹנֶ֣ה שנה שָׁנִ֔ים מָלַ֖ךְ בִּירוּשָׁלִָֽם׃

‎<span id="018">18</span> ‏וַיֵּ֨לֶךְ בְּדֶ֣רֶךְ׀ מַלְכֵ֣י יִשְׂרָאֵ֗ל
כַּאֲשֶׁ֤ר עָשׂוּ֙ בֵּ֣ית אַחְאָ֔ב כִּ֚י בַּת־אַחְאָ֔ב הָֽיְתָה־לּ֖וֹ
לְאִשָּׁ֑ה וַיַּ֥עַשׂ הָרַ֖ע בְּעֵינֵ֥י יְהוָֽה׃

‎<span id="019">19</span> ‏וְלֹֽא־אָבָ֤ה יְהוָה֙ לְהַשְׁחִ֣ית
אֶת־יְהוּדָ֔ה לְמַ֖עַן דָּוִ֣ד עַבְדּ֑וֹ כַּאֲשֶׁ֣ר אָֽמַר־ל֗וֹ לָתֵ֨ת
ל֥וֹ נִ֛יר לְבָנָ֖יו כָּל־הַיָּמִֽים׃

‎<span id="020">20</span> ‏בְּיָמָיו֙ פָּשַׁ֣ע אֱד֔וֹם מִתַּ֖חַת
יַד־יְהוּדָ֑ה וַיַּמְלִ֥כוּ עֲלֵיהֶ֖ם מֶֽלֶךְ׃

‎<span id="021">21</span> ‏וַיַּעֲבֹ֤ר יוֹרָם֙ צָעִ֔ירָה וְכָל־הָרֶ֖כֶב
עִמּ֑וֹ וַֽיְהִי־ה֞וּא קָ֣ם לַ֗יְלָה וַיַּכֶּ֨ה אֶת־אֱד֜וֹם הַסֹּבֵ֤יב
אֵלָיו֙ וְאֵת֙ שָׂרֵ֣י הָרֶ֔כֶב וַיָּ֥נָס הָעָ֖ם לְאֹהָלָֽיו׃

‎<span id="022">22</span> ‏וַיִּפְשַׁ֣ע אֱד֗וֹם מִתַּ֙חַת֙ יַד־יְהוּדָ֔ה
עַ֖ד הַיּ֣וֹם הַזֶּ֑ה אָ֛ז תִּפְשַׁ֥ע לִבְנָ֖ה בָּעֵ֥ת הַהִֽיא׃

‎<span id="023">23</span> ‏וְיֶ֛תֶר דִּבְרֵ֥י יוֹרָ֖ם וְכָל־אֲשֶׁ֣ר
עָשָׂ֑ה הֲלֽוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים
לְמַלְכֵ֥י יְהוּדָֽה׃

‎<span id="024">24</span> ‏וַיִּשְׁכַּ֤ב יוֹרָם֙ עִם־אֲבֹתָ֔יו
וַיִּקָּבֵ֥ר עִם־אֲבֹתָ֖יו בְּעִ֣יר דָּוִ֑ד וַיִּמְלֹ֛ךְ אֲחַזְיָ֥הוּ
בְנ֖וֹ תַּחְתָּֽיו׃ פ

‎<span id="025">25</span> ‏בִּשְׁנַת֙ שְׁתֵּים־עֶשְׂרֵ֣ה שָׁנָ֔ה
לְיוֹרָ֥ם בֶּן־אַחְאָ֖ב מֶ֣לֶךְ יִשְׂרָאֵ֑ל מָלַ֛ךְ אֲחַזְיָ֥הוּ
בֶן־יְהוֹרָ֖ם מֶ֥לֶךְ יְהוּדָֽה׃

‎<span id="026">26</span> ‏בֶּן־עֶשְׂרִ֨ים וּשְׁתַּ֤יִם שָׁנָה֙
אֲחַזְיָ֣הוּ בְמָלְכ֔וֹ וְשָׁנָ֣ה אַחַ֔ת מָלַ֖ךְ בִּירוּשָׁלִָ֑ם וְשֵׁ֤ם
אִמּוֹ֙ עֲתַלְיָ֔הוּ בַּת־עָמְרִ֖י מֶ֥לֶךְ יִשְׂרָאֵֽל׃

‎<span id="027">27</span> ‏וַיֵּ֗לֶךְ בְּדֶ֙רֶךְ֙ בֵּ֣ית אַחְאָ֔ב
וַיַּ֧עַשׂ הָרַ֛ע בְּעֵינֵ֥י יְהוָ֖ה כְּבֵ֣ית אַחְאָ֑ב כִּ֛י חֲתַ֥ן
בֵּית־אַחְאָ֖ב הֽוּא׃

‎<span id="028">28</span> ‏וַיֵּ֜לֶךְ אֶת־יוֹרָ֣ם בֶּן־אַחְאָ֗ב
לַמִּלְחָמָ֛ה עִם־חֲזָהאֵ֥ל מֶֽלֶךְ־אֲרָ֖ם בְּרָמֹ֣ת גִּלְעָ֑ד
וַיַּכּ֥וּ אֲרַמִּ֖ים אֶת־יוֹרָֽם׃

‎<span id="029">29</span> ‏וַיָּשָׁב֩ יוֹרָ֨ם הַמֶּ֜לֶךְ לְהִתְרַפֵּ֣א
בְיִזְרְעֶ֗אל מִן־הַמַּכִּים֙ אֲשֶׁ֨ר יַכֻּ֤הוּ אֲרַמִּים֙ בָּֽרָמָ֔ה
בְּהִלָּ֣חֲמ֔וֹ אֶת־חֲזָהאֵ֖ל מֶ֣לֶךְ אֲרָ֑ם וַאֲחַזְיָ֨הוּ
בֶן־יְהוֹרָ֜ם מֶ֣לֶךְ יְהוּדָ֗ה יָרַ֡ד לִרְא֞וֹת אֶת־יוֹרָ֧ם
בֶּן־אַחְאָ֛ב בְּיִזְרְעֶ֖אל כִּֽי־חֹלֶ֥ה הֽוּא׃ פ

1 we’ĕlîšā‘ diber ’el-hā’iššâ ’ăšer-heḥĕyâ ’eṯ-bənāh lē’mōr qûmî ûləḵî
’atî ’atə ûḇêṯēḵə wəḡûrî ba’ăšer tāḡûrî kî-qārā’ yəhwâ lārā‘āḇ wəḡam-bā’
’el-hā’āreṣ šeḇ<sup>a</sup>‘ šānîm:

2 watāqām hā’iššâ wat<sup>a</sup>‘aś kiḏəḇar ’îš hā’ĕlōhîm watēleḵə hî’
ûḇêṯāh watāḡār bə’ereṣ-pəlišətîm šeḇ<sup>a</sup>‘ šānîm:

3 wayəhî miqəṣēh šeḇ<sup>a</sup>‘ šānîm watāšāḇ hā’iššâ mē’ereṣ
pəlišətîm watēṣē’ liṣə‘ōq ’el-hammeleḵə ’el-bêṯāh wə’el-śāḏāh:

4 wəhammeleḵə məḏabēr ’el-gēḥăzî n<sup>a</sup>‘ar ’îš-hā’ĕlōhîm lē’mōr
sapərâ-nnā’ lî ’ēṯ kāl-hagəḏōlwōṯ ’ăšer-‘āśâ ’ĕlîšā‘:

5 wayəhî hû’ məsapēr lammeleḵə ’ēṯ ’ăšer-heḥĕyâ ’eṯ-hammēṯ wəhinnēh
hā’iššâ ’ăšer-heḥĕyâ ’eṯ-bənāh ṣō‘eqeṯ ’el-hammeleḵə ‘al-bêṯāh
wə‘al-śāḏāh wayyō’mer gēḥăzî ’ăḏōnî hammeleḵə zō’ṯ<sup>3</sup> hā’iššâ
wəzeh-bənāh ’ăšer-heḥĕyâ ’ĕlîšā‘:

6 wayyišə’al hammeleḵə lā’iššâ watəsaper-lwō wayyiten-lāh hammeleḵə
sārîs ’eḥāḏ lē’mōr hāšêḇ ’eṯ-kāl-’ăšer-lāh wə’ēṯ kāl-təḇû’ōṯ haśśāḏeh
mîywōm ‘āzəḇâ ’eṯ-hā’āreṣ wə‘aḏ-‘ātâ: f

7 wayyāḇō’ ’ĕlîšā‘ dammeśeq ûḇen-hăḏaḏ meleḵə-’ărām ḥōleh wayyugaḏ-lwō
lē’mōr bā’ ’îš hā’ĕlōhîm ‘aḏ-hēnnâ:

8 wayyō’mer hammeleḵə ’el-ḥăzâ’ēl q<sup>a</sup>ḥ bəyāḏəḵā minəḥâ wəlēḵə
liqəra’ṯ ’îš hā’ĕlōhîm wəḏārašətā ’eṯ-yəhwâ mē’wōṯwō lē’mōr ha’eḥəyeh
mēḥŏlî zeh:

9 wayyēleḵə ḥăzā’ēl liqərā’ṯwō wayyiqq<sup>a</sup>ḥ minəḥâ ḇəyāḏwō
wəḵāl-ṭûḇ dammeśeq maśśā’ ’arəbā‘îm gāmāl wayyāḇō’ wayy<sup>a</sup>‘ămōḏ
ləfānāyw wayyō’mer binəḵā ḇen-hăḏaḏ meleḵə-’ărām šəlāḥanî ’ēleyḵā lē’mōr
ha’eḥəyeh mēḥŏlî zeh:

10 wayyō’mer ’ēlāyw ’ĕlîšā‘ lēḵə ’ĕmār-lō’ lwō ḥāyōh ṯiḥəyeh wəhirə’anî
yəhwâ kî-mwōṯ yāmûṯ:

11 wayy<sup>a</sup>‘ămēḏ ’eṯ-pānāyw wayyāśem ‘aḏ-bōš wayyēḇəḵḵə ’îš
hā’ĕlōhîm:

12 wayyō’mer ḥăzā’ēl madû‘a ’ăḏōnî ḇōḵeh wayyō’mer
kî-yāḏ<sup>a</sup>‘ətî ’ēṯ ’ăšer-t<sup>a</sup>‘ăśeh liḇənê yiśərā’ēl
rā‘â miḇəṣərêhem təšall<sup>a</sup>ḥ bā’ēš ûḇ<sup>a</sup>ḥurêhem
b<sup>a</sup>ḥereḇ tahărōḡ wə‘ōləlêhem təraṭṭēš wəhārōṯêhem təḇaqqē‘a:

13 wayyō’mer ḥăzâ’ēl kî mâ ‘aḇədəḵā hakeleḇ kî y<sup>a</sup>‘ăśeh
hadāḇār hagāḏwōl hazzeh wayyō’mer ’ĕlîšā‘ hirə’anî yəhwâ ’ōṯəḵā meleḵə
‘al-’ărām:

14 wayyēleḵə\| mē’ēṯ ’ĕlîšā‘ wayyāḇō’ ’el-’ăḏōnāyw wayyō’mer lwō
mâ-’āmar ləḵā ’ĕlîšā‘ wayyō’mer ’āmar lî ḥāyōh ṯiḥəyeh:

15 wayəhî mimmāḥŏrāṯ wayyiqq<sup>a</sup>ḥ hammaḵəbēr wayyiṭəbōl bammayim
wayyifərōś ‘al-pānāyw wayyāmōṯ wayyiməlōḵə ḥăzâ’ēl t<sup>a</sup>ḥətāyw:
f

16 ûḇišənaṯ ḥāmēš ləywōrām ben-’<sup>a</sup>ḥə’āḇ meleḵə yiśərā’ēl
wîhwōšāfāṭ meleḵə yəhûḏâ mālaḵə yəhwōrām ben-yəhwōšāfāṭ meleḵə yəhûḏâ:

17 ben-šəlōšîm ûšətayim šānâ hāyâ ḇəmāləḵwō ûšəmōneh šānâ šānîm mālaḵə
bîrûšālāim:

18 wayyēleḵə bəḏereḵə\| maləḵê yiśərā’ēl ka’ăšer ‘āśû bêṯ
’<sup>a</sup>ḥə’āḇ kî baṯ-’<sup>a</sup>ḥə’āḇ hāyəṯâ-llwō lə’iššâ
wayy<sup>a</sup>‘aś hār<sup>a</sup>‘ bə‘ênê yəhwâ:

19 wəlō’-’āḇâ yəhwâ ləhašəḥîṯ ’eṯ-yəhûḏâ ləm<sup>a</sup>‘an dāwiḏ
‘aḇədwō ka’ăšer ’āmar-lwō lāṯēṯ lwō nîr ləḇānāyw kāl-hayyāmîm:

20 bəyāmāyw pāš<sup>a</sup>‘ ’ĕḏwōm mit<sup>a</sup>ḥaṯ yaḏ-yəhûḏâ
wayyaməliḵû ‘ălêhem meleḵə:

21 wayy<sup>a</sup>‘ăḇōr ywōrām ṣā‘îrâ wəḵāl-hāreḵeḇ ‘immwō wayəhî-hû’
qām layəlâ wayyakeh ’eṯ-’ĕḏwōm hassōḇêḇ ’ēlāyw wə’ēṯ śārê hāreḵeḇ
wayyānās hā‘ām lə’ōhālāyw:

22 wayyifəš<sup>a</sup>‘ ’ĕḏwōm mit<sup>a</sup>ḥaṯ yaḏ-yəhûḏâ ‘aḏ
hayywōm hazzeh ’āz tifəš<sup>a</sup>‘ liḇənâ bā‘ēṯ hahî’:

23 wəyeṯer diḇərê ywōrām wəḵāl-’ăšer ‘āśâ hălwō’-hēm kəṯûḇîm ‘al-sēfer
diḇərê hayyāmîm ləmaləḵê yəhûḏâ:

24 wayyišəkaḇ ywōrām ‘im-’ăḇōṯāyw wayyiqqāḇēr ‘im-’ăḇōṯāyw bə‘îr dāwiḏ
wayyiməlōḵə ’ăḥazəyâû ḇənwō t<sup>a</sup>ḥətāyw: f

25 bišənaṯ šətêm-‘eśərēh šānâ ləywōrām ben-’<sup>a</sup>ḥə’āḇ meleḵə
yiśərā’ēl mālaḵə ’ăḥazəyâû ḇen-yəhwōrām meleḵə yəhûḏâ:

26 ben-‘eśərîm ûšətayim šānâ ’ăḥazəyâû ḇəmāləḵwō wəšānâ ’<sup>a</sup>ḥaṯ
mālaḵə bîrûšālāim wəšēm ’immwō ‘ăṯaləyâû baṯ-‘āmərî meleḵə yiśərā’ēl:

27 wayyēleḵə bəḏereḵə bêṯ ’<sup>a</sup>ḥə’āḇ wayy<sup>a</sup>‘aś
hār<sup>a</sup>‘ bə‘ênê yəhwâ kəḇêṯ ’<sup>a</sup>ḥə’āḇ kî ḥăṯan
bêṯ-’<sup>a</sup>ḥə’āḇ hû’:

28 wayyēleḵə ’eṯ-ywōrām ben-’<sup>a</sup>ḥə’āḇ lammiləḥāmâ ‘im-ḥăzâ’ēl
meleḵə-’ărām bərāmōṯ gilə‘āḏ wayyakû ’ărammîm ’eṯ-ywōrām:

29 wayyāšāḇ ywōrām hammeleḵə ləhiṯərapē’ ḇəyizərə‘e’l min-hammakîm ’ăšer
yakuhû ’ărammîm bārāmâ bəhillāḥămwō ’eṯ-ḥăzâ’ēl meleḵə ’ărām wa’ăḥazəyâû
ḇen-yəhwōrām meleḵə yəhûḏâ yāraḏ lirə’wōṯ ’eṯ-ywōrām
ben-’<sup>a</sup>ḥə’āḇ bəyizərə‘e’l kî-ḥōleh hû’: f

------------------------------------------------------------------------

[Next: 2 Kings (2 Melakhim) Chapter 9](kg2009.md)
