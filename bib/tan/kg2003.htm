<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: 2 Kings (2 Melakhim): 2 Kings (2 Melakhim) Chapter 3</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg2003.htm">Polyglot</A>&nbsp;
<A HREF="../kjv/kg2003.htm">KJV</A>&nbsp;
<A HREF="../sep/kg2003.htm">Sep</A>&nbsp;
<A HREF="../vul/kg2003.htm">Vul</A>&nbsp;

<BR>
<BR><A HREF="kg2.htm">2 Kings (2 Melakhim) Index</A><BR>
&nbsp;
<A HREF="kg2002.htm">Previous</A>&nbsp;
<A HREF="kg2004.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): 2 Kings (2 Melakhim) Chapter 3</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וִיהוֹרָ֣ם בֶּן־אַחְאָ֗ב מָלַ֤ךְ עַל־יִשְׂרָאֵל֙ בְּשֹׁ֣מְר֔וֹן בִּשְׁנַת֙ שְׁמֹנֶ֣ה עֶשְׂרֵ֔ה לִיהוֹשָׁפָ֖ט מֶ֣לֶךְ יְהוּדָ֑ה וַיִּמְלֹ֖ךְ שְׁתֵּים־עֶשְׂרֵ֥ה שָׁנָֽה׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וַיַּעֲשֶׂ֤ה הָרַע֙ בְּעֵינֵ֣י יְהוָ֔ה רַ֕ק לֹ֥א כְאָבִ֖יו וּכְאִמּ֑וֹ וַיָּ֙סַר֙ אֶת־מַצְּבַ֣ת הַבַּ֔עַל אֲשֶׁ֥ר עָשָׂ֖ה אָבִֽיו׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;רַ֠ק בְּחַטֹּ֞אות יָרָבְעָ֧ם בֶּֽן־נְבָ֛ט אֲשֶׁר־הֶחֱטִ֥יא אֶת־יִשְׂרָאֵ֖ל דָּבֵ֑ק לֹא־סָ֖ר מִמֶּֽנָּה׃ ס</P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וּמֵישַׁ֥ע מֶֽלֶךְ־מוֹאָ֖ב הָיָ֣ה נֹקֵ֑ד וְהֵשִׁ֤יב לְמֶֽלֶךְ־יִשְׂרָאֵל֙ מֵאָה־אֶ֣לֶף כָּרִ֔ים וּמֵ֥אָה אֶ֖לֶף אֵילִ֥ים צָֽמֶר׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וַיְהִ֖י כְּמ֣וֹת אַחְאָ֑ב וַיִּפְשַׁ֥ע מֶֽלֶךְ־מוֹאָ֖ב בְּמֶ֥לֶךְ יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וַיֵּצֵ֞א הַמֶּ֧לֶךְ יְהוֹרָ֛ם בַּיּ֥וֹם הַה֖וּא מִשֹּׁמְר֑וֹן וַיִּפְקֹ֖ד אֶת־כָּל־יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וַיֵּ֡לֶךְ וַיִּשְׁלַח֩ אֶל־יְהוֹשָׁפָ֨ט מֶֽלֶךְ־יְהוּדָ֜ה לֵאמֹ֗ר מֶ֤לֶךְ מוֹאָב֙ פָּשַׁ֣ע בִּ֔י הֲתֵלֵ֥ךְ אִתִּ֛י אֶל־מוֹאָ֖ב לַמִּלְחָמָ֑ה וַיֹּ֣אמֶר אֶעֱלֶ֔ה כָּמ֧וֹנִי כָמ֛וֹךָ כְּעַמִּ֥י כְעַמֶּ֖ךָ כְּסוּסַ֥י כְּסוּסֶֽיךָ׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וַיֹּ֕אמֶר אֵי־זֶ֥ה הַדֶּ֖רֶךְ נַעֲלֶ֑ה וַיֹּ֕אמֶר דֶּ֖רֶךְ מִדְבַּ֥ר אֱדֽוֹם׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וַיֵּלֶךְ֩ מֶ֨לֶךְ יִשְׂרָאֵ֤ל וּמֶֽלֶך־יְהוּדָה֙<font color="red"><sup>1</font></sup> וּמֶ֣לֶךְ אֱד֔וֹם וַיָּסֹ֕בּוּ דֶּ֖רֶךְ שִׁבְעַ֣ת יָמִ֑ים וְלֹא־הָיָ֨ה מַ֧יִם לַֽמַּחֲנֶ֛ה וְלַבְּהֵמָ֖ה אֲשֶׁ֥ר בְּרַגְלֵיהֶֽם׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וַיֹּ֖אמֶר מֶ֣לֶךְ יִשְׂרָאֵ֑ל אֲהָ֕הּ כִּֽי־קָרָ֣א יְהוָ֗ה לִשְׁלֹ֙שֶׁת֙<font color="red"><sup>3</font></sup> הַמְּלָכִ֣ים הָאֵ֔לֶּה לָתֵ֥ת אוֹתָ֖ם בְּיַד־מוֹאָֽב׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וַיֹּ֣אמֶר יְהוֹשָׁפָ֗ט הַאֵ֨ין פֹּ֤ה נָבִיא֙ לַֽיהוָ֔ה וְנִדְרְשָׁ֥ה אֶת־יְהוָ֖ה מֵאוֹת֑וֹ וַ֠יַּעַן אֶחָ֞ד מֵעַבְדֵ֤י מֶֽלֶךְ־יִשְׂרָאֵל֙ וַיֹּ֔אמֶר פֹּ֚ה אֱלִישָׁ֣ע בֶּן־שָׁפָ֔ט אֲשֶׁר־יָ֥צַק מַ֖יִם עַל־יְדֵ֥י אֵלִיָּֽהוּ׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וַיֹּ֙אמֶר֙ יְה֣וֹשָׁפָ֔ט יֵ֥שׁ אוֹת֖וֹ דְּבַר־יְהוָ֑ה וַיֵּרְד֣וּ אֵלָ֗יו מֶ֧לֶךְ יִשְׂרָאֵ֛ל וִיהוֹשָׁפָ֖ט וּמֶ֥לֶךְ אֱדֽוֹם׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וַיֹּ֨אמֶר אֱלִישָׁ֜ע אֶל־מֶ֤לֶךְ יִשְׂרָאֵל֙ מַה־לִּ֣י וָלָ֔ךְ לֵ֚ךְ אֶל־נְבִיאֵ֣י אָבִ֔יךָ וְאֶל־נְבִיאֵ֖י אִמֶּ֑ךָ וַיֹּ֤אמֶר לוֹ֙ מֶ֣לֶךְ יִשְׂרָאֵ֔ל אַ֗ל כִּֽי־קָרָ֤א יְהוָה֙ לִשְׁלֹ֙שֶׁת֙ הַמְּלָכִ֣ים הָאֵ֔לֶּה לָתֵ֥ת אוֹתָ֖ם בְּיַד־מוֹאָֽב׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וַיֹּ֣אמֶר אֱלִישָׁ֗ע חַי־יְהוָ֤ה צְבָאוֹת֙ אֲשֶׁ֣ר עָמַ֣דְתִּי לְפָנָ֔יו כִּ֗י לוּלֵ֛י פְּנֵ֛י יְהוֹשָׁפָ֥ט מֶֽלֶךְ־יְהוּדָ֖ה אֲנִ֣י נֹשֵׂ֑א אִם־אַבִּ֥יט אֵלֶ֖יךָ וְאִם־אֶרְאֶֽךָּ׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וְעַתָּ֖ה קְחוּ־לִ֣י מְנַגֵּ֑ן וְהָיָה֙ כְּנַגֵּ֣ן הַֽמְנַגֵּ֔ן וַתְּהִ֥י עָלָ֖יו יַד־יְהוָֽה׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וַיֹּ֕אמֶר כֹּ֖ה אָמַ֣ר יְהוָ֑ה עָשֹׂ֛ה הַנַּ֥חַל הַזֶּ֖ה גֵּבִ֥ים׀ גֵּבִֽים׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;כִּֽי־כֹ֣ה׀ אָמַ֣ר יְהוָ֗ה לֹֽא־תִרְא֥וּ ר֙וּחַ֙ וְלֹֽא־תִרְא֣וּ גֶ֔שֶׁם וְהַנַּ֥חַל הַה֖וּא יִמָּ֣לֵא מָ֑יִם וּשְׁתִיתֶ֛ם אַתֶּ֥ם וּמִקְנֵיכֶ֖ם וּֽבְהֶמְתְּכֶֽם׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;וְנָקַ֥ל זֹ֖את בְּעֵינֵ֣י יְהוָ֑ה וְנָתַ֥ן אֶת־מוֹאָ֖ב בְּיֶדְכֶֽם׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;וְהִכִּיתֶ֞ם כָּל־עִ֤יר מִבְצָר֙ וְכָל־עִ֣יר מִבְח֔וֹר וְכָל־עֵ֥ץ טוֹב֙ תַּפִּ֔ילוּ וְכָל־מַעְיְנֵי־מַ֖יִם תִּסְתֹּ֑מוּ וְכֹל֙ הַחֶלְקָ֣ה הַטּוֹבָ֔ה תַּכְאִ֖בוּ בָּאֲבָנִֽים׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וַיְהִ֤י בַבֹּ֙קֶר֙ כַּעֲל֣וֹת הַמִּנְחָ֔ה וְהִנֵּה־מַ֥יִם בָּאִ֖ים מִדֶּ֣רֶךְ אֱד֑וֹם וַתִּמָּלֵ֥א הָאָ֖רֶץ אֶת־הַמָּֽיִם׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;וְכָל־מוֹאָב֙ שָֽׁמְע֔וּ כִּֽי־עָל֥וּ הַמְּלָכִ֖ים לְהִלָּ֣חֶם בָּ֑ם וַיִּצָּעֲק֗וּ מִכֹּ֨ל חֹגֵ֤ר חֲגֹרָה֙ וָמַ֔עְלָה וַיַּעַמְד֖וּ עַֽל־הַגְּבֽוּל׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וַיַּשְׁכִּ֣ימוּ בַבֹּ֔קֶר וְהַשֶּׁ֖מֶשׁ זָרְחָ֣ה עַל־הַמָּ֑יִם וַיִּרְא֨וּ מוֹאָ֥ב מִנֶּ֛גֶד אֶת־הַמַּ֖יִם אֲדֻמִּ֥ים כַּדָּֽם׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;וַיֹּֽאמְרוּ֙ דָּ֣ם זֶ֔ה הָחֳרֵ֤ב נֶֽחֶרְבוּ֙ הַמְּלָכִ֔ים וַיַּכּ֖וּ אִ֣ישׁ אֶת־רֵעֵ֑הוּ וְעַתָּ֥ה לַשָּׁלָ֖ל מוֹאָֽב׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;וַיָּבֹאוּ֮ אֶל־מַחֲנֵ֣ה יִשְׂרָאֵל֒ וַיָּקֻ֤מוּ יִשְׂרָאֵל֙ וַיַּכּ֣וּ אֶת־מוֹאָ֔ב וַיָּנֻ֖סוּ מִפְּנֵיהֶ֑ם <font color="brown">ויבו־</font> <font color="blue">וַיַּכּוּ־</font> בָ֔הּ וְהַכּ֖וֹת אֶת־מוֹאָֽב׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;וְהֶעָרִ֣ים יַהֲרֹ֡סוּ וְכָל־חֶלְקָ֣ה ט֠וֹבָה יַשְׁלִ֨יכוּ אִישׁ־אַבְנ֜וֹ וּמִלְא֗וּהָ וְכָל־מַעְיַן־מַ֤יִם יִסְתֹּ֙מוּ֙ וְכָל־עֵֽץ־ט֣וֹב יַפִּ֔ילוּ עַד־הִשְׁאִ֧יר אֲבָנֶ֛יהָ בַּקִּ֖יר חֲרָ֑שֶׂת וַיָּסֹ֥בּוּ הַקַּלָּעִ֖ים וַיַּכּֽוּהָ׃ </P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;וַיַּרְא֙ מֶ֣לֶךְ מוֹאָ֔ב כִּֽי־חָזַ֥ק מִמֶּ֖נּוּ הַמִּלְחָמָ֑ה וַיִּקַּ֣ח א֠וֹתוֹ שְׁבַע־מֵא֨וֹת אִ֜ישׁ שֹׁ֣לֵֽף חֶ֗רֶב לְהַבְקִ֛יעַ אֶל־מֶ֥לֶךְ אֱד֖וֹם וְלֹ֥א יָכֹֽלוּ׃ </P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;וַיִּקַּח֩ אֶת־בְּנ֨וֹ הַבְּכ֜וֹר אֲשֶׁר־יִמְלֹ֣ךְ תַּחְתָּ֗יו וַיַּעֲלֵ֤הוּ עֹלָה֙ עַל־הַ֣חֹמָ֔ה וַיְהִ֥י קֶצֶף־גָּד֖וֹל עַל־יִשְׂרָאֵ֑ל וַיִּסְעוּ֙ מֵֽעָלָ֔יו וַיָּשֻׁ֖בוּ לָאָֽרֶץ׃ פ</P>
</TD>
<TD WIDTH="50%">
<P>1&nbsp;w&icirc;hw&#333;r&#257;m ben-&#8217;<sup>a</sup>&#x1E25;&#601;&#8217;&#257;&#x1E07; m&#257;la&#x1E35;&#601; &#8216;al-yi&#347;&#601;r&#257;&#8217;&#275;l b&#601;&#353;&#333;m&#601;rw&#333;n bi&#353;&#601;na&#x1E6F; &#353;&#601;m&#333;neh &#8216;e&#347;&#601;r&#275;h l&icirc;hw&#333;&#353;&#257;f&#257;&#x1E6D; mele&#x1E35;&#601; y&#601;h&ucirc;&#x1E0F;&acirc; wayyim&#601;l&#333;&#x1E35;&#601; &#353;&#601;t&ecirc;m-&#8216;e&#347;&#601;r&#275;h &#353;&#257;n&acirc;: </P>
<P>2&nbsp;wayy<sup>a</sup>&#8216;&#259;&#347;eh h&#257;r<sup>a</sup>&#8216; b&#601;&#8216;&ecirc;n&ecirc; y&#601;hw&acirc; raq l&#333;&#8217; &#x1E35;&#601;&#8217;&#257;&#x1E07;&icirc;w &ucirc;&#x1E35;&#601;&#8217;immw&#333; wayy&#257;sar &#8217;e&#x1E6F;-ma&#x1E63;&#x1E63;&#601;&#x1E07;a&#x1E6F; hab<sup>a</sup>&#8216;al &#8217;&#259;&#353;er &#8216;&#257;&#347;&acirc; &#8217;&#257;&#x1E07;&icirc;w: </P>
<P>3&nbsp;raq b&#601;&#x1E25;a&#x1E6D;&#x1E6D;&#333;&#8217;w&#x1E6F; y&#257;r&#257;&#x1E07;&#601;&#8216;&#257;m ben-n&#601;&#x1E07;&#257;&#x1E6D; &#8217;&#259;&#353;er-he&#x1E25;&#277;&#x1E6D;&icirc;&#8217; &#8217;e&#x1E6F;-yi&#347;&#601;r&#257;&#8217;&#275;l d&#257;&#x1E07;&#275;q l&#333;&#8217;-s&#257;r mimmenn&acirc;: s</P>
<P>4&nbsp;&ucirc;m&ecirc;&#353;<sup>a</sup>&#8216; mele&#x1E35;&#601;-mw&#333;&#8217;&#257;&#x1E07; h&#257;y&acirc; n&#333;q&#275;&#x1E0F; w&#601;h&#275;&#353;&icirc;&#x1E07; l&#601;mele&#x1E35;&#601;-yi&#347;&#601;r&#257;&#8217;&#275;l m&#275;&#8217;&acirc;-&#8217;elef k&#257;r&icirc;m &ucirc;m&#275;&#8217;&acirc; &#8217;elef &#8217;&ecirc;l&icirc;m &#x1E63;&#257;mer: </P>
<P>5&nbsp;way&#601;h&icirc; k&#601;mw&#333;&#x1E6F; &#8217;<sup>a</sup>&#x1E25;&#601;&#8217;&#257;&#x1E07; wayyif&#601;&#353;<sup>a</sup>&#8216; mele&#x1E35;&#601;-mw&#333;&#8217;&#257;&#x1E07; b&#601;mele&#x1E35;&#601; yi&#347;&#601;r&#257;&#8217;&#275;l: </P>
<P>6&nbsp;wayy&#275;&#x1E63;&#275;&#8217; hammele&#x1E35;&#601; y&#601;hw&#333;r&#257;m bayyw&#333;m hah&ucirc;&#8217; mi&#353;&#353;&#333;m&#601;rw&#333;n wayyif&#601;q&#333;&#x1E0F; &#8217;e&#x1E6F;-k&#257;l-yi&#347;&#601;r&#257;&#8217;&#275;l: </P>
<P>7&nbsp;wayy&#275;le&#x1E35;&#601; wayyi&#353;&#601;l<sup>a</sup>&#x1E25; &#8217;el-y&#601;hw&#333;&#353;&#257;f&#257;&#x1E6D; mele&#x1E35;&#601;-y&#601;h&ucirc;&#x1E0F;&acirc; l&#275;&#8217;m&#333;r mele&#x1E35;&#601; mw&#333;&#8217;&#257;&#x1E07; p&#257;&#353;<sup>a</sup>&#8216; b&icirc; h&#259;&#x1E6F;&#275;l&#275;&#x1E35;&#601; &#8217;it&icirc; &#8217;el-mw&#333;&#8217;&#257;&#x1E07; lammil&#601;&#x1E25;&#257;m&acirc; wayy&#333;&#8217;mer &#8217;e&#8216;&#277;leh k&#257;mw&#333;n&icirc; &#x1E35;&#257;mw&#333;&#x1E35;&#257; k&#601;&#8216;amm&icirc; &#x1E35;&#601;&#8216;amme&#x1E35;&#257; k&#601;s&ucirc;say k&#601;s&ucirc;sey&#x1E35;&#257;: </P>
<P>8&nbsp;wayy&#333;&#8217;mer &#8217;&ecirc;-zeh hadere&#x1E35;&#601; n<sup>a</sup>&#8216;&#259;leh wayy&#333;&#8217;mer dere&#x1E35;&#601; mi&#x1E0F;&#601;bar &#8217;&#277;&#x1E0F;w&#333;m: </P>
<P>9&nbsp;wayy&#275;le&#x1E35;&#601; mele&#x1E35;&#601; yi&#347;&#601;r&#257;&#8217;&#275;l &ucirc;mele&#x1E35;-y&#601;h&ucirc;&#x1E0F;&acirc;<font color="red"><sup>1</font></sup> &ucirc;mele&#x1E35;&#601; &#8217;&#277;&#x1E0F;w&#333;m wayy&#257;s&#333;b&ucirc; dere&#x1E35;&#601; &#353;i&#x1E07;&#601;&#8216;a&#x1E6F; y&#257;m&icirc;m w&#601;l&#333;&#8217;-h&#257;y&acirc; mayim lamm<sup>a</sup>&#x1E25;&#259;neh w&#601;lab&#601;h&#275;m&acirc; &#8217;&#259;&#353;er b&#601;ra&#x1E21;&#601;l&ecirc;hem: </P>
<P>10&nbsp;wayy&#333;&#8217;mer mele&#x1E35;&#601; yi&#347;&#601;r&#257;&#8217;&#275;l &#8217;&#259;h&#257;h k&icirc;-q&#257;r&#257;&#8217; y&#601;hw&acirc; li&#353;&#601;l&#333;&#353;e&#x1E6F;<font color="red"><sup>3</font></sup> hamm&#601;l&#257;&#x1E35;&icirc;m h&#257;&#8217;&#275;lleh l&#257;&#x1E6F;&#275;&#x1E6F; &#8217;w&#333;&#x1E6F;&#257;m b&#601;ya&#x1E0F;-mw&#333;&#8217;&#257;&#x1E07;: </P>
<P>11&nbsp;wayy&#333;&#8217;mer y&#601;hw&#333;&#353;&#257;f&#257;&#x1E6D; ha&#8217;&ecirc;n p&#333;h n&#257;&#x1E07;&icirc;&#8217; layhw&acirc; w&#601;ni&#x1E0F;&#601;r&#601;&#353;&acirc; &#8217;e&#x1E6F;-y&#601;hw&acirc; m&#275;&#8217;w&#333;&#x1E6F;w&#333; wayy<sup>a</sup>&#8216;an &#8217;e&#x1E25;&#257;&#x1E0F; m&#275;&#8216;a&#x1E07;&#601;&#x1E0F;&ecirc; mele&#x1E35;&#601;-yi&#347;&#601;r&#257;&#8217;&#275;l wayy&#333;&#8217;mer p&#333;h &#8217;&#277;l&icirc;&#353;&#257;&#8216; ben-&#353;&#257;f&#257;&#x1E6D; &#8217;&#259;&#353;er-y&#257;&#x1E63;aq mayim &#8216;al-y&#601;&#x1E0F;&ecirc; &#8217;&#275;l&icirc;y&acirc;&ucirc;: </P>
<P>12&nbsp;wayy&#333;&#8217;mer y&#601;hw&#333;&#353;&#257;f&#257;&#x1E6D; y&#275;&#353; &#8217;w&#333;&#x1E6F;w&#333; d&#601;&#x1E07;ar-y&#601;hw&acirc; wayy&#275;r&#601;&#x1E0F;&ucirc; &#8217;&#275;l&#257;yw mele&#x1E35;&#601; yi&#347;&#601;r&#257;&#8217;&#275;l w&icirc;hw&#333;&#353;&#257;f&#257;&#x1E6D; &ucirc;mele&#x1E35;&#601; &#8217;&#277;&#x1E0F;w&#333;m: </P>
<P>13&nbsp;wayy&#333;&#8217;mer &#8217;&#277;l&icirc;&#353;&#257;&#8216; &#8217;el-mele&#x1E35;&#601; yi&#347;&#601;r&#257;&#8217;&#275;l mah-ll&icirc; w&#257;l&#257;&#x1E35;&#601; l&#275;&#x1E35;&#601; &#8217;el-n&#601;&#x1E07;&icirc;&#8217;&ecirc; &#8217;&#257;&#x1E07;&icirc;&#x1E35;&#257; w&#601;&#8217;el-n&#601;&#x1E07;&icirc;&#8217;&ecirc; &#8217;imme&#x1E35;&#257; wayy&#333;&#8217;mer lw&#333; mele&#x1E35;&#601; yi&#347;&#601;r&#257;&#8217;&#275;l &#8217;al k&icirc;-q&#257;r&#257;&#8217; y&#601;hw&acirc; li&#353;&#601;l&#333;&#353;e&#x1E6F; hamm&#601;l&#257;&#x1E35;&icirc;m h&#257;&#8217;&#275;lleh l&#257;&#x1E6F;&#275;&#x1E6F; &#8217;w&#333;&#x1E6F;&#257;m b&#601;ya&#x1E0F;-mw&#333;&#8217;&#257;&#x1E07;: </P>
<P>14&nbsp;wayy&#333;&#8217;mer &#8217;&#277;l&icirc;&#353;&#257;&#8216; &#x1E25;ay-y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#8217;&#259;&#353;er &#8216;&#257;ma&#x1E0F;&#601;t&icirc; l&#601;f&#257;n&#257;yw k&icirc; l&ucirc;l&ecirc; p&#601;n&ecirc; y&#601;hw&#333;&#353;&#257;f&#257;&#x1E6D; mele&#x1E35;&#601;-y&#601;h&ucirc;&#x1E0F;&acirc; &#8217;&#259;n&icirc; n&#333;&#347;&#275;&#8217; &#8217;im-&#8217;ab&icirc;&#x1E6D; &#8217;&#275;ley&#x1E35;&#257; w&#601;&#8217;im-&#8217;er&#601;&#8217;e&#x1E35;&#x1E35;&#257;: </P>
<P>15&nbsp;w&#601;&#8216;at&acirc; q&#601;&#x1E25;&ucirc;-l&icirc; m&#601;nag&#275;n w&#601;h&#257;y&acirc; k&#601;nag&#275;n ham&#601;nag&#275;n wat&#601;h&icirc; &#8216;&#257;l&#257;yw ya&#x1E0F;-y&#601;hw&acirc;: </P>
<P>16&nbsp;wayy&#333;&#8217;mer k&#333;h &#8217;&#257;mar y&#601;hw&acirc; &#8216;&#257;&#347;&#333;h hann<sup>a</sup>&#x1E25;al hazzeh g&#275;&#x1E07;&icirc;m| g&#275;&#x1E07;&icirc;m: </P>
<P>17&nbsp;k&icirc;-&#x1E35;&#333;h| &#8217;&#257;mar y&#601;hw&acirc; l&#333;&#8217;-&#x1E6F;ir&#601;&#8217;&ucirc; r&ucirc;&#x1E25;a w&#601;l&#333;&#8217;-&#x1E6F;ir&#601;&#8217;&ucirc; &#x1E21;e&#353;em w&#601;hann<sup>a</sup>&#x1E25;al hah&ucirc;&#8217; yimm&#257;l&#275;&#8217; m&#257;yim &ucirc;&#353;&#601;&#x1E6F;&icirc;&#x1E6F;em &#8217;atem &ucirc;miq&#601;n&ecirc;&#x1E35;em &ucirc;&#x1E07;&#601;hem&#601;t&#601;&#x1E35;em: </P>
<P>18&nbsp;w&#601;n&#257;qal z&#333;&#8217;&#x1E6F; b&#601;&#8216;&ecirc;n&ecirc; y&#601;hw&acirc; w&#601;n&#257;&#x1E6F;an &#8217;e&#x1E6F;-mw&#333;&#8217;&#257;&#x1E07; b&#601;ye&#x1E0F;&#601;&#x1E35;em: </P>
<P>19&nbsp;w&#601;hik&icirc;&#x1E6F;em k&#257;l-&#8216;&icirc;r mi&#x1E07;&#601;&#x1E63;&#257;r w&#601;&#x1E35;&#257;l-&#8216;&icirc;r mi&#x1E07;&#601;&#x1E25;w&#333;r w&#601;&#x1E35;&#257;l-&#8216;&#275;&#x1E63; &#x1E6D;w&#333;&#x1E07; tap&icirc;l&ucirc; w&#601;&#x1E35;&#257;l-m<sup>a</sup>&#8216;&#601;y&#601;n&ecirc;-mayim tis&#601;t&#333;m&ucirc; w&#601;&#x1E35;&#333;l h<sup>a</sup>&#x1E25;el&#601;q&acirc; ha&#x1E6D;&#x1E6D;w&#333;&#x1E07;&acirc; ta&#x1E35;&#601;&#8217;i&#x1E07;&ucirc; b&#257;&#8217;&#259;&#x1E07;&#257;n&icirc;m: </P>
<P>20&nbsp;way&#601;h&icirc; &#x1E07;ab&#333;qer k<sup>a</sup>&#8216;&#259;lw&#333;&#x1E6F; hammin&#601;&#x1E25;&acirc; w&#601;hinn&#275;h-mayim b&#257;&#8217;&icirc;m midere&#x1E35;&#601; &#8217;&#277;&#x1E0F;w&#333;m watimm&#257;l&#275;&#8217; h&#257;&#8217;&#257;re&#x1E63; &#8217;e&#x1E6F;-hamm&#257;yim: </P>
<P>21&nbsp;w&#601;&#x1E35;&#257;l-mw&#333;&#8217;&#257;&#x1E07; &#353;&#257;m&#601;&#8216;&ucirc; k&icirc;-&#8216;&#257;l&ucirc; hamm&#601;l&#257;&#x1E35;&icirc;m l&#601;hill&#257;&#x1E25;em b&#257;m wayyi&#x1E63;&#x1E63;&#257;&#8216;&#259;q&ucirc; mik&#333;l &#x1E25;&#333;&#x1E21;&#275;r &#x1E25;&#259;&#x1E21;&#333;r&acirc; w&#257;m<sup>a</sup>&#8216;&#601;l&acirc; wayy<sup>a</sup>&#8216;am&#601;&#x1E0F;&ucirc; &#8216;al-hag&#601;&#x1E07;&ucirc;l: </P>
<P>22&nbsp;wayya&#353;&#601;k&icirc;m&ucirc; &#x1E07;ab&#333;qer w&#601;ha&#353;&#353;eme&#353; z&#257;r&#601;&#x1E25;&acirc; &#8216;al-hamm&#257;yim wayyir&#601;&#8217;&ucirc; mw&#333;&#8217;&#257;&#x1E07; minne&#x1E21;e&#x1E0F; &#8217;e&#x1E6F;-hammayim &#8217;&#259;&#x1E0F;umm&icirc;m kad&#257;m: </P>
<P>23&nbsp;wayy&#333;&#8217;m&#601;r&ucirc; d&#257;m zeh h&#257;&#x1E25;&#335;r&#275;&#x1E07; ne&#x1E25;er&#601;&#x1E07;&ucirc; hamm&#601;l&#257;&#x1E35;&icirc;m wayyak&ucirc; &#8217;&icirc;&#353; &#8217;e&#x1E6F;-r&#275;&#8216;&#275;h&ucirc; w&#601;&#8216;at&acirc; la&#353;&#353;&#257;l&#257;l mw&#333;&#8217;&#257;&#x1E07;: </P>
<P>24&nbsp;wayy&#257;&#x1E07;&#333;&#8217;&ucirc; &#8217;el-m<sup>a</sup>&#x1E25;&#259;n&#275;h yi&#347;&#601;r&#257;&#8217;&#275;l wayy&#257;qum&ucirc; yi&#347;&#601;r&#257;&#8217;&#275;l wayyak&ucirc; &#8217;e&#x1E6F;-mw&#333;&#8217;&#257;&#x1E07; wayy&#257;nus&ucirc; mip&#601;n&ecirc;hem <font color="brown">wayy&#257;&#x1E07;w&#333;-</font> <font color="blue">wayyak&ucirc;-</font> &#x1E07;&#257;h w&#601;hakw&#333;&#x1E6F; &#8217;e&#x1E6F;-mw&#333;&#8217;&#257;&#x1E07;: </P>
<P>25&nbsp;w&#601;he&#8216;&#257;r&icirc;m yah&#259;r&#333;s&ucirc; w&#601;&#x1E35;&#257;l-&#x1E25;el&#601;q&acirc; &#x1E6D;w&#333;&#x1E07;&acirc; ya&#353;&#601;l&icirc;&#x1E35;&ucirc; &#8217;&icirc;&#353;-&#8217;a&#x1E07;&#601;nw&#333; &ucirc;mil&#601;&#8217;&ucirc;h&#257; w&#601;&#x1E35;&#257;l-m<sup>a</sup>&#8216;&#601;yan-mayim yis&#601;t&#333;m&ucirc; w&#601;&#x1E35;&#257;l-&#8216;&#275;&#x1E63;-&#x1E6D;w&#333;&#x1E07; yap&icirc;l&ucirc; &#8216;a&#x1E0F;-hi&#353;&#601;&#8217;&icirc;r &#8217;&#259;&#x1E07;&#257;neyh&#257; baqq&icirc;r &#x1E25;&#259;r&#257;&#347;e&#x1E6F; wayy&#257;s&#333;b&ucirc; haqqall&#257;&#8216;&icirc;m wayyak&ucirc;h&#257;: </P>
<P>26&nbsp;wayyar&#601;&#8217; mele&#x1E35;&#601; mw&#333;&#8217;&#257;&#x1E07; k&icirc;-&#x1E25;&#257;zaq mimmenn&ucirc; hammil&#601;&#x1E25;&#257;m&acirc; wayyiqq<sup>a</sup>&#x1E25; &#8217;w&#333;&#x1E6F;w&#333; &#353;&#601;&#x1E07;<sup>a</sup>&#8216;-m&#275;&#8217;w&#333;&#x1E6F; &#8217;&icirc;&#353; &#353;&#333;l&#275;f &#x1E25;ere&#x1E07; l&#601;ha&#x1E07;&#601;q&icirc;&#8216;a &#8217;el-mele&#x1E35;&#601; &#8217;&#277;&#x1E0F;w&#333;m w&#601;l&#333;&#8217; y&#257;&#x1E35;&#333;l&ucirc;: </P>
<P>27&nbsp;wayyiqq<sup>a</sup>&#x1E25; &#8217;e&#x1E6F;-b&#601;nw&#333; hab&#601;&#x1E35;w&#333;r &#8217;&#259;&#353;er-yim&#601;l&#333;&#x1E35;&#601; t<sup>a</sup>&#x1E25;&#601;t&#257;yw wayy<sup>a</sup>&#8216;&#259;l&#275;h&ucirc; &#8216;&#333;l&acirc; &#8216;al-h<sup>a</sup>&#x1E25;&#333;m&acirc; way&#601;h&icirc; qe&#x1E63;ef-g&#257;&#x1E0F;w&#333;l &#8216;al-yi&#347;&#601;r&#257;&#8217;&#275;l wayyis&#601;&#8216;&ucirc; m&#275;&#8216;&#257;l&#257;yw wayy&#257;&#353;u&#x1E07;&ucirc; l&#257;&#8217;&#257;re&#x1E63;: f</P>
</TD>
</TABLE>
<P><HR>
<CENTER>
<A HREF="kg2004.htm">Next: 2 Kings (2 Melakhim) Chapter 4</A></CENTER>
</BODY>
</HTML>
