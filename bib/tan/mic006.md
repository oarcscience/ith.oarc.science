[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mic006)  [KJV](../kjv/mic006)  [Sep](../sep/mic006) 
[Vul](../vul/mic006)   
  
[Micah (Mikhah) Index](mic)  
  [Previous](mic005)  [Next](mic007) 

------------------------------------------------------------------------

### Tanach (Hebrew): Micah (Mikhah) Chapter 6

‎<span id="001">1</span> ‏שִׁמְעוּ־נָ֕א אֵ֥ת אֲשֶׁר־יְהוָ֖ה אֹמֵ֑ר ק֚וּם
רִ֣יב אֶת־הֶהָרִ֔ים וְתִשְׁמַ֥עְנָה הַגְּבָע֖וֹת קוֹלֶֽךָ׃

‎<span id="002">2</span> ‏שִׁמְע֤וּ הָרִים֙ אֶת־רִ֣יב יְהוָ֔ה
וְהָאֵתָנִ֖ים מֹ֣סְדֵי אָ֑רֶץ כִּ֣י רִ֤יב לַֽיהוָה֙ עִם־עַמּ֔וֹ
וְעִם־יִשְׂרָאֵ֖ל יִתְוַכָּֽח׃

‎<span id="003">3</span> ‏עַמִּ֛י מֶה־עָשִׂ֥יתִי לְךָ֖ וּמָ֣ה
הֶלְאֵתִ֑יךָ עֲנֵ֥ה בִֽי׃

‎<span id="004">4</span> ‏כִּ֤י הֶעֱלִתִ֙יךָ֙ מֵאֶ֣רֶץ מִצְרַ֔יִם
וּמִבֵּ֥ית עֲבָדִ֖ים פְּדִיתִ֑יךָ וָאֶשְׁלַ֣ח לְפָנֶ֔יךָ אֶת־מֹשֶׁ֖ה
אַהֲרֹ֥ן וּמִרְיָֽם׃

‎<span id="005">5</span> ‏עַמִּ֗י זְכָר־נָא֙ מַה־יָּעַ֗ץ בָּלָק֙ מֶ֣לֶךְ
מוֹאָ֔ב וּמֶה־עָנָ֥ה אֹת֖וֹ בִּלְעָ֣ם בֶּן־בְּע֑וֹר מִן־הַשִּׁטִּים֙
עַד־הַגִּלְגָּ֔ל לְמַ֕עַן דַּ֖עַת צִדְק֥וֹת יְהוָֽה׃

‎<span id="006">6</span> ‏בַּמָּה֙ אֲקַדֵּ֣ם יְהוָ֔ה אִכַּ֖ף לֵאלֹהֵ֣י
מָר֑וֹם הַאֲקַדְּמֶ֣נּוּ בְעוֹל֔וֹת בַּעֲגָלִ֖ים בְּנֵ֥י שָׁנָֽה׃

‎<span id="007">7</span> ‏הֲיִרְצֶ֤ה יְהוָה֙ בְּאַלְפֵ֣י אֵילִ֔ים
בְּרִֽבְב֖וֹת נַֽחֲלֵי־שָׁ֑מֶן הַאֶתֵּ֤ן בְּכוֹרִי֙ פִּשְׁעִ֔י פְּרִ֥י
בִטְנִ֖י חַטַּ֥את נַפְשִֽׁי׃

‎<span id="008">8</span> ‏הִגִּ֥יד לְךָ֛ אָדָ֖ם מַה־טּ֑וֹב
וּמָֽה־יְהוָ֞ה דּוֹרֵ֣שׁ מִמְּךָ֗ כִּ֣י אִם־עֲשׂ֤וֹת מִשְׁפָּט֙
וְאַ֣הֲבַת חֶ֔סֶד וְהַצְנֵ֥עַ לֶ֖כֶת עִם־אֱלֹהֶֽיךָ׃ פ

‎<span id="009">9</span> ‏ק֤וֹל יְהוָה֙ לָעִ֣יר יִקְרָ֔א וְתוּשִׁיָּ֖ה
יִרְאֶ֣ה שְׁמֶ֑ךָ שִׁמְע֥וּ מַטֶּ֖ה וּמִ֥י יְעָדָֽהּ׃

‎<span id="010">10</span> ‏ע֗וֹד הַאִשׁ֙ בֵּ֣ית רָשָׁ֔ע אֹצְר֖וֹת
רֶ֑שַׁע וְאֵיפַ֥ת רָז֖וֹן זְעוּמָֽה׃

‎<span id="011">11</span> ‏הַאֶזְכֶּ֖ה בְּמֹ֣אזְנֵי רֶ֑שַׁע וּבְכִ֖יס
אַבְנֵ֥י מִרְמָֽה׃

‎<span id="012">12</span> ‏אֲשֶׁ֤ר עֲשִׁירֶ֙יהָ֙ מָלְא֣וּ חָמָ֔ס
וְיֹשְׁבֶ֖יהָ דִּבְּרוּ־שָׁ֑קֶר וּלְשׁוֹנָ֖ם רְמִיָּ֥ה בְּפִיהֶֽם׃

‎<span id="013">13</span> ‏וְגַם־אֲנִ֖י הֶחֱלֵ֣יתִי הַכּוֹתֶ֑ךָ
הַשְׁמֵ֖ם עַל־חַטֹּאתֶֽךָ׃

‎<span id="014">14</span> ‏אַתָּ֤ה תֹאכַל֙ וְלֹ֣א תִשְׂבָּ֔ע
וְיֶשְׁחֲךָ֖ בְּקִרְבֶּ֑ךָ וְתַסֵּג֙ וְלֹ֣א תַפְלִ֔יט וַאֲשֶׁ֥ר
תְּפַלֵּ֖ט לַחֶ֥רֶב אֶתֵּֽן׃

‎<span id="015">15</span> ‏אַתָּ֥ה תִזְרַ֖ע וְלֹ֣א תִקְצ֑וֹר אַתָּ֤ה
תִדְרֹֽךְ־זַ֙יִת֙ וְלֹא־תָס֣וּךְ שֶׁ֔מֶן וְתִיר֖וֹשׁ וְלֹ֥א
תִשְׁתֶּה־יָּֽיִן׃

‎<span id="016">16</span> ‏וְיִשְׁתַּמֵּ֞ר חֻקּ֣וֹת עָמְרִ֗י וְכֹל֙
מַעֲשֵׂ֣ה בֵית־אַחְאָ֔ב וַתֵּלְכ֖וּ בְּמֹֽעֲצוֹתָ֑ם לְמַעַן֩ תִּתִּ֨י
אֹתְךָ֜ לְשַׁמָּ֗ה וְיֹשְׁבֶ֙יהָ֙ לִשְׁרֵקָ֔ה וְחֶרְפַּ֥ת עַמִּ֖י
תִּשָּֽׂאוּ׃ פ

1 šimə‘û-nā’ ’ēṯ ’ăšer-yəhwâ ’ōmēr qûm rîḇ ’eṯ-hehārîm
wəṯišəm<sup>a</sup>‘ənâ hagəḇā‘wōṯ qwōleḵā:

2 šimə‘û hārîm ’eṯ-rîḇ yəhwâ wəhā’ēṯānîm mōsəḏê ’āreṣ kî rîḇ layhwâ
‘im-‘ammwō wə‘im-yiśərā’ēl yiṯəwakāḥ:

3 ‘ammî meh-‘āśîṯî ləḵā ûmâ helə’ēṯîḵā ‘ănēh ḇî:

4 kî he‘ĕliṯîḵā mē’ereṣ miṣərayim ûmibêṯ ‘ăḇāḏîm pəḏîṯîḵā
wā’ešəl<sup>a</sup>ḥ ləfāneyḵā ’eṯ-mōšeh ’ahărōn ûmirəyām:

5 ‘ammî zəḵār-nā’ mah-yyā‘aṣ bālāq meleḵə mwō’āḇ ûmeh-‘ānâ ’ōṯwō bilə‘ām
ben-bə‘wōr min-haššiṭṭîm ‘aḏ-hagiləgāl ləm<sup>a</sup>‘an
d<sup>a</sup>‘aṯ ṣiḏəqwōṯ yəhwâ:

6 bammâ ’ăqadēm yəhwâ ’ikaf lē’lōhê mārwōm ha’ăqadəmennû ḇə‘wōlwōṯ
b<sup>a</sup>‘ăḡālîm bənê šānâ:

7 hăyirəṣeh yəhwâ bə’aləfê ’êlîm bəriḇəḇwōṯ n<sup>a</sup>ḥălê-šāmen
ha’etēn bəḵwōrî pišə‘î pərî ḇiṭənî ḥaṭṭa’ṯ nafəšî:

8 higîḏ ləḵā ’āḏām mah-ṭṭwōḇ ûmâ-yəhwâ dwōrēš mimməḵā kî ’im-‘ăśwōṯ
mišəpāṭ wə’ahăḇaṯ ḥeseḏ wəhaṣənē‘a leḵeṯ ‘im-’ĕlōheyḵā: f

9 qwōl yəhwâ lā‘îr yiqərā’ wəṯûšîyâ yirə’eh šəmeḵā šimə‘û maṭṭeh ûmî
yə‘āḏāh:

10 ‘wōḏ ha’iš bêṯ rāšā‘ ’ōṣərwōṯ reš<sup>a</sup>‘ wə’êfaṯ rāzwōn zə‘ûmâ:

11 ha’ezəkeh bəmō’zənê reš<sup>a</sup>‘ ûḇəḵîs ’aḇənê mirəmâ:

12 ’ăšer ‘ăšîreyhā mālə’û ḥāmās wəyōšəḇeyhā dibərû-šāqer ûləšwōnām
rəmîyâ bəfîhem:

13 wəḡam-’ănî heḥĕlêṯî hakwōṯeḵā hašəmēm ‘al-ḥaṭṭō’ṯeḵā:

14 ’atâ ṯō’ḵal wəlō’ ṯiśəbā‘ wəyešəḥăḵā bəqirəbeḵā wəṯassēḡ wəlō’
ṯafəlîṭ wa’ăšer təfallēṭ l<sup>a</sup>ḥereḇ ’etēn:

15 ’atâ ṯizər<sup>a</sup>‘ wəlō’ ṯiqəṣwōr ’atâ ṯiḏərōḵə-zayiṯ
wəlō’-ṯāsûḵə šemen wəṯîrwōš wəlō’ ṯišəteh-yyāyin:

16 wəyišətammēr ḥuqqwōṯ ‘āmərî wəḵōl m<sup>a</sup>‘ăśēh
ḇêṯ-’<sup>a</sup>ḥə’āḇ watēləḵû bəmō‘ăṣwōṯām ləm<sup>a</sup>‘an titî
’ōṯəḵā ləšammâ wəyōšəḇeyhā lišərēqâ wəḥerəpaṯ ‘ammî tiśśā’û: f

------------------------------------------------------------------------

[Next: Micah (Mikhah) Chapter 7](mic007)
