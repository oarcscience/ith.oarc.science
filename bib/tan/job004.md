[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job004)  [KJV](../kjv/job004)  [Sep](../sep/job004.md) 
[Vul](../vul/job004.md)   
  
[Job (Iyov) Index](job.md)  
  [Previous](job003)  [Next](job005.md) 

------------------------------------------------------------------------

### Tanach (Hebrew): Job (Iyov) Chapter 4

‎<span id="001">1</span> ‏וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃

‎<span id="002">2</span> ‏הֲנִסָּ֬ה דָבָ֣ר אֵלֶ֣יךָ תִּלְאֶ֑ה וַעְצֹ֥ר
בְּ֝מִלִּ֗ין מִ֣י יוּכָֽל׃

‎<span id="003">3</span> ‏הִ֭נֵּה יִסַּ֣רְתָּ רַבִּ֑ים וְיָדַ֖יִם
רָפ֣וֹת תְּחַזֵּֽק׃

‎<span id="004">4</span> ‏כּ֖וֹשֵׁל יְקִימ֣וּן מִלֶּ֑יךָ וּבִרְכַּ֖יִם
כֹּרְע֣וֹת תְּאַמֵּֽץ׃

‎<span id="005">5</span> ‏כִּ֤י עַתָּ֨ה׀ תָּב֣וֹא אֵלֶ֣יךָ וַתֵּ֑לֶא
תִּגַּ֥ע עָ֝דֶ֗יךָ וַתִּבָּהֵֽל׃

‎<span id="006">6</span> ‏הֲלֹ֣א יִ֭רְאָתְךָ כִּסְלָתֶ֑ךָ תִּ֝קְוָתְךָ֗
וְתֹ֣ם דְּרָכֶֽיךָ׃

‎<span id="007">7</span> ‏זְכָר־נָ֗א מִ֤י ה֣וּא נָקִ֣י אָבָ֑ד וְ֝אֵיפֹ֗ה
יְשָׁרִ֥ים נִכְחָֽדוּ׃

‎<span id="008">8</span> ‏כַּאֲשֶׁ֣ר רָ֭אִיתִי חֹ֣רְשֵׁי אָ֑וֶן
וְזֹרְעֵ֖י עָמָ֣ל יִקְצְרֻֽהוּ׃

‎<span id="009">9</span> ‏מִנִּשְׁמַ֣ת אֱל֣וֹהַ יֹאבֵ֑דוּ וּמֵר֖וּחַ
אַפּ֣וֹ יִכְלֽוּ׃

‎<span id="010">10</span> ‏שַׁאֲגַ֣ת אַ֭רְיֵה וְק֣וֹל שָׁ֑חַל וְשִׁנֵּ֖י
כְפִירִ֣ים נִתָּֽעוּ׃

‎<span id="011">11</span> ‏לַ֭יִשׁ אֹבֵ֣ד מִבְּלִי־טָ֑רֶף וּבְנֵ֥י
לָ֝בִ֗יא יִתְפָּרָֽדוּ׃

‎<span id="012">12</span> ‏וְ֭אֵלַי דָּבָ֣ר יְגֻנָּ֑ב וַתִּקַּ֥ח
אָ֝זְנִ֗י שֵׁ֣מֶץ מֶֽנְהֽוּ׃

‎<span id="013">13</span> ‏בִּ֭שְׂעִפִּים מֵחֶזְיֹנ֣וֹת לָ֑יְלָה
בִּנְפֹ֥ל תַּ֝רְדֵּמָ֗ה עַל־אֲנָשִֽׁים׃

‎<span id="014">14</span> ‏פַּ֣חַד קְ֭רָאַנִי וּרְעָדָ֑ה וְרֹ֖ב
עַצְמוֹתַ֣י הִפְחִֽיד׃

‎<span id="015">15</span> ‏וְ֭רוּחַ עַל־פָּנַ֣י יַחֲלֹ֑ף תְּ֝סַמֵּ֗ר
שַֽׂעֲרַ֥ת בְּשָׂרִֽי׃

‎<span id="016">16</span> ‏יַעֲמֹ֤ד׀ וְֽלֹא־אַכִּ֬יר מַרְאֵ֗הוּ
תְּ֭מוּנָה לְנֶ֣גֶד עֵינָ֑י דְּמָמָ֖ה וָק֣וֹל אֶשְׁמָֽע׃

‎<span id="017">17</span> ‏הַֽ֭אֱנוֹשׁ מֵאֱל֣וֹהַ יִצְדָּ֑ק
אִ֥ם<sup>3</sup> מֵ֝עֹשֵׂ֗הוּ יִטְהַר־גָּֽבֶר׃

‎<span id="018">18</span> ‏הֵ֣ן בַּ֭עֲבָדָיו לֹ֣א יַאֲמִ֑ין
וּ֝בְמַלְאָכָ֗יו יָשִׂ֥ים תָּהֳלָֽה׃

‎<span id="019">19</span> ‏אַ֤ף׀ שֹׁכְנֵ֬י בָֽתֵּי־חֹ֗מֶר
אֲשֶׁר־בֶּעָפָ֥ר יְסוֹדָ֑ם יְ֝דַכְּא֗וּם לִפְנֵי־עָֽשׁ׃

‎<span id="020">20</span> ‏מִבֹּ֣קֶר לָעֶ֣רֶב יֻכַּ֑תּוּ מִבְּלִ֥י
מֵ֝שִׂ֗ים לָנֶ֥צַח יֹאבֵֽדוּ׃

‎<span id="021">21</span> ‏הֲלֹא־נִסַּ֣ע יִתְרָ֣ם בָּ֑ם יָ֝מ֗וּתוּ
וְלֹ֣א בְחָכְמָֽה׃

1 wayy<sup>a</sup>‘an ’ĕlîfaz hatêmānî wayyō’mar:

2 hănissâ ḏāḇār ’ēleyḵā tilə’eh w<sup>a</sup>‘əṣōr bəmillîn mî yûḵāl:

3 hinnēh yissarətā rabîm wəyāḏayim rāfwōṯ təḥazzēq:

4 kwōšēl yəqîmûn milleyḵā ûḇirəkayim kōrə‘wōṯ tə’ammēṣ:

5 kî ‘atâ\| tāḇwō’ ’ēleyḵā watēle’ tig<sup>a</sup>‘ ‘āḏeyḵā watibâēl:

6 hălō’ yirə’āṯəḵā kisəlāṯeḵā tiqəwāṯəḵā wəṯōm dərāḵeyḵā:

7 zəḵār-nā’ mî hû’ nāqî ’āḇāḏ wə’êfōh yəšārîm niḵəḥāḏû:

8 ka’ăšer rā’îṯî ḥōrəšê ’āwen wəzōrə‘ê ‘āmāl yiqəṣəruhû:

9 minnišəmaṯ ’ĕlwōha yō’ḇēḏû ûmērûḥa ’apwō yiḵəlû:

10 ša’ăḡaṯ ’arəyēh wəqwōl šāḥal wəšinnê ḵəfîrîm nitā‘û:

11 layiš ’ōḇēḏ mibəlî-ṭāref ûḇənê lāḇî’ yiṯəpārāḏû:

12 wə’ēlay dāḇār yəḡunnāḇ watiqq<sup>a</sup>ḥ ’āzənî šēmeṣ menəhû:

13 biśə‘ipîm mēḥezəyōnwōṯ lāyəlâ binəfōl tarədēmâ ‘al-’ănāšîm:

14 p<sup>a</sup>ḥaḏ qərā’anî ûrə‘āḏâ wərōḇ ‘aṣəmwōṯay hifəḥîḏ:

15 wərûḥa ‘al-pānay y<sup>a</sup>ḥălōf təsammēr ś<sup>a</sup>‘ăraṯ
bəśārî:

16 y<sup>a</sup>‘ămōḏ\| wəlō’-’akîr marə’ēhû təmûnâ ləneḡeḏ ‘ênāy dəmāmâ
wāqwōl ’ešəmā‘:

17 ha’ĕnwōš mē’ĕlwōha yiṣədāq ’im<sup>3</sup> mē‘ōśēhû yiṭəhar-gāḇer:

18 hēn b<sup>a</sup>‘ăḇāḏāyw lō’ ya’ămîn ûḇəmalə’āḵāyw yāśîm tâŏlâ:

19 ’af\| šōḵənê ḇātê-ḥōmer ’ăšer-be‘āfār yəswōḏām yəḏakə’ûm lifənê-‘āš:

20 mibōqer lā‘ereḇ yukatû mibəlî mēśîm lāneṣ<sup>a</sup>ḥ yō’ḇēḏû:

21 hălō’-niss<sup>a</sup>‘ yiṯərām bām yāmûṯû wəlō’ ḇəḥāḵəmâ:

------------------------------------------------------------------------

[Next: Job (Iyov) Chapter 5](job005.md)
