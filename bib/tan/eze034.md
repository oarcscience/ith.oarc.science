[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze034)  [KJV](../kjv/eze034)  [Sep](../sep/eze034) 
[Vul](../vul/eze034)   
  
[Ezekiel (Yechezqel) Index](eze)  
  [Previous](eze033)  [Next](eze035) 

------------------------------------------------------------------------

### Tanach (Hebrew): Ezekiel (Yechezqel) Chapter 34

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֕ם הִנָּבֵ֖א עַל־רוֹעֵ֣י יִשְׂרָאֵ֑ל
הִנָּבֵ֣א וְאָמַרְתָּ֩ אֲלֵיהֶ֨ם לָרֹעִ֜ים כֹּ֥ה<sup>1</sup> אָמַ֣ר׀
אֲדֹנָ֣י יְהוִ֗ה ה֤וֹי רֹעֵֽי־יִשְׂרָאֵל֙ אֲשֶׁ֤ר הָיוּ֙ רֹעִ֣ים אוֹתָ֔ם
הֲל֣וֹא הַצֹּ֔אן יִרְע֖וּ הָרֹעִֽים׃

‎<span id="003">3</span> ‏אֶת־הַחֵ֤לֶב תֹּאכֵ֙לוּ֙ וְאֶת־הַצֶּ֣מֶר
תִּלְבָּ֔שׁוּ הַבְּרִיאָ֖ה תִּזְבָּ֑חוּ הַצֹּ֖אן לֹ֥א תִרְעֽוּ׃

‎<span id="004">4</span> ‏אֶֽת־הַנַּחְלוֹת֩ לֹ֨א חִזַּקְתֶּ֜ם
וְאֶת־הַחוֹלָ֣ה לֹֽא־רִפֵּאתֶ֗ם וְלַנִּשְׁבֶּ֙רֶת֙ לֹ֣א חֲבַשְׁתֶּ֔ם
וְאֶת־הַנִּדַּ֙חַת֙ לֹ֣א הֲשֵׁבֹתֶ֔ם וְאֶת־הָאֹבֶ֖דֶת לֹ֣א בִקַּשְׁתֶּ֑ם
וּבְחָזְקָ֛ה רְדִיתֶ֥ם אֹתָ֖ם וּבְפָֽרֶךְ׃

‎<span id="005">5</span> ‏וַתְּפוּצֶ֖ינָה מִבְּלִ֣י רֹעֶ֑ה
וַתִּהְיֶ֧ינָה לְאָכְלָ֛ה לְכָל־חַיַּ֥ת הַשָּׂדֶ֖ה וַתְּפוּצֶֽינָה׃

‎<span id="006">6</span> ‏יִשְׁגּ֤וּ צֹאנִי֙ בְּכָל־הֶ֣הָרִ֔ים וְעַ֖ל
כָּל־גִּבְעָ֣ה רָמָ֑ה וְעַ֨ל כָּל־פְּנֵ֤י הָאָ֙רֶץ֙ נָפֹ֣צוּ צֹאנִ֔י
וְאֵ֥ין דּוֹרֵ֖שׁ וְאֵ֥ין מְבַקֵּֽשׁ׃

‎<span id="007">7</span> ‏לָכֵ֣ן רֹעִ֔ים שִׁמְע֖וּ אֶת־דְּבַ֥ר יְהוָֽה׃

‎<span id="008">8</span> ‏חַי־אָ֜נִי נְאֻ֣ם׀ אֲדֹנָ֣י יְהוִ֗ה אִם־לֹ֣א
יַ֣עַן הֱיֽוֹת־צֹאנִ֣י׀ לָבַ֡ז וַתִּֽהְיֶינָה֩ צֹאנִ֨י לְאָכְלָ֜ה
לְכָל־חַיַּ֤ת הַשָּׂדֶה֙ מֵאֵ֣ין רֹעֶ֔ה וְלֹֽא־דָרְשׁ֥וּ רֹעַ֖י
אֶת־צֹאנִ֑י וַיִּרְע֤וּ הָֽרֹעִים֙ אוֹתָ֔ם וְאֶת־צֹאנִ֖י לֹ֥א רָעֽוּ׃ ס

‎<span id="009">9</span> ‏לָכֵן֙ הָֽרֹעִ֔ים שִׁמְע֖וּ דְּבַר־יְהוָֽה׃

‎<span id="010">10</span> ‏כֹּה־אָמַ֞ר אֲדֹנָ֣י יְהוִ֗ה הִנְנִ֨י
אֶֽל־הָרֹעִ֜ים וְֽדָרַשְׁתִּ֧י אֶת־צֹאנִ֣י מִיָּדָ֗ם וְהִשְׁבַּתִּים֙
מֵרְע֣וֹת צֹ֔אן וְלֹא־יִרְע֥וּ ע֛וֹד הָרֹעִ֖ים אוֹתָ֑ם וְהִצַּלְתִּ֤י
צֹאנִי֙ מִפִּיהֶ֔ם וְלֹֽא־תִהְיֶ֥יןָ לָהֶ֖ם לְאָכְלָֽה׃ ס

‎<span id="011">11</span> ‏כִּ֛י כֹּ֥ה אָמַ֖ר אֲדֹנָ֣י יְהוִ֑ה
הִנְנִי־אָ֕נִי וְדָרַשְׁתִּ֥י אֶת־צֹאנִ֖י וּבִקַּרְתִּֽים׃

‎<span id="012">12</span> ‏כְּבַקָּרַת֩ רֹעֶ֨ה עֶדְר֜וֹ
בְּיוֹם־הֱיוֹת֤וֹ בְתוֹךְ־צֹאנוֹ֙ נִפְרָשׁ֔וֹת כֵּ֖ן אֲבַקֵּ֣ר
אֶת־צֹאנִ֑י וְהִצַּלְתִּ֣י אֶתְהֶ֗ם מִכָּל־הַמְּקוֹמֹת֙ אֲשֶׁ֣ר נָפֹ֣צוּ
שָׁ֔ם בְּי֥וֹם עָנָ֖ן וַעֲרָפֶֽל׃

‎<span id="013">13</span> ‏וְהוֹצֵאתִ֣ים מִן־הָעַמִּ֗ים וְקִבַּצְתִּים֙
מִן־הָ֣אֲרָצ֔וֹת וַהֲבִיאֹתִ֖ים אֶל־אַדְמָתָ֑ם וּרְעִיתִים֙ אֶל־הָרֵ֣י
יִשְׂרָאֵ֔ל בָּאֲפִיקִ֕ים וּבְכֹ֖ל מוֹשְׁבֵ֥י הָאָֽרֶץ׃

‎<span id="014">14</span> ‏בְּמִרְעֶה־טּוֹב֙ אֶרְעֶ֣ה אֹתָ֔ם וּבְהָרֵ֥י
מְרֽוֹם־יִשְׂרָאֵ֖ל יִהְיֶ֣ה נְוֵהֶ֑ם שָׁ֤ם תִּרְבַּ֙צְנָה֙ בְּנָ֣וֶה
טּ֔וֹב וּמִרְעֶ֥ה שָׁמֵ֛ן תִּרְעֶ֖ינָה אֶל־הָרֵ֥י יִשְׂרָאֵֽל׃

‎<span id="015">15</span> ‏אֲנִ֨י אֶרְעֶ֤ה צֹאנִי֙ וַאֲנִ֣י אַרְבִּיצֵ֔ם
נְאֻ֖ם אֲדֹנָ֥י יְהוִֽה׃

‎<span id="016">16</span> ‏אֶת־הָאֹבֶ֤דֶת אֲבַקֵּשׁ֙ וְאֶת־הַנִּדַּ֣חַת
אָשִׁ֔יב וְלַנִּשְׁבֶּ֣רֶת אֶחֱבֹ֔שׁ וְאֶת־הַחוֹלָ֖ה אֲחַזֵּ֑ק
וְאֶת־הַשְּׁמֵנָ֧ה וְאֶת־הַחֲזָקָ֛ה אַשְׁמִ֖יד אֶרְעֶ֥נָּה בְמִשְׁפָּֽט׃

‎<span id="017">17</span> ‏וְאַתֵּ֣נָה צֹאנִ֔י כֹּ֥ה אָמַ֖ר אֲדֹנָ֣י
יְהוִ֑ה הִנְנִ֤י שֹׁפֵט֙ בֵּֽין־שֶׂ֣ה לָשֶׂ֔ה לָאֵילִ֖ים
וְלָעַתּוּדִֽים׃

‎<span id="018">18</span> ‏הַמְעַ֣ט מִכֶּ֗ם הַמִּרְעֶ֤ה הַטּוֹב֙
תִּרְע֔וּ וְיֶ֙תֶר֙ מִרְעֵיכֶ֔ם תִּרְמְס֖וּ בְּרַגְלֵיכֶ֑ם
וּמִשְׁקַע־מַ֣יִם תִּשְׁתּ֔וּ וְאֵת֙ הַנּ֣וֹתָרִ֔ים בְּרַגְלֵיכֶ֖ם
תִּרְפֹּשֽׂוּן׃

‎<span id="019">19</span> ‏וְצֹאנִ֑י מִרְמַ֤ס רַגְלֵיכֶם֙ תִּרְעֶ֔ינָה
וּמִרְפַּ֥שׂ רַגְלֵיכֶ֖ם תִּשְׁתֶּֽינָה׃ ס

‎<span id="020">20</span> ‏לָכֵ֗ן כֹּ֥ה אָמַ֛ר אֲדֹנָ֥י יְהוִ֖ה
אֲלֵיהֶ֑ם הִנְנִי־אָ֕נִי וְשָֽׁפַטְתִּי֙ בֵּֽין־שֶׂ֣ה בִרְיָ֔ה וּבֵ֥ין
שֶׂ֖ה רָזָֽה׃

‎<span id="021">21</span> ‏יַ֗עַן בְּצַ֤ד וּבְכָתֵף֙ תֶּהְדֹּ֔פוּ
וּבְקַרְנֵיכֶ֥ם תְּנַגְּח֖וּ כָּל־הַנַּחְל֑וֹת עַ֣ד אֲשֶׁ֧ר הֲפִיצוֹתֶ֛ם
אוֹתָ֖נָה אֶל־הַחֽוּצָה׃

‎<span id="022">22</span> ‏וְהוֹשַׁעְתִּ֣י לְצֹאנִ֔י וְלֹֽא־תִהְיֶ֥ינָה
ע֖וֹד לָבַ֑ז וְשָׁ֣פַטְתִּ֔י בֵּ֥ין שֶׂ֖ה לָשֶֽׂה׃

‎<span id="023">23</span> ‏וַהֲקִמֹתִ֨י עֲלֵיהֶ֜ם רֹעֶ֤ה אֶחָד֙ וְרָעָ֣ה
אֶתְהֶ֔ן אֵ֖ת עַבְדִּ֣י דָוִ֑יד ה֚וּא יִרְעֶ֣ה אֹתָ֔ם וְהֽוּא־יִהְיֶ֥ה
לָהֶ֖ן לְרֹעֶֽה׃

‎<span id="024">24</span> ‏וַאֲנִ֣י יְהוָ֗ה אֶהְיֶ֤ה לָהֶם֙ לֵֽאלֹהִ֔ים
וְעַבְדִּ֥י דָוִ֖ד נָשִׂ֣יא בְתוֹכָ֑ם אֲנִ֥י יְהוָ֖ה דִּבַּֽרְתִּי׃

‎<span id="025">25</span> ‏וְכָרַתִּ֤י לָהֶם֙ בְּרִ֣ית שָׁל֔וֹם
וְהִשְׁבַּתִּ֥י חַיָּֽה־רָעָ֖ה מִן־הָאָ֑רֶץ וְיָשְׁב֤וּ בַמִּדְבָּר֙
לָבֶ֔טַח וְיָשְׁנ֖וּ בַּיְּעָרִֽים׃

‎<span id="026">26</span> ‏וְנָתַתִּ֥י אוֹתָ֛ם וּסְבִיב֥וֹת גִּבְעָתִ֖י
בְּרָכָ֑ה וְהוֹרַדְתִּ֤י הַגֶּ֙שֶׁם֙ בְּעִתּ֔וֹ גִּשְׁמֵ֥י בְרָכָ֖ה
יִֽהְיֽוּ׃

‎<span id="027">27</span> ‏וְנָתַן֩ עֵ֨ץ הַשָּׂדֶ֜ה אֶת־פִּרְי֗וֹ
וְהָאָ֙רֶץ֙ תִּתֵּ֣ן יְבוּלָ֔הּ וְהָי֥וּ עַל־אַדְמָתָ֖ם לָבֶ֑טַח
וְֽיָדְע֞וּ כִּי־אֲנִ֣י יְהוָ֗ה בְּשִׁבְרִי֙ אֶת־מֹט֣וֹת עֻלָּ֔ם
וְהִ֨צַּלְתִּ֔ים מִיַּ֖ד הָעֹבְדִ֥ים בָּהֶֽם׃

‎<span id="028">28</span> ‏וְלֹא־יִהְי֨וּ ע֥וֹד בַּז֙ לַגּוֹיִ֔ם
וְחַיַּ֥ת הָאָ֖רֶץ לֹ֣א תֹאכְלֵ֑ם וְיָשְׁב֥וּ לָבֶ֖טַח וְאֵ֥ין
מַחֲרִֽיד׃

‎<span id="029">29</span> ‏וַהֲקִמֹתִ֥י לָהֶ֛ם מַטָּ֖ע לְשֵׁ֑ם
וְלֹֽא־יִהְי֨וּ ע֜וֹד אֲסֻפֵ֤י רָעָב֙ בָּאָ֔רֶץ וְלֹֽא־יִשְׂא֥וּ ע֖וֹד
כְּלִמַּ֥ת הַגּוֹיִֽם׃

‎<span id="030">30</span> ‏וְיָדְע֗וּ כִּ֣י אֲנִ֧י יְהוָ֛ה אֱלֹהֵיהֶ֖ם
אִתָּ֑ם וְהֵ֗מָּה עַמִּי֙ בֵּ֣ית יִשְׂרָאֵ֔ל נְאֻ֖ם אֲדֹנָ֥י יְהוִֽה׃

‎<span id="031">31</span> ‏וְאַתֵּ֥ן צֹאנִ֛י צֹ֥אן מַרְעִיתִ֖י אָדָ֣ם
אַתֶּ֑ם אֲנִי֙ אֱלֹ֣הֵיכֶ֔ם נְאֻ֖ם אֲדֹנָ֥י יְהוִֽה׃ פ

1 wayəhî ḏəḇar-yəhwâ ’ēlay lē’mōr:

2 ben-’āḏām hinnāḇē’ ‘al-rwō‘ê yiśərā’ēl hinnāḇē’ wə’āmarətā ’ălêhem
lārō‘îm kōh<sup>1</sup> ’āmar\| ’ăḏōnāy yəhwih hwōy rō‘ê-yiśərā’ēl ’ăšer
hāyû rō‘îm ’wōṯām hălwō’ haṣṣō’n yirə‘û hārō‘îm:

3 ’eṯ-h<sup>a</sup>ḥēleḇ tō’ḵēlû wə’eṯ-haṣṣemer tiləbāšû habərî’â
tizəbāḥû haṣṣō’n lō’ ṯirə‘û:

4 ’eṯ-hann<sup>a</sup>ḥəlwōṯ lō’ ḥizzaqətem wə’eṯ-h<sup>a</sup>ḥwōlâ
lō’-ripē’ṯem wəlannišəbereṯ lō’ ḥăḇašətem wə’eṯ-hannid<sup>a</sup>ḥaṯ
lō’ hăšēḇōṯem wə’eṯ-hā’ōḇeḏeṯ lō’ ḇiqqašətem ûḇəḥāzəqâ rəḏîṯem ’ōṯām
ûḇəfāreḵə:

5 watəfûṣeynâ mibəlî rō‘eh watihəyeynâ lə’āḵəlâ ləḵāl-ḥayyaṯ haśśāḏeh
watəfûṣeynâ:

6 yišəgû ṣō’nî bəḵāl-hehārîm wə‘al kāl-giḇə‘â rāmâ wə‘al kāl-pənê
hā’āreṣ nāfōṣû ṣō’nî wə’ên dwōrēš wə’ên məḇaqqēš:

7 lāḵēn rō‘îm šimə‘û ’eṯ-dəḇar yəhwâ:

8 ḥay-’ānî nə’um\| ’ăḏōnāy yəhwih ’im-lō’ y<sup>a</sup>‘an
hĕywōṯ-ṣō’nî\| lāḇaz watihəyeynâ ṣō’nî lə’āḵəlâ ləḵāl-ḥayyaṯ haśśāḏeh
mē’ên rō‘eh wəlō’-ḏārəšû rō‘ay ’eṯ-ṣō’nî wayyirə‘û hārō‘îm ’wōṯām
wə’eṯ-ṣō’nî lō’ rā‘û: s

9 lāḵēn hārō‘îm šimə‘û dəḇar-yəhwâ:

10 kōh-’āmar ’ăḏōnāy yəhwih hinənî ’el-hārō‘îm wəḏārašətî ’eṯ-ṣō’nî
mîyāḏām wəhišəbatîm mērə‘wōṯ ṣō’n wəlō’-yirə‘û ‘wōḏ hārō‘îm ’wōṯām
wəhiṣṣalətî ṣō’nî mipîhem wəlō’-ṯihəyeynā lâem lə’āḵəlâ: s

11 kî kōh ’āmar ’ăḏōnāy yəhwih hinənî-’ānî wəḏārašətî ’eṯ-ṣō’nî
ûḇiqqarətîm:

12 kəḇaqqāraṯ rō‘eh ‘eḏərwō bəywōm-hĕywōṯwō ḇəṯwōḵə-ṣō’nwō nifərāšwōṯ
kēn ’ăḇaqqēr ’eṯ-ṣō’nî wəhiṣṣalətî ’eṯəhem mikāl-hamməqwōmōṯ ’ăšer
nāfōṣû šām bəywōm ‘ānān w<sup>a</sup>‘ărāfel:

13 wəhwōṣē’ṯîm min-hā‘ammîm wəqibaṣətîm min-hā’ărāṣwōṯ wahăḇî’ōṯîm
’el-’aḏəmāṯām ûrə‘îṯîm ’el-hārê yiśərā’ēl bā’ăfîqîm ûḇəḵōl mwōšəḇê
hā’āreṣ:

14 bəmirə‘eh-ṭṭwōḇ ’erə‘eh ’ōṯām ûḇəhārê mərwōm-yiśərā’ēl yihəyeh
nəwēhem šām tirəbaṣənâ bənāweh ṭṭwōḇ ûmirə‘eh šāmēn tirə‘eynâ ’el-hārê
yiśərā’ēl:

15 ’ănî ’erə‘eh ṣō’nî wa’ănî ’arəbîṣēm nə’um ’ăḏōnāy yəhwih:

16 ’eṯ-hā’ōḇeḏeṯ ’ăḇaqqēš wə’eṯ-hannid<sup>a</sup>ḥaṯ ’āšîḇ
wəlannišəbereṯ ’eḥĕḇōš wə’eṯ-h<sup>a</sup>ḥwōlâ ’ăḥazzēq wə’eṯ-haššəmēnâ
wə’eṯ-h<sup>a</sup>ḥăzāqâ ’ašəmîḏ ’erə‘ennâ ḇəmišəpāṭ:

17 wə’atēnâ ṣō’nî kōh ’āmar ’ăḏōnāy yəhwih hinənî šōfēṭ bên-śeh lāśeh
lā’êlîm wəlā‘atûḏîm:

18 hamə‘aṭ mikem hammirə‘eh haṭṭwōḇ tirə‘û wəyeṯer mirə‘êḵem tirəməsû
bəraḡəlêḵem ûmišəq<sup>a</sup>‘-mayim tišətû wə’ēṯ hannwōṯārîm
bəraḡəlêḵem tirəpōśûn:

19 wəṣō’nî mirəmas raḡəlêḵem tirə‘eynâ ûmirəpaś raḡəlêḵem tišəteynâ: s

20 lāḵēn kōh ’āmar ’ăḏōnāy yəhwih ’ălêhem hinənî-’ānî wəšāfaṭətî bên-śeh
ḇirəyâ ûḇên śeh rāzâ:

21 y<sup>a</sup>‘an bəṣaḏ ûḇəḵāṯēf tehədōfû ûḇəqarənêḵem tənagəḥû
kāl-hann<sup>a</sup>ḥəlwōṯ ‘aḏ ’ăšer hăfîṣwōṯem ’wōṯānâ
’el-h<sup>a</sup>ḥûṣâ:

22 wəhwōš<sup>a</sup>‘ətî ləṣō’nî wəlō’-ṯihəyeynâ ‘wōḏ lāḇaz wəšāfaṭətî
bên śeh lāśeh:

23 wahăqimōṯî ‘ălêhem rō‘eh ’eḥāḏ wərā‘â ’eṯəhen ’ēṯ ‘aḇədî ḏāwîḏ hû’
yirə‘eh ’ōṯām wəhû’-yihəyeh lâen lərō‘eh:

24 wa’ănî yəhwâ ’ehəyeh lâem lē’lōhîm wə‘aḇədî ḏāwiḏ nāśî’ ḇəṯwōḵām ’ănî
yəhwâ dibarətî:

25 wəḵāratî lâem bərîṯ šālwōm wəhišəbatî ḥayyâ-rā‘â min-hā’āreṣ wəyāšəḇû
ḇammiḏəbār lāḇeṭ<sup>a</sup>ḥ wəyāšənû bayyə‘ārîm:

26 wənāṯatî ’wōṯām ûsəḇîḇwōṯ giḇə‘āṯî bərāḵâ wəhwōraḏətî hagešem bə‘itwō
gišəmê ḇərāḵâ yihəyû:

27 wənāṯan ‘ēṣ haśśāḏeh ’eṯ-pirəywō wəhā’āreṣ titēn yəḇûlāh wəhāyû
‘al-’aḏəmāṯām lāḇeṭ<sup>a</sup>ḥ wəyāḏə‘û kî-’ănî yəhwâ bəšiḇərî
’eṯ-mōṭwōṯ ‘ullām wəhiṣṣalətîm mîyaḏ hā‘ōḇəḏîm bâem:

28 wəlō’-yihəyû ‘wōḏ baz lagwōyim wəḥayyaṯ hā’āreṣ lō’ ṯō’ḵəlēm wəyāšəḇû
lāḇeṭ<sup>a</sup>ḥ wə’ên m<sup>a</sup>ḥărîḏ:

29 wahăqimōṯî lâem maṭṭā‘ ləšēm wəlō’-yihəyû ‘wōḏ ’ăsufê rā‘āḇ bā’āreṣ
wəlō’-yiśə’û ‘wōḏ kəlimmaṯ hagwōyim:

30 wəyāḏə‘û kî ’ănî yəhwâ ’ĕlōhêhem ’itām wəhēmmâ ‘ammî bêṯ yiśərā’ēl
nə’um ’ăḏōnāy yəhwih:

31 wə’atēn ṣō’nî ṣō’n marə‘îṯî ’āḏām ’atem ’ănî ’ĕlōhêḵem nə’um ’ăḏōnāy
yəhwih: f

------------------------------------------------------------------------

[Next: Ezekiel (Yechezqel) Chapter 35](eze035)
