[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1004)  [KJV](../kjv/sa1004)  [Sep](../sep/sa1004) 
[Vul](../vul/sa1004)   
  
[1 Samuel (1 Shmuel) Index](sa1)  
  [Previous](sa1003)  [Next](sa1005) 

------------------------------------------------------------------------

### Tanach (Hebrew): 1 Samuel (1 Shmuel) Chapter 4

‎<span id="001">1</span> ‏וַיְהִ֥י דְבַר־שְׁמוּאֵ֖ל לְכָל־יִשְׂרָאֵ֑ל
וַיֵּצֵ֣א יִשְׂרָאֵל֩ לִקְרַ֨את פְּלִשְׁתִּ֜ים לַמִּלְחָמָ֗ה
וַֽיַּחֲנוּ֙ עַל־הָאֶ֣בֶן הָעֵ֔זֶר וּפְלִשְׁתִּ֖ים חָנ֥וּ בַאֲפֵֽק׃

‎<span id="002">2</span> ‏וַיַּעַרְכ֨וּ פְלִשְׁתִּ֜ים לִקְרַ֣את
יִשְׂרָאֵ֗ל וַתִּטֹּשׁ֙ הַמִּלְחָמָ֔ה וַיִּנָּ֥גֶף יִשְׂרָאֵ֖ל לִפְנֵ֣י
פְלִשְׁתִּ֑ים וַיַּכּ֤וּ בַמַּֽעֲרָכָה֙ בַּשָּׂדֶ֔ה כְּאַרְבַּ֥עַת
אֲלָפִ֖ים אִֽישׁ׃

‎<span id="003">3</span> ‏וַיָּבֹ֣א הָעָם֮ אֶל־הַֽמַּחֲנֶה֒
וַיֹּֽאמְרוּ֙ זִקְנֵ֣י יִשְׂרָאֵ֔ל לָ֣מָּה נְגָפָ֧נוּ יְהוָ֛ה הַיּ֖וֹם
לִפְנֵ֣י פְלִשְׁתִּ֑ים נִקְחָ֧ה אֵלֵ֣ינוּ מִשִּׁלֹ֗ה אֶת־אֲרוֹן֙
בְּרִ֣ית יְהוָ֔ה וְיָבֹ֣א בְקִרְבֵּ֔נוּ וְיֹשִׁעֵ֖נוּ מִכַּ֥ף
אֹיְבֵֽינוּ׃

‎<span id="004">4</span> ‏וַיִּשְׁלַ֤ח הָעָם֙ שִׁלֹ֔ה וַיִּשְׂא֣וּ
מִשָּׁ֗ם אֵ֣ת אֲר֧וֹן בְּרִית־יְהוָ֛ה צְבָא֖וֹת יֹשֵׁ֣ב הַכְּרֻבִ֑ים
וְשָׁ֞ם שְׁנֵ֣י בְנֵֽי־עֵלִ֗י עִם־אֲרוֹן֙ בְּרִ֣ית הָאֱלֹהִ֔ים חָפְנִ֖י
וּפִֽינְחָֽס׃

‎<span id="005">5</span> ‏וַיְהִ֗י כְּב֨וֹא אֲר֤וֹן בְּרִית־יְהוָה֙
אֶל־הַֽמַּחֲנֶ֔ה וַיָּרִ֥עוּ כָל־יִשְׂרָאֵ֖ל תְּרוּעָ֣ה גְדוֹלָ֑ה
וַתֵּהֹ֖ם הָאָֽרֶץ׃

‎<span id="006">6</span> ‏וַיִּשְׁמְע֤וּ פְלִשְׁתִּים֙ אֶת־ק֣וֹל
הַתְּרוּעָ֔ה וַיֹּ֣אמְר֔וּ מֶ֠ה ק֣וֹל הַתְּרוּעָ֧ה הַגְּדוֹלָ֛ה הַזֹּ֖את
בְּמַחֲנֵ֣ה הָעִבְרִ֑ים וַיֵּ֣דְע֔וּ כִּ֚י אֲר֣וֹן יְהוָ֔ה בָּ֖א
אֶל־הַֽמַּחֲנֶֽה׃

‎<span id="007">7</span> ‏וַיִּֽרְאוּ֙ הַפְּלִשְׁתִּ֔ים כִּ֣י אָמְר֔וּ
בָּ֥א אֱלֹהִ֖ים אֶל־הַֽמַּחֲנֶ֑ה וַיֹּאמְרוּ֙ א֣וֹי לָ֔נוּ כִּ֣י לֹ֥א
הָיְתָ֛ה כָּזֹ֖את אֶתְמ֥וֹל שִׁלְשֹֽׁם׃

‎<span id="008">8</span> ‏א֣וֹי לָ֔נוּ מִ֣י יַצִּילֵ֔נוּ מִיַּ֛ד
הָאֱלֹהִ֥ים הָאַדִּירִ֖ים הָאֵ֑לֶּה אֵ֧לֶּה הֵ֣ם הָאֱלֹהִ֗ים הַמַּכִּ֧ים
אֶת־מִצְרַ֛יִם בְּכָל־מַכָּ֖ה בַּמִּדְבָּֽר׃

‎<span id="009">9</span> ‏הִֽתְחַזְּק֞וּ וִֽהְי֤וּ לַֽאֲנָשִׁים֙
פְּלִשְׁתִּ֔ים פֶּ֚ן תַּעַבְד֣וּ לָעִבְרִ֔ים כַּאֲשֶׁ֥ר עָבְד֖וּ לָכֶ֑ם
וִהְיִיתֶ֥ם לַאֲנָשִׁ֖ים וְנִלְחַמְתֶּֽם׃

‎<span id="010">10</span> ‏וַיִּלָּחֲמ֣וּ פְלִשְׁתִּ֗ים וַיִּנָּ֤גֶף
יִשְׂרָאֵל֙ וַיָּנֻ֙סוּ֙ אִ֣ישׁ לְאֹהָלָ֔יו וַתְּהִ֥י הַמַּכָּ֖ה
גְּדוֹלָ֣ה מְאֹ֑ד וַיִּפֹּל֙ מִיִּשְׂרָאֵ֔ל שְׁלֹשִׁ֥ים אֶ֖לֶף רַגְלִֽי׃

‎<span id="011">11</span> ‏וַאֲר֥וֹן אֱלֹהִ֖ים נִלְקָ֑ח וּשְׁנֵ֤י
בְנֵֽי־עֵלִי֙ מֵ֔תוּ חָפְנִ֖י וּפִֽינְחָֽס׃

‎<span id="012">12</span> ‏וַיָּ֤רָץ אִישׁ־בִּנְיָמִן֙ מֵהַמַּ֣עֲרָכָ֔ה
וַיָּבֹ֥א שִׁלֹ֖ה בַּיּ֣וֹם הַה֑וּא וּמַדָּ֣יו קְרֻעִ֔ים וַאֲדָמָ֖ה
עַל־רֹאשֽׁוֹ׃

‎<span id="013">13</span> ‏וַיָּב֗וֹא וְהִנֵּ֣ה עֵ֠לִי יֹשֵׁ֨ב
עַֽל־הַכִּסֵּ֜א יך יַ֥ד דֶּ֙רֶךְ֙ מְצַפֶּ֔ה כִּֽי־הָיָ֤ה לִבּוֹ֙ חָרֵ֔ד
עַ֖ל אֲר֣וֹן הָאֱלֹהִ֑ים וְהָאִ֗ישׁ בָּ֚א לְהַגִּ֣יד בָּעִ֔יר
וַתִּזְעַ֖ק כָּל־הָעִֽיר׃

‎<span id="014">14</span> ‏וַיִּשְׁמַ֤ע עֵלִי֙ אֶת־ק֣וֹל הַצְּעָקָ֔ה
וַיֹּ֕אמֶר מֶ֛ה ק֥וֹל הֶהָמ֖וֹן הַזֶּ֑ה וְהָאִ֣ישׁ מִהַ֔ר וַיָּבֹ֖א
וַיַּגֵּ֥ד לְעֵלִֽי׃

‎<span id="015">15</span> ‏וְעֵלִ֕י בֶּן־תִּשְׁעִ֥ים וּשְׁמֹנֶ֖ה שָׁנָ֑ה
וְעֵינָ֣יו קָ֔מָה וְלֹ֥א יָכ֖וֹל לִרְאֽוֹת׃

‎<span id="016">16</span> ‏וַיֹּ֨אמֶר הָאִ֜ישׁ אֶל־עֵלִ֗י אָֽנֹכִי֙
הַבָּ֣א מִן־הַמַּעֲרָכָ֔ה וַאֲנִ֕י מִן־הַמַּעֲרָכָ֖ה נַ֣סְתִּי הַיּ֑וֹם
וַיֹּ֛אמֶר מֶֽה־הָיָ֥ה הַדָּבָ֖ר בְּנִֽי׃

‎<span id="017">17</span> ‏וַיַּ֨עַן הַֽמְבַשֵּׂ֜ר וַיֹּ֗אמֶר נָ֤ס
יִשְׂרָאֵל֙ לִפְנֵ֣י פְלִשְׁתִּ֔ים וְגַ֛ם מַגֵּפָ֥ה גְדוֹלָ֖ה הָיְתָ֣ה
בָעָ֑ם וְגַם־שְׁנֵ֨י בָנֶ֜יךָ מֵ֗תוּ חָפְנִי֙ וּפִ֣ינְחָ֔ס וַאֲר֥וֹן
הָאֱלֹהִ֖ים נִלְקָֽחָה׃ פ

‎<span id="018">18</span> ‏וַיְהִ֞י כְּהַזְכִּיר֣וֹ׀ אֶת־אֲר֣וֹן
הָאֱלֹהִ֗ים וַיִּפֹּ֣ל מֵֽעַל־הַ֠כִּסֵּא אֲחֹ֨רַנִּ֜ית בְּעַ֣ד׀ יַ֣ד
הַשַּׁ֗עַר וַתִּשָּׁבֵ֤ר מַפְרַקְתּוֹ֙ וַיָּמֹ֔ת כִּֽי־זָקֵ֥ן הָאִ֖ישׁ
וְכָבֵ֑ד וְה֛וּא שָׁפַ֥ט אֶת־יִשְׂרָאֵ֖ל אַרְבָּעִ֥ים שָׁנָֽה׃

‎<span id="019">19</span> ‏וְכַלָּת֣וֹ אֵֽשֶׁת־פִּינְחָס֮ הָרָ֣ה לָלַת֒
וַתִּשְׁמַ֣ע אֶת־הַשְּׁמֻעָ֔ה אֶל־הִלָּקַח֙ אֲר֣וֹן הָאֱלֹהִ֔ים וּמֵ֥ת
חָמִ֖יהָ וְאִישָׁ֑הּ וַתִּכְרַ֣ע וַתֵּ֔לֶד כִּֽי־נֶהֶפְכ֥וּ עָלֶ֖יהָ
צִרֶֽיהָ׃

‎<span id="020">20</span> ‏וּכְעֵ֣ת מוּתָ֗הּ וַתְּדַבֵּ֙רְנָה֙
הַנִּצָּב֣וֹת עָלֶ֔יהָ אַל־תִּֽירְאִ֖י כִּ֣י בֵ֣ן יָלָ֑דְתְּ וְלֹ֥א
עָנְתָ֖ה וְלֹא־שָׁ֥תָה לִבָּֽהּ׃

‎<span id="021">21</span> ‏וַתִּקְרָ֣א לַנַּ֗עַר אִֽי־כָבוֹד֙ לֵאמֹ֔ר
גָּלָ֥ה כָב֖וֹד מִיִּשְׂרָאֵ֑ל אֶל־הִלָּקַח֙ אֲר֣וֹן הָאֱלֹהִ֔ים
וְאֶל־חָמִ֖יהָ וְאִישָֽׁהּ׃

‎<span id="022">22</span> ‏וַתֹּ֕אמֶר גָּלָ֥ה כָב֖וֹד מִיִּשְׂרָאֵ֑ל
כִּ֥י נִלְקַ֖ח אֲר֥וֹן הָאֱלֹהִֽים׃ פ

1 wayəhî ḏəḇar-šəmû’ēl ləḵāl-yiśərā’ēl wayyēṣē’ yiśərā’ēl liqəra’ṯ
pəlišətîm lammiləḥāmâ wayy<sup>a</sup>ḥănû ‘al-hā’eḇen hā‘ēzer
ûfəlišətîm ḥānû ḇa’ăfēq:

2 wayy<sup>a</sup>‘arəḵû fəlišətîm liqəra’ṯ yiśərā’ēl watiṭṭōš
hammiləḥāmâ wayyinnāḡef yiśərā’ēl lifənê fəlišətîm wayyakû
ḇamm<sup>a</sup>‘ărāḵâ baśśāḏeh kə’arəb<sup>a</sup>‘aṯ ’ălāfîm ’îš:

3 wayyāḇō’ hā‘ām ’el-hamm<sup>a</sup>ḥăneh wayyō’mərû ziqənê yiśərā’ēl
lāmmâ nəḡāfānû yəhwâ hayywōm lifənê fəlišətîm niqəḥâ ’ēlênû miššilōh
’eṯ-’ărwōn bərîṯ yəhwâ wəyāḇō’ ḇəqirəbēnû wəyōši‘ēnû mikaf ’ōyəḇênû:

4 wayyišəl<sup>a</sup>ḥ hā‘ām šilōh wayyiśə’û miššām ’ēṯ ’ărwōn
bərîṯ-yəhwâ ṣəḇā’wōṯ yōšēḇ hakəruḇîm wəšām šənê ḇənê-‘ēlî ‘im-’ărwōn
bərîṯ hā’ĕlōhîm ḥāfənî ûfînəḥās:

5 wayəhî kəḇwō’ ’ărwōn bərîṯ-yəhwâ ’el-hamm<sup>a</sup>ḥăneh wayyāri‘û
ḵāl-yiśərā’ēl tərû‘â ḡəḏwōlâ watēhōm hā’āreṣ:

6 wayyišəmə‘û fəlišətîm ’eṯ-qwōl hatərû‘â wayyō’mərû meh qwōl hatərû‘â
hagəḏwōlâ hazzō’ṯ bəm<sup>a</sup>ḥănēh hā‘iḇərîm wayyēḏə‘û kî ’ărwōn
yəhwâ bā’ ’el-hamm<sup>a</sup>ḥăneh:

7 wayyirə’û hapəlišətîm kî ’āmərû bā’ ’ĕlōhîm ’el-hamm<sup>a</sup>ḥăneh
wayyō’mərû ’wōy lānû kî lō’ hāyəṯâ kāzō’ṯ ’eṯəmwōl šiləšōm:

8 ’wōy lānû mî yaṣṣîlēnû mîyaḏ hā’ĕlōhîm hā’adîrîm hā’ēlleh ’ēlleh hēm
hā’ĕlōhîm hammakîm ’eṯ-miṣərayim bəḵāl-makâ bammiḏəbār:

9 hiṯəḥazzəqû wihəyû la’ănāšîm pəlišətîm pen t<sup>a</sup>‘aḇəḏû
lā‘iḇərîm ka’ăšer ‘āḇəḏû lāḵem wihəyîṯem la’ănāšîm wəniləḥamətem:

10 wayyillāḥămû fəlišətîm wayyinnāḡef yiśərā’ēl wayyānusû ’îš lə’ōhālāyw
watəhî hammakâ gəḏwōlâ mə’ōḏ wayyipōl mîyiśərā’ēl šəlōšîm ’elef raḡəlî:

11 wa’ărwōn ’ĕlōhîm niləqāḥ ûšənê ḇənê-‘ēlî mēṯû ḥāfənî ûfînəḥās:

12 wayyārāṣ ’îš-binəyāmin mēhamm<sup>a</sup>‘ărāḵâ wayyāḇō’ šilōh
bayywōm hahû’ ûmadāyw qəru‘îm wa’ăḏāmâ ‘al-rō’šwō:

13 wayyāḇwō’ wəhinnēh ‘ēlî yōšēḇ ‘al-hakissē’ yaḵə yaḏ dereḵə məṣapeh
kî-hāyâ libwō ḥārēḏ ‘al ’ărwōn hā’ĕlōhîm wəhā’îš bā’ ləhagîḏ bā‘îr
watizə‘aq kāl-hā‘îr:

14 wayyišəm<sup>a</sup>‘ ‘ēlî ’eṯ-qwōl haṣṣə‘āqâ wayyō’mer meh qwōl
hehāmwōn hazzeh wəhā’îš mihar wayyāḇō’ wayyagēḏ lə‘ēlî:

15 wə‘ēlî ben-tišə‘îm ûšəmōneh šānâ wə‘ênāyw qāmâ wəlō’ yāḵwōl lirə’wōṯ:

16 wayyō’mer hā’îš ’el-‘ēlî ’ānōḵî habā’ min-hamm<sup>a</sup>‘ărāḵâ
wa’ănî min-hamm<sup>a</sup>‘ărāḵâ nasətî hayywōm wayyō’mer meh-hāyâ
hadāḇār bənî:

17 wayy<sup>a</sup>‘an haməḇaśśēr wayyō’mer nās yiśərā’ēl lifənê
fəlišətîm wəḡam magēfâ ḡəḏwōlâ hāyəṯâ ḇā‘ām wəḡam-šənê ḇāneyḵā mēṯû
ḥāfənî ûfînəḥās wa’ărwōn hā’ĕlōhîm niləqāḥâ: f

18 wayəhî kəhazəkîrwō\| ’eṯ-’ărwōn hā’ĕlōhîm wayyipōl mē‘al-hakissē’
’ăḥōrannîṯ bə‘aḏ\| yaḏ hašš<sup>a</sup>‘ar watiššāḇēr mafəraqətwō
wayyāmōṯ kî-zāqēn hā’îš wəḵāḇēḏ wəhû’ šāfaṭ ’eṯ-yiśərā’ēl ’arəbā‘îm
šānâ:

19 wəḵallāṯwō ’ēšeṯ-pînəḥās hārâ lālaṯ watišəm<sup>a</sup>‘
’eṯ-haššəmu‘â ’el-hillāq<sup>a</sup>ḥ ’ărwōn hā’ĕlōhîm ûmēṯ ḥāmîhā
wə’îšāh watiḵər<sup>a</sup>‘ watēleḏ kî-nehefəḵû ‘āleyhā ṣireyhā:

20 ûḵə‘ēṯ mûṯāh watəḏabērənâ hanniṣṣāḇwōṯ ‘āleyhā ’al-tîrə’î kî ḇēn
yālāḏətə wəlō’ ‘ānəṯâ wəlō’-šāṯâ libāh:

21 watiqərā’ lann<sup>a</sup>‘ar ’î-ḵāḇwōḏ lē’mōr gālâ ḵāḇwōḏ
mîyiśərā’ēl ’el-hillāq<sup>a</sup>ḥ ’ărwōn hā’ĕlōhîm wə’el-ḥāmîhā
wə’îšāh:

22 watō’mer gālâ ḵāḇwōḏ mîyiśərā’ēl kî niləq<sup>a</sup>ḥ ’ărwōn
hā’ĕlōhîm: f

------------------------------------------------------------------------

[Next: 1 Samuel (1 Shmuel) Chapter 5](sa1005)
