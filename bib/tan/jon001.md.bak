[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jon001)  [KJV](../kjv/jon001)  [Sep](../sep/jon001.md) 
[Vul](../vul/jon001.md)   
  
[Jonah (Yonah) Index](jon.md)  
  [Previous](oba001)  [Next](jon002.md) 

------------------------------------------------------------------------

### Tanach (Hebrew): Jonah (Yonah) Chapter 1

‎<span id="001">1</span> ‏וַֽיְהִי֙ דְּבַר־יְהוָ֔ה אֶל־יוֹנָ֥ה
בֶן־אֲמִתַּ֖י לֵאמֹֽר׃

‎<span id="002">2</span> ‏ק֠וּם לֵ֧ךְ אֶל־נִֽינְוֵ֛ה הָעִ֥יר
הַגְּדוֹלָ֖ה וּקְרָ֣א עָלֶ֑יהָ כִּֽי־עָלְתָ֥ה רָעָתָ֖ם לְפָנָֽי׃

‎<span id="003">3</span> ‏וַיָּ֤קָם יוֹנָה֙ לִבְרֹ֣חַ תַּרְשִׁ֔ישָׁה
מִלִּפְנֵ֖י יְהוָ֑ה וַיֵּ֨רֶד יָפ֜וֹ וַיִּמְצָ֥א אָנִיָּ֣ה׀<sup>1</sup>
בָּאָ֣ה תַרְשִׁ֗ישׁ וַיִּתֵּ֨ן שְׂכָרָ֜הּ וַיֵּ֤רֶד בָּהּ֙ לָב֤וֹא
עִמָּהֶם֙ תַּרְשִׁ֔ישָׁה מִלִּפְנֵ֖י יְהוָֽה׃

‎<span id="004">4</span> ‏וַֽיהוָ֗ה הֵטִ֤יל רֽוּחַ־גְּדוֹלָה֙
אֶל־הַיָּ֔ם וַיְהִ֥י סַֽעַר־גָּד֖וֹל בַּיָּ֑ם וְהָ֣אֳנִיָּ֔ה חִשְּׁבָ֖ה
לְהִשָּׁבֵֽר׃

‎<span id="005">5</span> ‏וַיִּֽירְא֣וּ הַמַּלָּחִ֗ים וַֽיִּזְעֲקוּ֮
אִ֣ישׁ אֶל־אֱלֹהָיו֒ וַיָּטִ֨לוּ אֶת־הַכֵּלִ֜ים אֲשֶׁ֤ר בָּֽאֳנִיָּה֙
אֶל־הַיָּ֔ם לְהָקֵ֖ל מֵֽעֲלֵיהֶ֑ם וְיוֹנָ֗ה יָרַד֙ אֶל־יַרְכְּתֵ֣י
הַסְּפִינָ֔ה וַיִּשְׁכַּ֖ב וַיֵּרָדַֽם׃

‎<span id="006">6</span> ‏וַיִּקְרַ֤ב אֵלָיו֙ רַ֣ב הַחֹבֵ֔ל וַיֹּ֥אמֶר
ל֖וֹ מַה־לְּךָ֣ נִרְדָּ֑ם ק֚וּם קְרָ֣א אֶל־אֱלֹהֶ֔יךָ אוּלַ֞י
יִתְעַשֵּׁ֧ת הָאֱלֹהִ֛ים לָ֖נוּ וְלֹ֥א נֹאבֵֽד׃

‎<span id="007">7</span> ‏וַיֹּאמְר֞וּ אִ֣ישׁ אֶל־רֵעֵ֗הוּ לְכוּ֙
וְנַפִּ֣ילָה גֽוֹרָל֔וֹת וְנֵ֣דְעָ֔ה בְּשֶׁלְּמִ֛י הָרָעָ֥ה הַזֹּ֖את
לָ֑נוּ וַיַּפִּ֙לוּ֙ גּֽוֹרָל֔וֹת וַיִּפֹּ֥ל הַגּוֹרָ֖ל עַל־יוֹנָֽה׃

‎<span id="008">8</span> ‏וַיֹּאמְר֣וּ אֵלָ֔יו הַגִּידָה־נָּ֣א לָ֔נוּ
בַּאֲשֶׁ֛ר לְמִי־הָרָעָ֥ה הַזֹּ֖את לָ֑נוּ מַה־מְּלַאכְתְּךָ֙ וּמֵאַ֣יִן
תָּב֔וֹא מָ֣ה אַרְצֶ֔ךָ וְאֵֽי־מִזֶּ֥ה עַ֖ם אָֽתָּה׃

‎<span id="009">9</span> ‏וַיֹּ֥אמֶר אֲלֵיהֶ֖ם עִבְרִ֣י אָנֹ֑כִי
וְאֶת־יְהוָ֞ה אֱלֹהֵ֤י הַשָּׁמַ֙יִם֙ אֲנִ֣י יָרֵ֔א אֲשֶׁר־עָשָׂ֥ה
אֶת־הַיָּ֖ם וְאֶת־הַיַּבָּשָֽׁה׃

‎<span id="010">10</span> ‏וַיִּֽירְא֤וּ הָֽאֲנָשִׁים֙ יִרְאָ֣ה
גְדוֹלָ֔ה וַיֹּאמְר֥וּ אֵלָ֖יו מַה־זֹּ֣את עָשִׂ֑יתָ כִּֽי־יָדְע֣וּ
הָאֲנָשִׁ֗ים כִּֽי־מִלִּפְנֵ֤י יְהוָה֙ ה֣וּא בֹרֵ֔חַ כִּ֥י הִגִּ֖יד
לָהֶֽם׃

‎<span id="011">11</span> ‏וַיֹּאמְר֤וּ אֵלָיו֙ מַה־נַּ֣עֲשֶׂה לָּ֔ךְ
וְיִשְׁתֹּ֥ק הַיָּ֖ם מֵֽעָלֵ֑ינוּ כִּ֥י הַיָּ֖ם הוֹלֵ֥ךְ וְסֹעֵֽר׃

‎<span id="012">12</span> ‏וַיֹּ֣אמֶר אֲלֵיהֶ֗ם שָׂא֙וּנִי֙
וַהֲטִילֻ֣נִי אֶל־הַיָּ֔ם וְיִשְׁתֹּ֥ק הַיָּ֖ם מֵֽעֲלֵיכֶ֑ם כִּ֚י
יוֹדֵ֣עַ אָ֔נִי כִּ֣י בְשֶׁלִּ֔י הַסַּ֧עַר הַגָּד֛וֹל הַזֶּ֖ה עֲלֵיכֶֽם׃

‎<span id="013">13</span> ‏וַיַּחְתְּר֣וּ הָאֲנָשִׁ֗ים לְהָשִׁ֛יב
אֶל־הַיַּבָּשָׁ֖ה וְלֹ֣א יָכֹ֑לוּ כִּ֣י הַיָּ֔ם הוֹלֵ֥ךְ וְסֹעֵ֖ר
עֲלֵיהֶֽם׃

‎<span id="014">14</span> ‏וַיִּקְרְא֨וּ אֶל־יְהוָ֜ה וַיֹּאמְר֗וּ
אָנָּ֤ה יְהוָה֙ אַל־נָ֣א נֹאבְדָ֗ה בְּנֶ֙פֶשׁ֙ הָאִ֣ישׁ הַזֶּ֔ה
וְאַל־תִּתֵּ֥ן עָלֵ֖ינוּ דָּ֣ם נָקִ֑יא כִּֽי־אַתָּ֣ה יְהוָ֔ה כַּאֲשֶׁ֥ר
חָפַ֖צְתָּ עָשִֽׂיתָ׃

‎<span id="015">15</span> ‏וַיִּשְׂאוּ֙ אֶת־יוֹנָ֔ה וַיְטִלֻ֖הוּ
אֶל־הַיָּ֑ם וַיַּעֲמֹ֥ד הַיָּ֖ם מִזַּעְפּֽוֹ׃

‎<span id="016">16</span> ‏וַיִּֽירְא֧וּ הָאֲנָשִׁ֛ים יִרְאָ֥ה גְדוֹלָ֖ה
אֶת־יְהוָ֑ה וַיִּֽזְבְּחוּ־זֶ֙בַח֙ לַֽיהוָ֔ה וַֽיִּדְּר֖וּ נְדָרִֽים׃

1 wayəhî dəḇar-yəhwâ ’el-ywōnâ ḇen-’ămitay lē’mōr:

2 qûm lēḵə ’el-nînəwēh hā‘îr hagəḏwōlâ ûqərā’ ‘āleyhā kî-‘āləṯâ rā‘āṯām
ləfānāy:

3 wayyāqām ywōnâ liḇərōḥa tarəšîšâ millifənê yəhwâ wayyēreḏ yāfwō
wayyiməṣā’ ’ānîyâ\|<sup>1</sup> bā’â ṯarəšîš wayyitēn śəḵārāh wayyēreḏ
bāh lāḇwō’ ‘immâem tarəšîšâ millifənê yəhwâ:

4 wayhwâ hēṭîl rûḥa-gəḏwōlâ ’el-hayyām wayəhî s<sup>a</sup>‘ar-gāḏwōl
bayyām wəhā’ŏnîyâ ḥiššəḇâ ləhiššāḇēr:

5 wayyîrə’û hammallāḥîm wayyizə‘ăqû ’îš ’el-’ĕlōhāyw wayyāṭilû
’eṯ-hakēlîm ’ăšer bā’ŏnîyâ ’el-hayyām ləhāqēl mē‘ălêhem wəywōnâ yāraḏ
’el-yarəkəṯê hassəfînâ wayyišəkaḇ wayyērāḏam:

6 wayyiqəraḇ ’ēlāyw raḇ h<sup>a</sup>ḥōḇēl wayyō’mer lwō mah-lləḵā
nirədām qûm qərā’ ’el-’ĕlōheyḵā ’ûlay yiṯə‘aššēṯ hā’ĕlōhîm lānû wəlō’
nō’ḇēḏ:

7 wayyō’mərû ’îš ’el-rē‘ēhû ləḵû wənapîlâ ḡwōrālwōṯ wənēḏə‘â bəšelləmî
hārā‘â hazzō’ṯ lānû wayyapilû gwōrālwōṯ wayyipōl hagwōrāl ‘al-ywōnâ:

8 wayyō’mərû ’ēlāyw hagîḏâ-nnā’ lānû ba’ăšer ləmî-hārā‘â hazzō’ṯ lānû
mah-mməla’ḵətəḵā ûmē’ayin tāḇwō’ mâ ’arəṣeḵā wə’ê-mizzeh ‘am ’ātâ:

9 wayyō’mer ’ălêhem ‘iḇərî ’ānōḵî wə’eṯ-yəhwâ ’ĕlōhê haššāmayim ’ănî
yārē’ ’ăšer-‘āśâ ’eṯ-hayyām wə’eṯ-hayyabāšâ:

10 wayyîrə’û hā’ănāšîm yirə’â ḡəḏwōlâ wayyō’mərû ’ēlāyw mah-zzō’ṯ ‘āśîṯā
kî-yāḏə‘û hā’ănāšîm kî-millifənê yəhwâ hû’ ḇōrēḥa kî higîḏ lâem:

11 wayyō’mərû ’ēlāyw mah-nn<sup>a</sup>‘ăśeh llāḵə wəyišətōq hayyām
mē‘ālênû kî hayyām hwōlēḵə wəsō‘ēr:

12 wayyō’mer ’ălêhem śā’ûnî wahăṭîlunî ’el-hayyām wəyišətōq hayyām
mē‘ălêḵem kî ywōḏē‘a ’ānî kî ḇəšellî hass<sup>a</sup>‘ar hagāḏwōl hazzeh
‘ălêḵem:

13 wayy<sup>a</sup>ḥətərû hā’ănāšîm ləhāšîḇ ’el-hayyabāšâ wəlō’ yāḵōlû
kî hayyām hwōlēḵə wəsō‘ēr ‘ălêhem:

14 wayyiqərə’û ’el-yəhwâ wayyō’mərû ’ānnâ yəhwâ ’al-nā’ nō’ḇəḏâ bənefeš
hā’îš hazzeh wə’al-titēn ‘ālênû dām nāqî’ kî-’atâ yəhwâ ka’ăšer ḥāfaṣətā
‘āśîṯā:

15 wayyiśə’û ’eṯ-ywōnâ wayəṭiluhû ’el-hayyām wayy<sup>a</sup>‘ămōḏ
hayyām mizz<sup>a</sup>‘əpwō:

16 wayyîrə’û hā’ănāšîm yirə’â ḡəḏwōlâ ’eṯ-yəhwâ
wayyizəbəḥû-zeḇ<sup>a</sup>ḥ layhwâ wayyidərû nəḏārîm:

------------------------------------------------------------------------

[Next: Jonah (Yonah) Chapter 2](jon002.md)
