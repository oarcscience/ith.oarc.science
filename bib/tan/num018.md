[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num018)  [KJV](../kjv/num018)  [Sep](../sep/num018.md) 
[Vul](../vul/num018.md)   
  
[Numbers (Bemidbar) Index](num.md)  
  [Previous](num017)  [Next](num019.md) 

------------------------------------------------------------------------

### Tanach (Hebrew): Numbers (Bemidbar) Chapter 18

‎<span id="001">1</span> ‏וַיֹּ֤אמֶר יְהוָה֙ אֶֽל־אַהֲרֹ֔ן אַתָּ֗ה
וּבָנֶ֤יךָ וּבֵית־אָבִ֙יךָ֙ אִתָּ֔ךְ תִּשְׂא֖וּ אֶת־עֲוֹ֣ן הַמִּקְדָּ֑שׁ
וְאַתָּה֙ וּבָנֶ֣יךָ אִתָּ֔ךְ תִּשְׂא֖וּ אֶת־עֲוֹ֥ן כְּהֻנַּתְכֶֽם׃

‎<span id="002">2</span> ‏וְגַ֣ם אֶת־אַחֶיךָ֩ מַטֵּ֨ה לֵוִ֜י שֵׁ֤בֶט
אָבִ֙יךָ֙ הַקְרֵ֣ב אִתָּ֔ךְ וְיִלָּו֥וּ עָלֶ֖יךָ וִֽישָׁרְת֑וּךָ
וְאַתָּה֙ וּבָנֶ֣יךָ אִתָּ֔ךְ לִפְנֵ֖י אֹ֥הֶל הָעֵדֻֽת׃

‎<span id="003">3</span> ‏וְשָֽׁמְרוּ֙ מִֽשְׁמַרְתְּךָ֔ וּמִשְׁמֶ֖רֶת
כָּל־הָאֹ֑הֶל אַךְ֩ אֶל־כְּלֵ֨י הַקֹּ֤דֶשׁ וְאֶל־הַמִּזְבֵּ֙חַ֙ לֹ֣א
יִקְרָ֔בוּ וְלֹֽא־יָמֻ֥תוּ גַם־הֵ֖ם גַּם־אַתֶּֽם׃

‎<span id="004">4</span> ‏וְנִלְו֣וּ עָלֶ֔יךָ וְשָֽׁמְר֗וּ
אֶת־מִשְׁמֶ֙רֶת֙ אֹ֣הֶל מוֹעֵ֔ד לְכֹ֖ל עֲבֹדַ֣ת הָאֹ֑הֶל וְזָ֖ר
לֹא־יִקְרַ֥ב אֲלֵיכֶֽם׃

‎<span id="005">5</span> ‏וּשְׁמַרְתֶּ֗ם אֵ֚ת מִשְׁמֶ֣רֶת הַקֹּ֔דֶשׁ
וְאֵ֖ת מִשְׁמֶ֣רֶת הַמִּזְבֵּ֑חַ וְלֹֽא־יִהְיֶ֥ה ע֛וֹד קֶ֖צֶף
עַל־בְּנֵ֥י יִשְׂרָאֵֽל׃

‎<span id="006">6</span> ‏וַאֲנִ֗י הִנֵּ֤ה לָקַ֙חְתִּי֙ אֶת־אֲחֵיכֶ֣ם
הַלְוִיִּ֔ם מִתּ֖וֹךְ בְּנֵ֣י יִשְׂרָאֵ֑ל לָכֶ֞ם מַתָּנָ֤ה נְתֻנִים֙
לַֽיהוָ֔ה לַעֲבֹ֕ד אֶת־עֲבֹדַ֖ת אֹ֥הֶל מוֹעֵֽד׃

‎<span id="007">7</span> ‏וְאַתָּ֣ה וּבָנֶ֣יךָ אִ֠תְּךָ תִּשְׁמְר֨וּ
אֶת־כְּהֻנַּתְכֶ֜ם לְכָל־דְּבַ֧ר הַמִּזְבֵּ֛חַ וּלְמִבֵּ֥ית לַפָּרֹ֖כֶת
וַעֲבַדְתֶּ֑ם עֲבֹדַ֣ת מַתָּנָ֗ה אֶתֵּן֙ אֶת־כְּהֻנַּתְכֶ֔ם וְהַזָּ֥ר
הַקָּרֵ֖ב יוּמָֽת׃ ס

‎<span id="008">8</span> ‏וַיְדַבֵּ֣ר יְהוָה֮ אֶֽל־אַהֲרֹן֒ וַאֲנִי֙
הִנֵּ֣ה נָתַ֣תִּֽי לְךָ֔ אֶת־מִשְׁמֶ֖רֶת תְּרוּמֹתָ֑י לְכָל־קָדְשֵׁ֣י
בְנֵֽי־יִ֠שְׂרָאֵל לְךָ֙ נְתַתִּ֧ים לְמָשְׁחָ֛ה וּלְבָנֶ֖יךָ
לְחָק־עוֹלָֽם׃

‎<span id="009">9</span> ‏זֶֽה־יִהְיֶ֥ה לְךָ֛ מִקֹּ֥דֶשׁ הַקֳּדָשִׁ֖ים
מִן־הָאֵ֑שׁ כָּל־קָ֠רְבָּנָם לְֽכָל־מִנְחָתָ֞ם וּלְכָל־חַטָּאתָ֗ם
וּלְכָל־אֲשָׁמָם֙ אֲשֶׁ֣ר יָשִׁ֣יבוּ לִ֔י קֹ֣דֶשׁ קָֽדָשִׁ֥ים לְךָ֛
ה֖וּא וּלְבָנֶֽיךָ׃

‎<span id="010">10</span> ‏בְּקֹ֥דֶשׁ הַקֳּדָשִׁ֖ים תֹּאכֲלֶ֑נּוּ
כָּל־זָכָר֙ יֹאכַ֣ל אֹת֔וֹ קֹ֖דֶשׁ יִֽהְיֶה־לָּֽךְ׃

‎<span id="011">11</span> ‏וְזֶה־לְּךָ֞ תְּרוּמַ֣ת מַתָּנָ֗ם
לְכָל־תְּנוּפֹת֮ בְּנֵ֣י יִשְׂרָאֵל֒ לְךָ֣ נְתַתִּ֗ים וּלְבָנֶ֧יךָ
וְלִבְנֹתֶ֛יךָ אִתְּךָ֖ לְחָק־עוֹלָ֑ם כָּל־טָה֥וֹר בְּבֵיתְךָ֖ יֹאכַ֥ל
אֹתֽוֹ׃

‎<span id="012">12</span> ‏כֹּ֚ל חֵ֣לֶב יִצְהָ֔ר וְכָל־חֵ֖לֶב תִּיר֣וֹשׁ
וְדָגָ֑ן רֵאשִׁיתָ֛ם אֲשֶׁר־יִתְּנ֥וּ לַֽיהוָ֖ה לְךָ֥ נְתַתִּֽים׃

‎<span id="013">13</span> ‏בִּכּוּרֵ֞י כָּל־אֲשֶׁ֧ר בְּאַרְצָ֛ם
אֲשֶׁר־יָבִ֥יאוּ לַיהוָ֖ה לְךָ֣ יִהְיֶ֑ה כָּל־טָה֥וֹר בְּבֵיתְךָ֖
יֹאכֲלֶֽנּוּ׃

‎<span id="014">14</span> ‏כָּל־חֵ֥רֶם בְּיִשְׂרָאֵ֖ל לְךָ֥ יִהְיֶֽה׃

‎<span id="015">15</span> ‏כָּל־פֶּ֣טֶר רֶ֠חֶם לְֽכָל־בָּשָׂ֞ר
אֲשֶׁר־יַקְרִ֧יבוּ לַֽיהוָ֛ה בָּאָדָ֥ם וּבַבְּהֵמָ֖ה יִֽהְיֶה־לָּ֑ךְ
אַ֣ךְ׀ פָּדֹ֣ה תִפְדֶּ֗ה אֵ֚ת בְּכ֣וֹר הָֽאָדָ֔ם וְאֵ֛ת
בְּכֽוֹר־הַבְּהֵמָ֥ה הַטְּמֵאָ֖ה תִּפְדֶּֽה׃

‎<span id="016">16</span> ‏וּפְדוּיָו֙ מִבֶּן־חֹ֣דֶשׁ תִּפְדֶּ֔ה
בְּעֶ֨רְכְּךָ֔ כֶּ֛סֶף חֲמֵ֥שֶׁת שְׁקָלִ֖ים בְּשֶׁ֣קֶל הַקֹּ֑דֶשׁ
עֶשְׂרִ֥ים גֵּרָ֖ה הֽוּא׃

‎<span id="017">17</span> ‏אַ֣ךְ בְּֽכוֹר־שׁ֡וֹר אֽוֹ־בְכ֨וֹר כֶּ֜שֶׂב
אֽוֹ־בְכ֥וֹר עֵ֛ז לֹ֥א תִפְדֶּ֖ה קֹ֣דֶשׁ הֵ֑ם אֶת־דָּמָ֞ם תִּזְרֹ֤ק
עַל־הַמִּזְבֵּ֙חַ֙ וְאֶת־חֶלְבָּ֣ם תַּקְטִ֔יר אִשֶּׁ֛ה לְרֵ֥יחַ נִיחֹ֖חַ
לַֽיהוָֽה׃

‎<span id="018">18</span> ‏וּבְשָׂרָ֖ם יִהְיֶה־לָּ֑ךְ כַּחֲזֵ֧ה
הַתְּנוּפָ֛ה וּכְשׁ֥וֹק הַיָּמִ֖ין לְךָ֥ יִהְיֶֽה׃

‎<span id="019">19</span> ‏כֹּ֣ל׀ תְּרוּמֹ֣ת הַקֳּדָשִׁ֗ים אֲשֶׁ֨ר
יָרִ֥ימוּ בְנֵֽי־יִשְׂרָאֵל֮ לַֽיהוָה֒ נָתַ֣תִּֽי לְךָ֗ וּלְבָנֶ֧יךָ
וְלִבְנֹתֶ֛יךָ אִתְּךָ֖ לְחָק־עוֹלָ֑ם בְּרִית֩ מֶ֨לַח עוֹלָ֥ם הִוא֙
לִפְנֵ֣י יְהוָ֔ה לְךָ֖ וּלְזַרְעֲךָ֥ אִתָּֽךְ׃

‎<span id="020">20</span> ‏וַיֹּ֨אמֶר יְהוָ֜ה אֶֽל־אַהֲרֹ֗ן בְּאַרְצָם֙
לֹ֣א תִנְחָ֔ל וְחֵ֕לֶק לֹא־יִהְיֶ֥ה לְךָ֖ בְּתוֹכָ֑ם אֲנִ֤י חֶלְקְךָ֙
וְנַחֲלָ֣תְךָ֔ בְּת֖וֹךְ בְּנֵ֥י יִשְׂרָאֵֽל׃ ס

‎<span id="021">21</span> ‏וְלִבְנֵ֣י לֵוִ֔י הִנֵּ֥ה נָתַ֛תִּי
כָּל־מַֽעֲשֵׂ֥ר בְּיִשְׂרָאֵ֖ל לְנַחֲלָ֑ה חֵ֤לֶף עֲבֹֽדָתָם֙ אֲשֶׁר־הֵ֣ם
עֹֽבְדִ֔ים אֶת־עֲבֹדַ֖ת אֹ֥הֶל מוֹעֵֽד׃

‎<span id="022">22</span> ‏וְלֹא־יִקְרְב֥וּ ע֛וֹד בְּנֵ֥י יִשְׂרָאֵ֖ל
אֶל־אֹ֣הֶל מוֹעֵ֑ד לָשֵׂ֥את חֵ֖טְא לָמֽוּת׃

‎<span id="023">23</span> ‏וְעָבַ֨ד הַלֵּוִ֜י ה֗וּא אֶת־עֲבֹדַת֙ אֹ֣הֶל
מוֹעֵ֔ד וְהֵ֖ם יִשְׂא֣וּ עֲוֹנָ֑ם חֻקַּ֤ת עוֹלָם֙ לְדֹרֹ֣תֵיכֶ֔ם
וּבְתוֹךְ֙ בְּנֵ֣י יִשְׂרָאֵ֔ל לֹ֥א יִנְחֲל֖וּ נַחֲלָֽה׃

‎<span id="024">24</span> ‏כִּ֞י אֶת־מַעְשַׂ֣ר בְּנֵֽי־יִשְׂרָאֵ֗ל
אֲשֶׁ֨ר יָרִ֤ימוּ לַֽיהוָה֙ תְּרוּמָ֔ה נָתַ֥תִּי לַלְוִיִּ֖ם לְנַחֲלָ֑ה
עַל־כֵּן֙ אָמַ֣רְתִּי לָהֶ֔ם בְּתוֹךְ֙ בְּנֵ֣י יִשְׂרָאֵ֔ל לֹ֥א
יִנְחֲל֖וּ נַחֲלָֽה׃ פ

‎<span id="025">25</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="026">26</span> ‏וְאֶל־הַלְוִיִּ֣ם תְּדַבֵּר֮ וְאָמַרְתָּ֣
אֲלֵהֶם֒ כִּֽי־תִ֠קְחוּ מֵאֵ֨ת בְּנֵֽי־יִשְׂרָאֵ֜ל אֶת־הַֽמַּעֲשֵׂ֗ר
אֲשֶׁ֨ר נָתַ֧תִּי לָכֶ֛ם מֵאִתָּ֖ם בְּנַחֲלַתְכֶ֑ם וַהֲרֵמֹתֶ֤ם
מִמֶּ֙נּוּ֙ תְּרוּמַ֣ת יְהוָ֔ה מַעֲשֵׂ֖ר מִן־הַֽמַּעֲשֵֽׂר׃

‎<span id="027">27</span> ‏וְנֶחְשַׁ֥ב לָכֶ֖ם תְּרוּמַתְכֶ֑ם כַּדָּגָן֙
מִן־הַגֹּ֔רֶן וְכַֽמְלֵאָ֖ה מִן־הַיָּֽקֶב׃

‎<span id="028">28</span> ‏כֵּ֣ן תָּרִ֤ימוּ גַם־אַתֶּם֙ תְּרוּמַ֣ת
יְהוָ֔ה מִכֹּל֙ מַעְשְׂרֹ֣תֵיכֶ֔ם אֲשֶׁ֣ר תִּקְח֔וּ מֵאֵ֖ת בְּנֵ֣י
יִשְׂרָאֵ֑ל וּנְתַתֶּ֤ם מִמֶּ֙נּוּ֙ אֶת־תְּרוּמַ֣ת יְהוָ֔ה לְאַהֲרֹ֖ן
הַכֹּהֵֽן׃

‎<span id="029">29</span> ‏מִכֹּל֙ מַתְּנֹ֣תֵיכֶ֔ם תָּרִ֕ימוּ אֵ֖ת
כָּל־תְּרוּמַ֣ת יְהוָ֑ה מִכָּל־חֶלְבּ֔וֹ אֶֽת־מִקְדְּשׁ֖וֹ מִמֶּֽנּוּ׃

‎<span id="030">30</span> ‏וְאָמַרְתָּ֖ אֲלֵהֶ֑ם בַּהֲרִֽימְכֶ֤ם
אֶת־חֶלְבּוֹ֙ מִמֶּ֔נּוּ וְנֶחְשַׁב֙ לַלְוִיִּ֔ם כִּתְבוּאַ֥ת גֹּ֖רֶן
וְכִתְבוּאַ֥ת יָֽקֶב׃

‎<span id="031">31</span> ‏וַאֲכַלְתֶּ֤ם אֹתוֹ֙ בְּכָל־מָק֔וֹם אַתֶּ֖ם
וּבֵֽיתְכֶ֑ם כִּֽי־שָׂכָ֥ר הוּא֙ לָכֶ֔ם חֵ֥לֶף עֲבֹֽדַתְכֶ֖ם בְּאֹ֥הֶל
מוֹעֵֽד׃

‎<span id="032">32</span> ‏וְלֹֽא־תִשְׂא֤וּ עָלָיו֙ חֵ֔טְא
בַּהֲרִֽימְכֶ֥ם אֶת־חֶלְבּ֖וֹ מִמֶּ֑נּוּ וְאֶת־קָדְשֵׁ֧י
בְנֵי־יִשְׂרָאֵ֛ל לֹ֥א תְחַלְּל֖וּ וְלֹ֥א תָמֽוּתוּ׃ פ

1 wayyō’mer yəhwâ ’el-’ahărōn ’atâ ûḇāneyḵā ûḇêṯ-’āḇîḵā ’itāḵə tiśə’û
’eṯ-‘ăwōn hammiqədāš wə’atâ ûḇāneyḵā ’itāḵə tiśə’û ’eṯ-‘ăwōn
kəhunnaṯəḵem:

2 wəḡam ’eṯ-’<sup>a</sup>ḥeyḵā maṭṭēh lēwî šēḇeṭ ’āḇîḵā haqərēḇ ’itāḵə
wəyillāwû ‘āleyḵā wîšārəṯûḵā wə’atâ ûḇāneyḵā ’itāḵə lifənê ’ōhel
hā‘ēḏuṯ:

3 wəšāmərû mišəmarətəḵā ûmišəmereṯ kāl-hā’ōhel ’aḵə ’el-kəlê haqqōḏeš
wə’el-hammizəbēḥa lō’ yiqərāḇû wəlō’-yāmuṯû ḡam-hēm gam-’atem:

4 wəniləwû ‘āleyḵā wəšāmərû ’eṯ-mišəmereṯ ’ōhel mwō‘ēḏ ləḵōl ‘ăḇōḏaṯ
hā’ōhel wəzār lō’-yiqəraḇ ’ălêḵem:

5 ûšəmarətem ’ēṯ mišəmereṯ haqqōḏeš wə’ēṯ mišəmereṯ hammizəbēḥa
wəlō’-yihəyeh ‘wōḏ qeṣef ‘al-bənê yiśərā’ēl:

6 wa’ănî hinnēh lāq<sup>a</sup>ḥətî ’eṯ-’ăḥêḵem haləwîyim mitwōḵə bənê
yiśərā’ēl lāḵem matānâ nəṯunîm layhwâ l<sup>a</sup>‘ăḇōḏ ’eṯ-‘ăḇōḏaṯ
’ōhel mwō‘ēḏ:

7 wə’atâ ûḇāneyḵā ’itəḵā tišəmərû ’eṯ-kəhunnaṯəḵem ləḵāl-dəḇar
hammizəbēḥa ûləmibêṯ lapārōḵeṯ w<sup>a</sup>‘ăḇaḏətem ‘ăḇōḏaṯ matānâ
’etēn ’eṯ-kəhunnaṯəḵem wəhazzār haqqārēḇ yûmāṯ: s

8 wayəḏabēr yəhwâ ’el-’ahărōn wa’ănî hinnēh nāṯatî ləḵā ’eṯ-mišəmereṯ
tərûmōṯāy ləḵāl-qāḏəšê ḇənê-yiśərā’ēl ləḵā nəṯatîm ləmāšəḥâ ûləḇāneyḵā
ləḥāq-‘wōlām:

9 zeh-yihəyeh ləḵā miqqōḏeš haqqŏḏāšîm min-hā’ēš kāl-qārəbānām
ləḵāl-minəḥāṯām ûləḵāl-ḥaṭṭā’ṯām ûləḵāl-’ăšāmām ’ăšer yāšîḇû lî qōḏeš
qāḏāšîm ləḵā hû’ ûləḇāneyḵā:

10 bəqōḏeš haqqŏḏāšîm tō’ḵălennû kāl-zāḵār yō’ḵal ’ōṯwō qōḏeš
yihəyeh-llāḵə:

11 wəzeh-lləḵā tərûmaṯ matānām ləḵāl-tənûfōṯ bənê yiśərā’ēl ləḵā nəṯatîm
ûləḇāneyḵā wəliḇənōṯeyḵā ’itəḵā ləḥāq-‘wōlām kāl-ṭâwōr bəḇêṯəḵā yō’ḵal
’ōṯwō:

12 kōl ḥēleḇ yiṣəhār wəḵāl-ḥēleḇ tîrwōš wəḏāḡān rē’šîṯām ’ăšer-yitənû
layhwâ ləḵā nəṯatîm:

13 bikûrê kāl-’ăšer bə’arəṣām ’ăšer-yāḇî’û layhwâ ləḵā yihəyeh kāl-ṭâwōr
bəḇêṯəḵā yō’ḵălennû:

14 kāl-ḥērem bəyiśərā’ēl ləḵā yihəyeh:

15 kāl-peṭer reḥem ləḵāl-bāśār ’ăšer-yaqərîḇû layhwâ bā’āḏām ûḇabəhēmâ
yihəyeh-llāḵə ’aḵə\| pāḏōh ṯifədeh ’ēṯ bəḵwōr hā’āḏām wə’ēṯ
bəḵwōr-habəhēmâ haṭṭəmē’â tifədeh:

16 ûfəḏûyāw miben-ḥōḏeš tifədeh bə‘erəkəḵā kesef ḥămēšeṯ šəqālîm bəšeqel
haqqōḏeš ‘eśərîm gērâ hû’:

17 ’aḵə bəḵwōr-šwōr ’wō-ḇəḵwōr keśeḇ ’wō-ḇəḵwōr ‘ēz lō’ ṯifədeh qōḏeš
hēm ’eṯ-dāmām tizərōq ‘al-hammizəbēḥa wə’eṯ-ḥeləbām taqəṭîr ’iššeh
lərêḥa nîḥōḥa layhwâ:

18 ûḇəśārām yihəyeh-llāḵə k<sup>a</sup>ḥăzēh hatənûfâ ûḵəšwōq hayyāmîn
ləḵā yihəyeh:

19 kōl\| tərûmōṯ haqqŏḏāšîm ’ăšer yārîmû ḇənê-yiśərā’ēl layhwâ nāṯatî
ləḵā ûləḇāneyḵā wəliḇənōṯeyḵā ’itəḵā ləḥāq-‘wōlām bərîṯ mel<sup>a</sup>ḥ
‘wōlām hiw’ lifənê yəhwâ ləḵā ûləzarə‘ăḵā ’itāḵə:

20 wayyō’mer yəhwâ ’el-’ahărōn bə’arəṣām lō’ ṯinəḥāl wəḥēleq lō’-yihəyeh
ləḵā bəṯwōḵām ’ănî ḥeləqəḵā wən<sup>a</sup>ḥălāṯəḵā bəṯwōḵə bənê
yiśərā’ēl: s

21 wəliḇənê lēwî hinnēh nāṯatî kāl-m<sup>a</sup>‘ăśēr bəyiśərā’ēl
lən<sup>a</sup>ḥălâ ḥēlef ‘ăḇōḏāṯām ’ăšer-hēm ‘ōḇəḏîm ’eṯ-‘ăḇōḏaṯ ’ōhel
mwō‘ēḏ:

22 wəlō’-yiqərəḇû ‘wōḏ bənê yiśərā’ēl ’el-’ōhel mwō‘ēḏ lāśē’ṯ ḥēṭə’
lāmûṯ:

23 wə‘āḇaḏ hallēwî hû’ ’eṯ-‘ăḇōḏaṯ ’ōhel mwō‘ēḏ wəhēm yiśə’û ‘ăwōnām
ḥuqqaṯ ‘wōlām ləḏōrōṯêḵem ûḇəṯwōḵə bənê yiśərā’ēl lō’ yinəḥălû
n<sup>a</sup>ḥălâ:

24 kî ’eṯ-m<sup>a</sup>‘əśar bənê-yiśərā’ēl ’ăšer yārîmû layhwâ tərûmâ
nāṯatî laləwîyim lən<sup>a</sup>ḥălâ ‘al-kēn ’āmarətî lâem bəṯwōḵə bənê
yiśərā’ēl lō’ yinəḥălû n<sup>a</sup>ḥălâ: f

25 wayəḏabēr yəhwâ ’el-mōšeh llē’mōr:

26 wə’el-haləwîyim təḏabēr wə’āmarətā ’ălēhem kî-ṯiqəḥû mē’ēṯ
bənê-yiśərā’ēl ’eṯ-hamm<sup>a</sup>‘ăśēr ’ăšer nāṯatî lāḵem mē’itām
bən<sup>a</sup>ḥălaṯəḵem wahărēmōṯem mimmennû tərûmaṯ yəhwâ
m<sup>a</sup>‘ăśēr min-hamm<sup>a</sup>‘ăśēr:

27 wəneḥəšaḇ lāḵem tərûmaṯəḵem kadāḡān min-hagōren wəḵaməlē’â
min-hayyāqeḇ:

28 kēn tārîmû ḡam-’atem tərûmaṯ yəhwâ mikōl m<sup>a</sup>‘əśərōṯêḵem
’ăšer tiqəḥû mē’ēṯ bənê yiśərā’ēl ûnəṯatem mimmennû ’eṯ-tərûmaṯ yəhwâ
lə’ahărōn hakōhēn:

29 mikōl matənōṯêḵem tārîmû ’ēṯ kāl-tərûmaṯ yəhwâ mikāl-ḥeləbwō
’eṯ-miqədəšwō mimmennû:

30 wə’āmarətā ’ălēhem bahărîməḵem ’eṯ-ḥeləbwō mimmennû wəneḥəšaḇ
laləwîyim kiṯəḇû’aṯ gōren wəḵiṯəḇû’aṯ yāqeḇ:

31 wa’ăḵalətem ’ōṯwō bəḵāl-māqwōm ’atem ûḇêṯəḵem kî-śāḵār hû’ lāḵem
ḥēlef ‘ăḇōḏaṯəḵem bə’ōhel mwō‘ēḏ:

32 wəlō’-ṯiśə’û ‘ālāyw ḥēṭə’ bahărîməḵem ’eṯ-ḥeləbwō mimmennû
wə’eṯ-qāḏəšê ḇənê-yiśərā’ēl lō’ ṯəḥalləlû wəlō’ ṯāmûṯû: f

------------------------------------------------------------------------

[Next: Numbers (Bemidbar) Chapter 19](num019.md)
