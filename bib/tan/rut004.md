[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rut004)  [KJV](../kjv/rut004)  [Sep](../sep/rut004.md) 
[Vul](../vul/rut004.md)   
  
[Ruth Index](rut.md)  
  [Previous](rut003)  [Next](lam001.md) 

------------------------------------------------------------------------

### Tanach (Hebrew): Ruth Chapter 4

‎<span id="001">1</span> ‏וּבֹ֨עַז עָלָ֣ה הַשַּׁעַר֮ וַיֵּ֣שֶׁב שָׁם֒
וְהִנֵּ֨ה הַגֹּאֵ֤ל עֹבֵר֙ אֲשֶׁ֣ר דִּבֶּר־בֹּ֔עַז וַיֹּ֛אמֶר ס֥וּרָה
שְׁבָה־פֹּ֖ה פְּלֹנִ֣י אַלְמֹנִ֑י וַיָּ֖סַר וַיֵּשֵֽׁב׃

‎<span id="002">2</span> ‏וַיִּקַּ֞ח עֲשָׂרָ֧ה אֲנָשִׁ֛ים מִזִּקְנֵ֥י
הָעִ֖יר וַיֹּ֣אמֶר שְׁבוּ־פֹ֑ה וַיֵּשֵֽׁבוּ׃

‎<span id="003">3</span> ‏וַיֹּ֙אמֶר֙ לַגֹּאֵ֔ל חֶלְקַת֙ הַשָּׂדֶ֔ה
אֲשֶׁ֥ר לְאָחִ֖ינוּ לֶאֱלִימֶ֑לֶךְ מָכְרָ֣ה נָעֳמִ֔י הַשָּׁ֖בָה
מִשְּׂדֵ֥ה מוֹאָֽב׃

‎<span id="004">4</span> ‏וַאֲנִ֨י אָמַ֜רְתִּי אֶגְלֶ֧ה אָזְנְךָ֣
לֵאמֹ֗ר קְ֠נֵה נֶ֥גֶד הַֽיֹּשְׁבִים֮<sup>3</sup> וְנֶ֣גֶד זִקְנֵ֣י
עַמִּי֒ אִם־תִּגְאַל֙ גְּאָ֔ל וְאִם־לֹ֨א יִגְאַ֜ל הַגִּ֣ידָה לִּ֗י ואדע
וְאֵֽדְעָה֙ כִּ֣י אֵ֤ין זוּלָֽתְךָ֙ לִגְא֔וֹל וְאָנֹכִ֖י אַחֲרֶ֑יךָ
וַיֹּ֖אמֶר אָנֹכִ֥י אֶגְאָֽל׃

‎<span id="005">5</span> ‏וַיֹּ֣אמֶר בֹּ֔עַז בְּיוֹם־קְנוֹתְךָ֥
הַשָּׂדֶ֖ה מִיַּ֣ד נָעֳמִ֑י וּ֠מֵאֵת ר֣וּת הַמּוֹאֲבִיָּ֤ה
אֵֽשֶׁת־הַמֵּת֙ קניתי קָנִ֔יתָה לְהָקִ֥ים שֵׁם־הַמֵּ֖ת עַל־נַחֲלָתֽוֹ׃

‎<span id="006">6</span> ‏וַיֹּ֣אמֶר הַגֹּאֵ֗ל לֹ֤א אוּכַל֙ לגאול־
לִגְאָל־ לִ֔י פֶּן־אַשְׁחִ֖ית אֶת־נַחֲלָתִ֑י גְּאַל־לְךָ֤ אַתָּה֙
אֶת־גְּאֻלָּתִ֔י כִּ֥י לֹא־אוּכַ֖ל לִגְאֹֽל׃

‎<span id="007">7</span> ‏וְזֹאת֩ לְפָנִ֨ים בְּיִשְׂרָאֵ֜ל
עַל־הַגְּאוּלָּ֤ה וְעַל־הַתְּמוּרָה֙ לְקַיֵּ֣ם כָּל־דָּבָ֔ר שָׁלַ֥ף
אִ֛ישׁ נַעֲל֖וֹ וְנָתַ֣ן לְרֵעֵ֑הוּ וְזֹ֥את הַתְּעוּדָ֖ה בְּיִשְׂרָאֵֽל׃

‎<span id="008">8</span> ‏וַיֹּ֧אמֶר הַגֹּאֵ֛ל לְבֹ֖עַז קְנֵה־לָ֑ךְ
וַיִּשְׁלֹ֖ף נַעֲלֽוֹ׃

‎<span id="009">9</span> ‏וַיֹּאמֶר֩ בֹּ֨עַז לַזְּקֵנִ֜ים וְכָל־הָעָ֗ם
עֵדִ֤ים אַתֶּם֙ הַיּ֔וֹם כִּ֤י קָנִ֙יתִי֙ אֶת־כָּל־אֲשֶׁ֣ר
לֶֽאֱלִימֶ֔לֶךְ וְאֵ֛ת כָּל־אֲשֶׁ֥ר לְכִלְי֖וֹן וּמַחְל֑וֹן מִיַּ֖ד
נָעֳמִֽי׃

‎<span id="010">10</span> ‏וְגַ֣ם אֶת־ר֣וּת הַמֹּאֲבִיָּה֩ אֵ֨שֶׁת
מַחְל֜וֹן קָנִ֧יתִי לִ֣י לְאִשָּׁ֗ה לְהָקִ֤ים שֵׁם־הַמֵּת֙
עַל־נַ֣חֲלָת֔וֹ וְלֹא־יִכָּרֵ֧ת שֵׁם־הַמֵּ֛ת מֵעִ֥ם אֶחָ֖יו וּמִשַּׁ֣עַר
מְקוֹמ֑וֹ עֵדִ֥ים אַתֶּ֖ם הַיּֽוֹם׃

‎<span id="011">11</span> ‏וַיֹּ֨אמְר֜וּ כָּל־הָעָ֧ם אֲשֶׁר־בַּשַּׁ֛עַר
וְהַזְּקֵנִ֖ים עֵדִ֑ים יִתֵּן֩ יְהוָ֨ה אֶֽת־הָאִשָּׁ֜ה הַבָּאָ֣ה
אֶל־בֵּיתֶ֗ךָ כְּרָחֵ֤ל׀ וּכְלֵאָה֙ אֲשֶׁ֨ר בָּנ֤וּ שְׁתֵּיהֶם֙
אֶת־בֵּ֣ית יִשְׂרָאֵ֔ל וַעֲשֵׂה־חַ֣יִל בְּאֶפְרָ֔תָה וּקְרָא־שֵׁ֖ם
בְּבֵ֥ית לָֽחֶם׃

‎<span id="012">12</span> ‏וִיהִ֤י בֵֽיתְךָ֙ כְּבֵ֣ית פֶּ֔רֶץ
אֲשֶׁר־יָלְדָ֥ה תָמָ֖ר לִֽיהוּדָ֑ה מִן־הַזֶּ֗רַע אֲשֶׁ֨ר יִתֵּ֤ן יְהוָה֙
לְךָ֔ מִן־הַֽנַּעֲרָ֖ה הַזֹּֽאת׃

‎<span id="013">13</span> ‏וַיִּקַּ֨ח בֹּ֤עַז אֶת־רוּת֙ וַתְּהִי־ל֣וֹ
לְאִשָּׁ֔ה וַיָּבֹ֖א אֵלֶ֑יהָ וַיִּתֵּ֨ן יְהוָ֥ה לָ֛הּ הֵרָי֖וֹן
וַתֵּ֥לֶד בֵּֽן׃

‎<span id="014">14</span> ‏וַתֹּאמַ֤רְנָה הַנָּשִׁים֙ אֶֽל־נָעֳמִ֔י
בָּר֣וּךְ יְהוָ֔ה אֲ֠שֶׁר לֹ֣א הִשְׁבִּ֥ית לָ֛ךְ גֹּאֵ֖ל הַיּ֑וֹם
וְיִקָּרֵ֥א שְׁמ֖וֹ בְּיִשְׂרָאֵֽל׃

‎<span id="015">15</span> ‏וְהָ֤יָה לָךְ֙ לְמֵשִׁ֣יב נֶ֔פֶשׁ
וּלְכַלְכֵּ֖ל אֶת־שֵׂיבָתֵ֑ךְ כִּ֣י כַלָּתֵ֤ךְ אֲ‍ֽשֶׁר־אֲהֵבַ֙תֶךְ֙
יְלָדַ֔תּוּ אֲשֶׁר־הִיא֙ ט֣וֹבָה לָ֔ךְ מִשִּׁבְעָ֖ה בָּנִֽים׃

‎<span id="016">16</span> ‏וַתִּקַּ֨ח נָעֳמִ֤י אֶת־הַיֶּ֙לֶד֙
וַתְּשִׁתֵ֣הוּ בְחֵיקָ֔הּ וַתְּהִי־ל֖וֹ לְאֹמֶֽנֶת׃

‎<span id="017">17</span> ‏וַתִּקְרֶאנָה֩ ל֨וֹ הַשְּׁכֵנ֥וֹת שֵׁם֙
לֵאמֹ֔ר יֻלַּד־בֵּ֖ן לְנָעֳמִ֑י וַתִּקְרֶ֤אנָֽה שְׁמוֹ֙ עוֹבֵ֔ד ה֥וּא
אֲבִי־יִשַׁ֖י אֲבִ֥י דָוִֽד׃ פ

‎<span id="018">18</span> ‏וְאֵ֙לֶּה֙ תּוֹלְד֣וֹת פָּ֔רֶץ פֶּ֖רֶץ
הוֹלִ֥יד אֶת־חֶצְרֽוֹן׃

‎<span id="019">19</span> ‏וְחֶצְרוֹן֙ הוֹלִ֣יד אֶת־רָ֔ם וְרָ֖ם הוֹלִ֥יד
אֶת־עַמִּֽינָדָֽב׃

‎<span id="020">20</span> ‏וְעַמִּֽינָדָב֙ הוֹלִ֣יד אֶת־נַחְשׁ֔וֹן
וְנַחְשׁ֖וֹן הוֹלִ֥יד אֶת־שַׂלְמָֽה׃

‎<span id="021">21</span> ‏וְשַׂלְמוֹן֙ הוֹלִ֣יד אֶת־בֹּ֔עַז וּבֹ֖עַז
הוֹלִ֥יד אֶת־עוֹבֵֽד׃

‎<span id="022">22</span> ‏וְעֹבֵד֙ הוֹלִ֣יד אֶת־יִשָׁ֔י וְיִשַׁ֖י
הוֹלִ֥יד אֶת־דָּוִֽד׃

1 ûḇō‘az ‘ālâ hašš<sup>a</sup>‘ar wayyēšeḇ šām wəhinnēh hagō’ēl ‘ōḇēr
’ăšer diber-bō‘az wayyō’mer sûrâ šəḇâ-pōh pəlōnî ’aləmōnî wayyāsar
wayyēšēḇ:

2 wayyiqq<sup>a</sup>ḥ ‘ăśārâ ’ănāšîm mizziqənê hā‘îr wayyō’mer šəḇû-fōh
wayyēšēḇû:

3 wayyō’mer lagō’ēl ḥeləqaṯ haśśāḏeh ’ăšer lə’āḥînû le’ĕlîmeleḵə māḵərâ
nā‘ŏmî haššāḇâ miśśəḏēh mwō’āḇ:

4 wa’ănî ’āmarətî ’eḡəleh ’āzənəḵā lē’mōr qənēh neḡeḏ
hayyōšəḇîm<sup>3</sup> wəneḡeḏ ziqənê ‘ammî ’im-tiḡə’al gə’āl wə’im-lō’
yiḡə’al hagîḏâ llî wə’ēḏ<sup>a</sup>‘ wə’ēḏə‘â kî ’ên zûlāṯəḵā liḡə’wōl
wə’ānōḵî ’<sup>a</sup>ḥăreyḵā wayyō’mer ’ānōḵî ’eḡə’āl:

5 wayyō’mer bō‘az bəywōm-qənwōṯəḵā haśśāḏeh mîyaḏ nā‘ŏmî ûmē’ēṯ rûṯ
hammwō’ăḇîyâ ’ēšeṯ-hammēṯ qānîṯî qānîṯâ ləhāqîm šēm-hammēṯ
‘al-n<sup>a</sup>ḥălāṯwō:

6 wayyō’mer hagō’ēl lō’ ’ûḵal liḡə’wōl- liḡə’āl- lî pen-’ašəḥîṯ
’eṯ-n<sup>a</sup>ḥălāṯî gə’al-ləḵā ’atâ ’eṯ-gə’ullāṯî kî lō’-’ûḵal
liḡə’ōl:

7 wəzō’ṯ ləfānîm bəyiśərā’ēl ‘al-hagə’ûllâ wə‘al-hatəmûrâ ləqayyēm
kāl-dāḇār šālaf ’îš n<sup>a</sup>‘ălwō wənāṯan lərē‘ēhû wəzō’ṯ hatə‘ûḏâ
bəyiśərā’ēl:

8 wayyō’mer hagō’ēl ləḇō‘az qənēh-lāḵə wayyišəlōf n<sup>a</sup>‘ălwō:

9 wayyō’mer bō‘az lazzəqēnîm wəḵāl-hā‘ām ‘ēḏîm ’atem hayywōm kî qānîṯî
’eṯ-kāl-’ăšer le’ĕlîmeleḵə wə’ēṯ kāl-’ăšer ləḵiləywōn
ûm<sup>a</sup>ḥəlwōn mîyaḏ nā‘ŏmî:

10 wəḡam ’eṯ-rûṯ hammō’ăḇîyâ ’ēšeṯ m<sup>a</sup>ḥəlwōn qānîṯî lî lə’iššâ
ləhāqîm šēm-hammēṯ ‘al-n<sup>a</sup>ḥălāṯwō wəlō’-yikārēṯ šēm-hammēṯ
mē‘im ’eḥāyw ûmišš<sup>a</sup>‘ar məqwōmwō ‘ēḏîm ’atem hayywōm:

11 wayyō’mərû kāl-hā‘ām ’ăšer-bašš<sup>a</sup>‘ar wəhazzəqēnîm ‘ēḏîm
yitēn yəhwâ ’eṯ-hā’iššâ habā’â ’el-bêṯeḵā kərāḥēl\| ûḵəlē’â ’ăšer bānû
šətêhem ’eṯ-bêṯ yiśərā’ēl w<sup>a</sup>‘ăśēh-ḥayil bə’efərāṯâ ûqərā’-šēm
bəḇêṯ lāḥem:

12 wîhî ḇêṯəḵā kəḇêṯ pereṣ ’ăšer-yāləḏâ ṯāmār lîhûḏâ
min-hazzer<sup>a</sup>‘ ’ăšer yitēn yəhwâ ləḵā min-hann<sup>a</sup>‘ărâ
hazzō’ṯ:

13 wayyiqq<sup>a</sup>ḥ bō‘az ’eṯ-rûṯ watəhî-lwō lə’iššâ wayyāḇō’
’ēleyhā wayyitēn yəhwâ lāh hērāywōn watēleḏ bēn:

14 watō’marənâ hannāšîm ’el-nā‘ŏmî bārûḵə yəhwâ ’ăšer lō’ hišəbîṯ lāḵə
gō’ēl hayywōm wəyiqqārē’ šəmwō bəyiśərā’ēl:

15 wəhāyâ lāḵə ləmēšîḇ nefeš ûləḵaləkēl ’eṯ-śêḇāṯēḵə kî ḵallāṯēḵə
’ă‍šer-’ăhēḇaṯeḵə yəlāḏatû ’ăšer-hî’ ṭwōḇâ lāḵə miššiḇə‘â bānîm:

16 watiqq<sup>a</sup>ḥ nā‘ŏmî ’eṯ-hayyeleḏ watəšiṯēhû ḇəḥêqāh watəhî-lwō
lə’ōmeneṯ:

17 watiqəre’nâ lwō haššəḵēnwōṯ šēm lē’mōr yullaḏ-bēn lənā‘ŏmî
watiqəre’nâ šəmwō ‘wōḇēḏ hû’ ’ăḇî-yišay ’ăḇî ḏāwiḏ: f

18 wə’ēlleh twōləḏwōṯ pāreṣ pereṣ hwōlîḏ ’eṯ-ḥeṣərwōn:

19 wəḥeṣərwōn hwōlîḏ ’eṯ-rām wərām hwōlîḏ ’eṯ-‘ammînāḏāḇ:

20 wə‘ammînāḏāḇ hwōlîḏ ’eṯ-n<sup>a</sup>ḥəšwōn wən<sup>a</sup>ḥəšwōn
hwōlîḏ ’eṯ-śaləmâ:

21 wəśaləmwōn hwōlîḏ ’eṯ-bō‘az ûḇō‘az hwōlîḏ ’eṯ-‘wōḇēḏ:

22 wə‘ōḇēḏ hwōlîḏ ’eṯ-yišāy wəyišay hwōlîḏ ’eṯ-dāwiḏ:

------------------------------------------------------------------------

[Next: Lamentations (Eichah) Chapter 1](lam001.md)
