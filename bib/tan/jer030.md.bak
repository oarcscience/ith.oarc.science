[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer030)  [KJV](../kjv/jer030)  [Sep](../sep/jer030.md) 
[Vul](../vul/jer030.md)   
  
[Jeremiah (Yermiyah) Index](jer.md)  
  [Previous](jer029)  [Next](jer031.md) 

------------------------------------------------------------------------

### Tanach (Hebrew): Jeremiah (Yermiyah) Chapter 30

‎<span id="001">1</span> ‏הַדָּבָר֙ אֲשֶׁ֣ר הָיָ֣ה אֶֽל־יִרְמְיָ֔הוּ
מֵאֵ֥ת יְהוָ֖ה לֵאמֹֽר׃

‎<span id="002">2</span> ‏כֹּֽה־אָמַ֧ר יְהוָ֛ה אֱלֹהֵ֥י יִשְׂרָאֵ֖ל
לֵאמֹ֑ר כְּתָב־לְךָ֗ אֵ֧ת כָּל־הַדְּבָרִ֛ים אֲשֶׁר־דִּבַּ֥רְתִּי
אֵלֶ֖יךָ אֶל־סֵֽפֶר׃

‎<span id="003">3</span> ‏כִּ֠י הִנֵּ֨ה יָמִ֤ים בָּאִים֙ נְאֻם־יְהוָ֔ה
וְ֠שַׁבְתִּי אֶת־שְׁב֨וּת עַמִּ֧י יִשְׂרָאֵ֛ל וִֽיהוּדָ֖ה אָמַ֣ר יְהוָ֑ה
וַהֲשִׁבֹתִ֗ים אֶל־הָאָ֛רֶץ אֲשֶׁר־נָתַ֥תִּי לַאֲבוֹתָ֖ם וִֽירֵשֽׁוּהָ׃
פ

‎<span id="004">4</span> ‏וְאֵ֣לֶּה הַדְּבָרִ֗ים אֲשֶׁ֨ר דִּבֶּ֧ר
יְהוָ֛ה אֶל־יִשְׂרָאֵ֖ל וְאֶל־יְהוּדָֽה׃

‎<span id="005">5</span> ‏כִּי־כֹה֙ אָמַ֣ר יְהוָ֔ה ק֥וֹל חֲרָדָ֖ה
שָׁמָ֑עְנוּ פַּ֖חַד וְאֵ֥ין שָׁלֽוֹם׃

‎<span id="006">6</span> ‏שַׁאֲלוּ־נָ֣א וּרְא֔וּ אִם־יֹלֵ֖ד זָכָ֑ר
מַדּוּעַ֩ רָאִ֨יתִי כָל־גֶּ֜בֶר יָדָ֤יו עַל־חֲלָצָיו֙ כַּיּ֣וֹלֵדָ֔ה
וְנֶהֶפְכ֥וּ כָל־פָּנִ֖ים לְיֵרָקֽוֹן׃

‎<span id="007">7</span> ‏ה֗וֹי כִּ֥י גָד֛וֹל הַיּ֥וֹם הַה֖וּא מֵאַ֣יִן
כָּמֹ֑הוּ וְעֵֽת־צָרָ֥ה הִיא֙ לְיַֽעֲקֹ֔ב וּמִמֶּ֖נָּה יִוָּשֵֽׁעַ׃

‎<span id="008">8</span> ‏וְהָיָה֩ בַיּ֨וֹם הַה֜וּא נְאֻ֣ם׀ יְהוָ֣ה
צְבָא֗וֹת אֶשְׁבֹּ֤ר עֻלּוֹ֙ מֵעַ֣ל צַוָּארֶ֔ךָ וּמוֹסְרוֹתֶ֖יךָ
אֲנַתֵּ֑ק וְלֹא־יַעַבְדוּ־ב֥וֹ ע֖וֹד זָרִֽים׃

‎<span id="009">9</span> ‏וְעָ֣בְד֔וּ אֵ֖ת יְהוָ֣ה אֱלֹֽהֵיהֶ֑ם וְאֵת֙
דָּוִ֣ד מַלְכָּ֔ם אֲשֶׁ֥ר אָקִ֖ים לָהֶֽם׃ ס

‎<span id="010">10</span> ‏וְאַתָּ֡ה אַל־תִּירָא֩ עַבְדִּ֨י יַעֲקֹ֤ב
נְאֻם־יְהוָֹה֙ וְאַל־תֵּחַ֣ת יִשְׂרָאֵ֔ל כִּ֠י הִנְנִ֤י מוֹשִֽׁיעֲךָ֙
מֵֽרָח֔וֹק וְאֶֽת־זַרְעֲךָ֖ מֵאֶ֣רֶץ שִׁבְיָ֑ם וְשָׁ֧ב יַעֲקֹ֛ב
וְשָׁקַ֥ט וְשַׁאֲנַ֖ן וְאֵ֥ין מַחֲרִֽיד׃

‎<span id="011">11</span> ‏כִּֽי־אִתְּךָ֥ אֲנִ֛י נְאֻם־יְהוָ֖ה
לְהֽוֹשִׁיעֶ֑ךָ כִּי֩ אֶעֱשֶׂ֨ה כָלָ֜ה בְּכָֽל־הַגּוֹיִ֣ם׀ אֲשֶׁ֧ר
הֲפִצוֹתִ֣יךָ שָּׁ֗ם אַ֤ךְ אֹֽתְךָ֙ לֹֽא־אֶעֱשֶׂ֣ה כָלָ֔ה
וְיִסַּרְתִּ֙יךָ֙ לַמִּשְׁפָּ֔ט וְנַקֵּ֖ה לֹ֥א אֲנַקֶּֽךָּ׃ פ

‎<span id="012">12</span> ‏כִּ֣י כֹ֥ה אָמַ֛ר יְהוָ֖ה אָנ֣וּשׁ
לְשִׁבְרֵ֑ךְ נַחְלָ֖ה מַכָּתֵֽךְ׃

‎<span id="013">13</span> ‏אֵֽין־דָּ֥ן דִּינֵ֖ךְ לְמָז֑וֹר רְפֻא֥וֹת
תְּעָלָ֖ה אֵ֥ין לָֽךְ׃

‎<span id="014">14</span> ‏כָּל־מְאַהֲבַ֣יִךְ שְׁכֵח֔וּךְ אוֹתָ֖ךְ לֹ֣א
יִדְרֹ֑שׁוּ כִּי֩ מַכַּ֨ת אוֹיֵ֤ב הִכִּיתִיךְ֙ מוּסַ֣ר אַכְזָרִ֔י עַ֚ל
רֹ֣ב עֲוֹנֵ֔ךְ עָצְמ֖וּ חַטֹּאתָֽיִךְ׃

‎<span id="015">15</span> ‏מַה־תִּזְעַק֙ עַל־שִׁבְרֵ֔ךְ אָנ֖וּשׁ
מַכְאֹבֵ֑ךְ עַ֣ל׀ רֹ֣ב עֲוֹנֵ֗ךְ עָֽצְמוּ֙ חַטֹּאתַ֔יִךְ עָשִׂ֥יתִי
אֵ֖לֶּה לָֽךְ׃

‎<span id="016">16</span> ‏לָכֵ֞ן כָּל־אֹכְלַ֙יִךְ֙ יֵאָכֵ֔לוּ
וְכָל־צָרַ֥יִךְ כֻּלָּ֖ם בַּשְּׁבִ֣י יֵלֵ֑כוּ וְהָי֤וּ שֹׁאסַ֙יִךְ֙
לִמְשִׁסָּ֔ה וְכָל־בֹּזְזַ֖יִךְ אֶתֵּ֥ן לָבַֽז׃

‎<span id="017">17</span> ‏כִּי֩ אַעֲלֶ֨ה אֲרֻכָ֥ה לָ֛ךְ
וּמִמַּכּוֹתַ֥יִךְ אֶרְפָּאֵ֖ךְ נְאֻם־יְהוָ֑ה כִּ֤י נִדָּחָה֙ קָ֣רְאוּ
לָ֔ךְ צִיּ֣וֹן הִ֔יא דֹּרֵ֖שׁ אֵ֥ין לָֽהּ׃ ס

‎<span id="018">18</span> ‏כֹּ֣ה׀ אָמַ֣ר יְהוָ֗ה הִנְנִי־שָׁב֙ שְׁבוּת֙
אָהֳלֵ֣י יַֽעֲק֔וֹב וּמִשְׁכְּנֹתָ֖יו אֲרַחֵ֑ם וְנִבְנְתָ֥ה עִיר֙
עַל־תִּלָּ֔הּ וְאַרְמ֖וֹן עַל־מִשְׁפָּט֥וֹ יֵשֵֽׁב׃

‎<span id="019">19</span> ‏וְיָצָ֥א מֵהֶ֛ם תּוֹדָ֖ה וְק֣וֹל מְשַׂחֲקִ֑ים
וְהִרְבִּתִים֙ וְלֹ֣א יִמְעָ֔טוּ וְהִכְבַּדְתִּ֖ים וְלֹ֥א יִצְעָֽרוּ׃

‎<span id="020">20</span> ‏וְהָי֤וּ בָנָיו֙ כְּקֶ֔דֶם וַעֲדָת֖וֹ
לְפָנַ֣י תִּכּ֑וֹן וּפָ֣קַדְתִּ֔י עַ֖ל כָּל־לֹחֲצָֽיו׃

‎<span id="021">21</span> ‏וְהָיָ֨ה אַדִּיר֜וֹ מִמֶּ֗נּוּ וּמֹֽשְׁלוֹ֙
מִקִּרְבּ֣וֹ יֵצֵ֔א וְהִקְרַבְתִּ֖יו וְנִגַּ֣שׁ אֵלָ֑י כִּי֩ מִ֨י
הוּא־זֶ֜ה עָרַ֧ב אֶת־לִבּ֛וֹ לָגֶ֥שֶׁת אֵלַ֖י נְאֻם־יְהוָֽה׃

‎<span id="022">22</span> ‏וִהְיִ֥יתֶם לִ֖י לְעָ֑ם וְאָ֣נֹכִ֔י אֶהְיֶ֥ה
לָכֶ֖ם לֵאלֹהִֽים׃ ס

‎<span id="023">23</span> ‏הִנֵּ֣ה׀ סַעֲרַ֣ת יְהוָ֗ה חֵמָה֙ יָֽצְאָ֔ה
סַ֖עַר מִתְגּוֹרֵ֑ר עַ֛ל רֹ֥אשׁ רְשָׁעִ֖ים יָחֽוּל׃

‎<span id="024">24</span> ‏לֹ֣א יָשׁ֗וּב חֲרוֹן֙ אַף־יְהוָ֔ה
עַד־עֲשֹׂת֥וֹ וְעַד־הֲקִימ֖וֹ מְזִמּ֣וֹת לִבּ֑וֹ בְּאַחֲרִ֥ית הַיָּמִ֖ים
תִּתְבּ֥וֹנְנוּ בָֽהּ׃

1 hadāḇār ’ăšer hāyâ ’el-yirəməyâû mē’ēṯ yəhwâ lē’mōr:

2 kōh-’āmar yəhwâ ’ĕlōhê yiśərā’ēl lē’mōr kəṯāḇ-ləḵā ’ēṯ kāl-hadəḇārîm
’ăšer-dibarətî ’ēleyḵā ’el-sēfer:

3 kî hinnēh yāmîm bā’îm nə’um-yəhwâ wəšaḇətî ’eṯ-šəḇûṯ ‘ammî yiśərā’ēl
wîhûḏâ ’āmar yəhwâ wahăšiḇōṯîm ’el-hā’āreṣ ’ăšer-nāṯatî la’ăḇwōṯām
wîrēšûhā: f

4 wə’ēlleh hadəḇārîm ’ăšer diber yəhwâ ’el-yiśərā’ēl wə’el-yəhûḏâ:

5 kî-ḵōh ’āmar yəhwâ qwōl ḥărāḏâ šāmā‘ənû p<sup>a</sup>ḥaḏ wə’ên šālwōm:

6 ša’ălû-nā’ ûrə’û ’im-yōlēḏ zāḵār madû‘a rā’îṯî ḵāl-geḇer yāḏāyw
‘al-ḥălāṣāyw kayywōlēḏâ wənehefəḵû ḵāl-pānîm ləyērāqwōn:

7 hwōy kî ḡāḏwōl hayywōm hahû’ mē’ayin kāmōhû wə‘ēṯ-ṣārâ hî’
ləy<sup>a</sup>‘ăqōḇ ûmimmennâ yiûāšē‘a:

8 wəhāyâ ḇayywōm hahû’ nə’um\| yəhwâ ṣəḇā’wōṯ ’ešəbōr ‘ullwō mē‘al
ṣaûā’reḵā ûmwōsərwōṯeyḵā ’ănatēq wəlō’-y<sup>a</sup>‘aḇəḏû-ḇwō ‘wōḏ
zārîm:

9 wə‘āḇəḏû ’ēṯ yəhwâ ’ĕlōhêhem wə’ēṯ dāwiḏ maləkām ’ăšer ’āqîm lâem: s

10 wə’atâ ’al-tîrā’ ‘aḇədî y<sup>a</sup>‘ăqōḇ nə’um-yəhwōâ wə’al-tēḥaṯ
yiśərā’ēl kî hinənî mwōšî‘ăḵā mērāḥwōq wə’eṯ-zarə‘ăḵā mē’ereṣ šiḇəyām
wəšāḇ y<sup>a</sup>‘ăqōḇ wəšāqaṭ wəša’ănan wə’ên m<sup>a</sup>ḥărîḏ:

11 kî-’itəḵā ’ănî nə’um-yəhwâ ləhwōšî‘eḵā kî ’e‘ĕśeh ḵālâ
bəḵāl-hagwōyim\| ’ăšer hăfiṣwōṯîḵā ššām ’aḵə ’ōṯəḵā lō’-’e‘ĕśeh ḵālâ
wəyissarətîḵā lammišəpāṭ wənaqqēh lō’ ’ănaqqeḵḵā: f

12 kî ḵōh ’āmar yəhwâ ’ānûš ləšiḇərēḵə n<sup>a</sup>ḥəlâ makāṯēḵə:

13 ’ên-dān dînēḵə ləmāzwōr rəfu’wōṯ tə‘ālâ ’ên lāḵə:

14 kāl-mə’ahăḇayiḵə šəḵēḥûḵə ’wōṯāḵə lō’ yiḏərōšû kî makaṯ ’wōyēḇ
hikîṯîḵə mûsar ’aḵəzārî ‘al rōḇ ‘ăwōnēḵə ‘āṣəmû ḥaṭṭō’ṯāyiḵə:

15 mah-tizə‘aq ‘al-šiḇərēḵə ’ānûš maḵə’ōḇēḵə ‘al\| rōḇ ‘ăwōnēḵə ‘āṣəmû
ḥaṭṭō’ṯayiḵə ‘āśîṯî ’ēlleh lāḵə:

16 lāḵēn kāl-’ōḵəlayiḵə yē’āḵēlû wəḵāl-ṣārayiḵə kullām baššəḇî yēlēḵû
wəhāyû šō’sayiḵə liməšissâ wəḵāl-bōzəzayiḵə ’etēn lāḇaz:

17 kî ’<sup>a</sup>‘ăleh ’ăruḵâ lāḵə ûmimmakwōṯayiḵə ’erəpā’ēḵə
nə’um-yəhwâ kî nidāḥâ qārə’û lāḵə ṣîywōn hî’ dōrēš ’ên lāh: s

18 kōh\| ’āmar yəhwâ hinənî-šāḇ šəḇûṯ ’âŏlê y<sup>a</sup>‘ăqwōḇ
ûmišəkənōṯāyw ’ăr<sup>a</sup>ḥēm wəniḇənəṯâ ‘îr ‘al-tillāh wə’arəmwōn
‘al-mišəpāṭwō yēšēḇ:

19 wəyāṣā’ mēhem twōḏâ wəqwōl məś<sup>a</sup>ḥăqîm wəhirəbiṯîm wəlō’
yimə‘āṭû wəhiḵəbaḏətîm wəlō’ yiṣə‘ārû:

20 wəhāyû ḇānāyw kəqeḏem w<sup>a</sup>‘ăḏāṯwō ləfānay tikwōn ûfāqaḏətî
‘al kāl-lōḥăṣāyw:

21 wəhāyâ ’adîrwō mimmennû ûmōšəlwō miqqirəbwō yēṣē’ wəhiqəraḇətîw
wənigaš ’ēlāy kî mî hû’-zeh ‘āraḇ ’eṯ-libwō lāḡešeṯ ’ēlay nə’um-yəhwâ:

22 wihəyîṯem lî lə‘ām wə’ānōḵî ’ehəyeh lāḵem lē’lōhîm: s

23 hinnēh\| s<sup>a</sup>‘ăraṯ yəhwâ ḥēmâ yāṣə’â s<sup>a</sup>‘ar
miṯəgwōrēr ‘al rō’š rəšā‘îm yāḥûl:

24 lō’ yāšûḇ ḥărwōn ’af-yəhwâ ‘aḏ-‘ăśōṯwō wə‘aḏ-hăqîmwō məzimmwōṯ libwō
bə’<sup>a</sup>ḥărîṯ hayyāmîm tiṯəbwōnənû ḇāh:

------------------------------------------------------------------------

[Next: Jeremiah (Yermiyah) Chapter 31](jer031.md)
