[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hag001)  [KJV](../kjv/hag001)  [Sep](../sep/hag001) 
[Vul](../vul/hag001)   
  
[Haggai (Haggai) Index](hag)  
  [Previous](zep003)  [Next](hag002) 

------------------------------------------------------------------------

### Tanach (Hebrew): Haggai (Haggai) Chapter 1

‎<span id="001">1</span> ‏בִּשְׁנַ֤ת שְׁתַּ֙יִם֙ לְדָרְיָ֣וֶשׁ
הַמֶּ֔לֶךְ בַּחֹ֙דֶשׁ֙ הַשִּׁשִּׁ֔י בְּי֥וֹם אֶחָ֖ד לַחֹ֑דֶשׁ הָיָ֨ה
דְבַר־יְהוָ֜ה בְּיַד־חַגַּ֣י הַנָּבִ֗יא אֶל־זְרֻבָּבֶ֤ל
בֶּן־שְׁאַלְתִּיאֵל֙ פַּחַ֣ת יְהוּדָ֔ה וְאֶל־יְהוֹשֻׁ֧עַ
בֶּן־יְהוֹצָדָ֛ק הַכֹּהֵ֥ן הַגָּד֖וֹל לֵאמֹֽר׃

‎<span id="002">2</span> ‏כֹּ֥ה אָמַ֛ר יְהוָ֥ה צְבָא֖וֹת לֵאמֹ֑ר הָעָ֤ם
הַזֶּה֙ אָֽמְר֔וּ לֹ֥א עֶת־בֹּ֛א עֶת־בֵּ֥ית יְהוָ֖ה לְהִבָּנֽוֹת׃ פ

‎<span id="003">3</span> ‏וַֽיְהִי֙ דְּבַר־יְהוָ֔ה בְּיַד־חַגַּ֥י
הַנָּבִ֖יא לֵאמֹֽר׃

‎<span id="004">4</span> ‏הַעֵ֤ת לָכֶם֙ אַתֶּ֔ם לָשֶׁ֖בֶת בְּבָתֵּיכֶ֣ם
סְפוּנִ֑ים וְהַבַּ֥יִת הַזֶּ֖ה חָרֵֽב׃

‎<span id="005">5</span> ‏וְעַתָּ֕ה כֹּ֥ה אָמַ֖ר יְהוָ֣ה צְבָא֑וֹת
שִׂ֥ימוּ לְבַבְכֶ֖ם עַל־דַּרְכֵיכֶֽם׃

‎<span id="006">6</span> ‏זְרַעְתֶּ֨ם הַרְבֵּ֜ה וְהָבֵ֣א מְעָ֗ט אָכ֤וֹל
וְאֵין־לְשָׂבְעָה֙ שָׁת֣וֹ וְאֵין־לְשָׁכְרָ֔ה לָב֖וֹשׁ וְאֵין־לְחֹ֣ם
ל֑וֹ וְהַ֨מִּשְׂתַּכֵּ֔ר מִשְׂתַּכֵּ֖ר אֶל־צְר֥וֹר נָקֽוּב׃ פ

‎<span id="007">7</span> ‏כֹּ֥ה אָמַ֖ר יְהוָ֣ה צְבָא֑וֹת שִׂ֥ימוּ
לְבַבְכֶ֖ם עַל־דַּרְכֵיכֶֽם׃

‎<span id="008">8</span> ‏עֲל֥וּ הָהָ֛ר וַהֲבֵאתֶ֥ם עֵ֖ץ וּבְנ֣וּ
הַבָּ֑יִת וְאֶרְצֶה־בּ֥וֹ ואכבד וְאֶכָּבְדָ֖ה אָמַ֥ר יְהוָֽה׃

‎<span id="009">9</span> ‏פָּנֹ֤ה אֶל־הַרְבֵּה֙ וְהִנֵּ֣ה לִמְעָ֔ט
וַהֲבֵאתֶ֥ם הַבַּ֖יִת וְנָפַ֣חְתִּי ב֑וֹ יַ֣עַן מֶ֗ה נְאֻם֙ יְהוָ֣ה
צְבָא֔וֹת יַ֗עַן בֵּיתִי֙ אֲשֶׁר־ה֣וּא חָרֵ֔ב וְאַתֶּ֥ם רָצִ֖ים אִ֥ישׁ
לְבֵיתֽוֹ׃

‎<span id="010">10</span> ‏עַל־כֵּ֣ן עֲלֵיכֶ֔ם כָּלְא֥וּ שָׁמַ֖יִם
מִטָּ֑ל וְהָאָ֖רֶץ כָּלְאָ֥ה יְבוּלָֽהּ׃

‎<span id="011">11</span> ‏וָאֶקְרָ֨א חֹ֜רֶב עַל־הָאָ֣רֶץ
וְעַל־הֶהָרִ֗ים וְעַל־הַדָּגָן֙ וְעַל־הַתִּיר֣וֹשׁ וְעַל־הַיִּצְהָ֔ר
וְעַ֛ל אֲשֶׁ֥ר תּוֹצִ֖יא הָאֲדָמָ֑ה וְעַל־הָֽאָדָם֙ וְעַל־הַבְּהֵמָ֔ה
וְעַ֖ל כָּל־יְגִ֥יעַ כַּפָּֽיִם׃ ס

‎<span id="012">12</span> ‏וַיִּשְׁמַ֣ע זְרֻבָּבֶ֣ל׀ בֶּֽן־שַׁלְתִּיאֵ֡ל
וִיהוֹשֻׁ֣עַ בֶּן־יְהוֹצָדָק֩ הַכֹּהֵ֨ן הַגָּד֜וֹל וְכֹ֣ל׀ שְׁאֵרִ֣ית
הָעָ֗ם בְּקוֹל֙ יְהוָ֣ה אֱלֹֽהֵיהֶ֔ם וְעַל־דִּבְרֵי֙ חַגַּ֣י הַנָּבִ֔יא
כַּאֲשֶׁ֥ר שְׁלָח֖וֹ יְהוָ֣ה אֱלֹהֵיהֶ֑ם וַיִּֽירְא֥וּ הָעָ֖ם מִפְּנֵ֥י
יְהוָֽה׃

‎<span id="013">13</span> ‏וַ֠יֹּאמֶר חַגַּ֞י מַלְאַ֧ךְ יְהוָ֛ה
בְּמַלְאֲכ֥וּת יְהוָ֖ה לָעָ֣ם לֵאמֹ֑ר אֲנִ֥י אִתְּכֶ֖ם נְאֻם־יְהוָֽה׃

‎<span id="014">14</span> ‏וַיָּ֣עַר יְהוָ֡ה אֶת־רוּחַ֩ זְרֻבָּבֶ֨ל
בֶּן־שַׁלְתִּיאֵ֜ל פַּחַ֣ת יְהוּדָ֗ה וְאֶת־ר֙וּחַ֙ יְהוֹשֻׁ֤עַ
בֶּן־יְהוֹצָדָק֙ הַכֹּהֵ֣ן הַגָּד֔וֹל וְֽאֶת־ר֔וּחַ כֹּ֖ל שְׁאֵרִ֣ית
הָעָ֑ם וַיָּבֹ֙אוּ֙ וַיַּעֲשׂ֣וּ מְלָאכָ֔ה בְּבֵית־יְהוָ֥ה צְבָא֖וֹת
אֱלֹהֵיהֶֽם׃ פ

‎<span id="015">15</span> ‏בְּי֨וֹם עֶשְׂרִ֧ים וְאַרְבָּעָ֛ה לַחֹ֖דֶשׁ
בַּשִּׁשִּׁ֑י בִּשְׁנַ֥ת שְׁתַּ֖יִם לְדָרְיָ֥וֶשׁ הַמֶּֽלֶךְ׃

1 bišənaṯ šətayim ləḏārəyāweš hammeleḵə b<sup>a</sup>ḥōḏeš haššiššî
bəywōm ’eḥāḏ l<sup>a</sup>ḥōḏeš hāyâ ḏəḇar-yəhwâ bəyaḏ-ḥagay hannāḇî’
’el-zərubāḇel ben-šə’alətî’ēl p<sup>a</sup>ḥaṯ yəhûḏâ wə’el-yəhwōšu‘a
ben-yəhwōṣāḏāq hakōhēn hagāḏwōl lē’mōr:

2 kōh ’āmar yəhwâ ṣəḇā’wōṯ lē’mōr hā‘ām hazzeh ’āmərû lō’ ‘eṯ-bō’
‘eṯ-bêṯ yəhwâ ləhibānwōṯ: f

3 wayəhî dəḇar-yəhwâ bəyaḏ-ḥagay hannāḇî’ lē’mōr:

4 h<sup>a</sup>‘ēṯ lāḵem ’atem lāšeḇeṯ bəḇātêḵem səfûnîm wəhabayiṯ
hazzeh ḥārēḇ:

5 wə‘atâ kōh ’āmar yəhwâ ṣəḇā’wōṯ śîmû ləḇaḇəḵem ‘al-darəḵêḵem:

6 zər<sup>a</sup>‘ətem harəbēh wəhāḇē’ mə‘āṭ ’āḵwōl wə’ên-ləśāḇə‘â šāṯwō
wə’ên-ləšāḵərâ lāḇwōš wə’ên-ləḥōm lwō wəhammiśətakēr miśətakēr
’el-ṣərwōr nāqûḇ: f

7 kōh ’āmar yəhwâ ṣəḇā’wōṯ śîmû ləḇaḇəḵem ‘al-darəḵêḵem:

8 ‘ălû hâār wahăḇē’ṯem ‘ēṣ ûḇənû habāyiṯ wə’erəṣeh-bwō wə’ekāḇēḏ
wə’ekāḇəḏâ ’āmar yəhwâ:

9 pānōh ’el-harəbēh wəhinnēh limə‘āṭ wahăḇē’ṯem habayiṯ
wənāf<sup>a</sup>ḥətî ḇwō y<sup>a</sup>‘an meh nə’um yəhwâ ṣəḇā’wōṯ
y<sup>a</sup>‘an bêṯî ’ăšer-hû’ ḥārēḇ wə’atem rāṣîm ’îš ləḇêṯwō:

10 ‘al-kēn ‘ălêḵem kālə’û šāmayim miṭṭāl wəhā’āreṣ kālə’â yəḇûlāh:

11 wā’eqərā’ ḥōreḇ ‘al-hā’āreṣ wə‘al-hehārîm wə‘al-hadāḡān
wə‘al-hatîrwōš wə‘al-hayyiṣəhār wə‘al ’ăšer twōṣî’ hā’ăḏāmâ
wə‘al-hā’āḏām wə‘al-habəhēmâ wə‘al kāl-yəḡî‘a kapāyim: s

12 wayyišəm<sup>a</sup>‘ zərubāḇel\| ben-šalətî’ēl wîhwōšu‘a
ben-yəhwōṣāḏāq hakōhēn hagāḏwōl wəḵōl\| šə’ērîṯ hā‘ām bəqwōl yəhwâ
’ĕlōhêhem wə‘al-diḇərê ḥagay hannāḇî’ ka’ăšer šəlāḥwō yəhwâ ’ĕlōhêhem
wayyîrə’û hā‘ām mipənê yəhwâ:

13 wayyō’mer ḥagay malə’aḵə yəhwâ bəmalə’ăḵûṯ yəhwâ lā‘ām lē’mōr ’ănî
’itəḵem nə’um-yəhwâ:

14 wayyā‘ar yəhwâ ’eṯ-rûḥa zərubāḇel ben-šalətî’ēl p<sup>a</sup>ḥaṯ
yəhûḏâ wə’eṯ-rûḥa yəhwōšu‘a ben-yəhwōṣāḏāq hakōhēn hagāḏwōl wə’eṯ-rûḥa
kōl šə’ērîṯ hā‘ām wayyāḇō’û wayy<sup>a</sup>‘ăśû məlā’ḵâ bəḇêṯ-yəhwâ
ṣəḇā’wōṯ ’ĕlōhêhem: f

15 bəywōm ‘eśərîm wə’arəbā‘â l<sup>a</sup>ḥōḏeš baššiššî bišənaṯ šətayim
ləḏārəyāweš hammeleḵə:

------------------------------------------------------------------------

[Next: Haggai (Haggai) Chapter 2](hag002)
