[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen040)  [KJV](../kjv/gen040)  [Sep](../sep/gen040.md) 
[Vul](../vul/gen040.md)   
  
[Genesis (Bereshit) Index](gen.md)  
  [Previous](gen039)  [Next](gen041.md) 

------------------------------------------------------------------------

### Tanach (Hebrew): Genesis (Bereshit) Chapter 40

‎<span id="001">1</span> ‏וַיְהִ֗י אַחַר֙ הַדְּבָרִ֣ים הָאֵ֔לֶּה
חָ֥טְא֛וּ<sup>3</sup> מַשְׁקֵ֥ה מֶֽלֶךְ־מִצְרַ֖יִם וְהָאֹפֶ֑ה
לַאֲדֹנֵיהֶ֖ם לְמֶ֥לֶךְ מִצְרָֽיִם׃

‎<span id="002">2</span> ‏וַיִּקְצֹ֣ף פַּרְעֹ֔ה עַ֖ל שְׁנֵ֣י סָרִיסָ֑יו
עַ֚ל שַׂ֣ר הַמַּשְׁקִ֔ים וְעַ֖ל שַׂ֥ר הָאוֹפִֽים׃

‎<span id="003">3</span> ‏וַיִּתֵּ֨ן אֹתָ֜ם בְּמִשְׁמַ֗ר בֵּ֛ית שַׂ֥ר
הַטַבָּחִ֖ים<sup>1</sup> אֶל־בֵּ֣ית הַסֹּ֑הַר מְק֕וֹם אֲשֶׁ֥ר יוֹסֵ֖ף
אָס֥וּר שָֽׁם׃

‎<span id="004">4</span> ‏וַ֠יִּפְקֹד שַׂ֣ר הַטַּבָּחִ֧ים אֶת־יוֹסֵ֛ף
אִתָּ֖ם וַיְשָׁ֣רֶת אֹתָ֑ם וַיִּהְי֥וּ יָמִ֖ים בְּמִשְׁמָֽר׃

‎<span id="005">5</span> ‏וַיַּֽחַלְמוּ֩ חֲל֨וֹם שְׁנֵיהֶ֜ם אִ֤ישׁ
חֲלֹמוֹ֙ בְּלַ֣יְלָה אֶחָ֔ד אִ֖ישׁ כְּפִתְר֣וֹן חֲלֹמ֑וֹ הַמַּשְׁקֶ֣ה
וְהָאֹפֶ֗ה אֲשֶׁר֙ לְמֶ֣לֶךְ מִצְרַ֔יִם אֲשֶׁ֥ר אֲסוּרִ֖ים בְּבֵ֥ית
הַסֹּֽהַר׃

‎<span id="006">6</span> ‏וַיָּבֹ֧א אֲלֵיהֶ֛ם יוֹסֵ֖ף בַּבֹּ֑קֶר
וַיַּ֣רְא אֹתָ֔ם וְהִנָּ֖ם זֹעֲפִֽים׃

‎<span id="007">7</span> ‏וַיִּשְׁאַ֞ל אֶת־סְרִיסֵ֣י פַרְעֹ֗ה אֲשֶׁ֨ר
אִתּ֧וֹ בְמִשְׁמַ֛ר בֵּ֥ית אֲדֹנָ֖יו לֵאמֹ֑ר מַדּ֛וּעַ פְּנֵיכֶ֥ם
רָעִ֖ים הַיּֽוֹם׃

‎<span id="008">8</span> ‏וַיֹּאמְר֣וּ אֵלָ֔יו חֲל֣וֹם חָלַ֔מְנוּ
וּפֹתֵ֖ר אֵ֣ין אֹת֑וֹ וַיֹּ֨אמֶר אֲלֵהֶ֜ם יוֹסֵ֗ף הֲל֤וֹא לֵֽאלֹהִים֙
פִּתְרֹנִ֔ים סַפְּרוּ־נָ֖א לִֽי׃

‎<span id="009">9</span> ‏וַיְסַפֵּ֧ר שַֽׂר־הַמַּשְׁקִ֛ים אֶת־חֲלֹמ֖וֹ
לְיוֹסֵ֑ף וַיֹּ֣אמֶר ל֔וֹ בַּחֲלוֹמִ֕י וְהִנֵּה־גֶ֖פֶן לְפָנָֽי׃

‎<span id="010">10</span> ‏וּבַגֶּ֖פֶן שְׁלֹשָׁ֣ה שָׂרִיגִ֑ם וְהִ֤יא
כְפֹרַ֙חַת֙ עָלְתָ֣ה נִצָּ֔הּ הִבְשִׁ֥ילוּ אַשְׁכְּלֹתֶ֖יהָ עֲנָבִֽים׃

‎<span id="011">11</span> ‏וְכ֥וֹס פַּרְעֹ֖ה בְּיָדִ֑י וָאֶקַּ֣ח
אֶת־הָֽעֲנָבִ֗ים וָֽאֶשְׂחַ֤ט אֹתָם֙ אֶל־כּ֣וֹס פַּרְעֹ֔ה וָאֶתֵּ֥ן
אֶת־הַכּ֖וֹס עַל־כַּ֥ף פַּרְעֹֽה׃

‎<span id="012">12</span> ‏וַיֹּ֤אמֶר לוֹ֙ יוֹסֵ֔ף זֶ֖ה פִּתְרֹנ֑וֹ
שְׁלֹ֙שֶׁת֙ הַשָּׂ֣רִגִ֔ים שְׁלֹ֥שֶׁת יָמִ֖ים הֵֽם׃

‎<span id="013">13</span> ‏בְּע֣וֹד׀ שְׁלֹ֣שֶׁת יָמִ֗ים יִשָּׂ֤א
פַרְעֹה֙ אֶת־רֹאשֶׁ֔ךָ וַהֲשִֽׁיבְךָ֖ עַל־כַּנֶּ֑ךָ וְנָתַתָּ֤
כוֹס־פַּרְעֹה֙ בְּיָד֔וֹ כַּמִּשְׁפָּט֙ הָֽרִאשׁ֔וֹן אֲשֶׁ֥ר הָיִ֖יתָ
מַשְׁקֵֽהוּ׃

‎<span id="014">14</span> ‏כִּ֧י אִם־זְכַרְתַּ֣נִי אִתְּךָ֗ כַּאֲשֶׁר֙
יִ֣יטַב לָ֔ךְ וְעָשִֽׂיתָ־נָּ֥א עִמָּדִ֖י חָ֑סֶד וְהִזְכַּרְתַּ֙נִי֙
אֶל־פַּרְעֹ֔ה וְהוֹצֵאתַ֖נִי מִן־הַבַּ֥יִת הַזֶּֽה׃

‎<span id="015">15</span> ‏כִּֽי־גֻנֹּ֣ב גֻּנַּ֔בְתִּי מֵאֶ֖רֶץ
הָעִבְרִ֑ים וְגַם־פֹּה֙ לֹא־עָשִׂ֣יתִֽי מְא֔וּמָה כִּֽי־שָׂמ֥וּ אֹתִ֖י
בַּבּֽוֹר׃

‎<span id="016">16</span> ‏וַיַּ֥רְא שַׂר־הָאֹפִ֖ים כִּ֣י ט֣וֹב פָּתָ֑ר
וַיֹּ֙אמֶר֙ אֶל־יוֹסֵ֔ף אַף־אֲנִי֙ בַּחֲלוֹמִ֔י וְהִנֵּ֗ה שְׁלֹשָׁ֛ה
סַלֵּ֥י חֹרִ֖י עַל־רֹאשִֽׁי׃

‎<span id="017">17</span> ‏וּבַסַּ֣ל הָֽעֶלְיוֹ֔ן מִכֹּ֛ל מַאֲכַ֥ל
פַּרְעֹ֖ה מַעֲשֵׂ֣ה אֹפֶ֑ה וְהָע֗וֹף אֹכֵ֥ל אֹתָ֛ם מִן־הַסַּ֖ל מֵעַ֥ל
רֹאשִֽׁי׃

‎<span id="018">18</span> ‏וַיַּ֤עַן יוֹסֵף֙ וַיֹּ֔אמֶר זֶ֖ה פִּתְרֹנ֑וֹ
שְׁלֹ֙שֶׁת֙ הַסַּלִּ֔ים שְׁלֹ֥שֶׁת יָמִ֖ים הֵֽם׃

‎<span id="019">19</span> ‏בְּע֣וֹד׀ שְׁלֹ֣שֶׁת יָמִ֗ים יִשָּׂ֨א
פַרְעֹ֤ה אֶת־רֹֽאשְׁךָ֙ מֵֽעָלֶ֔יךָ וְתָלָ֥ה אוֹתְךָ֖ עַל־עֵ֑ץ וְאָכַ֥ל
הָע֛וֹף אֶת־בְּשָׂרְךָ֖ מֵעָלֶֽיךָ׃

‎<span id="020">20</span> ‏וַיְהִ֣י׀ בַּיּ֣וֹם הַשְּׁלִישִׁ֗י
י֚וֹם<sup>3</sup> הֻלֶּ֣דֶת אֶת־פַּרְעֹ֔ה וַיַּ֥עַשׂ מִשְׁתֶּ֖ה
לְכָל־עֲבָדָ֑יו וַיִּשָּׂ֞א אֶת־רֹ֣אשׁ׀ שַׂ֣ר הַמַּשְׁקִ֗ים וְאֶת־רֹ֛אשׁ
שַׂ֥ר הָאֹפִ֖ים בְּת֥וֹךְ עֲבָדָֽיו׃

‎<span id="021">21</span> ‏וַיָּ֛שֶׁב אֶת־שַׂ֥ר הַמַּשְׁקִ֖ים
עַל־מַשְׁקֵ֑הוּ וַיִּתֵּ֥ן הַכּ֖וֹס עַל־כַּ֥ף פַּרְעֹֽה׃

‎<span id="022">22</span> ‏וְאֵ֛ת שַׂ֥ר הָאֹפִ֖ים תָּלָ֑ה כַּאֲשֶׁ֥ר
פָּתַ֛ר לָהֶ֖ם יוֹסֵֽף׃

‎<span id="023">23</span> ‏וְלֹֽא־זָכַ֧ר שַֽׂר־הַמַּשְׁקִ֛ים אֶת־יוֹסֵ֖ף
וַיִּשְׁכָּחֵֽהוּ׃ פ

1 wayəhî ’<sup>a</sup>ḥar hadəḇārîm hā’ēlleh ḥāṭə’û<sup>3</sup> mašəqēh
meleḵə-miṣərayim wəhā’ōfeh la’ăḏōnêhem ləmeleḵə miṣərāyim:

2 wayyiqəṣōf parə‘ōh ‘al šənê sārîsāyw ‘al śar hammašəqîm wə‘al śar
hā’wōfîm:

3 wayyitēn ’ōṯām bəmišəmar bêṯ śar haṭabāḥîm<sup>1</sup> ’el-bêṯ
hassōhar məqwōm ’ăšer ywōsēf ’āsûr šām:

4 wayyifəqōḏ śar haṭṭabāḥîm ’eṯ-ywōsēf ’itām wayəšāreṯ ’ōṯām wayyihəyû
yāmîm bəmišəmār:

5 wayy<sup>a</sup>ḥaləmû ḥălwōm šənêhem ’îš ḥălōmwō bəlayəlâ ’eḥāḏ ’îš
kəfiṯərwōn ḥălōmwō hammašəqeh wəhā’ōfeh ’ăšer ləmeleḵə miṣərayim ’ăšer
’ăsûrîm bəḇêṯ hassōhar:

6 wayyāḇō’ ’ălêhem ywōsēf babōqer wayyarə’ ’ōṯām wəhinnām zō‘ăfîm:

7 wayyišə’al ’eṯ-sərîsê farə‘ōh ’ăšer ’itwō ḇəmišəmar bêṯ ’ăḏōnāyw
lē’mōr madû‘a pənêḵem rā‘îm hayywōm:

8 wayyō’mərû ’ēlāyw ḥălwōm ḥālamənû ûfōṯēr ’ên ’ōṯwō wayyō’mer ’ălēhem
ywōsēf hălwō’ lē’lōhîm piṯərōnîm sapərû-nā’ lî:

9 wayəsapēr śar-hammašəqîm ’eṯ-ḥălōmwō ləywōsēf wayyō’mer lwō
b<sup>a</sup>ḥălwōmî wəhinnēh-ḡefen ləfānāy:

10 ûḇagefen šəlōšâ śārîḡim wəhî’ ḵəfōr<sup>a</sup>ḥaṯ ‘āləṯâ niṣṣāh
hiḇəšîlû ’ašəkəlōṯeyhā ‘ănāḇîm:

11 wəḵwōs parə‘ōh bəyāḏî wā’eqq<sup>a</sup>ḥ ’eṯ-hā‘ănāḇîm wā’eśəḥaṭ
’ōṯām ’el-kwōs parə‘ōh wā’etēn ’eṯ-hakwōs ‘al-kaf parə‘ōh:

12 wayyō’mer lwō ywōsēf zeh piṯərōnwō šəlōšeṯ haśśāriḡîm šəlōšeṯ yāmîm
hēm:

13 bə‘wōḏ\| šəlōšeṯ yāmîm yiśśā’ farə‘ōh ’eṯ-rō’šeḵā wahăšîḇəḵā
‘al-kanneḵā wənāṯatā ḵwōs-parə‘ōh bəyāḏwō kammišəpāṭ hāri’šwōn ’ăšer
hāyîṯā mašəqēhû:

14 kî ’im-zəḵarətanî ’itəḵā ka’ăšer yîṭaḇ lāḵə wə‘āśîṯā-nnā’ ‘immāḏî
ḥāseḏ wəhizəkarətanî ’el-parə‘ōh wəhwōṣē’ṯanî min-habayiṯ hazzeh:

15 kî-ḡunnōḇ gunnaḇətî mē’ereṣ hā‘iḇərîm wəḡam-pōh lō’-‘āśîṯî mə’ûmâ
kî-śāmû ’ōṯî babwōr:

16 wayyarə’ śar-hā’ōfîm kî ṭwōḇ pāṯār wayyō’mer ’el-ywōsēf ’af-’ănî
b<sup>a</sup>ḥălwōmî wəhinnēh šəlōšâ sallê ḥōrî ‘al-rō’šî:

17 ûḇassal hā‘eləywōn mikōl ma’ăḵal parə‘ōh m<sup>a</sup>‘ăśēh ’ōfeh
wəhā‘wōf ’ōḵēl ’ōṯām min-hassal mē‘al rō’šî:

18 wayy<sup>a</sup>‘an ywōsēf wayyō’mer zeh piṯərōnwō šəlōšeṯ hassallîm
šəlōšeṯ yāmîm hēm:

19 bə‘wōḏ\| šəlōšeṯ yāmîm yiśśā’ farə‘ōh ’eṯ-rō’šəḵā mē‘āleyḵā wəṯālâ
’wōṯəḵā ‘al-‘ēṣ wə’āḵal hā‘wōf ’eṯ-bəśārəḵā mē‘āleyḵā:

20 wayəhî\| bayywōm haššəlîšî ywōm<sup>3</sup> hulleḏeṯ ’eṯ-parə‘ōh
wayy<sup>a</sup>‘aś mišəteh ləḵāl-‘ăḇāḏāyw wayyiśśā’ ’eṯ-rō’š\| śar
hammašəqîm wə’eṯ-rō’š śar hā’ōfîm bəṯwōḵə ‘ăḇāḏāyw:

21 wayyāšeḇ ’eṯ-śar hammašəqîm ‘al-mašəqēhû wayyitēn hakwōs ‘al-kaf
parə‘ōh:

22 wə’ēṯ śar hā’ōfîm tālâ ka’ăšer pāṯar lâem ywōsēf:

23 wəlō’-zāḵar śar-hammašəqîm ’eṯ-ywōsēf wayyišəkāḥēhû: f

------------------------------------------------------------------------

[Next: Genesis (Bereshit) Chapter 41](gen041.md)
