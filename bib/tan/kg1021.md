[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1021)  [KJV](../kjv/kg1021)  [Sep](../sep/kg1021) 
[Vul](../vul/kg1021)   
  
[1 Kings (1 Melakhim) Index](kg1)  
  [Previous](kg1020)  [Next](kg1022) 

------------------------------------------------------------------------

### Tanach (Hebrew): 1 Kings (1 Melakhim) Chapter 21

‎<span id="001">1</span> ‏וַיְהִ֗י אַחַר֙ הַדְּבָרִ֣ים הָאֵ֔לֶּה כֶּ֧רֶם
הָיָ֛ה לְנָב֥וֹת הַיִּזְרְעֵאלִ֖י אֲשֶׁ֣ר בְּיִזְרְעֶ֑אל אֵ֚צֶל הֵיכַ֣ל
אַחְאָ֔ב מֶ֖לֶךְ שֹׁמְרֽוֹן׃

‎<span id="002">2</span> ‏וַיְדַבֵּ֣ר אַחְאָ֣ב אֶל־נָב֣וֹת׀ לֵאמֹר֩׀
תְּנָה־לִּ֨י אֶֽת־כַּרְמְךָ֜ וִֽיהִי־לִ֣י לְגַן־יָרָ֗ק כִּ֣י ה֤וּא
קָרוֹב֙ אֵ֣צֶל בֵּיתִ֔י וְאֶתְּנָ֤ה לְךָ֙ תַּחְתָּ֔יו כֶּ֖רֶם ט֣וֹב
מִמֶּ֑נּוּ אִ֚ם ט֣וֹב בְּעֵינֶ֔יךָ אֶתְּנָה־לְךָ֥ כֶ֖סֶף מְחִ֥יר זֶֽה׃

‎<span id="003">3</span> ‏וַיֹּ֥אמֶר נָב֖וֹת אֶל־אַחְאָ֑ב חָלִ֤ילָה
לִּי֙ מֵֽיהוָ֔ה מִתִּתִּ֛י אֶת־נַחֲלַ֥ת אֲבֹתַ֖י לָֽךְ׃

‎<span id="004">4</span> ‏וַיָּבֹא֩ אַחְאָ֨ב אֶל־בֵּית֜וֹ סַ֣ר וְזָעֵ֗ף
עַל־הַדָּבָר֙ אֲשֶׁר־דִּבֶּ֣ר אֵלָ֗יו נָבוֹת֙ הַיִּזְרְעֵאלִ֔י
וַיֹּ֕אמֶר לֹֽא־אֶתֵּ֥ן לְךָ֖ אֶת־נַחֲלַ֣ת אֲבוֹתָ֑י וַיִּשְׁכַּב֙
עַל־מִטָּת֔וֹ וַיַּסֵּ֥ב אֶת־פָּנָ֖יו וְלֹֽא־אָ֥כַל לָֽחֶם׃

‎<span id="005">5</span> ‏וַתָּבֹ֥א אֵלָ֖יו אִיזֶ֣בֶל אִשְׁתּ֑וֹ
וַתְּדַבֵּ֣ר אֵלָ֗יו מַה־זֶּה֙ רוּחֲךָ֣ סָרָ֔ה וְאֵינְךָ֖ אֹכֵ֥ל לָֽחֶם׃

‎<span id="006">6</span> ‏וַיְדַבֵּ֣ר אֵלֶ֗יהָ כִּֽי־אֲ֠דַבֵּר
אֶל־נָב֨וֹת הַיִּזְרְעֵאלִ֜י וָאֹ֣מַר ל֗וֹ תְּנָה־לִּ֤י אֶֽת־כַּרְמְךָ֙
בְּכֶ֔סֶף א֚וֹ אִם־חָפֵ֣ץ אַתָּ֔ה אֶתְּנָה־לְךָ֥ כֶ֖רֶם תַּחְתָּ֑יו
וַיֹּ֕אמֶר לֹֽא־אֶתֵּ֥ן לְךָ֖ אֶת־כַּרְמִֽי׃

‎<span id="007">7</span> ‏וַתֹּ֤אמֶר אֵלָיו֙ אִיזֶ֣בֶל אִשְׁתּ֔וֹ
אַתָּ֕ה עַתָּ֛ה תַּעֲשֶׂ֥ה מְלוּכָ֖ה עַל־יִשְׂרָאֵ֑ל ק֤וּם אֱכָל־לֶ֙חֶם֙
וְיִטַ֣ב לִבֶּ֔ךָ אֲנִי֙ אֶתֵּ֣ן לְךָ֔ אֶת־כֶּ֖רֶם נָב֥וֹת
הַיִּזְרְעֵאלִֽי׃

‎<span id="008">8</span> ‏וַתִּכְתֹּ֤ב סְפָרִים֙ בְּשֵׁ֣ם אַחְאָ֔ב
וַתַּחְתֹּ֖ם בְּחֹתָמ֑וֹ וַתִּשְׁלַ֣ח הספרים סְפָרִ֗ים
אֶל־הַזְקֵנִ֤ים<sup>1</sup> וְאֶל־הַֽחֹרִים֙ אֲשֶׁ֣ר בְּעִיר֔וֹ
הַיֹּשְׁבִ֖ים אֶת־נָבֽוֹת׃

‎<span id="009">9</span> ‏וַתִּכְתֹּ֥ב בַּסְּפָרִ֖ים לֵאמֹ֑ר
קִֽרְאוּ־צ֔וֹם וְהוֹשִׁ֥יבוּ אֶת־נָב֖וֹת בְּרֹ֥אשׁ הָעָֽם׃

‎<span id="010">10</span> ‏וְ֠הוֹשִׁיבוּ שְׁנַ֨יִם אֲנָשִׁ֥ים
בְּנֵֽי־בְלִיַּעַל֮ נֶגְדּוֹ֒ וִיעִדֻ֣הוּ לֵאמֹ֔ר בֵּרַ֥כְתָּ אֱלֹהִ֖ים
וָמֶ֑לֶךְ וְהוֹצִיאֻ֥הוּ וְסִקְלֻ֖הוּ וְיָמֹֽת׃

‎<span id="011">11</span> ‏וַיַּעֲשׂוּ֩ אַנְשֵׁ֨י עִיר֜וֹ הַזְּקֵנִ֣ים
וְהַחֹרִ֗ים אֲשֶׁ֤ר הַיֹּֽשְׁבִים֙ בְּעִיר֔וֹ כַּאֲשֶׁ֛ר שָׁלְחָ֥ה
אֲלֵיהֶ֖ם אִיזָ֑בֶל כַּאֲשֶׁ֤ר כָּתוּב֙ בַּסְּפָרִ֔ים אֲשֶׁ֥ר שָׁלְחָ֖ה
אֲלֵיהֶֽם׃

‎<span id="012">12</span> ‏קָרְא֖וּ צ֑וֹם וְהֹשִׁ֥יבוּ אֶת־נָב֖וֹת
בְּרֹ֥אשׁ הָעָֽם׃

‎<span id="013">13</span> ‏וַ֠יָּבֹאוּ שְׁנֵ֨י הָאֲנָשִׁ֥ים
בְּנֵֽי־בְלִיַּעַל֮ וַיֵּשְׁב֣וּ נֶגְדּוֹ֒ וַיְעִדֻהוּ֩ אַנְשֵׁ֨י
הַבְּלִיַּ֜עַל אֶת־נָב֗וֹת נֶ֤גֶד הָעָם֙ לֵאמֹ֔ר בֵּרַ֥ךְ נָב֛וֹת
אֱלֹהִ֖ים וָמֶ֑לֶךְ וַיֹּצִאֻ֙הוּ֙ מִח֣וּץ לָעִ֔יר וַיִּסְקְלֻ֥הוּ
בָאֲבָנִ֖ים וַיָּמֹֽת׃

‎<span id="014">14</span> ‏וַֽיִּשְׁלְח֖וּ אֶל־אִיזֶ֣בֶל לֵאמֹ֑ר סֻקַּ֥ל
נָב֖וֹת וַיָּמֹֽת׃

‎<span id="015">15</span> ‏וַֽיְהִי֙ כִּשְׁמֹ֣עַ אִיזֶ֔בֶל כִּֽי־סֻקַּ֥ל
נָב֖וֹת וַיָּמֹ֑ת וַתֹּ֨אמֶר אִיזֶ֜בֶל אֶל־אַחְאָ֗ב ק֣וּם רֵ֞שׁ
אֶת־כֶּ֣רֶם׀ נָב֣וֹת הַיִּזְרְעֵאלִ֗י אֲשֶׁ֤ר מֵאֵן֙ לָתֶת־לְךָ֣
בְכֶ֔סֶף כִּ֣י אֵ֥ין נָב֛וֹת חַ֖י כִּי־מֵֽת׃

‎<span id="016">16</span> ‏וַיְהִ֛י כִּשְׁמֹ֥עַ אַחְאָ֖ב כִּ֣י מֵ֣ת
נָב֑וֹת וַיָּ֣קָם אַחְאָ֗ב לָרֶ֛דֶת אֶל־כֶּ֛רֶם נָב֥וֹת הַיִּזְרְעֵאלִ֖י
לְרִשְׁתּֽוֹ׃ ס

‎<span id="017">17</span> ‏וַיְהִי֙ דְּבַר־יְהוָ֔ה אֶל־אֵלִיָּ֥הוּ
הַתִּשְׁבִּ֖י לֵאמֹֽר׃

‎<span id="018">18</span> ‏ק֣וּם רֵ֗ד לִקְרַ֛את אַחְאָ֥ב
מֶֽלֶךְ־יִשְׂרָאֵ֖ל אֲשֶׁ֣ר בְּשֹׁמְר֑וֹן הִנֵּה֙ בְּכֶ֣רֶם נָב֔וֹת
אֲשֶׁר־יָ֥רַד שָׁ֖ם לְרִשְׁתּֽוֹ׃

‎<span id="019">19</span> ‏וְדִבַּרְתָּ֨ אֵלָ֜יו לֵאמֹ֗ר כֹּ֚ה אָמַ֣ר
יְהוָ֔ה הֲרָצַ֖חְתָּ וְגַם־יָרָ֑שְׁתָּ וְדִבַּרְתָּ֨ אֵלָ֜יו לֵאמֹ֗ר
כֹּ֚ה אָמַ֣ר יְהוָ֔ה בִּמְק֗וֹם אֲשֶׁ֨ר לָקְק֤וּ הַכְּלָבִים֙ אֶת־דַּ֣ם
נָב֔וֹת יָלֹ֧קּוּ הַכְּלָבִ֛ים אֶת־דָּמְךָ֖ גַּם־אָֽתָּה׃

‎<span id="020">20</span> ‏וַיֹּ֤אמֶר אַחְאָב֙ אֶל־אֵ֣לִיָּ֔הוּ
הַֽמְצָאתַ֖נִי אֹיְבִ֑י וַיֹּ֣אמֶר מָצָ֔אתִי יַ֚עַן הִתְמַכֶּרְךָ֔
לַעֲשׂ֥וֹת הָרַ֖ע בְּעֵינֵ֥י יְהוָֽה׃

‎<span id="021">21</span> ‏הִנְנִ֨י מבי מֵבִ֤יא אֵלֶ֙יךָ֙ רָעָ֔ה
וּבִעַרְתִּ֖י אַחֲרֶ֑יךָ וְהִכְרַתִּ֤י לְאַחְאָב֙ מַשְׁתִּ֣ין בְּקִ֔יר
וְעָצ֥וּר וְעָז֖וּב בְּיִשְׂרָאֵֽל׃

‎<span id="022">22</span> ‏וְנָתַתִּ֣י אֶת־בֵּיתְךָ֗ כְּבֵית֙ יָרָבְעָ֣ם
בֶּן־נְבָ֔ט וּכְבֵ֖ית בַּעְשָׁ֣א בֶן־אֲחִיָּ֑ה אֶל־הַכַּ֙עַס֙ אֲשֶׁ֣ר
הִכְעַ֔סְתָּ וַֽתַּחֲטִ֖א אֶת־יִשְׂרָאֵֽל׃

‎<span id="023">23</span> ‏וְגַ֨ם־לְאִיזֶ֔בֶל דִּבֶּ֥ר יְהוָ֖ה לֵאמֹ֑ר
הַכְּלָבִ֛ים יֹאכְל֥וּ אֶת־אִיזֶ֖בֶל בְּחֵ֥ל יִזְרְעֶֽאל׃

‎<span id="024">24</span> ‏הַמֵּ֤ת לְאַחְאָב֙ בָּעִ֔יר יֹאכְל֖וּ
הַכְּלָבִ֑ים וְהַמֵּת֙ בַּשָּׂדֶ֔ה יֹאכְל֖וּ ע֥וֹף הַשָּׁמָֽיִם׃

‎<span id="025">25</span> ‏רַ֚ק לֹֽא־הָיָ֣ה כְאַחְאָ֔ב אֲשֶׁ֣ר
הִתְמַכֵּ֔ר לַעֲשׂ֥וֹת הָרַ֖ע בְּעֵינֵ֣י יְהוָ֑ה אֲשֶׁר־הֵסַ֥תָּה אֹת֖וֹ
אִיזֶ֥בֶל אִשְׁתּֽוֹ׃

‎<span id="026">26</span> ‏וַיַּתְעֵ֣ב מְאֹ֔ד לָלֶ֖כֶת אַחֲרֵ֣י
הַגִּלֻּלִ֑ים כְּכֹל֙ אֲשֶׁ֣ר עָשׂ֣וּ הָאֱמֹרִ֔י אֲשֶׁר֙ הוֹרִ֣ישׁ
יְהוָ֔ה מִפְּנֵ֖י בְּנֵ֥י יִשְׂרָאֵֽל׃ ס

‎<span id="027">27</span> ‏וַיְהִי֩ כִשְׁמֹ֨עַ אַחְאָ֜ב אֶת־הַדְּבָרִ֤ים
הָאֵ֙לֶּה֙ וַיִּקְרַ֣ע בְּגָדָ֔יו וַיָּֽשֶׂם־שַׂ֥ק עַל־בְּשָׂר֖וֹ
וַיָּצ֑וֹם וַיִּשְׁכַּ֣ב בַּשָּׂ֔ק וַיְהַלֵּ֖ךְ אַֽט׃ ס

‎<span id="028">28</span> ‏וַֽיְהִי֙ דְּבַר־יְהוָ֔ה אֶל־אֵלִיָּ֥הוּ
הַתִּשְׁבִּ֖י לֵאמֹֽר׃

‎<span id="029">29</span> ‏הֲ‍ֽרָאִ֔יתָ כִּֽי־נִכְנַ֥ע אַחְאָ֖ב
מִלְּפָנָ֑י יַ֜עַן כִּֽי־נִכְנַ֣ע מִפָּנַ֗י לֹֽא־אבי אָבִ֤יא הָֽרָעָה֙
בְּיָמָ֔יו בִּימֵ֣י בְנ֔וֹ אָבִ֥יא הָרָעָ֖ה עַל־בֵּיתֽוֹ׃

1 wayəhî ’<sup>a</sup>ḥar hadəḇārîm hā’ēlleh kerem hāyâ lənāḇwōṯ
hayyizərə‘ē’lî ’ăšer bəyizərə‘e’l ’ēṣel hêḵal ’<sup>a</sup>ḥə’āḇ meleḵə
šōmərwōn:

2 wayəḏabēr ’<sup>a</sup>ḥə’āḇ ’el-nāḇwōṯ\| lē’mōr\| tənâ-llî
’eṯ-karəməḵā wîhî-lî ləḡan-yārāq kî hû’ qārwōḇ ’ēṣel bêṯî wə’etənâ ləḵā
t<sup>a</sup>ḥətāyw kerem ṭwōḇ mimmennû ’im ṭwōḇ bə‘êneyḵā ’etənâ-ləḵā
ḵesef məḥîr zeh:

3 wayyō’mer nāḇwōṯ ’el-’<sup>a</sup>ḥə’āḇ ḥālîlâ llî mêhwâ mititî
’eṯ-n<sup>a</sup>ḥălaṯ ’ăḇōṯay lāḵə:

4 wayyāḇō’ ’<sup>a</sup>ḥə’āḇ ’el-bêṯwō sar wəzā‘ēf ‘al-hadāḇār
’ăšer-diber ’ēlāyw nāḇwōṯ hayyizərə‘ē’lî wayyō’mer lō’-’etēn ləḵā
’eṯ-n<sup>a</sup>ḥălaṯ ’ăḇwōṯāy wayyišəkaḇ ‘al-miṭṭāṯwō wayyassēḇ
’eṯ-pānāyw wəlō’-’āḵal lāḥem:

5 watāḇō’ ’ēlāyw ’îzeḇel ’išətwō watəḏabēr ’ēlāyw mah-zzeh rûḥăḵā sārâ
wə’ênəḵā ’ōḵēl lāḥem:

6 wayəḏabēr ’ēleyhā kî-’ăḏabēr ’el-nāḇwōṯ hayyizərə‘ē’lî wā’ōmar lwō
tənâ-llî ’eṯ-karəməḵā bəḵesef ’wō ’im-ḥāfēṣ ’atâ ’etənâ-ləḵā ḵerem
t<sup>a</sup>ḥətāyw wayyō’mer lō’-’etēn ləḵā ’eṯ-karəmî:

7 watō’mer ’ēlāyw ’îzeḇel ’išətwō ’atâ ‘atâ t<sup>a</sup>‘ăśeh məlûḵâ
‘al-yiśərā’ēl qûm ’ĕḵāl-leḥem wəyiṭaḇ libeḵā ’ănî ’etēn ləḵā ’eṯ-kerem
nāḇwōṯ hayyizərə‘ē’lî:

8 watiḵətōḇ səfārîm bəšēm ’<sup>a</sup>ḥə’āḇ wat<sup>a</sup>ḥətōm
bəḥōṯāmwō watišəl<sup>a</sup>ḥ hasəfārîm səfārîm
’el-hazəqēnîm<sup>1</sup> wə’el-h<sup>a</sup>ḥōrîm ’ăšer bə‘îrwō
hayyōšəḇîm ’eṯ-nāḇwōṯ:

9 watiḵətōḇ bassəfārîm lē’mōr qirə’û-ṣwōm wəhwōšîḇû ’eṯ-nāḇwōṯ bərō’š
hā‘ām:

10 wəhwōšîḇû šənayim ’ănāšîm bənê-ḇəlîy<sup>a</sup>‘al neḡədwō wî‘iḏuhû
lē’mōr bēraḵətā ’ĕlōhîm wāmeleḵə wəhwōṣî’uhû wəsiqəluhû wəyāmōṯ:

11 wayy<sup>a</sup>‘ăśû ’anəšê ‘îrwō hazzəqēnîm wəh<sup>a</sup>ḥōrîm
’ăšer hayyōšəḇîm bə‘îrwō ka’ăšer šāləḥâ ’ălêhem ’îzāḇel ka’ăšer kāṯûḇ
bassəfārîm ’ăšer šāləḥâ ’ălêhem:

12 qārə’û ṣwōm wəhōšîḇû ’eṯ-nāḇwōṯ bərō’š hā‘ām:

13 wayyāḇō’û šənê hā’ănāšîm bənê-ḇəlîy<sup>a</sup>‘al wayyēšəḇû neḡədwō
wayə‘iḏuhû ’anəšê habəlîy<sup>a</sup>‘al ’eṯ-nāḇwōṯ neḡeḏ hā‘ām lē’mōr
bēraḵə nāḇwōṯ ’ĕlōhîm wāmeleḵə wayyōṣi’uhû miḥûṣ lā‘îr wayyisəqəluhû
ḇā’ăḇānîm wayyāmōṯ:

14 wayyišələḥû ’el-’îzeḇel lē’mōr suqqal nāḇwōṯ wayyāmōṯ:

15 wayəhî kišəmō‘a ’îzeḇel kî-suqqal nāḇwōṯ wayyāmōṯ watō’mer ’îzeḇel
’el-’<sup>a</sup>ḥə’āḇ qûm rēš ’eṯ-kerem\| nāḇwōṯ hayyizərə‘ē’lî ’ăšer
mē’ēn lāṯeṯ-ləḵā ḇəḵesef kî ’ên nāḇwōṯ ḥay kî-mēṯ:

16 wayəhî kišəmō‘a ’<sup>a</sup>ḥə’āḇ kî mēṯ nāḇwōṯ wayyāqām
’<sup>a</sup>ḥə’āḇ lāreḏeṯ ’el-kerem nāḇwōṯ hayyizərə‘ē’lî lərišətwō: s

17 wayəhî dəḇar-yəhwâ ’el-’ēlîyâû hatišəbî lē’mōr:

18 qûm rēḏ liqəra’ṯ ’<sup>a</sup>ḥə’āḇ meleḵə-yiśərā’ēl ’ăšer bəšōmərwōn
hinnēh bəḵerem nāḇwōṯ ’ăšer-yāraḏ šām lərišətwō:

19 wəḏibarətā ’ēlāyw lē’mōr kōh ’āmar yəhwâ hărāṣ<sup>a</sup>ḥətā
wəḡam-yārāšətā wəḏibarətā ’ēlāyw lē’mōr kōh ’āmar yəhwâ biməqwōm ’ăšer
lāqəqû hakəlāḇîm ’eṯ-dam nāḇwōṯ yālōqqû hakəlāḇîm ’eṯ-dāməḵā gam-’ātâ:

20 wayyō’mer ’<sup>a</sup>ḥə’āḇ ’el-’ēlîyâû haməṣā’ṯanî ’ōyəḇî wayyō’mer
māṣā’ṯî y<sup>a</sup>‘an hiṯəmakerəḵā l<sup>a</sup>‘ăśwōṯ
hār<sup>a</sup>‘ bə‘ênê yəhwâ:

21 hinənî mēḇî mēḇî’ ’ēleyḵā rā‘â ûḇi‘arətî ’<sup>a</sup>ḥăreyḵā
wəhiḵəratî lə’<sup>a</sup>ḥə’āḇ mašətîn bəqîr wə‘āṣûr wə‘āzûḇ
bəyiśərā’ēl:

22 wənāṯatî ’eṯ-bêṯəḵā kəḇêṯ yārāḇə‘ām ben-nəḇāṭ ûḵəḇêṯ
b<sup>a</sup>‘əšā’ ḇen-’ăḥîyâ ’el-hak<sup>a</sup>‘as ’ăšer hiḵə‘asətā
wat<sup>a</sup>ḥăṭi’ ’eṯ-yiśərā’ēl:

23 wəḡam-lə’îzeḇel diber yəhwâ lē’mōr hakəlāḇîm yō’ḵəlû ’eṯ-’îzeḇel
bəḥēl yizərə‘e’l:

24 hammēṯ lə’<sup>a</sup>ḥə’āḇ bā‘îr yō’ḵəlû hakəlāḇîm wəhammēṯ baśśāḏeh
yō’ḵəlû ‘wōf haššāmāyim:

25 raq lō’-hāyâ ḵə’<sup>a</sup>ḥə’āḇ ’ăšer hiṯəmakēr l<sup>a</sup>‘ăśwōṯ
hār<sup>a</sup>‘ bə‘ênê yəhwâ ’ăšer-hēsatâ ’ōṯwō ’îzeḇel ’išətwō:

26 wayyaṯə‘ēḇ mə’ōḏ lāleḵeṯ ’<sup>a</sup>ḥărê hagillulîm kəḵōl ’ăšer
‘āśû hā’ĕmōrî ’ăšer hwōrîš yəhwâ mipənê bənê yiśərā’ēl: s

27 wayəhî ḵišəmō‘a ’<sup>a</sup>ḥə’āḇ ’eṯ-hadəḇārîm hā’ēlleh
wayyiqər<sup>a</sup>‘ bəḡāḏāyw wayyāśem-śaq ‘al-bəśārwō wayyāṣwōm
wayyišəkaḇ baśśāq wayəhallēḵə ’aṭ: s

28 wayəhî dəḇar-yəhwâ ’el-’ēlîyâû hatišəbî lē’mōr:

29 hă‍rā’îṯā kî-niḵən<sup>a</sup>‘ ’<sup>a</sup>ḥə’āḇ milləfānāy
y<sup>a</sup>‘an kî-niḵən<sup>a</sup>‘ mipānay lō’-’āḇî ’āḇî’ hārā‘â
bəyāmāyw bîmê ḇənwō ’āḇî’ hārā‘â ‘al-bêṯwō:

------------------------------------------------------------------------

[Next: 1 Kings (1 Melakhim) Chapter 22](kg1022)
