[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2017)  [KJV](../kjv/kg2017)  [Sep](../sep/kg2017) 
[Vul](../vul/kg2017)   
  
[2 Kings (2 Melakhim) Index](kg2)  
  [Previous](kg2016)  [Next](kg2018) 

------------------------------------------------------------------------

### Tanach (Hebrew): 2 Kings (2 Melakhim) Chapter 17

‎<span id="001">1</span> ‏בִּשְׁנַת֙ שְׁתֵּ֣ים עֶשְׂרֵ֔ה לְאָחָ֖ז
מֶ֣לֶךְ יְהוּדָ֑ה מָ֠לַךְ הוֹשֵׁ֨עַ בֶּן־אֵלָ֧ה בְשֹׁמְר֛וֹן
עַל־יִשְׂרָאֵ֖ל תֵּ֥שַׁע שָׁנִֽים׃

‎<span id="002">2</span> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה רַ֗ק לֹ֚א
כְּמַלְכֵ֣י יִשְׂרָאֵ֔ל אֲשֶׁ֥ר הָי֖וּ לְפָנָֽיו׃

‎<span id="003">3</span> ‏עָלָ֣יו עָלָ֔ה שַׁלְמַנְאֶ֖סֶר מֶ֣לֶךְ
אַשּׁ֑וּר וַֽיְהִי־ל֤וֹ הוֹשֵׁ֙עַ֙ עֶ֔בֶד וַיָּ֥שֶׁב ל֖וֹ מִנְחָֽה׃

‎<span id="004">4</span> ‏וַיִּמְצָא֩ מֶֽלֶךְ־אַשּׁ֨וּר בְּהוֹשֵׁ֜עַ
קֶ֗שֶׁר אֲשֶׁ֨ר שָׁלַ֤ח מַלְאָכִים֙ אֶל־ס֣וֹא מֶֽלֶךְ־מִצְרַ֔יִם
וְלֹא־הֶעֱלָ֥ה מִנְחָ֛ה לְמֶ֥לֶךְ אַשּׁ֖וּר כְּשָׁנָ֣ה בְשָׁנָ֑ה
וַֽיַּעַצְרֵ֙הוּ֙ מֶ֣לֶךְ אַשּׁ֔וּר וַיַּאַסְרֵ֖הוּ בֵּ֥ית כֶּֽלֶא׃

‎<span id="005">5</span> ‏וַיַּ֥עַל מֶֽלֶךְ־אַשּׁ֖וּר<sup>1</sup>
בְּכָל־הָאָ֑רֶץ וַיַּ֙עַל֙ שֹׁמְר֔וֹן וַיָּ֥צַר עָלֶ֖יהָ שָׁלֹ֥שׁ
שָׁנִֽים׃

‎<span id="006">6</span> ‏בִּשְׁנַ֨ת הַתְּשִׁיעִ֜ית<sup>3</sup>
לְהוֹשֵׁ֗עַ לָכַ֤ד מֶֽלֶךְ־אַשּׁוּר֙ אֶת־שֹׁ֣מְר֔וֹן וַיֶּ֥גֶל
אֶת־יִשְׂרָאֵ֖ל אַשּׁ֑וּרָה וַיֹּ֨שֶׁב אֹתָ֜ם בַּחְלַ֧ח וּבְחָב֛וֹר
נְהַ֥ר גּוֹזָ֖ן וְעָרֵ֥י מָדָֽי׃ פ

‎<span id="007">7</span> ‏וַיְהִ֗י כִּֽי־חָטְא֤וּ בְנֵֽי־יִשְׂרָאֵל֙
לַיהוָ֣ה אֱלֹהֵיהֶ֔ם הַמַּעֲלֶ֤ה אֹתָם֙ מֵאֶ֣רֶץ מִצְרַ֔יִם מִתַּ֕חַת
יַ֖ד פַּרְעֹ֣ה מֶֽלֶךְ־מִצְרָ֑יִם וַיִּֽירְא֖וּ אֱלֹהִ֥ים אֲחֵרִֽים׃

‎<span id="008">8</span> ‏וַיֵּֽלְכוּ֙ בְּחֻקּ֣וֹת הַגּוֹיִ֔ם אֲשֶׁר֙
הוֹרִ֣ישׁ יְהוָ֔ה מִפְּנֵ֖י בְּנֵ֣י יִשְׂרָאֵ֑ל וּמַלְכֵ֥י יִשְׂרָאֵ֖ל
אֲשֶׁ֥ר עָשֽׂוּ׃

‎<span id="009">9</span> ‏וַיְחַפְּא֣וּ בְנֵֽי־יִשְׂרָאֵ֗ל דְּבָרִים֙
אֲשֶׁ֣ר לֹא־כֵ֔ן עַל־יְהוָ֖ה אֱלֹהֵיהֶ֑ם וַיִּבְנ֨וּ לָהֶ֤ם בָּמוֹת֙
בְּכָל־עָ֣רֵיהֶ֔ם מִמִּגְדַּ֥ל נוֹצְרִ֖ים עַד־עִ֥יר מִבְצָֽר׃

‎<span id="010">10</span> ‏וַיַּצִּ֧בוּ לָהֶ֛ם מַצֵּב֖וֹת וַאֲשֵׁרִ֑ים
עַ֚ל כָּל־גִּבְעָ֣ה גְבֹהָ֔ה וְתַ֖חַת כָּל־עֵ֥ץ רַעֲנָֽן׃

‎<span id="011">11</span> ‏וַיְקַטְּרוּ־שָׁם֙ בְּכָל־בָּמ֔וֹת
כַּגּוֹיִ֕ם אֲשֶׁר־הֶגְלָ֥ה יְהוָ֖ה מִפְּנֵיהֶ֑ם וַֽיַּעֲשׂוּ֙
דְּבָרִ֣ים רָעִ֔ים לְהַכְעִ֖יס אֶת־יְהוָֽה׃

‎<span id="012">12</span> ‏וַיַּֽעַבְד֖וּ הַגִּלֻּלִ֑ים אֲשֶׁ֨ר אָמַ֤ר
יְהוָה֙ לָהֶ֔ם לֹ֥א תַעֲשׂ֖וּ אֶת־הַדָּבָ֥ר הַזֶּֽה׃

‎<span id="013">13</span> ‏וַיָּ֣עַד יְהוָ֡ה בְּיִשְׂרָאֵ֣ל וּבִיהוּדָ֡ה
בְּיַד֩ כָּל־נביאו נְבִיאֵ֨י כָל־חֹזֶ֜ה לֵאמֹ֗ר שֻׁ֝֩בוּ<sup>3</sup>
מִדַּרְכֵיכֶ֤ם הָֽרָעִים֙ וְשִׁמְרוּ֙ מִצְוֹתַ֣י חֻקּוֹתַ֔י
כְּכָ֨ל־הַתּוֹרָ֔ה אֲשֶׁ֥ר צִוִּ֖יתִי אֶת־אֲבֹֽתֵיכֶ֑ם וַֽאֲשֶׁר֙
שָׁלַ֣חְתִּי אֲלֵיכֶ֔ם בְּיַ֖ד עֲבָדַ֥י הַנְּבִיאִֽים׃

‎<span id="014">14</span> ‏וְלֹ֖א שָׁמֵ֑עוּ וַיַּקְשׁ֤וּ אֶת־עָרְפָּם֙
כְּעֹ֣רֶף אֲבוֹתָ֔ם אֲשֶׁר֙ לֹ֣א הֶאֱמִ֔ינוּ בַּֽיהוָ֖ה אֱלֹהֵיהֶֽם׃

‎<span id="015">15</span> ‏וַיִּמְאֲס֣וּ אֶת־חֻקָּ֗יו וְאֶת־בְּרִיתוֹ֙
אֲשֶׁ֣ר כָּרַ֣ת אֶת־אֲבוֹתָ֔ם וְאֵת֙ עֵֽדְוֹתָ֔יו אֲשֶׁ֥ר הֵעִ֖יד בָּ֑ם
וַיֵּ֨לְכוּ֜ אַחֲרֵ֤י הַהֶ֙בֶל֙ וַיֶּהְבָּ֔לוּ וְאַחֲרֵ֤י הַגּוֹיִם֙
אֲשֶׁ֣ר סְבִֽיבֹתָ֔ם אֲשֶׁ֨ר צִוָּ֤ה יְהוָה֙ אֹתָ֔ם לְבִלְתִּ֖י עֲשׂ֥וֹת
כָּהֶֽם׃

‎<span id="016">16</span> ‏וַיַּעַזְב֗וּ אֶת־כָּל־מִצְוֹת֙ יְהוָ֣ה
אֱלֹהֵיהֶ֔ם וַיַּעֲשׂ֥וּ לָהֶ֛ם מַסֵּכָ֖ה שנים שְׁנֵ֣י עֲגָלִ֑ים
וַיַּעֲשׂ֣וּ אֲשֵׁירָ֗ה וַיִּֽשְׁתַּחֲווּ֙ לְכָל־צְבָ֣א הַשָּׁמַ֔יִם
וַיַּעַבְד֖וּ אֶת־הַבָּֽעַל׃

‎<span id="017">17</span> ‏וַֽ֠יַּעֲבִירוּ אֶת־בְּנֵיהֶ֤ם
וְאֶת־בְּנֽוֹתֵיהֶם֙ בָּאֵ֔שׁ וַיִּקְסְמ֥וּ קְסָמִ֖ים וַיְנַחֵ֑שׁוּ
וַיִּֽתְמַכְּר֗וּ לַעֲשׂ֥וֹת הָרַ֛ע בְּעֵינֵ֥י יְהוָ֖ה לְהַכְעִיסֽוֹ׃

‎<span id="018">18</span> ‏וַיִּתְאַנַּ֨ף יְהוָ֤ה מְאֹד֙ בְּיִשְׂרָאֵ֔ל
וַיְסִרֵ֖ם מֵעַ֣ל פָּנָ֑יו לֹ֣א נִשְׁאַ֔ר רַ֛ק שֵׁ֥בֶט יְהוּדָ֖ה
לְבַדּֽוֹ׃

‎<span id="019">19</span> ‏גַּם־יְהוּדָ֕ה לֹ֣א שָׁמַ֔ר אֶת־מִצְוֹ֖ת
יְהוָ֣ה אֱלֹהֵיהֶ֑ם וַיֵּ֣לְכ֔וּ בְּחֻקּ֥וֹת יִשְׂרָאֵ֖ל אֲשֶׁ֥ר
עָשֽׂוּ׃

‎<span id="020">20</span> ‏וַיִּמְאַ֨ס יְהוָ֜ה בְּכָל־זֶ֤רַע יִשְׂרָאֵל֙
וַיְעַנֵּ֔ם וַֽיִּתְּנֵ֖ם בְּיַד־שֹׁסִ֑ים עַ֛ד אֲשֶׁ֥ר הִשְׁלִיכָ֖ם
מִפָּנָֽיו׃

‎<span id="021">21</span> ‏כִּֽי־קָרַ֣ע יִשְׂרָאֵ֗ל מֵעַל֙ בֵּ֣ית
דָּוִ֔ד וַיַּמְלִ֖יכוּ אֶת־יָרָבְעָ֣ם בֶּן־נְבָ֑ט וידא וַיַּדַּ֨ח
יָרָבְעָ֤ם אֶת־יִשְׂרָאֵל֙ מֵאַחֲרֵ֣י יְהוָ֔ה וְהֶחֱטֵיאָ֖ם<sup>1</sup>
חֲטָאָ֥ה גְדוֹלָֽה׃

‎<span id="022">22</span> ‏וַיֵּֽלְכוּ֙ בְּנֵ֣י יִשְׂרָאֵ֔ל
בְּכָל־חַטֹּ֥אות יָרָבְעָ֖ם אֲשֶׁ֣ר עָשָׂ֑ה לֹא־סָ֖רוּ מִמֶּֽנָּה׃

‎<span id="023">23</span> ‏עַ֠ד אֲשֶׁר־הֵסִ֨יר יְהוָ֤ה אֶת־יִשְׂרָאֵל֙
מֵעַ֣ל פָּנָ֔יו כַּאֲשֶׁ֣ר דִּבֶּ֔ר בְּיַ֖ד כָּל־עֲבָדָ֣יו הַנְּבִיאִ֑ים
וַיִּ֨גֶל יִשְׂרָאֵ֜ל מֵעַ֤ל אַדְמָתוֹ֙ אַשּׁ֔וּרָה עַ֖ד הַיּ֥וֹם
הַזֶּֽה׃ פ

‎<span id="024">24</span> ‏וַיָּבֵ֣א מֶֽלֶךְ־אַשּׁ֡וּר מִבָּבֶ֡ל
וּ֠מִ֠כּוּתָה<sup>3</sup> וּמֵעַוָּ֤א וּמֵֽחֲמָת֙ וּסְפַרְוַ֔יִם
וַיֹּ֙שֶׁב֙ בְּעָרֵ֣י שֹֽׁמְר֔וֹן תַּ֖חַת בְּנֵ֣י יִשְׂרָאֵ֑ל
וַיִּֽרְשׁוּ֙ אֶת־שֹׁ֣מְר֔וֹן וַיֵּֽשְׁב֖וּ בְּעָרֶֽיהָ׃

‎<span id="025">25</span> ‏וַיְהִ֗י בִּתְחִלַּת֙ שִׁבְתָּ֣ם שָׁ֔ם לֹ֥א
יָרְא֖וּ אֶת־יְהוָ֑ה וַיְשַׁלַּ֨ח יְהוָ֤ה בָּהֶם֙ אֶת־הָ֣אֲרָי֔וֹת
וַיִּֽהְי֥וּ הֹרְגִ֖ים בָּהֶֽם׃

‎<span id="026">26</span> ‏וַיֹּאמְר֗וּ לְמֶ֣לֶךְ אַשּׁוּר֮ לֵאמֹר֒
הַגּוֹיִ֗ם אֲשֶׁ֤ר הִגְלִ֙יתָ֙ וַתּ֙וֹשֶׁב֙ בְּעָרֵ֣י שֹׁמְר֔וֹן לֹ֣א
יָֽדְע֔וּ אֶת־מִשְׁפַּ֖ט אֱלֹהֵ֣י הָאָ֑רֶץ וַיְשַׁלַּח־בָּ֣ם
אֶת־הָאֲרָי֗וֹת וְהִנָּם֙ מְמִיתִ֣ים אוֹתָ֔ם כַּאֲשֶׁר֙ אֵינָ֣ם
יֹדְעִ֔ים אֶת־מִשְׁפַּ֖ט אֱלֹהֵ֥י הָאָֽרֶץ׃

‎<span id="027">27</span> ‏וַיְצַ֨ו מֶֽלֶךְ־אַשּׁ֜וּר לֵאמֹ֗ר הֹלִ֤יכוּ
שָׁ֙מָּה֙ אֶחָ֤ד מֵהַכֹּֽהֲנִים֙ אֲשֶׁ֣ר הִגְלִיתֶ֣ם מִשָּׁ֔ם וְיֵלְכ֖וּ
וְיֵ֣שְׁבוּ שָׁ֑ם וְיֹרֵ֕ם אֶת־מִשְׁפַּ֖ט אֱלֹהֵ֥י הָאָֽרֶץ׃

‎<span id="028">28</span> ‏וַיָּבֹ֞א אֶחָ֣ד מֵהַכֹּהֲנִ֗ים אֲשֶׁ֤ר
הִגְלוּ֙ מִשֹּׁ֣מְר֔וֹן וַיֵּ֖שֶׁב בְּבֵֽית־אֵ֑ל וַֽיְהִי֙ מוֹרֶ֣ה
אֹתָ֔ם אֵ֖יךְ יִֽירְא֥וּ אֶת־יְהוָֽה׃

‎<span id="029">29</span> ‏וַיִּהְי֣וּ עֹשִׂ֔ים גּ֥וֹי גּ֖וֹי אֱלֹהָ֑יו
וַיַּנִּ֣יחוּ׀ בְּבֵ֣ית הַבָּמ֗וֹת אֲשֶׁ֤ר עָשׂוּ֙ הַשֹּׁ֣מְרֹנִ֔ים
גּ֥וֹי גּוֹי֙ בְּעָ֣רֵיהֶ֔ם אֲשֶׁ֛ר הֵ֥ם יֹשְׁבִ֖ים שָֽׁם׃

‎<span id="030">30</span> ‏וְאַנְשֵׁ֣י בָבֶ֗ל עָשׂוּ֙ אֶת־סֻכּ֣וֹת
בְּנ֔וֹת וְאַנְשֵׁי־כ֔וּת<sup>3</sup> עָשׂ֖וּ אֶת־נֵֽרְגַ֑ל וְאַנְשֵׁ֥י
חֲמָ֖ת עָשׂ֥וּ אֶת־אֲשִׁימָֽא׃

‎<span id="031">31</span> ‏וְהָעַוִּ֛ים עָשׂ֥וּ נִבְחַ֖ז
וְאֶת־תַּרְתָּ֑ק וְהַסְפַרְוִ֗ים שֹׂרְפִ֤ים אֶת־בְּנֵיהֶם֙ בָּאֵ֔שׁ
לְאַדְרַמֶּ֥לֶךְ וַֽעֲנַמֶּ֖לֶךְ אלה אֱלֹהֵ֥י ספרים סְפַרְוָֽיִם׃

‎<span id="032">32</span> ‏וַיִּהְי֥וּ יְרֵאִ֖ים אֶת־יְהוָ֑ה
וַיַּעֲשׂ֨וּ לָהֶ֤ם מִקְצוֹתָם֙ כֹּהֲנֵ֣י בָמ֔וֹת וַיִּהְי֛וּ עֹשִׂ֥ים
לָהֶ֖ם בְּבֵ֥ית הַבָּמֽוֹת׃

‎<span id="033">33</span> ‏אֶת־יְהוָ֖ה הָי֣וּ יְרֵאִ֑ים
וְאֶת־אֱלֹֽהֵיהֶם֙ הָי֣וּ עֹֽבְדִ֔ים כְּמִשְׁפַּט֙ הַגּוֹיִ֔ם
אֲשֶׁר־הִגְל֥וּ אֹתָ֖ם מִשָּֽׁם׃

‎<span id="034">34</span> ‏עַ֣ד הַיּ֤וֹם הַזֶּה֙ הֵ֣ם עֹשִׂ֔ים
כַּמִּשְׁפָּטִ֖ים הָרִֽאשֹׁנִ֑ים אֵינָ֤ם יְרֵאִים֙ אֶת־יְהוָ֔ה וְאֵינָ֣ם
עֹשִׂ֗ים כְּחֻקֹּתָם֙ וּכְמִשְׁפָּטָ֔ם וְכַתּוֹרָ֣ה וְכַמִּצְוָ֗ה
אֲשֶׁ֨ר צִוָּ֤ה יְהוָה֙ אֶת־בְּנֵ֣י יַעֲקֹ֔ב אֲשֶׁר־שָׂ֥ם שְׁמ֖וֹ
יִשְׂרָאֵֽל׃

‎<span id="035">35</span> ‏וַיִּכְרֹ֨ת יְהוָ֤ה אִתָּם֙ בְּרִ֔ית
וַיְצַוֵּ֣ם לֵאמֹ֔ר לֹ֥א תִֽירְא֖וּ אֱלֹהִ֣ים אֲחֵרִ֑ים
וְלֹא־תִשְׁתַּחֲו֣וּ לָהֶ֔ם וְלֹ֣א תַעַבְד֔וּם וְלֹ֥א תִזְבְּח֖וּ
לָהֶֽם׃

‎<span id="036">36</span> ‏כִּ֣י אִֽם־אֶת־יְהוָ֗ה אֲשֶׁר֩ הֶעֱלָ֨ה
אֶתְכֶ֜ם מֵאֶ֧רֶץ מִצְרַ֛יִם בְּכֹ֧חַ גָּד֛וֹל וּבִזְר֥וֹעַ נְטוּיָ֖ה
אֹת֣וֹ תִירָ֑אוּ וְל֥וֹ תִֽשְׁתַּחֲו֖וּ וְל֥וֹ תִזְבָּֽחוּ׃

‎<span id="037">37</span> ‏וְאֶת־הַחֻקִּ֨ים וְאֶת־הַמִּשְׁפָּטִ֜ים
וְהַתּוֹרָ֤ה וְהַמִּצְוָה֙ אֲשֶׁ֣ר כָּתַ֣ב לָכֶ֔ם תִּשְׁמְר֥וּן
לַעֲשׂ֖וֹת כָּל־הַיָּמִ֑ים וְלֹ֥א תִֽירְא֖וּ אֱלֹהִ֥ים אֲחֵרִֽים׃

‎<span id="038">38</span> ‏וְהַבְּרִ֛ית אֲשֶׁר־כָּרַ֥תִּי אִתְּכֶ֖ם לֹ֣א
תִשְׁכָּ֑חוּ וְלֹ֥א תִֽירְא֖וּ אֱלֹהִ֥ים אֲחֵרִֽים׃

‎<span id="039">39</span> ‏כִּ֛י אִֽם־אֶת־יְהוָ֥ה אֱלֹהֵיכֶ֖ם תִּירָ֑אוּ
וְהוּא֙ יַצִּ֣יל אֶתְכֶ֔ם מִיַּ֖ד כָּל־אֹיְבֵיכֶֽם׃

‎<span id="040">40</span> ‏וְלֹ֖א שָׁמֵ֑עוּ כִּ֛י אִֽם־כְּמִשְׁפָּטָ֥ם
הָֽרִאשׁ֖וֹן הֵ֥ם עֹשִֽׂים׃

‎<span id="041">41</span> ‏וַיִּהְי֣וּ׀ הַגּוֹיִ֣ם הָאֵ֗לֶּה יְרֵאִים֙
אֶת־יְהוָ֔ה וְאֶת־פְּסִֽילֵיהֶ֖ם הָי֣וּ עֹֽבְדִ֑ים גַּם־בְּנֵיהֶ֣ם׀
וּבְנֵ֣י בְנֵיהֶ֗ם כַּאֲשֶׁ֨ר עָשׂ֤וּ אֲבֹתָם֙ הֵ֣ם עֹשִׂ֔ים עַ֖ד
הַיּ֥וֹם הַזֶּֽה׃ פ

1 bišənaṯ šətêm ‘eśərēh lə’āḥāz meleḵə yəhûḏâ mālaḵə hwōšē‘a ben-’ēlâ
ḇəšōmərwōn ‘al-yiśərā’ēl tēš<sup>a</sup>‘ šānîm:

2 wayy<sup>a</sup>‘aś hār<sup>a</sup>‘ bə‘ênê yəhwâ raq lō’ kəmaləḵê
yiśərā’ēl ’ăšer hāyû ləfānāyw:

3 ‘ālāyw ‘ālâ šaləmanə’eser meleḵə ’aššûr wayəhî-lwō hwōšē‘a ‘eḇeḏ
wayyāšeḇ lwō minəḥâ:

4 wayyiməṣā’ meleḵə-’aššûr bəhwōšē‘a qešer ’ăšer šāl<sup>a</sup>ḥ
malə’āḵîm ’el-swō’ meleḵə-miṣərayim wəlō’-he‘ĕlâ minəḥâ ləmeleḵə ’aššûr
kəšānâ ḇəšānâ wayy<sup>a</sup>‘aṣərēhû meleḵə ’aššûr wayya’asərēhû bêṯ
kele’:

5 wayy<sup>a</sup>‘al meleḵə-’aššûr<sup>1</sup> bəḵāl-hā’āreṣ
wayy<sup>a</sup>‘al šōmərwōn wayyāṣar ‘āleyhā šālōš šānîm:

6 bišənaṯ hatəšî‘îṯ<sup>3</sup> ləhwōšē‘a lāḵaḏ meleḵə-’aššûr
’eṯ-šōmərwōn wayyeḡel ’eṯ-yiśərā’ēl ’aššûrâ wayyōšeḇ ’ōṯām
b<sup>a</sup>ḥəl<sup>a</sup>ḥ ûḇəḥāḇwōr nəhar gwōzān wə‘ārê māḏāy: f

7 wayəhî kî-ḥāṭə’û ḇənê-yiśərā’ēl layhwâ ’ĕlōhêhem hamm<sup>a</sup>‘ăleh
’ōṯām mē’ereṣ miṣərayim mit<sup>a</sup>ḥaṯ yaḏ parə‘ōh meleḵə-miṣərāyim
wayyîrə’û ’ĕlōhîm ’ăḥērîm:

8 wayyēləḵû bəḥuqqwōṯ hagwōyim ’ăšer hwōrîš yəhwâ mipənê bənê yiśərā’ēl
ûmaləḵê yiśərā’ēl ’ăšer ‘āśû:

9 wayəḥapə’û ḇənê-yiśərā’ēl dəḇārîm ’ăšer lō’-ḵēn ‘al-yəhwâ ’ĕlōhêhem
wayyiḇənû lâem bāmwōṯ bəḵāl-‘ārêhem mimmiḡədal nwōṣərîm ‘aḏ-‘îr miḇəṣār:

10 wayyaṣṣiḇû lâem maṣṣēḇwōṯ wa’ăšērîm ‘al kāl-giḇə‘â ḡəḇōhâ
wəṯ<sup>a</sup>ḥaṯ kāl-‘ēṣ r<sup>a</sup>‘ănān:

11 wayəqaṭṭərû-šām bəḵāl-bāmwōṯ kagwōyim ’ăšer-heḡəlâ yəhwâ mipənêhem
wayy<sup>a</sup>‘ăśû dəḇārîm rā‘îm ləhaḵə‘îs ’eṯ-yəhwâ:

12 wayy<sup>a</sup>‘aḇəḏû hagillulîm ’ăšer ’āmar yəhwâ lâem lō’
ṯ<sup>a</sup>‘ăśû ’eṯ-hadāḇār hazzeh:

13 wayyā‘aḏ yəhwâ bəyiśərā’ēl ûḇîhûḏâ bəyaḏ kāl-nəḇî’wō nəḇî’ê ḵāl-ḥōzeh
lē’mōr šuḇû<sup>3</sup> midarəḵêḵem hārā‘îm wəšimərû miṣəwōṯay ḥuqqwōṯay
kəḵāl-hatwōrâ ’ăšer ṣiûîṯî ’eṯ-’ăḇōṯêḵem wa’ăšer šāl<sup>a</sup>ḥətî
’ălêḵem bəyaḏ ‘ăḇāḏay hannəḇî’îm:

14 wəlō’ šāmē‘û wayyaqəšû ’eṯ-‘ārəpām kə‘ōref ’ăḇwōṯām ’ăšer lō’
he’ĕmînû bayhwâ ’ĕlōhêhem:

15 wayyimə’ăsû ’eṯ-ḥuqqāyw wə’eṯ-bərîṯwō ’ăšer kāraṯ ’eṯ-’ăḇwōṯām wə’ēṯ
‘ēḏəwōṯāyw ’ăšer hē‘îḏ bām wayyēləḵû ’<sup>a</sup>ḥărê haheḇel
wayyehəbālû wə’<sup>a</sup>ḥărê hagwōyim ’ăšer səḇîḇōṯām ’ăšer ṣiûâ
yəhwâ ’ōṯām ləḇilətî ‘ăśwōṯ kâem:

16 wayy<sup>a</sup>‘azəḇû ’eṯ-kāl-miṣəwōṯ yəhwâ ’ĕlōhêhem
wayy<sup>a</sup>‘ăśû lâem massēḵâ šənêm šənê ‘ăḡālîm
wayy<sup>a</sup>‘ăśû ’ăšêrâ wayyišət<sup>a</sup>ḥăwû ləḵāl-ṣəḇā’
haššāmayim wayy<sup>a</sup>‘aḇəḏû ’eṯ-habā‘al:

17 wayy<sup>a</sup>‘ăḇîrû ’eṯ-bənêhem wə’eṯ-bənwōṯêhem bā’ēš wayyiqəsəmû
qəsāmîm wayən<sup>a</sup>ḥēšû wayyiṯəmakərû l<sup>a</sup>‘ăśwōṯ
hār<sup>a</sup>‘ bə‘ênê yəhwâ ləhaḵə‘îswō:

18 wayyiṯə’annaf yəhwâ mə’ōḏ bəyiśərā’ēl wayəsirēm mē‘al pānāyw lō’
nišə’ar raq šēḇeṭ yəhûḏâ ləḇadwō:

19 gam-yəhûḏâ lō’ šāmar ’eṯ-miṣəwōṯ yəhwâ ’ĕlōhêhem wayyēləḵû bəḥuqqwōṯ
yiśərā’ēl ’ăšer ‘āśû:

20 wayyimə’as yəhwâ bəḵāl-zer<sup>a</sup>‘ yiśərā’ēl wayə‘annēm
wayyitənēm bəyaḏ-šōsîm ‘aḏ ’ăšer hišəlîḵām mipānāyw:

21 kî-qār<sup>a</sup>‘ yiśərā’ēl mē‘al bêṯ dāwiḏ wayyaməlîḵû
’eṯ-yārāḇə‘ām ben-nəḇāṭ wayyadē’ wayyad<sup>a</sup>ḥ yārāḇə‘ām
’eṯ-yiśərā’ēl mē’<sup>a</sup>ḥărê yəhwâ wəheḥĕṭê’ām<sup>1</sup> ḥăṭā’â
ḡəḏwōlâ:

22 wayyēləḵû bənê yiśərā’ēl bəḵāl-ḥaṭṭō’wṯ yārāḇə‘ām ’ăšer ‘āśâ lō’-sārû
mimmennâ:

23 ‘aḏ ’ăšer-hēsîr yəhwâ ’eṯ-yiśərā’ēl mē‘al pānāyw ka’ăšer diber bəyaḏ
kāl-‘ăḇāḏāyw hannəḇî’îm wayyiḡel yiśərā’ēl mē‘al ’aḏəmāṯwō ’aššûrâ ‘aḏ
hayywōm hazzeh: f

24 wayyāḇē’ meleḵə-’aššûr mibāḇel ûmikûṯâ<sup>3</sup> ûmē‘aûā’ ûmēḥămāṯ
ûsəfarəwayim wayyōšeḇ bə‘ārê šōmərwōn t<sup>a</sup>ḥaṯ bənê yiśərā’ēl
wayyirəšû ’eṯ-šōmərwōn wayyēšəḇû bə‘āreyhā:

25 wayəhî biṯəḥillaṯ šiḇətām šām lō’ yārə’û ’eṯ-yəhwâ
wayəšall<sup>a</sup>ḥ yəhwâ bâem ’eṯ-hā’ărāywōṯ wayyihəyû hōrəḡîm bâem:

26 wayyō’mərû ləmeleḵə ’aššûr lē’mōr hagwōyim ’ăšer hiḡəlîṯā watwōšeḇ
bə‘ārê šōmərwōn lō’ yāḏə‘û ’eṯ-mišəpaṭ ’ĕlōhê hā’āreṣ
wayəšall<sup>a</sup>ḥ-bām ’eṯ-hā’ărāywōṯ wəhinnām məmîṯîm ’wōṯām ka’ăšer
’ênām yōḏə‘îm ’eṯ-mišəpaṭ ’ĕlōhê hā’āreṣ:

27 wayəṣaw meleḵə-’aššûr lē’mōr hōlîḵû šāmmâ ’eḥāḏ mēhakōhănîm ’ăšer
hiḡəlîṯem miššām wəyēləḵû wəyēšəḇû šām wəyōrēm ’eṯ-mišəpaṭ ’ĕlōhê
hā’āreṣ:

28 wayyāḇō’ ’eḥāḏ mēhakōhănîm ’ăšer hiḡəlû miššōmərwōn wayyēšeḇ
bəḇêṯ-’ēl wayəhî mwōreh ’ōṯām ’êḵə yîrə’û ’eṯ-yəhwâ:

29 wayyihəyû ‘ōśîm gwōy gwōy ’ĕlōhāyw wayyannîḥû\| bəḇêṯ habāmwōṯ ’ăšer
‘āśû haššōmərōnîm gwōy gwōy bə‘ārêhem ’ăšer hēm yōšəḇîm šām:

30 wə’anəšê ḇāḇel ‘āśû ’eṯ-sukwōṯ bənwōṯ wə’anəšê-ḵûṯ<sup>3</sup> ‘āśû
’eṯ-nērəḡal wə’anəšê ḥămāṯ ‘āśû ’eṯ-’ăšîmā’:

31 wəhā‘aûîm ‘āśû niḇəḥaz wə’eṯ-tarətāq wəhasəfarəwîm śōrəfîm
’eṯ-bənêhem bā’ēš lə’aḏərammeleḵə w<sup>a</sup>‘ănammeleḵə ’ĕlōhha
’ĕlōhê səfārîm səfarəwāyim:

32 wayyihəyû yərē’îm ’eṯ-yəhwâ wayy<sup>a</sup>‘ăśû lâem miqəṣwōṯām
kōhănê ḇāmwōṯ wayyihəyû ‘ōśîm lâem bəḇêṯ habāmwōṯ:

33 ’eṯ-yəhwâ hāyû yərē’îm wə’eṯ-’ĕlōhêhem hāyû ‘ōḇəḏîm kəmišəpaṭ
hagwōyim ’ăšer-hiḡəlû ’ōṯām miššām:

34 ‘aḏ hayywōm hazzeh hēm ‘ōśîm kammišəpāṭîm hāri’šōnîm ’ênām yərē’îm
’eṯ-yəhwâ wə’ênām ‘ōśîm kəḥuqqōṯām ûḵəmišəpāṭām wəḵatwōrâ wəḵammiṣəwâ
’ăšer ṣiûâ yəhwâ ’eṯ-bənê y<sup>a</sup>‘ăqōḇ ’ăšer-śām šəmwō yiśərā’ēl:

35 wayyiḵərōṯ yəhwâ ’itām bərîṯ wayəṣaûēm lē’mōr lō’ ṯîrə’û ’ĕlōhîm
’ăḥērîm wəlō’-ṯišət<sup>a</sup>ḥăwû lâem wəlō’ ṯ<sup>a</sup>‘aḇəḏûm
wəlō’ ṯizəbəḥû lâem:

36 kî ’im-’eṯ-yəhwâ ’ăšer he‘ĕlâ ’eṯəḵem mē’ereṣ miṣərayim bəḵōḥa gāḏwōl
ûḇizərwō‘a nəṭûyâ ’ōṯwō ṯîrā’û wəlwō ṯišət<sup>a</sup>ḥăwû wəlwō
ṯizəbāḥû:

37 wə’eṯ-h<sup>a</sup>ḥuqqîm wə’eṯ-hammišəpāṭîm wəhatwōrâ wəhammiṣəwâ
’ăšer kāṯaḇ lāḵem tišəmərûn l<sup>a</sup>‘ăśwōṯ kāl-hayyāmîm wəlō’
ṯîrə’û ’ĕlōhîm ’ăḥērîm:

38 wəhabərîṯ ’ăšer-kāratî ’itəḵem lō’ ṯišəkāḥû wəlō’ ṯîrə’û ’ĕlōhîm
’ăḥērîm:

39 kî ’im-’eṯ-yəhwâ ’ĕlōhêḵem tîrā’û wəhû’ yaṣṣîl ’eṯəḵem mîyaḏ
kāl-’ōyəḇêḵem:

40 wəlō’ šāmē‘û kî ’im-kəmišəpāṭām hāri’šwōn hēm ‘ōśîm:

41 wayyihəyû\| hagwōyim hā’ēlleh yərē’îm ’eṯ-yəhwâ wə’eṯ-pəsîlêhem hāyû
‘ōḇəḏîm gam-bənêhem\| ûḇənê ḇənêhem ka’ăšer ‘āśû ’ăḇōṯām hēm ‘ōśîm ‘aḏ
hayywōm hazzeh: f

------------------------------------------------------------------------

[Next: 2 Kings (2 Melakhim) Chapter 18](kg2018)
