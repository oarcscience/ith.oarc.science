[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1028)  [KJV](../kjv/ch1028)  [Sep](../sep/ch1028) 
[Vul](../vul/ch1028)   
  
[1 Chronicles (1 Divrey Yamim) Index](ch1)  
  [Previous](ch1027)  [Next](ch1029) 

------------------------------------------------------------------------

### Tanach (Hebrew): 1 Chronicles (1 Divrey Yamim) Chapter 28

‎<span id="001">1</span> ‏וַיַּקְהֵ֣ל דָּוִ֣יד אֶת־כָּל־שָׂרֵ֣י
יִשְׂרָאֵ֡ל שָׂרֵ֣י הַשְּׁבָטִ֣ים וְשָׂרֵ֣י הַמַּחְלְק֣וֹת
הַמְשָׁרְתִ֪ים אֶת־הַמֶּ֟לֶךְ וְשָׂרֵ֣י הָאֲלָפִ֣ים וְשָׂרֵ֣י הַמֵּא֡וֹת
וְשָׂרֵ֣י כָל־רְכוּשׁ־וּמִקְנֶה֩׀ לַמֶּ֨לֶךְ וּלְבָנָ֜יו
עִם־הַסָּרִיסִ֧ים וְהַגִּבּוֹרִ֛ים וּֽלְכָל־גִּבּ֥וֹר חָ֖יִל
אֶל־יְרוּשָׁלִָֽם׃

‎<span id="002">2</span> ‏וַיָּ֨קָם דָּוִ֤יד הַמֶּ֙לֶךְ֙ עַל־רַגְלָ֔יו
וַיֹּ֕אמֶר שְׁמָע֖וּנִי אַחַ֣י וְעַמִּ֑י אֲנִ֣י עִם־לְבָבִ֡י לִבְנוֹת֩
בֵּ֨ית מְנוּחָ֜ה לַאֲר֣וֹן בְּרִית־יְהוָ֗ה וְלַהֲדֹם֙ רַגְלֵ֣י
אֱלֹהֵ֔ינוּ וַהֲכִינ֖וֹתִי לִבְנֽוֹת׃

‎<span id="003">3</span> ‏וְהָאֱלֹהִים֙ אָ֣מַר לִ֔י לֹא־תִבְנֶ֥ה בַ֖יִת
לִשְׁמִ֑י כִּ֣י אִ֧ישׁ מִלְחָמ֛וֹת אַ֖תָּה וְדָמִ֥ים שָׁפָֽכְתָּ׃

‎<span id="004">4</span> ‏וַיִּבְחַ֡ר יְהוָ֣ה אֱלֹהֵי֩ יִשְׂרָאֵ֨ל בִּ֜י
מִכֹּ֣ל בֵּית־אָבִ֗י לִהְי֨וֹת לְמֶ֤לֶךְ עַל־יִשְׂרָאֵל֙ לְעוֹלָ֔ם כִּ֤י
בִֽיהוּדָה֙ בָּחַ֣ר לְנָגִ֔יד וּבְבֵ֥ית יְהוּדָ֖ה בֵּ֣ית אָבִ֑י
וּבִבְנֵ֣י אָבִ֔י בִּ֣י רָצָ֔ה לְהַמְלִ֖יךְ עַל־כָּל־יִשְׂרָאֵֽל׃

‎<span id="005">5</span> ‏וּמִכָּ֨ל־בָּנַ֔י כִּ֚י רַבִּ֣ים בָּנִ֔ים
נָ֥תַן לִ֖י יְהוָ֑ה וַיִּבְחַר֙ בִּשְׁלֹמֹ֣ה בְנִ֔י לָשֶׁ֗בֶת
עַל־כִּסֵּ֛א מַלְכ֥וּת יְהוָ֖ה עַל־יִשְׂרָאֵֽל׃

‎<span id="006">6</span> ‏וַיֹּ֣אמֶר לִ֔י שְׁלֹמֹ֣ה בִנְךָ֔
הֽוּא־יִבְנֶ֥ה בֵיתִ֖י וַחֲצֵרוֹתָ֑י כִּי־בָחַ֨רְתִּי ב֥וֹ לִי֙ לְבֵ֔ן
וַאֲנִ֖י אֶֽהְיֶה־לּ֥וֹ לְאָֽב׃

‎<span id="007">7</span> ‏וַהֲכִינוֹתִ֥י אֶת־מַלְכוּת֖וֹ עַד־לְעוֹלָ֑ם
אִם־יֶחֱזַ֗ק לַעֲשׂ֛וֹת מִצְוֹתַ֥י וּמִשְׁפָּטַ֖י כַּיּ֥וֹם הַזֶּֽה׃

‎<span id="008">8</span> ‏וְ֠עַתָּה לְעֵינֵ֨י כָל־יִשְׂרָאֵ֤ל
קְהַל־יְהוָה֙ וּבְאָזְנֵ֣י אֱלֹהֵ֔ינוּ שִׁמְר֣וּ וְדִרְשׁ֔וּ
כָּל־מִצְוֹ֖ת יְהוָ֣ה אֱלֹהֵיכֶ֑ם לְמַ֤עַן תִּֽירְשׁוּ֙ אֶת־הָאָ֣רֶץ
הַטּוֹבָ֔ה וְהִנְחַלְתֶּ֛ם לִבְנֵיכֶ֥ם אַחֲרֵיכֶ֖ם עַד־עוֹלָֽם׃ פ

‎<span id="009">9</span> ‏וְאַתָּ֣ה שְׁלֹמֹֽה־בְנִ֡י דַּע֩ אֶת־אֱלֹהֵ֨י
אָבִ֜יךָ וְעָבְדֵ֗הוּ בְּלֵ֤ב שָׁלֵם֙ וּבְנֶ֣פֶשׁ חֲפֵצָ֔ה כִּ֤י
כָל־לְבָבוֹת֙ דּוֹרֵ֣שׁ יְהוָ֔ה וְכָל־יֵ֥צֶר מַחֲשָׁב֖וֹת מֵבִ֑ין
אִֽם־תִּדְרְשֶׁ֙נּוּ֙ יִמָּ֣צֵא לָ֔ךְ וְאִם־תַּֽעַזְבֶ֖נּוּ יַזְנִיחֲךָ֥
לָעַֽד׃

‎<span id="010">10</span> ‏רְאֵ֣ה׀ עַתָּ֗ה כִּֽי־יְהוָ֛ה בָּ֧חַר בְּךָ֛
לִבְנֽוֹת־בַּ֥יִת לַמִּקְדָּ֖שׁ חֲזַ֥ק וַעֲשֵֽׂה׃ פ

‎<span id="011">11</span> ‏וַיִּתֵּ֣ן דָּוִ֣יד לִשְׁלֹמֹ֣ה בְנ֡וֹ
אֶת־תַּבְנִ֣ית הָאוּלָם֩ וְֽאֶת־בָּ֨תָּ֜יו וְגַנְזַכָּ֧יו וַעֲלִיֹּתָ֛יו
וַחֲדָרָ֥יו הַפְּנִימִ֖ים וּבֵ֥ית הַכַּפֹּֽרֶת׃

‎<span id="012">12</span> ‏וְתַבְנִ֗ית כֹּל֩ אֲשֶׁ֨ר הָיָ֤ה בָר֙וּחַ֙
עִמּ֔וֹ לְחַצְר֧וֹת בֵּית־יְהוָ֛ה וּלְכָל־הַלְּשָׁכ֖וֹת סָבִ֑יב
לְאֹֽצְרוֹת֙ בֵּ֣ית הָאֱלֹהִ֔ים וּלְאֹצְר֖וֹת הַקֳּדָשִֽׁים׃

‎<span id="013">13</span> ‏וּֽלְמַחְלְקוֹת֙ הַכֹּהֲנִ֣ים וְהַלְוִיִּ֔ם
וּֽלְכָל־מְלֶ֖אכֶת עֲבוֹדַ֣ת בֵּית־יְהוָ֑ה וּֽלְכָל־כְּלֵ֖י עֲבוֹדַ֥ת
בֵּית־יְהוָֽה׃

‎<span id="014">14</span> ‏לַזָּהָ֤ב בַּמִּשְׁקָל֙ לַזָּהָ֔ב
לְכָל־כְּלֵ֖י עֲבוֹדָ֣ה וַעֲבוֹדָ֑ה לְכֹ֨ל כְּלֵ֤י הַכֶּ֙סֶף֙
בְּמִשְׁקָ֔ל לְכָל־כְּלֵ֖י עֲבוֹדָ֥ה וַעֲבוֹדָֽה׃

‎<span id="015">15</span> ‏וּמִשְׁקָ֞ל לִמְנֹר֣וֹת הַזָּהָ֗ב
וְנֵרֹֽתֵיהֶם֙ זָהָ֔ב בְּמִשְׁקַל־מְנוֹרָ֥ה וּמְנוֹרָ֖ה וְנֵרֹתֶ֑יהָ
וְלִמְנֹר֨וֹת הַכֶּ֤סֶף בְּמִשְׁקָל֙ לִמְנוֹרָ֣ה וְנֵרֹתֶ֔יהָ
כַּעֲבוֹדַ֖ת מְנוֹרָ֥ה וּמְנוֹרָֽה׃

‎<span id="016">16</span> ‏וְאֶת־הַזָּהָ֥ב מִשְׁקָ֛ל לְשֻׁלְחֲנ֥וֹת
הַֽמַּעֲרֶ֖כֶת לְשֻׁלְחַ֣ן וְשֻׁלְחָ֑ן וְכֶ֖סֶף לְשֻׁלְחֲנ֥וֹת
הַכָּֽסֶף׃

‎<span id="017">17</span> ‏וְהַמִּזְלָג֧וֹת וְהַמִּזְרָק֛וֹת
וְהַקְּשָׂוֹ֖ת זָהָ֣ב טָה֑וֹר וְלִכְפוֹרֵ֨י הַזָּהָ֤ב בְּמִשְׁקָל֙
לִכְפ֣וֹר וּכְפ֔וֹר וְלִכְפוֹרֵ֥י הַכֶּ֛סֶף בְּמִשְׁקָ֖ל לִכְפ֥וֹר
וּכְפֽוֹר׃

‎<span id="018">18</span> ‏וּלְמִזְבַּ֧ח הַקְּטֹ֛רֶת זָהָ֥ב מְזֻקָּ֖ק
בַּמִּשְׁקָ֑ל וּלְתַבְנִ֣ית הַמֶּרְכָּבָ֗ה הַכְּרֻבִ֤ים זָהָב֙
לְפֹ֣רְשִׂ֔ים וְסֹכְכִ֖ים עַל־אֲר֥וֹן בְּרִית־יְהוָֽה׃

‎<span id="019">19</span> ‏הַכֹּ֥ל בִּכְתָ֛ב מִיַּ֥ד יְהוָ֖ה עָלַ֣י
הִשְׂכִּ֑יל כֹּ֖ל מַלְאֲכ֥וֹת הַתַּבְנִֽית׃ פ

‎<span id="020">20</span> ‏וַיֹּ֨אמֶר דָּוִ֜יד לִשְׁלֹמֹ֣ה בְנ֗וֹ חֲזַ֤ק
וֶאֱמַץ֙ וַעֲשֵׂ֔ה אַל־תִּירָ֖א וְאַל־תֵּחָ֑ת כִּי֩ יְהוָ֨ה אֱלֹהִ֤ים
אֱלֹהַי֙ עִמָּ֔ךְ לֹ֤א יַרְפְּךָ֙ וְלֹ֣א יַֽעַזְבֶ֔ךָּ עַד־לִכְל֕וֹת
כָּל־מְלֶ֖אכֶת עֲבוֹדַ֥ת בֵּית־יְהוָֽה׃

‎<span id="021">21</span> ‏וְהִנֵּ֗ה מַחְלְקוֹת֙ הַכֹּהֲנִ֣ים
וְהַלְוִיִּ֔ם לְכָל־עֲבוֹדַ֖ת בֵּ֣ית הָאֱלֹהִ֑ים וְעִמְּךָ֙
בְכָל־מְלָאכָ֜ה לְכָל־נָדִ֤יב בַּֽחָכְמָה֙ לְכָל־עֲבוֹדָ֔ה וְהַשָּׂרִ֥ים
וְכָל־הָעָ֖ם לְכָל־דְּבָרֶֽיךָ׃ פ

1 wayyaqəhēl dāwîḏ ’eṯ-kāl-śārê yiśərā’ēl śārê haššəḇāṭîm wəśārê
hamm<sup>a</sup>ḥələqwōṯ haməšārəṯîm ’eṯ-hammeleḵə wəśārê hā’ălāfîm
wəśārê hammē’wōṯ wəśārê ḵāl-rəḵûš-ûmiqəneh\| lammeleḵə ûləḇānāyw
‘im-hassārîsîm wəhagibwōrîm ûləḵāl-gibwōr ḥāyil ’el-yərûšālāim:

2 wayyāqām dāwîḏ hammeleḵə ‘al-raḡəlāyw wayyō’mer šəmā‘ûnî
’<sup>a</sup>ḥay wə‘ammî ’ănî ‘im-ləḇāḇî liḇənwōṯ bêṯ mənûḥâ la’ărwōn
bərîṯ-yəhwâ wəlahăḏōm raḡəlê ’ĕlōhênû wahăḵînwōṯî liḇənwōṯ:

3 wəhā’ĕlōhîm ’āmar lî lō’-ṯiḇəneh ḇayiṯ lišəmî kî ’îš miləḥāmwōṯ ’atâ
wəḏāmîm šāfāḵətā:

4 wayyiḇəḥar yəhwâ ’ĕlōhê yiśərā’ēl bî mikōl bêṯ-’āḇî lihəywōṯ ləmeleḵə
‘al-yiśərā’ēl lə‘wōlām kî ḇîhûḏâ bāḥar lənāḡîḏ ûḇəḇêṯ yəhûḏâ bêṯ ’āḇî
ûḇiḇənê ’āḇî bî rāṣâ ləhaməlîḵə ‘al-kāl-yiśərā’ēl:

5 ûmikāl-bānay kî rabîm bānîm nāṯan lî yəhwâ wayyiḇəḥar bišəlōmōh ḇənî
lāšeḇeṯ ‘al-kissē’ maləḵûṯ yəhwâ ‘al-yiśərā’ēl:

6 wayyō’mer lî šəlōmōh ḇinəḵā hû’-yiḇəneh ḇêṯî w<sup>a</sup>ḥăṣērwōṯāy
kî-ḇāḥarətî ḇwō lî ləḇēn wa’ănî ’ehəyeh-llwō lə’āḇ:

7 wahăḵînwōṯî ’eṯ-maləḵûṯwō ‘aḏ-lə‘wōlām ’im-yeḥĕzaq l<sup>a</sup>‘ăśwōṯ
miṣəwōṯay ûmišəpāṭay kayywōm hazzeh:

8 wə‘atâ lə‘ênê ḵāl-yiśərā’ēl qəhal-yəhwâ ûḇə’āzənê ’ĕlōhênû šimərû
wəḏirəšû kāl-miṣəwōṯ yəhwâ ’ĕlōhêḵem ləm<sup>a</sup>‘an tîrəšû
’eṯ-hā’āreṣ haṭṭwōḇâ wəhinəḥalətem liḇənêḵem ’<sup>a</sup>ḥărêḵem
‘aḏ-‘wōlām: f

9 wə’atâ šəlōmōh-ḇənî d<sup>a</sup>‘ ’eṯ-’ĕlōhê ’āḇîḵā wə‘āḇəḏēhû bəlēḇ
šālēm ûḇənefeš ḥăfēṣâ kî ḵāl-ləḇāḇwōṯ dwōrēš yəhwâ wəḵāl-yēṣer
m<sup>a</sup>ḥăšāḇwōṯ mēḇîn ’im-tiḏərəšennû yimmāṣē’ lāḵə
wə’im-t<sup>a</sup>‘azəḇennû yazənîḥăḵā lā‘aḏ:

10 rə’ēh\| ‘atâ kî-yəhwâ bāḥar bəḵā liḇənwōṯ-bayiṯ lammiqədāš ḥăzaq
w<sup>a</sup>‘ăśēh: f

11 wayyitēn dāwîḏ lišəlōmōh ḇənwō ’eṯ-taḇənîṯ hā’ûlām wə’eṯ-bātāyw
wəḡanəzakāyw w<sup>a</sup>‘ălîyōṯāyw w<sup>a</sup>ḥăḏārāyw hapənîmîm
ûḇêṯ hakapōreṯ:

12 wəṯaḇənîṯ kōl ’ăšer hāyâ ḇārûḥa ‘immwō ləḥaṣərwōṯ bêṯ-yəhwâ
ûləḵāl-halləšāḵwōṯ sāḇîḇ lə’ōṣərwōṯ bêṯ hā’ĕlōhîm ûlə’ōṣərwōṯ
haqqŏḏāšîm:

13 ûləm<sup>a</sup>ḥələqwōṯ hakōhănîm wəhaləwîyim ûləḵāl-məle’ḵeṯ
‘ăḇwōḏaṯ bêṯ-yəhwâ ûləḵāl-kəlê ‘ăḇwōḏaṯ bêṯ-yəhwâ:

14 lazzâāḇ bammišəqāl lazzâāḇ ləḵāl-kəlê ‘ăḇwōḏâ w<sup>a</sup>‘ăḇwōḏâ
ləḵōl kəlê hakesef bəmišəqāl ləḵāl-kəlê ‘ăḇwōḏâ w<sup>a</sup>‘ăḇwōḏâ:

15 ûmišəqāl limənōrwōṯ hazzâāḇ wənērōṯêhem zâāḇ bəmišəqal-mənwōrâ
ûmənwōrâ wənērōṯeyhā wəlimənōrwōṯ hakesef bəmišəqāl limənwōrâ
wənērōṯeyhā k<sup>a</sup>‘ăḇwōḏaṯ mənwōrâ ûmənwōrâ:

16 wə’eṯ-hazzâāḇ mišəqāl ləšuləḥănwōṯ hamm<sup>a</sup>‘ăreḵeṯ ləšuləḥan
wəšuləḥān wəḵesef ləšuləḥănwōṯ hakāsef:

17 wəhammizəlāḡwōṯ wəhammizərāqwōṯ wəhaqqəśāwōṯ zâāḇ ṭâwōr wəliḵəfwōrê
hazzâāḇ bəmišəqāl liḵəfwōr ûḵəfwōr wəliḵəfwōrê hakesef bəmišəqāl
liḵəfwōr ûḵəfwōr:

18 ûləmizəb<sup>a</sup>ḥ haqqəṭōreṯ zâāḇ məzuqqāq bammišəqāl ûləṯaḇənîṯ
hammerəkāḇâ hakəruḇîm zâāḇ ləfōrəśîm wəsōḵəḵîm ‘al-’ărwōn bərîṯ-yəhwâ:

19 hakōl biḵəṯāḇ mîyaḏ yəhwâ ‘ālay hiśəkîl kōl malə’ăḵwōṯ hataḇənîṯ: f

20 wayyō’mer dāwîḏ lišəlōmōh ḇənwō ḥăzaq we’ĕmaṣ w<sup>a</sup>‘ăśēh
’al-tîrā’ wə’al-tēḥāṯ kî yəhwâ ’ĕlōhîm ’ĕlōhay ‘immāḵə lō’ yarəpəḵā
wəlō’ y<sup>a</sup>‘azəḇeḵḵā ‘aḏ-liḵəlwōṯ kāl-məle’ḵeṯ ‘ăḇwōḏaṯ
bêṯ-yəhwâ:

21 wəhinnēh m<sup>a</sup>ḥələqwōṯ hakōhănîm wəhaləwîyim ləḵāl-‘ăḇwōḏaṯ
bêṯ hā’ĕlōhîm wə‘imməḵā ḇəḵāl-məlā’ḵâ ləḵāl-nāḏîḇ b<sup>a</sup>ḥāḵəmâ
ləḵāl-‘ăḇwōḏâ wəhaśśārîm wəḵāl-hā‘ām ləḵāl-dəḇāreyḵā: f

------------------------------------------------------------------------

[Next: 1 Chronicles (1 Divrey Yamim) Chapter 29](ch1029)
