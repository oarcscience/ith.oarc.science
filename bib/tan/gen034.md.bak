[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen034)  [KJV](../kjv/gen034)  [Sep](../sep/gen034.md) 
[Vul](../vul/gen034.md)   
  
[Genesis (Bereshit) Index](gen.md)  
  [Previous](gen033)  [Next](gen035.md) 

------------------------------------------------------------------------

### Tanach (Hebrew): Genesis (Bereshit) Chapter 34

‎<span id="001">1</span> ‏וַתֵּצֵ֤א דִינָה֙ בַּת־לֵאָ֔ה אֲשֶׁ֥ר יָלְדָ֖ה
לְיַעֲקֹ֑ב לִרְא֖וֹת בִּבְנ֥וֹת הָאָֽרֶץ׃

‎<span id="002">2</span> ‏וַיַּ֨רְא אֹתָ֜הּ שְׁכֶ֧ם בֶּן־חֲמ֛וֹר
הַֽחִוִּ֖י נְשִׂ֣יא הָאָ֑רֶץ וַיִּקַּ֥ח אֹתָ֛הּ וַיִּשְׁכַּ֥ב אֹתָ֖הּ
וַיְעַנֶּֽהָ׃

‎<span id="003">3</span> ‏וַתִּדְבַּ֣ק נַפְשׁ֔וֹ בְּדִינָ֖ה
בַּֽת־יַעֲקֹ֑ב וַיֶּֽאֱהַב֙ אֶת־הַֽנַּעֲרָ֔ וַיְדַבֵּ֖ר עַל־לֵ֥ב
הַֽנַּעֲרָֽ׃

‎<span id="004">4</span> ‏וַיֹּ֣אמֶר שְׁכֶ֔ם אֶל־חֲמ֥וֹר אָבִ֖יו לֵאמֹ֑ר
קַֽח־לִ֛י אֶת־הַיַּלְדָּ֥ה הַזֹּ֖את לְאִשָּֽׁה׃

‎<span id="005">5</span> ‏וְיַעֲקֹ֣ב שָׁמַ֗ע כִּ֤י טִמֵּא֙ אֶת־דִּינָ֣ה
בִתּ֔וֹ וּבָנָ֛יו הָי֥וּ אֶת־מִקְנֵ֖הוּ בַּשָּׂדֶ֑ה וְהֶחֱרִ֥שׁ יַעֲקֹ֖ב
עַד־בֹּאָֽם׃

‎<span id="006">6</span> ‏וַיֵּצֵ֛א חֲמ֥וֹר אֲבִֽי־שְׁכֶ֖ם אֶֽל־יַעֲקֹ֑ב
לְדַבֵּ֖ר אִתּֽוֹ׃

‎<span id="007">7</span> ‏וּבְנֵ֨י יַעֲקֹ֜ב בָּ֤אוּ מִן־הַשָּׂדֶה֙
כְּשָׁמְעָ֔ם וַיִּֽתְעַצְּבוּ֙ הָֽאֲנָשִׁ֔ים וַיִּ֥חַר לָהֶ֖ם מְאֹ֑ד
כִּֽי־נְבָלָ֞ה עָשָׂ֣ה בְיִשְׂרָאֵ֗ל לִשְׁכַּב֙ אֶת־בַּֽת־יַעֲקֹ֔ב
וְכֵ֖ן לֹ֥א יֵעָשֶֽׂה׃

‎<span id="008">8</span> ‏וַיְדַבֵּ֥ר חֲמ֖וֹר אִתָּ֣ם לֵאמֹ֑ר שְׁכֶ֣ם
בְּנִ֗י חָֽשְׁקָ֤ה נַפְשׁוֹ֙ בְּבִתְּכֶ֔ם תְּנ֨וּ נָ֥א אֹתָ֛הּ ל֖וֹ
לְאִשָּֽׁה׃

‎<span id="009">9</span> ‏וְהִֽתְחַתְּנ֖וּ אֹתָ֑נוּ בְּנֹֽתֵיכֶם֙
תִּתְּנוּ־לָ֔נוּ וְאֶת־בְּנֹתֵ֖ינוּ תִּקְח֥וּ לָכֶֽם׃

‎<span id="010">10</span> ‏וְאִתָּ֖נוּ תֵּשֵׁ֑בוּ וְהָאָ֙רֶץ֙ תִּהְיֶ֣ה
לִפְנֵיכֶ֔ם שְׁבוּ֙ וּסְחָר֔וּהָ וְהֵֽאָחֲז֖וּ בָּֽהּ׃

‎<span id="011">11</span> ‏וַיֹּ֤אמֶר שְׁכֶם֙ אֶל־אָבִ֣יה<sup>1</sup>
וְאֶל־אַחֶ֔יהָ אֶמְצָא־חֵ֖ן בְּעֵינֵיכֶ֑ם וַאֲשֶׁ֥ר תֹּאמְר֛וּ אֵלַ֖י
אֶתֵּֽן׃

‎<span id="012">12</span> ‏הַרְבּ֨וּ עָלַ֤י מְאֹד֙ מֹ֣הַר וּמַתָּ֔ן
וְאֶ֨תְּנָ֔ה כַּאֲשֶׁ֥ר תֹּאמְר֖וּ אֵלָ֑י וּתְנוּ־לִ֥י אֶת־הַֽנַּעֲרָ֖
לְאִשָּֽׁה׃

‎<span id="013">13</span> ‏וַיַּעֲנ֨וּ בְנֵֽי־יַעֲקֹ֜ב אֶת־שְׁכֶ֨ם
וְאֶת־חֲמ֥וֹר אָבִ֛יו בְּמִרְמָ֖ה וַיְדַבֵּ֑רוּ אֲשֶׁ֣ר טִמֵּ֔א אֵ֖ת
דִּינָ֥ה אֲחֹתָֽם׃

‎<span id="014">14</span> ‏וַיֹּאמְר֣וּ אֲלֵיהֶ֗ם לֹ֤א נוּכַל֙
לַעֲשׂוֹת֙ הַדָּבָ֣ר הַזֶּ֔ה לָתֵת֙ אֶת־אֲחֹתֵ֔נוּ לְאִ֖ישׁ אֲשֶׁר־ל֣וֹ
עָרְלָ֑ה כִּֽי־חֶרְפָּ֥ה הִ֖וא לָֽנוּ׃

‎<span id="015">15</span> ‏אַךְ־בְּזֹ֖את נֵא֣וֹת לָכֶ֑ם אִ֚ם תִּהְי֣וּ
כָמֹ֔נוּ לְהִמֹּ֥ל לָכֶ֖ם כָּל־זָכָֽר׃

‎<span id="016">16</span> ‏וְנָתַ֤נּוּ אֶת־בְּנֹתֵ֙ינוּ֙ לָכֶ֔ם
וְאֶת־בְּנֹתֵיכֶ֖ם נִֽקַּֽח־לָ֑נוּ וְיָשַׁ֣בְנוּ אִתְּכֶ֔ם וְהָיִ֖ינוּ
לְעַ֥ם אֶחָֽד׃

‎<span id="017">17</span> ‏וְאִם־לֹ֧א תִשְׁמְע֛וּ אֵלֵ֖ינוּ לְהִמּ֑וֹל
וְלָקַ֥חְנוּ אֶת־בִּתֵּ֖נוּ וְהָלָֽכְנוּ׃

‎<span id="018">18</span> ‏וַיִּֽיטְב֥וּ דִבְרֵיהֶ֖ם בְּעֵינֵ֣י חֲמ֑וֹר
וּבְעֵינֵ֖י שְׁכֶ֥ם בֶּן־חֲמֽוֹר׃

‎<span id="019">19</span> ‏וְלֹֽא־אֵחַ֤ר הַנַּ֙עַר֙ לַעֲשׂ֣וֹת הַדָּבָ֔ר
כִּ֥י חָפֵ֖ץ בְּבַֽת־יַעֲקֹ֑ב וְה֣וּא נִכְבָּ֔ד מִכֹּ֖ל בֵּ֥ית אָבִֽיו׃

‎<span id="020">20</span> ‏וַיָּבֹ֥א חֲמ֛וֹר וּשְׁכֶ֥ם בְּנ֖וֹ
אֶל־שַׁ֣עַר עִירָ֑ם וַֽיְדַבְּר֛וּ אֶל־אַנְשֵׁ֥י עִירָ֖ם לֵאמֹֽר׃

‎<span id="021">21</span> ‏הָאֲנָשִׁ֨ים הָאֵ֜לֶּה שְֽׁלֵמִ֧ים הֵ֣ם
אִתָּ֗נוּ וְיֵשְׁב֤וּ בָאָ֙רֶץ֙ וְיִסְחֲר֣וּ אֹתָ֔הּ וְהָאָ֛רֶץ הִנֵּ֥ה
רַֽחֲבַת־יָדַ֖יִם לִפְנֵיהֶ֑ם אֶת־בְּנֹתָם֙ נִקַּֽח־לָ֣נוּ לְנָשִׁ֔ים
וְאֶת־בְּנֹתֵ֖ינוּ נִתֵּ֥ן לָהֶֽם׃

‎<span id="022">22</span> ‏אַךְ־בְּ֠זֹאת יֵאֹ֨תוּ לָ֤נוּ הָאֲנָשִׁים֙
לָשֶׁ֣בֶת אִתָּ֔נוּ לִהְי֖וֹת לְעַ֣ם אֶחָ֑ד בְּהִמּ֥וֹל לָ֙נוּ֙
כָּל־זָכָ֔ר כַּאֲשֶׁ֖ר הֵ֥ם נִמֹּלִֽים׃

‎<span id="023">23</span> ‏מִקְנֵהֶ֤ם וְקִנְיָנָם֙ וְכָל־בְּהֶמְתָּ֔ם
הֲל֥וֹא לָ֖נוּ הֵ֑ם אַ֚ךְ נֵא֣וֹתָה לָהֶ֔ם וְיֵשְׁב֖וּ אִתָּֽנוּ׃

‎<span id="024">24</span> ‏וַיִּשְׁמְע֤וּ אֶל־חֲמוֹר֙ וְאֶל־שְׁכֶ֣ם
בְּנ֔וֹ כָּל־יֹצְאֵ֖י שַׁ֣עַר עִיר֑וֹ וַיִּמֹּ֙לוּ֙ כָּל־זָכָ֔ר
כָּל־יֹצְאֵ֖י שַׁ֥עַר עִירֽוֹ׃

‎<span id="025">25</span> ‏וַיְהִי֩ בַיּ֨וֹם הַשְּׁלִישִׁ֜י
בִּֽהְיוֹתָ֣ם כֹּֽאֲבִ֗ים וַיִּקְח֣וּ שְׁנֵֽי־בְנֵי־יַ֠עֲקֹב שִׁמְע֨וֹן
וְלֵוִ֜י אֲחֵ֤י דִינָה֙ אִ֣ישׁ חַרְבּ֔וֹ וַיָּבֹ֥אוּ עַל־הָעִ֖יר בֶּ֑טַח
וַיַּֽהַרְג֖וּ כָּל־זָכָֽר׃

‎<span id="026">26</span> ‏וְאֶת־חֲמוֹר֙ וְאֶת־שְׁכֶ֣ם בְּנ֔וֹ הָרְג֖וּ
לְפִי־חָ֑רֶב וַיִּקְח֧וּ אֶת־דִּינָ֛ה מִבֵּ֥ית שְׁכֶ֖ם וַיֵּצֵֽאוּ׃

‎<span id="027">27</span> ‏בְּנֵ֣י יַעֲקֹ֗ב בָּ֚אוּ עַל־הַ֣חֲלָלִ֔ים
וַיָּבֹ֖זּוּ הָעִ֑יר אֲשֶׁ֥ר טִמְּא֖וּ אֲחוֹתָֽם׃

‎<span id="028">28</span> ‏אֶת־צֹאנָ֥ם וְאֶת־בְּקָרָ֖ם
וְאֶת־חֲמֹרֵיהֶּ֑ם<sup>1</sup> וְאֵ֧ת אֲשֶׁר־בָּעִ֛יר וְאֶת־אֲשֶׁ֥ר
בַּשָּׂדֶ֖ה לָקָֽחוּ׃

‎<span id="029">29</span> ‏וְאֶת־כָּל־חֵילָ֤ם וְאֶת־כָּל־טַפָּם֙
וְאֶת־נְשֵׁיהֶ֔ם שָׁב֖וּ וַיָּבֹ֑זּוּ וְאֵ֖ת כָּל־אֲשֶׁ֥ר בַּבָּֽיִת׃

‎<span id="030">30</span> ‏וַיֹּ֨אמֶר יַעֲקֹ֜ב אֶל־שִׁמְע֣וֹן
וְאֶל־לֵוִי֮ עֲכַרְתֶּ֣ם אֹתִי֒ לְהַבְאִישֵׁ֙נִי֙ בְּיֹשֵׁ֣ב הָאָ֔רֶץ
בַּֽכְּנַעֲנִ֖י וּבַפְּרִזִּ֑י וַאֲנִי֙ מְתֵ֣י מִסְפָּ֔ר וְנֶאֶסְפ֤וּ
עָלַי֙ וְהִכּ֔וּנִי וְנִשְׁמַדְתִּ֖י אֲנִ֥י וּבֵיתִֽי׃

‎<span id="031">31</span> ‏וַיֹּאמְר֑וּ הַכְזוֹנָ֕ה יַעֲשֶׂ֖ה
אֶת־אֲחוֹתֵֽנוּ׃ פ

1 watēṣē’ ḏînâ baṯ-lē’â ’ăšer yāləḏâ ləy<sup>a</sup>‘ăqōḇ lirə’wōṯ
biḇənwōṯ hā’āreṣ:

2 wayyarə’ ’ōṯāh šəḵem ben-ḥămwōr h<sup>a</sup>ḥiûî nəśî’ hā’āreṣ
wayyiqq<sup>a</sup>ḥ ’ōṯāh wayyišəkaḇ ’ōṯāh wayə‘annehā:

3 watiḏəbaq nafəšwō bəḏînâ baṯ-y<sup>a</sup>‘ăqōḇ wayye’ĕhaḇ
’eṯ-hann<sup>a</sup>‘ărā wayəḏabēr ‘al-lēḇ hann<sup>a</sup>‘ărā:

4 wayyō’mer šəḵem ’el-ḥămwōr ’āḇîw lē’mōr q<sup>a</sup>ḥ-lî
’eṯ-hayyalədâ hazzō’ṯ lə’iššâ:

5 wəy<sup>a</sup>‘ăqōḇ šām<sup>a</sup>‘ kî ṭimmē’ ’eṯ-dînâ ḇitwō ûḇānāyw
hāyû ’eṯ-miqənēhû baśśāḏeh wəheḥĕriš y<sup>a</sup>‘ăqōḇ ‘aḏ-bō’ām:

6 wayyēṣē’ ḥămwōr ’ăḇî-šəḵem ’el-y<sup>a</sup>‘ăqōḇ ləḏabēr ’itwō:

7 ûḇənê y<sup>a</sup>‘ăqōḇ bā’û min-haśśāḏeh kəšāmə‘ām wayyiṯə‘aṣṣəḇû
hā’ănāšîm wayyiḥar lâem mə’ōḏ kî-nəḇālâ ‘āśâ ḇəyiśərā’ēl lišəkaḇ
’eṯ-baṯ-y<sup>a</sup>‘ăqōḇ wəḵēn lō’ yē‘āśeh:

8 wayəḏabēr ḥămwōr ’itām lē’mōr šəḵem bənî ḥāšəqâ nafəšwō bəḇitəḵem tənû
nā’ ’ōṯāh lwō lə’iššâ:

9 wəhiṯəḥatənû ’ōṯānû bənōṯêḵem titənû-lānû wə’eṯ-bənōṯênû tiqəḥû lāḵem:

10 wə’itānû tēšēḇû wəhā’āreṣ tihəyeh lifənêḵem šəḇû ûsəḥārûhā wəhē’āḥăzû
bāh:

11 wayyō’mer šəḵem ’el-’āḇîh<sup>1</sup> wə’el-’<sup>a</sup>ḥeyhā
’eməṣā’-ḥēn bə‘ênêḵem wa’ăšer tō’mərû ’ēlay ’etēn:

12 harəbû ‘ālay mə’ōḏ mōhar ûmatān wə’etənâ ka’ăšer tō’mərû ’ēlāy
ûṯənû-lî ’eṯ-hann<sup>a</sup>‘ărā lə’iššâ:

13 wayy<sup>a</sup>‘ănû ḇənê-y<sup>a</sup>‘ăqōḇ ’eṯ-šəḵem wə’eṯ-ḥămwōr
’āḇîw bəmirəmâ wayəḏabērû ’ăšer ṭimmē’ ’ēṯ dînâ ’ăḥōṯām:

14 wayyō’mərû ’ălêhem lō’ nûḵal l<sup>a</sup>‘ăśwōṯ hadāḇār hazzeh lāṯēṯ
’eṯ-’ăḥōṯēnû lə’îš ’ăšer-lwō ‘ārəlâ kî-ḥerəpâ hiw’ lānû:

15 ’aḵə-bəzō’ṯ nē’wōṯ lāḵem ’im tihəyû ḵāmōnû ləhimmōl lāḵem kāl-zāḵār:

16 wənāṯannû ’eṯ-bənōṯênû lāḵem wə’eṯ-bənōṯêḵem niqq<sup>a</sup>ḥ-lānû
wəyāšaḇənû ’itəḵem wəhāyînû lə‘am ’eḥāḏ:

17 wə’im-lō’ ṯišəmə‘û ’ēlênû ləhimmwōl wəlāq<sup>a</sup>ḥənû ’eṯ-bitēnû
wəhālāḵənû:

18 wayyîṭəḇû ḏiḇərêhem bə‘ênê ḥămwōr ûḇə‘ênê šəḵem ben-ḥămwōr:

19 wəlō’-’ēḥar hann<sup>a</sup>‘ar l<sup>a</sup>‘ăśwōṯ hadāḇār kî ḥāfēṣ
bəḇaṯ-y<sup>a</sup>‘ăqōḇ wəhû’ niḵəbāḏ mikōl bêṯ ’āḇîw:

20 wayyāḇō’ ḥămwōr ûšəḵem bənwō ’el-š<sup>a</sup>‘ar ‘îrām wayəḏabərû
’el-’anəšê ‘îrām lē’mōr:

21 hā’ănāšîm hā’ēlleh šəlēmîm hēm ’itānû wəyēšəḇû ḇā’āreṣ wəyisəḥărû
’ōṯāh wəhā’āreṣ hinnēh r<sup>a</sup>ḥăḇaṯ-yāḏayim lifənêhem ’eṯ-bənōṯām
niqq<sup>a</sup>ḥ-lānû lənāšîm wə’eṯ-bənōṯênû nitēn lâem:

22 ’aḵə-bəzō’ṯ yē’ōṯû lānû hā’ănāšîm lāšeḇeṯ ’itānû lihəywōṯ lə‘am ’eḥāḏ
bəhimmwōl lānû kāl-zāḵār ka’ăšer hēm nimmōlîm:

23 miqənēhem wəqinəyānām wəḵāl-bəhemətām hălwō’ lānû hēm ’aḵə nē’wōṯâ
lâem wəyēšəḇû ’itānû:

24 wayyišəmə‘û ’el-ḥămwōr wə’el-šəḵem bənwō kāl-yōṣə’ê š<sup>a</sup>‘ar
‘îrwō wayyimmōlû kāl-zāḵār kāl-yōṣə’ê š<sup>a</sup>‘ar ‘îrwō:

25 wayəhî ḇayywōm haššəlîšî bihəywōṯām kō’ăḇîm wayyiqəḥû
šənê-ḇənê-y<sup>a</sup>‘ăqōḇ šimə‘wōn wəlēwî ’ăḥê ḏînâ ’îš ḥarəbwō
wayyāḇō’û ‘al-hā‘îr beṭ<sup>a</sup>ḥ wayyaharəḡû kāl-zāḵār:

26 wə’eṯ-ḥămwōr wə’eṯ-šəḵem bənwō hārəḡû ləfî-ḥāreḇ wayyiqəḥû ’eṯ-dînâ
mibêṯ šəḵem wayyēṣē’û:

27 bənê y<sup>a</sup>‘ăqōḇ bā’û ‘al-h<sup>a</sup>ḥălālîm wayyāḇōzzû
hā‘îr ’ăšer ṭimmə’û ’ăḥwōṯām:

28 ’eṯ-ṣō’nām wə’eṯ-bəqārām wə’eṯ-ḥămōrêhhem<sup>1</sup> wə’ēṯ
’ăšer-bā‘îr wə’eṯ-’ăšer baśśāḏeh lāqāḥû:

29 wə’eṯ-kāl-ḥêlām wə’eṯ-kāl-ṭapām wə’eṯ-nəšêhem šāḇû wayyāḇōzzû wə’ēṯ
kāl-’ăšer babāyiṯ:

30 wayyō’mer y<sup>a</sup>‘ăqōḇ ’el-šimə‘wōn wə’el-lēwî ‘ăḵarətem ’ōṯî
ləhaḇə’îšēnî bəyōšēḇ hā’āreṣ bakən<sup>a</sup>‘ănî ûḇapərizzî wa’ănî
məṯê misəpār wəne’esəfû ‘ālay wəhikûnî wənišəmaḏətî ’ănî ûḇêṯî:

31 wayyō’mərû haḵəzwōnâ y<sup>a</sup>‘ăśeh ’eṯ-’ăḥwōṯēnû: f

------------------------------------------------------------------------

[Next: Genesis (Bereshit) Chapter 35](gen035.md)
