[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num031)  [KJV](../kjv/num031)  [Sep](../sep/num031.md) 
[Vul](../vul/num031.md)   
  
[Numbers (Bemidbar) Index](num.md)  
  [Previous](num030)  [Next](num032.md) 

------------------------------------------------------------------------

### Tanach (Hebrew): Numbers (Bemidbar) Chapter 31

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏נְקֹ֗ם נִקְמַת֙ בְּנֵ֣י יִשְׂרָאֵ֔ל מֵאֵ֖ת
הַמִּדְיָנִ֑ים אַחַ֖ר תֵּאָסֵ֥ף אֶל־עַמֶּֽיךָ׃

‎<span id="003">3</span> ‏וַיְדַבֵּ֤ר מֹשֶׁה֙ אֶל־הָעָ֣ם לֵאמֹ֔ר
הֵחָלְצ֧וּ מֵאִתְּכֶ֛ם אֲנָשִׁ֖ים לַצָּבָ֑א וְיִהְיוּ֙ עַל־מִדְיָ֔ן
לָתֵ֥ת נִקְמַת־יְהוָ֖ה בְּמִדְיָֽן׃

‎<span id="004">4</span> ‏אֶ֚לֶף לַמַּטֶּ֔ה אֶ֖לֶף לַמַּטֶּ֑ה לְכֹל֙
מַטּ֣וֹת יִשְׂרָאֵ֔ל תִּשְׁלְח֖וּ לַצָּבָֽא׃

‎<span id="005">5</span> ‏וַיִּמָּֽסְרוּ֙ מֵאַלְפֵ֣י יִשְׂרָאֵ֔ל אֶ֖לֶף
לַמַּטֶּ֑ה שְׁנֵים־עָשָׂ֥ר אֶ֖לֶף חֲלוּצֵ֥י צָבָֽא׃

‎<span id="006">6</span> ‏וַיִּשְׁלַ֨ח אֹתָ֥ם מֹשֶׁ֛ה אֶ֥לֶף לַמַּטֶּ֖ה
לַצָּבָ֑א אֹ֠תָם וְאֶת־פִּ֨ינְחָ֜ס בֶּן־אֶלְעָזָ֤ר הַכֹּהֵן֙ לַצָּבָ֔א
וּכְלֵ֥י הַקֹּ֛דֶשׁ וַחֲצֹצְר֥וֹת הַתְּרוּעָ֖ה בְּיָדֽוֹ׃

‎<span id="007">7</span> ‏וַֽיִּצְבְּאוּ֙ עַל־מִדְיָ֔ן כַּאֲשֶׁ֛ר
צִוָּ֥ה יְהוָ֖ה אֶת־מֹשֶׁ֑ה וַיַּֽהַרְג֖וּ כָּל־זָכָֽר׃

‎<span id="008">8</span> ‏וְאֶת־מַלְכֵ֨י מִדְיָ֜ן הָרְג֣וּ
עַל־חַלְלֵיהֶ֗ם אֶת־אֱוִ֤י וְאֶת־רֶ֙קֶם֙ וְאֶת־צ֤וּר וְאֶת־חוּר֙
וְאֶת־רֶ֔בַע חֲמֵ֖שֶׁת מַלְכֵ֣י מִדְיָ֑ן וְאֵת֙ בִּלְעָ֣ם בֶּן־בְּע֔וֹר
הָרְג֖וּ בֶּחָֽרֶב׃

‎<span id="009">9</span> ‏וַיִּשְׁבּ֧וּ בְנֵי־יִשְׂרָאֵ֛ל אֶת־נְשֵׁ֥י
מִדְיָ֖ן וְאֶת־טַפָּ֑ם וְאֵ֨ת כָּל־בְּהֶמְתָּ֧ם וְאֶת־כָּל־מִקְנֵהֶ֛ם
וְאֶת־כָּל־חֵילָ֖ם בָּזָֽזוּ׃

‎<span id="010">10</span> ‏וְאֵ֤ת כָּל־עָרֵיהֶם֙ בְּמ֣וֹשְׁבֹתָ֔ם וְאֵ֖ת
כָּל־טִֽירֹתָ֑ם שָׂרְפ֖וּ בָּאֵֽשׁ׃

‎<span id="011">11</span> ‏וַיִּקְחוּ֙ אֶת־כָּל־הַשָּׁלָ֔ל וְאֵ֖ת
כָּל־הַמַּלְק֑וֹחַ בָּאָדָ֖ם וּבַבְּהֵמָֽה׃

‎<span id="012">12</span> ‏וַיָּבִ֡אוּ אֶל־מֹשֶׁה֩ וְאֶל־אֶלְעָזָ֨ר
הַכֹּהֵ֜ן וְאֶל־עֲדַ֣ת בְּנֵֽי־יִשְׂרָאֵ֗ל אֶת־הַשְּׁבִ֧י
וְאֶת־הַמַּלְק֛וֹחַ וְאֶת־הַשָּׁלָ֖ל אֶל־הַֽמַּחֲנֶ֑ה אֶל־עַֽרְבֹ֣ת
מוֹאָ֔ב אֲשֶׁ֖ר עַל־יַרְדֵּ֥ן יְרֵחֽוֹ׃ ס

‎<span id="013">13</span> ‏וַיֵּ֨צְא֜וּ מֹשֶׁ֨ה וְאֶלְעָזָ֧ר הַכֹּהֵ֛ן
וְכָל־נְשִׂיאֵ֥י הָעֵדָ֖ה לִקְרָאתָ֑ם אֶל־מִח֖וּץ לַֽמַּחֲנֶֽה׃

‎<span id="014">14</span> ‏וַיִּקְצֹ֣ף מֹשֶׁ֔ה עַ֖ל פְּקוּדֵ֣י הֶחָ֑יִל
שָׂרֵ֤י הָאֲלָפִים֙ וְשָׂרֵ֣י הַמֵּא֔וֹת הַבָּאִ֖ים מִצְּבָ֥א
הַמִּלְחָמָֽה׃

‎<span id="015">15</span> ‏וַיֹּ֥אמֶר אֲלֵיהֶ֖ם מֹשֶׁ֑ה הַֽחִיִּיתֶ֖ם
כָּל־נְקֵבָֽה׃

‎<span id="016">16</span> ‏הֵ֣ן הֵ֜נָּה הָי֨וּ לִבְנֵ֤י יִשְׂרָאֵל֙
בִּדְבַ֣ר בִּלְעָ֔ם לִמְסָר־מַ֥עַל בַּיהוָ֖ה עַל־דְּבַר־פְּע֑וֹר
וַתְּהִ֥י הַמַּגֵּפָ֖ה בַּעֲדַ֥ת יְהוָֽה׃

‎<span id="017">17</span> ‏וְעַתָּ֕ה הִרְג֥וּ כָל־זָכָ֖ר בַּטָּ֑ף
וְכָל־אִשָּׁ֗ה יֹדַ֥עַת אִ֛ישׁ לְמִשְׁכַּ֥ב זָכָ֖ר הֲרֹֽגוּ׃

‎<span id="018">18</span> ‏וְכֹל֙ הַטַּ֣ף בַּנָּשִׁ֔ים אֲשֶׁ֥ר
לֹא־יָדְע֖וּ מִשְׁכַּ֣ב זָכָ֑ר הַחֲי֖וּ לָכֶֽם׃

‎<span id="019">19</span> ‏וְאַתֶּ֗ם חֲנ֛וּ מִח֥וּץ לַֽמַּחֲנֶ֖ה
שִׁבְעַ֣ת יָמִ֑ים כֹּל֩ הֹרֵ֨ג נֶ֜פֶשׁ וְכֹ֣ל׀ נֹגֵ֣עַ בֶּֽחָלָ֗ל
תִּֽתְחַטְּא֞וּ בַּיּ֤וֹם הַשְּׁלִישִׁי֙ וּבַיּ֣וֹם הַשְּׁבִיעִ֔י
אַתֶּ֖ם וּשְׁבִיכֶֽם׃

‎<span id="020">20</span> ‏וְכָל־בֶּ֧גֶד וְכָל־כְּלִי־ע֛וֹר
וְכָל־מַעֲשֵׂ֥ה עִזִּ֖ים וְכָל־כְּלִי־עֵ֑ץ תִּתְחַטָּֽאוּ׃ ס

‎<span id="021">21</span> ‏וַיֹּ֨אמֶר אֶלְעָזָ֤ר הַכֹּהֵן֙ אֶל־אַנְשֵׁ֣י
הַצָּבָ֔א הַבָּאִ֖ים לַמִּלְחָמָ֑ה זֹ֚את חֻקַּ֣ת הַתּוֹרָ֔ה
אֲשֶׁר־צִוָּ֥ה יְהוָ֖ה אֶת־מֹשֶֽׁה׃

‎<span id="022">22</span> ‏אַ֥ךְ אֶת־הַזָּהָ֖ב וְאֶת־הַכָּ֑סֶף
אֶֽת־הַנְּחֹ֙שֶׁת֙ אֶת־הַבַּרְזֶ֔ל אֶֽת־הַבְּדִ֖יל וְאֶת־הָעֹפָֽרֶת׃

‎<span id="023">23</span> ‏כָּל־דָּבָ֞ר אֲשֶׁר־יָבֹ֣א בָאֵ֗שׁ
תַּעֲבִ֤ירוּ בָאֵשׁ֙ וְטָהֵ֔ר אַ֕ךְ בְּמֵ֥י נִדָּ֖ה יִתְחַטָּ֑א וְכֹ֨ל
אֲשֶׁ֧ר לֹֽא־יָבֹ֛א בָּאֵ֖שׁ תַּעֲבִ֥ירוּ בַמָּֽיִם׃

‎<span id="024">24</span> ‏וְכִבַּסְתֶּ֧ם בִּגְדֵיכֶ֛ם בַּיּ֥וֹם
הַשְּׁבִיעִ֖י וּטְהַרְתֶּ֑ם וְאַחַ֖ר תָּבֹ֥אוּ אֶל־הַֽמַּחֲנֶֽה׃ פ

‎<span id="025">25</span> ‏וַיֹּ֥אמֶר יְהוָ֖ה אֶל־מֹשֶׁ֥ה לֵּאמֹֽר׃

‎<span id="026">26</span> ‏שָׂ֗א אֵ֣ת רֹ֤אשׁ מַלְק֙וֹחַ֙ הַשְּׁבִ֔י
בָּאָדָ֖ם וּבַבְּהֵמָ֑ה אַתָּה֙ וְאֶלְעָזָ֣ר הַכֹּהֵ֔ן וְרָאשֵׁ֖י
אֲב֥וֹת הָעֵדָֽה׃

‎<span id="027">27</span> ‏וְחָצִ֙יתָ֙ אֶת־הַמַּלְק֔וֹחַ בֵּ֚ין
תֹּפְשֵׂ֣י הַמִּלְחָמָ֔ה הַיֹּצְאִ֖ים לַצָּבָ֑א וּבֵ֖ין כָּל־הָעֵדָֽה׃

‎<span id="028">28</span> ‏וַהֲרֵמֹתָ֨ מֶ֜כֶס לַֽיהוָ֗ה מֵאֵ֞ת אַנְשֵׁ֤י
הַמִּלְחָמָה֙ הַיֹּצְאִ֣ים לַצָּבָ֔א אֶחָ֣ד נֶ֔פֶשׁ מֵחֲמֵ֖שׁ הַמֵּא֑וֹת
מִן־הָאָדָם֙ וּמִן־הַבָּקָ֔ר וּמִן־הַחֲמֹרִ֖ים וּמִן־הַצֹּֽאן׃

‎<span id="029">29</span> ‏מִמַּֽחֲצִיתָ֖ם תִּקָּ֑חוּ וְנָתַתָּ֛ה
לְאֶלְעָזָ֥ר הַכֹּהֵ֖ן תְּרוּמַ֥ת יְהוָֽה׃

‎<span id="030">30</span> ‏וּמִמַּחֲצִ֨ת בְּנֵֽי־יִשְׂרָאֵ֜ל תִּקַּ֣ח׀
אֶחָ֣ד׀ אָחֻ֣ז מִן־הַחֲמִשִּׁ֗ים מִן־הָאָדָ֧ם מִן־הַבָּקָ֛ר
מִן־הַחֲמֹרִ֥ים וּמִן־הַצֹּ֖אן מִכָּל־הַבְּהֵמָ֑ה וְנָתַתָּ֤ה אֹתָם֙
לַלְוִיִּ֔ם שֹׁמְרֵ֕י מִשְׁמֶ֖רֶת מִשְׁכַּ֥ן יְהוָֽה׃

‎<span id="031">31</span> ‏וַיַּ֣עַשׂ מֹשֶׁ֔ה וְאֶלְעָזָ֖ר הַכֹּהֵ֑ן
כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="032">32</span> ‏וַיְהִי֙ הַמַּלְק֔וֹחַ יֶ֣תֶר הַבָּ֔ז אֲשֶׁ֥ר
בָּזְז֖וּ עַ֣ם הַצָּבָ֑א צֹ֗אן שֵׁשׁ־מֵא֥וֹת אֶ֛לֶף וְשִׁבְעִ֥ים אֶ֖לֶף
וַחֲמֵֽשֶׁת־אֲלָפִֽים׃<sup>3</sup>

‎<span id="033">33</span> ‏וּבָקָ֕ר שְׁנַ֥יִם וְשִׁבְעִ֖ים אָֽלֶף׃

‎<span id="034">34</span> ‏וַחֲמֹרִ֕ים אֶחָ֥ד וְשִׁשִּׁ֖ים אָֽלֶף׃

‎<span id="035">35</span> ‏וְנֶ֣פֶשׁ אָדָ֔ם מִן־הַ֨נָּשִׁ֔ים אֲשֶׁ֥ר
לֹֽא־יָדְע֖וּ מִשְׁכַּ֣ב זָכָ֑ר כָּל־נֶ֕פֶשׁ שְׁנַ֥יִם וּשְׁלֹשִׁ֖ים
אָֽלֶף׃

‎<span id="036">36</span> ‏וַתְּהִי֙ הַֽמֶּחֱצָ֔ה חֵ֕לֶק הַיֹּצְאִ֖ים
בַּצָּבָ֑א מִסְפַּ֣ר הַצֹּ֗אן שְׁלֹשׁ־מֵא֥וֹת אֶ֙לֶף֙ וּשְׁלֹשִׁ֣ים
אֶ֔לֶף וְשִׁבְעַ֥ת אֲלָפִ֖ים וַחֲמֵ֥שׁ מֵאֽוֹת׃

‎<span id="037">37</span> ‏וַיְהִ֛י הַמֶּ֥כֶס לַֽיהוָ֖ה מִן־הַצֹּ֑אן
שֵׁ֥שׁ מֵא֖וֹת חָמֵ֥שׁ וְשִׁבְעִֽים׃

‎<span id="038">38</span> ‏וְהַ֨בָּקָ֔ר שִׁשָּׁ֥ה וּשְׁלֹשִׁ֖ים אָ֑לֶף
וּמִכְסָ֥ם לַיהוָ֖ה שְׁנַ֥יִם וְשִׁבְעִֽים׃

‎<span id="039">39</span> ‏וַחֲמֹרִ֕ים שְׁלֹשִׁ֥ים אֶ֖לֶף וַחֲמֵ֣שׁ
מֵא֑וֹת וּמִכְסָ֥ם לַֽיהוָ֖ה אֶחָ֥ד וְשִׁשִּֽׁים׃

‎<span id="040">40</span> ‏וְנֶ֣פֶשׁ אָדָ֔ם שִׁשָּׁ֥ה עָשָׂ֖ר אָ֑לֶף
וּמִכְסָם֙ לַֽיהוָ֔ה שְׁנַ֥יִם וּשְׁלֹשִׁ֖ים נָֽפֶשׁ׃

‎<span id="041">41</span> ‏וַיִּתֵּ֣ן מֹשֶׁ֗ה אֶת־מֶ֙כֶס֙ תְּרוּמַ֣ת
יְהוָ֔ה לְאֶלְעָזָ֖ר הַכֹּהֵ֑ן כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="042">42</span> ‏וּמִֽמַּחֲצִ֖ית בְּנֵ֣י יִשְׂרָאֵ֑ל אֲשֶׁר֙
חָצָ֣ה מֹשֶׁ֔ה מִן־הָאֲנָשִׁ֖ים הַצֹּבְאִֽים׃

‎<span id="043">43</span> ‏וַתְּהִ֛י מֶחֱצַ֥ת הָעֵדָ֖ה מִן־הַצֹּ֑אן
שְׁלֹשׁ־מֵא֥וֹת אֶ֙לֶף֙ וּשְׁלֹשִׁ֣ים אֶ֔לֶף שִׁבְעַ֥ת אֲלָפִ֖ים
וַחֲמֵ֥שׁ מֵאֽוֹת׃

‎<span id="044">44</span> ‏וּבָקָ֕ר שִׁשָּׁ֥ה וּשְׁלֹשִׁ֖ים אָֽלֶף׃

‎<span id="045">45</span> ‏וַחֲמֹרִ֕ים שְׁלֹשִׁ֥ים אֶ֖לֶף וַחֲמֵ֥שׁ
מֵאֽוֹת׃

‎<span id="046">46</span> ‏וְנֶ֣פֶשׁ אָדָ֔ם שִׁשָּׁ֥ה עָשָׂ֖ר אָֽלֶף׃

‎<span id="047">47</span> ‏וַיִּקַּ֨ח מֹשֶׁ֜ה מִמַּחֲצִ֣ת
בְּנֵֽי־יִשְׂרָאֵ֗ל אֶת־הָֽאָחֻז֙ אֶחָ֣ד מִן־הַחֲמִשִּׁ֔ים מִן־הָאָדָ֖ם
וּמִן־הַבְּהֵמָ֑ה וַיִּתֵּ֨ן אֹתָ֜ם לַלְוִיִּ֗ם שֹֽׁמְרֵי֙ מִשְׁמֶ֙רֶת֙
מִשְׁכַּ֣ן יְהוָ֔ה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃

‎<span id="048">48</span> ‏וַֽיִּקְרְבוּ֙ אֶל־מֹשֶׁ֔ה הַפְּקֻדִ֕ים
אֲשֶׁ֖ר לְאַלְפֵ֣י הַצָּבָ֑א שָׂרֵ֥י הָאֲלָפִ֖ים וְשָׂרֵ֥י הַמֵּאֽוֹת׃

‎<span id="049">49</span> ‏וַיֹּֽאמְרוּ֙ אֶל־מֹשֶׁ֔ה עֲבָדֶ֣יךָ
נָֽשְׂא֗וּ אֶת־רֹ֛אשׁ אַנְשֵׁ֥י הַמִּלְחָמָ֖ה אֲשֶׁ֣ר בְּיָדֵ֑נוּ
וְלֹא־נִפְקַ֥ד מִמֶּ֖נּוּ אִֽישׁ׃

‎<span id="050">50</span> ‏וַנַּקְרֵ֞ב אֶת־קָרְבַּ֣ן יְהוָ֗ה אִישׁ֩
אֲשֶׁ֨ר מָצָ֤א כְלִֽי־זָהָב֙ אֶצְעָדָ֣ה וְצָמִ֔יד טַבַּ֖עַת עָגִ֣יל
וְכוּמָ֑ז לְכַפֵּ֥ר עַל־נַפְשֹׁתֵ֖ינוּ לִפְנֵ֥י יְהוָֽה׃

‎<span id="051">51</span> ‏וַיִּקַּ֨ח מֹשֶׁ֜ה וְאֶלְעָזָ֧ר הַכֹּהֵ֛ן
אֶת־הַזָּהָ֖ב מֵֽאִתָּ֑ם כֹּ֖ל כְּלִ֥י מַעֲשֶֽׂה׃

‎<span id="052">52</span> ‏וַיְהִ֣י׀ כָּל־זְהַ֣ב הַתְּרוּמָ֗ה אֲשֶׁ֤ר
הֵרִ֙ימוּ֙ לַֽיהוָ֔ה שִׁשָּׁ֨ה עָשָׂ֥ר אֶ֛לֶף שְׁבַע־מֵא֥וֹת
וַחֲמִשִּׁ֖ים שָׁ֑קֶל מֵאֵת֙ שָׂרֵ֣י הָֽאֲלָפִ֔ים וּמֵאֵ֖ת שָׂרֵ֥י
הַמֵּאֽוֹת׃

‎<span id="053">53</span> ‏אַנְשֵׁי֙ הַצָּבָ֔א בָּזְז֖וּ אִ֥ישׁ לֽוֹ׃

‎<span id="054">54</span> ‏וַיִּקַּ֨ח מֹשֶׁ֜ה וְאֶלְעָזָ֤ר הַכֹּהֵן֙
אֶת־הַזָּהָ֔ב מֵאֵ֛ת שָׂרֵ֥י הָאֲלָפִ֖ים וְהַמֵּא֑וֹת וַיָּבִ֤אוּ אֹתוֹ֙
אֶל־אֹ֣הֶל מוֹעֵ֔ד זִכָּר֥וֹן לִבְנֵֽי־יִשְׂרָאֵ֖ל לִפְנֵ֥י יְהוָֽה׃ פ

1 wayəḏabēr yəhwâ ’el-mōšeh llē’mōr:

2 nəqōm niqəmaṯ bənê yiśərā’ēl mē’ēṯ hammiḏəyānîm ’<sup>a</sup>ḥar
tē’āsēf ’el-‘ammeyḵā:

3 wayəḏabēr mōšeh ’el-hā‘ām lē’mōr hēḥāləṣû mē’itəḵem ’ănāšîm laṣṣāḇā’
wəyihəyû ‘al-miḏəyān lāṯēṯ niqəmaṯ-yəhwâ bəmiḏəyān:

4 ’elef lammaṭṭeh ’elef lammaṭṭeh ləḵōl maṭṭwōṯ yiśərā’ēl tišələḥû
laṣṣāḇā’:

5 wayyimmāsərû mē’aləfê yiśərā’ēl ’elef lammaṭṭeh šənêm-‘āśār ’elef
ḥălûṣê ṣāḇā’:

6 wayyišəl<sup>a</sup>ḥ ’ōṯām mōšeh ’elef lammaṭṭeh laṣṣāḇā’ ’ōṯām
wə’eṯ-pînəḥās ben-’elə‘āzār hakōhēn laṣṣāḇā’ ûḵəlê haqqōḏeš
w<sup>a</sup>ḥăṣōṣərwōṯ hatərû‘â bəyāḏwō:

7 wayyiṣəbə’û ‘al-miḏəyān ka’ăšer ṣiûâ yəhwâ ’eṯ-mōšeh wayyaharəḡû
kāl-zāḵār:

8 wə’eṯ-maləḵê miḏəyān hārəḡû ‘al-ḥaləlêhem ’eṯ-’ĕwî wə’eṯ-reqem
wə’eṯ-ṣûr wə’eṯ-ḥûr wə’eṯ-reḇ<sup>a</sup>‘ ḥămēšeṯ maləḵê miḏəyān wə’ēṯ
bilə‘ām ben-bə‘wōr hārəḡû beḥāreḇ:

9 wayyišəbû ḇənê-yiśərā’ēl ’eṯ-nəšê miḏəyān wə’eṯ-ṭapām wə’ēṯ
kāl-bəhemətām wə’eṯ-kāl-miqənēhem wə’eṯ-kāl-ḥêlām bāzāzû:

10 wə’ēṯ kāl-‘ārêhem bəmwōšəḇōṯām wə’ēṯ kāl-ṭîrōṯām śārəfû bā’ēš:

11 wayyiqəḥû ’eṯ-kāl-haššālāl wə’ēṯ kāl-hammaləqwōḥa bā’āḏām ûḇabəhēmâ:

12 wayyāḇi’û ’el-mōšeh wə’el-’elə‘āzār hakōhēn wə’el-‘ăḏaṯ
bənê-yiśərā’ēl ’eṯ-haššəḇî wə’eṯ-hammaləqwōḥa wə’eṯ-haššālāl
’el-hamm<sup>a</sup>ḥăneh ’el-‘arəḇōṯ mwō’āḇ ’ăšer ‘al-yarədēn yərēḥwō:
s

13 wayyēṣə’û mōšeh wə’elə‘āzār hakōhēn wəḵāl-nəśî’ê hā‘ēḏâ liqərā’ṯām
’el-miḥûṣ lamm<sup>a</sup>ḥăneh:

14 wayyiqəṣōf mōšeh ‘al pəqûḏê heḥāyil śārê hā’ălāfîm wəśārê hammē’wōṯ
habā’îm miṣṣəḇā’ hammiləḥāmâ:

15 wayyō’mer ’ălêhem mōšeh h<sup>a</sup>ḥîyîṯem kāl-nəqēḇâ:

16 hēn hēnnâ hāyû liḇənê yiśərā’ēl biḏəḇar bilə‘ām
liməsār-m<sup>a</sup>‘al bayhwâ ‘al-dəḇar-pə‘wōr watəhî hammagēfâ
b<sup>a</sup>‘ăḏaṯ yəhwâ:

17 wə‘atâ hirəḡû ḵāl-zāḵār baṭṭāf wəḵāl-’iššâ yōḏ<sup>a</sup>‘aṯ ’îš
ləmišəkaḇ zāḵār hărōḡû:

18 wəḵōl haṭṭaf bannāšîm ’ăšer lō’-yāḏə‘û mišəkaḇ zāḵār
h<sup>a</sup>ḥăyû lāḵem:

19 wə’atem ḥănû miḥûṣ lamm<sup>a</sup>ḥăneh šiḇə‘aṯ yāmîm kōl hōrēḡ
nefeš wəḵōl\| nōḡē‘a beḥālāl tiṯəḥaṭṭə’û bayywōm haššəlîšî ûḇayywōm
haššəḇî‘î ’atem ûšəḇîḵem:

20 wəḵāl-beḡeḏ wəḵāl-kəlî-‘wōr wəḵāl-m<sup>a</sup>‘ăśēh ‘izzîm
wəḵāl-kəlî-‘ēṣ tiṯəḥaṭṭā’û: s

21 wayyō’mer ’elə‘āzār hakōhēn ’el-’anəšê haṣṣāḇā’ habā’îm lammiləḥāmâ
zō’ṯ ḥuqqaṯ hatwōrâ ’ăšer-ṣiûâ yəhwâ ’eṯ-mōšeh:

22 ’aḵə ’eṯ-hazzâāḇ wə’eṯ-hakāsef ’eṯ-hannəḥōšeṯ ’eṯ-habarəzel
’eṯ-habəḏîl wə’eṯ-hā‘ōfāreṯ:

23 kāl-dāḇār ’ăšer-yāḇō’ ḇā’ēš t<sup>a</sup>‘ăḇîrû ḇā’ēš wəṭâēr ’aḵə
bəmê nidâ yiṯəḥaṭṭā’ wəḵōl ’ăšer lō’-yāḇō’ bā’ēš t<sup>a</sup>‘ăḇîrû
ḇammāyim:

24 wəḵibasətem biḡəḏêḵem bayywōm haššəḇî‘î ûṭəharətem wə’<sup>a</sup>ḥar
tāḇō’û ’el-hamm<sup>a</sup>ḥăneh: f

25 wayyō’mer yəhwâ ’el-mōšeh llē’mōr:

26 śā’ ’ēṯ rō’š maləqwōḥa haššəḇî bā’āḏām ûḇabəhēmâ ’atâ wə’elə‘āzār
hakōhēn wərā’šê ’ăḇwōṯ hā‘ēḏâ:

27 wəḥāṣîṯā ’eṯ-hammaləqwōḥa bên tōfəśê hammiləḥāmâ hayyōṣə’îm laṣṣāḇā’
ûḇên kāl-hā‘ēḏâ:

28 wahărēmōṯā meḵes layhwâ mē’ēṯ ’anəšê hammiləḥāmâ hayyōṣə’îm laṣṣāḇā’
’eḥāḏ nefeš mēḥămēš hammē’wōṯ min-hā’āḏām ûmin-habāqār
ûmin-h<sup>a</sup>ḥămōrîm ûmin-haṣṣō’n:

29 mimm<sup>a</sup>ḥăṣîṯām tiqqāḥû wənāṯatâ lə’elə‘āzār hakōhēn tərûmaṯ
yəhwâ:

30 ûmimm<sup>a</sup>ḥăṣiṯ bənê-yiśərā’ēl tiqq<sup>a</sup>ḥ\| ’eḥāḏ\|
’āḥuz min-h<sup>a</sup>ḥămiššîm min-hā’āḏām min-habāqār
min-h<sup>a</sup>ḥămōrîm ûmin-haṣṣō’n mikāl-habəhēmâ wənāṯatâ ’ōṯām
laləwîyim šōmərê mišəmereṯ mišəkan yəhwâ:

31 wayy<sup>a</sup>‘aś mōšeh wə’elə‘āzār hakōhēn ka’ăšer ṣiûâ yəhwâ
’eṯ-mōšeh:

32 wayəhî hammaləqwōḥa yeṯer habāz ’ăšer bāzəzû ‘am haṣṣāḇā’ ṣō’n
šēš-mē’wōṯ ’elef wəšiḇə‘îm ’elef
w<sup>a</sup>ḥămēšeṯ-’ălāfîm:<sup>3</sup>

33 ûḇāqār šənayim wəšiḇə‘îm ’ālef:

34 w<sup>a</sup>ḥămōrîm ’eḥāḏ wəšiššîm ’ālef:

35 wənefeš ’āḏām min-hannāšîm ’ăšer lō’-yāḏə‘û mišəkaḇ zāḵār kāl-nefeš
šənayim ûšəlōšîm ’ālef:

36 watəhî hammeḥĕṣâ ḥēleq hayyōṣə’îm baṣṣāḇā’ misəpar haṣṣō’n
šəlōš-mē’wōṯ ’elef ûšəlōšîm ’elef wəšiḇə‘aṯ ’ălāfîm w<sup>a</sup>ḥămēš
mē’wōṯ:

37 wayəhî hammeḵes layhwâ min-haṣṣō’n šēš mē’wōṯ ḥāmēš wəšiḇə‘îm:

38 wəhabāqār šiššâ ûšəlōšîm ’ālef ûmiḵəsām layhwâ šənayim wəšiḇə‘îm:

39 w<sup>a</sup>ḥămōrîm šəlōšîm ’elef w<sup>a</sup>ḥămēš mē’wōṯ ûmiḵəsām
layhwâ ’eḥāḏ wəšiššîm:

40 wənefeš ’āḏām šiššâ ‘āśār ’ālef ûmiḵəsām layhwâ šənayim ûšəlōšîm
nāfeš:

41 wayyitēn mōšeh ’eṯ-meḵes tərûmaṯ yəhwâ lə’elə‘āzār hakōhēn ka’ăšer
ṣiûâ yəhwâ ’eṯ-mōšeh:

42 ûmimm<sup>a</sup>ḥăṣîṯ bənê yiśərā’ēl ’ăšer ḥāṣâ mōšeh min-hā’ănāšîm
haṣṣōḇə’îm:

43 watəhî meḥĕṣaṯ hā‘ēḏâ min-haṣṣō’n šəlōš-mē’wōṯ ’elef ûšəlōšîm ’elef
šiḇə‘aṯ ’ălāfîm w<sup>a</sup>ḥămēš mē’wōṯ:

44 ûḇāqār šiššâ ûšəlōšîm ’ālef:

45 w<sup>a</sup>ḥămōrîm šəlōšîm ’elef w<sup>a</sup>ḥămēš mē’wōṯ:

46 wənefeš ’āḏām šiššâ ‘āśār ’ālef:

47 wayyiqq<sup>a</sup>ḥ mōšeh mimm<sup>a</sup>ḥăṣiṯ bənê-yiśərā’ēl
’eṯ-hā’āḥuz ’eḥāḏ min-h<sup>a</sup>ḥămiššîm min-hā’āḏām ûmin-habəhēmâ
wayyitēn ’ōṯām laləwîyim šōmərê mišəmereṯ mišəkan yəhwâ ka’ăšer ṣiûâ
yəhwâ ’eṯ-mōšeh:

48 wayyiqərəḇû ’el-mōšeh hapəquḏîm ’ăšer lə’aləfê haṣṣāḇā’ śārê
hā’ălāfîm wəśārê hammē’wōṯ:

49 wayyō’mərû ’el-mōšeh ‘ăḇāḏeyḵā nāśə’û ’eṯ-rō’š ’anəšê hammiləḥāmâ
’ăšer bəyāḏēnû wəlō’-nifəqaḏ mimmennû ’îš:

50 wannaqərēḇ ’eṯ-qārəban yəhwâ ’îš ’ăšer māṣā’ ḵəlî-zâāḇ ’eṣə‘āḏâ
wəṣāmîḏ ṭab<sup>a</sup>‘aṯ ‘āḡîl wəḵûmāz ləḵapēr ‘al-nafəšōṯênû lifənê
yəhwâ:

51 wayyiqq<sup>a</sup>ḥ mōšeh wə’elə‘āzār hakōhēn ’eṯ-hazzâāḇ mē’itām
kōl kəlî m<sup>a</sup>‘ăśeh:

52 wayəhî\| kāl-zəhaḇ hatərûmâ ’ăšer hērîmû layhwâ šiššâ ‘āśār ’elef
šəḇ<sup>a</sup>‘-mē’wōṯ w<sup>a</sup>ḥămiššîm šāqel mē’ēṯ śārê hā’ălāfîm
ûmē’ēṯ śārê hammē’wōṯ:

53 ’anəšê haṣṣāḇā’ bāzəzû ’îš lwō:

54 wayyiqq<sup>a</sup>ḥ mōšeh wə’elə‘āzār hakōhēn ’eṯ-hazzâāḇ mē’ēṯ śārê
hā’ălāfîm wəhammē’wōṯ wayyāḇi’û ’ōṯwō ’el-’ōhel mwō‘ēḏ zikārwōn
liḇənê-yiśərā’ēl lifənê yəhwâ: f

------------------------------------------------------------------------

[Next: Numbers (Bemidbar) Chapter 32](num032.md)
