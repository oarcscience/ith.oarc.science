[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg003)  [KJV](../kjv/jdg003.md) 
[Sep:JdB](../sep/jdb003)  [Sep:JdA](../sep/jda003.md) 
[Vul](../vul/jdg003.md)   
  
[Judges (Shoftim) Index](jdg.md)  
  [Previous](jdg002)  [Next](jdg004.md) 

------------------------------------------------------------------------

### Tanach (Hebrew): Judges (Shoftim) Chapter 3

‎<span id="001">1</span> ‏וְאֵ֤לֶּה הַגּוֹיִם֙ אֲשֶׁ֣ר הִנִּ֣יחַ יְהוָ֔ה
לְנַסּ֥וֹת בָּ֖ם אֶת־יִשְׂרָאֵ֑ל אֵ֚ת כָּל־אֲשֶׁ֣ר לֹֽא־יָדְע֔וּ אֵ֖ת
כָּל־מִלְחֲמ֥וֹת כְּנָֽעַן׃

‎<span id="002">2</span> ‏רַ֗ק לְמַ֙עַן֙ דַּ֚עַת דֹּר֣וֹת
בְּנֵֽי־יִשְׂרָאֵ֔ל לְלַמְּדָ֖ם מִלְחָמָ֑ה רַ֥ק אֲשֶׁר־לְפָנִ֖ים לֹ֥א
יְדָעֽוּם׃

‎<span id="003">3</span> ‏חֲמֵ֣שֶׁת׀ סַרְנֵ֣י פְלִשְׁתִּ֗ים
וְכָל־הַֽכְּנַעֲנִי֙ וְהַצִּ֣ידֹנִ֔י וְהַ֣חִוִּ֔י יֹשֵׁ֖ב הַ֣ר
הַלְּבָנ֑וֹן מֵהַר֙ בַּ֣עַל חֶרְמ֔וֹן עַ֖ד לְב֥וֹא חֲמָֽת׃

‎<span id="004">4</span> ‏וַֽיִּהְי֕וּ לְנַסּ֥וֹת בָּ֖ם אֶת־יִשְׂרָאֵ֑ל
לָדַ֗עַת הֲיִשְׁמְעוּ֙ אֶת־מִצְוֹ֣ת יְהוָ֔ה אֲשֶׁר־צִוָּ֥ה אֶת־אֲבוֹתָ֖ם
בְּיַד־מֹשֶֽׁה׃

‎<span id="005">5</span> ‏וּבְנֵ֣י יִשְׂרָאֵ֔ל יָשְׁב֖וּ בְּקֶ֣רֶב
הַֽכְּנַעֲנִ֑י הַחִתִּ֤י וְהָֽאֱמֹרִי֙ וְהַפְּרִזִּ֔י וְהַחִוִּ֖י
וְהַיְבוּסִֽי׃

‎<span id="006">6</span> ‏וַיִּקְח֨וּ אֶת־בְּנוֹתֵיהֶ֤ם לָהֶם֙
לְנָשִׁ֔ים וְאֶת־בְּנוֹתֵיהֶ֖ם נָתְנ֣וּ לִבְנֵיהֶ֑ם וַיַּעַבְד֖וּ
אֶת־אֱלֹהֵיהֶֽם׃ פ

‎<span id="007">7</span> ‏וַיַּעֲשׂ֨וּ בְנֵי־יִשְׂרָאֵ֤ל אֶת־הָרַע֙
בְּעֵינֵ֣י יְהוָ֔ה וַֽיִּשְׁכְּח֖וּ אֶת־יְהוָ֣ה אֱלֹֽהֵיהֶ֑ם
וַיַּעַבְד֥וּ אֶת־הַבְּעָלִ֖ים וְאֶת־הָאֲשֵׁרֽוֹת׃

‎<span id="008">8</span> ‏וַיִּֽחַר־אַ֤ף יְהוָה֙ בְּיִשְׂרָאֵ֔ל
וַֽיִּמְכְּרֵ֗ם בְּיַד֙ כּוּשַׁ֣ן רִשְׁעָתַ֔יִם מֶ֖לֶךְ אֲרַ֣ם
נַהֲרָ֑יִם וַיַּעַבְד֧וּ בְנֵֽי־יִשְׂרָאֵ֛ל אֶת־כּוּשַׁ֥ן רִשְׁעָתַ֖יִם
שְׁמֹנֶ֥ה שָׁנִֽים׃

‎<span id="009">9</span> ‏וַיִּזְעֲק֤וּ בְנֵֽי־יִשְׂרָאֵל֙ אֶל־יְהוָ֔ה
וַיָּ֨קֶם יְהוָ֥ה מוֹשִׁ֛יעַ לִבְנֵ֥י יִשְׂרָאֵ֖ל וַיּֽוֹשִׁיעֵ֑ם אֵ֚ת
עָתְנִיאֵ֣ל בֶּן־קְנַ֔ז אֲחִ֥י כָלֵ֖ב הַקָּטֹ֥ן מִמֶּֽנּוּ׃

‎<span id="010">10</span> ‏וַתְּהִ֨י עָלָ֥יו רֽוּחַ־יְהוָה֮
וַיִּשְׁפֹּ֣ט אֶת־יִשְׂרָאֵל֒ וַיֵּצֵא֙ לַמִּלְחָמָ֔ה וַיִּתֵּ֤ן יְהוָה֙
בְּיָד֔וֹ אֶת־כּוּשַׁ֥ן רִשְׁעָתַ֖יִם מֶ֣לֶךְ אֲרָ֑ם וַתָּ֣עָז יָד֔וֹ
עַ֖ל כּוּשַׁ֥ן רִשְׁעָתָֽיִם׃

‎<span id="011">11</span> ‏וַתִּשְׁקֹ֥ט הָאָ֖רֶץ אַרְבָּעִ֣ים שָׁנָ֑ה
וַיָּ֖מָת עָתְנִיאֵ֥ל בֶּן־קְנַֽז׃ פ

‎<span id="012">12</span> ‏וַיֹּסִ֙פוּ֙ בְּנֵ֣י יִשְׂרָאֵ֔ל לַעֲשׂ֥וֹת
הָרַ֖ע בְּעֵינֵ֣י יְהוָ֑ה וַיְחַזֵּ֨ק יְהוָ֜ה אֶת־עֶגְל֤וֹן
מֶֽלֶךְ־מוֹאָב֙ עַל־יִשְׂרָאֵ֔ל עַ֛ל כִּֽי־עָשׂ֥וּ אֶת־הָרַ֖ע בְּעֵינֵ֥י
יְהוָֽה׃

‎<span id="013">13</span> ‏וַיֶּאֱסֹ֣ף אֵלָ֔יו אֶת־בְּנֵ֥י עַמּ֖וֹן
וַעֲמָלֵ֑ק וַיֵּ֗לֶךְ וַיַּךְ֙ אֶת־יִשְׂרָאֵ֔ל וַיִּֽירְשׁ֖וּ אֶת־עִ֥יר
הַתְּמָרִֽים׃

‎<span id="014">14</span> ‏וַיַּעַבְד֤וּ בְנֵֽי־יִשְׂרָאֵל֙
אֶת־עֶגְל֣וֹן מֶֽלֶךְ־מוֹאָ֔ב שְׁמוֹנֶ֥ה עֶשְׂרֵ֖ה שָׁנָֽה׃ ס

‎<span id="015">15</span> ‏וַיִּזְעֲק֣וּ בְנֵֽי־יִשְׂרָאֵל֮ אֶל־יְהוָה֒
וַיָּקֶם֩ יְהוָ֨ה לָהֶ֜ם מוֹשִׁ֗יעַ אֶת־אֵה֤וּד בֶּן־גֵּרָא֙
בֶּן־הַיְמִינִ֔י אִ֥ישׁ אִטֵּ֖ר יַד־יְמִינ֑וֹ וַיִּשְׁלְח֨וּ
בְנֵי־יִשְׂרָאֵ֤ל בְּיָדוֹ֙ מִנְחָ֔ה לְעֶגְל֖וֹן מֶ֥לֶךְ מוֹאָֽב׃

‎<span id="016">16</span> ‏וַיַּעַשׂ֩ ל֨וֹ אֵה֜וּד חֶ֗רֶב וְלָ֛הּ
שְׁנֵ֥י פֵי֖וֹת גֹּ֣מֶד אָרְכָּ֑הּ וַיַּחְגֹּ֤ר אוֹתָהּ֙ מִתַּ֣חַת
לְמַדָּ֔יו עַ֖ל יֶ֥רֶךְ יְמִינֽוֹ׃

‎<span id="017">17</span> ‏וַיַּקְרֵב֙ אֶת־הַמִּנְחָ֔ה לְעֶגְל֖וֹן
מֶ֣לֶךְ מוֹאָ֑ב וְעֶגְל֕וֹן אִ֥ישׁ בָּרִ֖יא מְאֹֽד׃

‎<span id="018">18</span> ‏וַֽיְהִי֙ כַּאֲשֶׁ֣ר כִּלָּ֔ה לְהַקְרִ֖יב
אֶת־הַמִּנְחָ֑ה וַיְשַׁלַּח֙ אֶת־הָעָ֔ם נֹשְׂאֵ֖י הַמִּנְחָֽה׃

‎<span id="019">19</span> ‏וְה֣וּא שָׁ֗ב מִן־הַפְּסִילִים֙ אֲשֶׁ֣ר
אֶת־הַגִּלְגָּ֔ל וַיֹּ֕אמֶר דְּבַר־סֵ֥תֶר לִ֛י אֵלֶ֖יךָ הַמֶּ֑לֶךְ
וַיֹּ֣אמֶר הָ֔ס וַיֵּֽצְאוּ֙ מֵֽעָלָ֔יו כָּל־הָעֹמְדִ֖ים עָלָֽיו׃

‎<span id="020">20</span> ‏וְאֵה֣וּד׀ בָּ֣א אֵלָ֗יו וְהֽוּא־יֹ֠שֵׁב
בַּעֲלִיַּ֨ת הַמְּקֵרָ֤ה אֲשֶׁר־לוֹ֙ לְבַדּ֔וֹ וַיֹּ֣אמֶר אֵה֔וּד
דְּבַר־אֱלֹהִ֥ים לִ֖י אֵלֶ֑יךָ וַיָּ֖קָם מֵעַ֥ל הַכִּסֵּֽא׃

‎<span id="021">21</span> ‏וַיִּשְׁלַ֤ח אֵהוּד֙ אֶת־יַ֣ד שְׂמֹאל֔וֹ
וַיִּקַּח֙ אֶת־הַחֶ֔רֶב מֵעַ֖ל יֶ֣רֶךְ יְמִינ֑וֹ וַיִּתְקָעֶ֖הָ
בְּבִטְנֽוֹ׃

‎<span id="022">22</span> ‏וַיָּבֹ֨א גַֽם־הַנִּצָּ֜ב אַחַ֣ר הַלַּ֗הַב
וַיִּסְגֹּ֤ר הַחֵ֙לֶב֙ בְּעַ֣ד הַלַּ֔הַב כִּ֣י לֹ֥א שָׁלַ֛ף הַחֶ֖רֶב
מִבִּטְנ֑וֹ וַיֵּצֵ֖א הַֽפַּרְשְׁדֹֽנָה׃

‎<span id="023">23</span> ‏וַיֵּצֵ֥א אֵה֖וּד הַֽמִּסְדְּר֑וֹנָה
וַיִּסְגֹּ֞ר דַּלְת֧וֹת הָעַלִיָּ֛ה בַּעֲד֖וֹ וְנָעָֽל׃

‎<span id="024">24</span> ‏וְה֤וּא יָצָא֙ וַעֲבָדָ֣יו בָּ֔אוּ
וַיִּרְא֕וּ וְהִנֵּ֛ה דַּלְת֥וֹת הָעֲלִיָּ֖ה נְעֻל֑וֹת וַיֹּ֣אמְר֔וּ
אַ֣ךְ מֵסִ֥יךְ ה֛וּא אֶת־רַגְלָ֖יו בַּחֲדַ֥ר הַמְּקֵרָֽה׃

‎<span id="025">25</span> ‏וַיָּחִ֣ילוּ עַד־בּ֔וֹשׁ וְהִנֵּ֛ה אֵינֶ֥נּוּ
פֹתֵ֖חַ דַּלְת֣וֹת הָֽעֲלִיָּ֖ה וַיִּקְח֤וּ אֶת־הַמַּפְתֵּ֙חַ֙
וַיִּפְתָּ֔חוּ וְהִנֵּה֙ אֲדֹ֣נֵיהֶ֔ם נֹפֵ֥ל אַ֖רְצָה מֵֽת׃

‎<span id="026">26</span> ‏וְאֵה֥וּד נִמְלַ֖ט עַ֣ד הִֽתְמַהְמְהָ֑ם
וְהוּא֙ עָבַ֣ר אֶת־הַפְּסִילִ֔ים וַיִּמָּלֵ֖ט הַשְּׂעִירָֽתָה׃

‎<span id="027">27</span> ‏וַיְהִ֣י בְּבוֹא֔וֹ וַיִּתְקַ֥ע בַּשּׁוֹפָ֖ר
בְּהַ֣ר אֶפְרָ֑יִם וַיֵּרְד֨וּ עִמּ֧וֹ בְנֵֽי־יִשְׂרָאֵ֛ל מִן־הָהָ֖ר
וְה֥וּא לִפְנֵיהֶֽם׃

‎<span id="028">28</span> ‏וַיֹּ֤אמֶר<sup>3</sup> אֲלֵהֶם֙ רִדְפ֣וּ
אַחֲרַ֔י כִּֽי־נָתַ֨ן יְהוָ֧ה אֶת־אֹיְבֵיכֶ֛ם אֶת־מוֹאָ֖ב בְּיֶדְכֶ֑ם
וַיֵּרְד֣וּ אַחֲרָ֗יו וַֽיִּלְכְּד֞וּ אֶת־מַעְבְּר֤וֹת הַיַּרְדֵּן֙
לְמוֹאָ֔ב וְלֹֽא־נָתְנ֥וּ אִ֖ישׁ לַעֲבֹֽר׃

‎<span id="029">29</span> ‏וַיַּכּ֨וּ אֶת־מוֹאָ֜ב בָּעֵ֣ת הַהִ֗יא
כַּעֲשֶׂ֤רֶת אֲלָפִים֙ אִ֔ישׁ כָּל־שָׁמֵ֖ן וְכָל־אִ֣ישׁ חָ֑יִל וְלֹ֥א
נִמְלַ֖ט אִֽישׁ׃

‎<span id="030">30</span> ‏וַתִּכָּנַ֤ע מוֹאָב֙ בַּיּ֣וֹם הַה֔וּא
תַּ֖חַת יַ֣ד יִשְׂרָאֵ֑ל וַתִּשְׁקֹ֥ט הָאָ֖רֶץ שְׁמוֹנִ֥ים שָׁנָֽה׃ ס

‎<span id="031">31</span> ‏וְאַחֲרָ֤יו הָיָה֙ שַׁמְגַּ֣ר בֶּן־עֲנָ֔ת
וַיַּ֤ךְ אֶת־פְּלִשְׁתִּים֙ שֵֽׁשׁ־מֵא֣וֹת אִ֔ישׁ בְּמַלְמַ֖ד הַבָּקָ֑ר
וַיֹּ֥שַׁע גַּם־ה֖וּא אֶת־יִשְׂרָאֵֽל׃ ס

1 wə’ēlleh hagwōyim ’ăšer hinnîḥa yəhwâ lənasswōṯ bām ’eṯ-yiśərā’ēl ’ēṯ
kāl-’ăšer lō’-yāḏə‘û ’ēṯ kāl-miləḥămwōṯ kənā‘an:

2 raq ləm<sup>a</sup>‘an d<sup>a</sup>‘aṯ dōrwōṯ bənê-yiśərā’ēl
ləlamməḏām miləḥāmâ raq ’ăšer-ləfānîm lō’ yəḏā‘ûm:

3 ḥămēšeṯ\| sarənê fəlišətîm wəḵāl-hakən<sup>a</sup>‘ănî wəhaṣṣîḏōnî
wəh<sup>a</sup>ḥiûî yōšēḇ har halləḇānwōn mēhar b<sup>a</sup>‘al
ḥerəmwōn ‘aḏ ləḇwō’ ḥămāṯ:

4 wayyihəyû lənasswōṯ bām ’eṯ-yiśərā’ēl lāḏ<sup>a</sup>‘aṯ hăyišəmə‘û
’eṯ-miṣəwōṯ yəhwâ ’ăšer-ṣiûâ ’eṯ-’ăḇwōṯām bəyaḏ-mōšeh:

5 ûḇənê yiśərā’ēl yāšəḇû bəqereḇ hakən<sup>a</sup>‘ănî h<sup>a</sup>ḥitî
wəhā’ĕmōrî wəhapərizzî wəh<sup>a</sup>ḥiûî wəhayəḇûsî:

6 wayyiqəḥû ’eṯ-bənwōṯêhem lâem lənāšîm wə’eṯ-bənwōṯêhem nāṯənû
liḇənêhem wayy<sup>a</sup>‘aḇəḏû ’eṯ-’ĕlōhêhem: f

7 wayy<sup>a</sup>‘ăśû ḇənê-yiśərā’ēl ’eṯ-hār<sup>a</sup>‘ bə‘ênê yəhwâ
wayyišəkəḥû ’eṯ-yəhwâ ’ĕlōhêhem wayy<sup>a</sup>‘aḇəḏû ’eṯ-habə‘ālîm
wə’eṯ-hā’ăšērwōṯ:

8 wayyiḥar-’af yəhwâ bəyiśərā’ēl wayyiməkərēm bəyaḏ kûšan rišə‘āṯayim
meleḵə ’ăram nahărāyim wayy<sup>a</sup>‘aḇəḏû ḇənê-yiśərā’ēl ’eṯ-kûšan
rišə‘āṯayim šəmōneh šānîm:

9 wayyizə‘ăqû ḇənê-yiśərā’ēl ’el-yəhwâ wayyāqem yəhwâ mwōšî‘a liḇənê
yiśərā’ēl wayywōšî‘ēm ’ēṯ ‘āṯənî’ēl ben-qənaz ’ăḥî ḵālēḇ haqqāṭōn
mimmennû:

10 watəhî ‘ālāyw rûḥa-yəhwâ wayyišəpōṭ ’eṯ-yiśərā’ēl wayyēṣē’
lammiləḥāmâ wayyitēn yəhwâ bəyāḏwō ’eṯ-kûšan rišə‘āṯayim meleḵə ’ărām
watā‘āz yāḏwō ‘al kûšan rišə‘āṯāyim:

11 watišəqōṭ hā’āreṣ ’arəbā‘îm šānâ wayyāmāṯ ‘āṯənî’ēl ben-qənaz: f

12 wayyōsifû bənê yiśərā’ēl l<sup>a</sup>‘ăśwōṯ hār<sup>a</sup>‘ bə‘ênê
yəhwâ wayəḥazzēq yəhwâ ’eṯ-‘eḡəlwōn meleḵə-mwō’āḇ ‘al-yiśərā’ēl ‘al
kî-‘āśû ’eṯ-hār<sup>a</sup>‘ bə‘ênê yəhwâ:

13 wayye’ĕsōf ’ēlāyw ’eṯ-bənê ‘ammwōn w<sup>a</sup>‘ămālēq wayyēleḵə
wayyaḵə ’eṯ-yiśərā’ēl wayyîrəšû ’eṯ-‘îr hatəmārîm:

14 wayy<sup>a</sup>‘aḇəḏû ḇənê-yiśərā’ēl ’eṯ-‘eḡəlwōn meleḵə-mwō’āḇ
šəmwōneh ‘eśərēh šānâ: s

15 wayyizə‘ăqû ḇənê-yiśərā’ēl ’el-yəhwâ wayyāqem yəhwâ lâem mwōšî‘a
’eṯ-’ēhûḏ ben-gērā’ ben-hayəmînî ’îš ’iṭṭēr yaḏ-yəmînwō wayyišələḥû
ḇənê-yiśərā’ēl bəyāḏwō minəḥâ lə‘eḡəlwōn meleḵə mwō’āḇ:

16 wayy<sup>a</sup>‘aś lwō ’ēhûḏ ḥereḇ wəlāh šənê fêwōṯ gōmeḏ ’ārəkāh
wayy<sup>a</sup>ḥəgōr ’wōṯāh mit<sup>a</sup>ḥaṯ ləmadāyw ‘al yereḵə
yəmînwō:

17 wayyaqərēḇ ’eṯ-hamminəḥâ lə‘eḡəlwōn meleḵə mwō’āḇ wə‘eḡəlwōn ’îš
bārî’ mə’ōḏ:

18 wayəhî ka’ăšer killâ ləhaqərîḇ ’eṯ-hamminəḥâ wayəšall<sup>a</sup>ḥ
’eṯ-hā‘ām nōśə’ê hamminəḥâ:

19 wəhû’ šāḇ min-hapəsîlîm ’ăšer ’eṯ-hagiləgāl wayyō’mer dəḇar-sēṯer lî
’ēleyḵā hammeleḵə wayyō’mer hās wayyēṣə’û mē‘ālāyw kāl-hā‘ōməḏîm ‘ālāyw:

20 wə’ēhûḏ\| bā’ ’ēlāyw wəhû’-yōšēḇ b<sup>a</sup>‘ălîyaṯ hamməqērâ
’ăšer-lwō ləḇadwō wayyō’mer ’ēhûḏ dəḇar-’ĕlōhîm lî ’ēleyḵā wayyāqām
mē‘al hakissē’:

21 wayyišəl<sup>a</sup>ḥ ’ēhûḏ ’eṯ-yaḏ śəmō’lwō wayyiqq<sup>a</sup>ḥ
’eṯ-h<sup>a</sup>ḥereḇ mē‘al yereḵə yəmînwō wayyiṯəqā‘ehā bəḇiṭənwō:

22 wayyāḇō’ ḡam-hanniṣṣāḇ ’<sup>a</sup>ḥar hallahaḇ wayyisəgōr
h<sup>a</sup>ḥēleḇ bə‘aḏ hallahaḇ kî lō’ šālaf h<sup>a</sup>ḥereḇ
mibiṭənwō wayyēṣē’ haparəšəḏōnâ:

23 wayyēṣē’ ’ēhûḏ hammisədərwōnâ wayyisəgōr daləṯwōṯ hā‘alîyâ
b<sup>a</sup>‘ăḏwō wənā‘āl:

24 wəhû’ yāṣā’ w<sup>a</sup>‘ăḇāḏāyw bā’û wayyirə’û wəhinnēh daləṯwōṯ
hā‘ălîyâ nə‘ulwōṯ wayyō’mərû ’aḵə mēsîḵə hû’ ’eṯ-raḡəlāyw
b<sup>a</sup>ḥăḏar hamməqērâ:

25 wayyāḥîlû ‘aḏ-bwōš wəhinnēh ’ênennû fōṯēḥa daləṯwōṯ hā‘ălîyâ
wayyiqəḥû ’eṯ-hammafətēḥa wayyifətāḥû wəhinnēh ’ăḏōnêhem nōfēl ’arəṣâ
mēṯ:

26 wə’ēhûḏ niməlaṭ ‘aḏ hiṯəmahəməhām wəhû’ ‘āḇar ’eṯ-hapəsîlîm
wayyimmālēṭ haśśə‘îrāṯâ:

27 wayəhî bəḇwō’wō wayyiṯəq<sup>a</sup>‘ baššwōfār bəhar ’efərāyim
wayyērəḏû ‘immwō ḇənê-yiśərā’ēl min-hâār wəhû’ lifənêhem:

28 wayyō’mer<sup>3</sup> ’ălēhem riḏəfû ’<sup>a</sup>ḥăray kî-nāṯan
yəhwâ ’eṯ-’ōyəḇêḵem ’eṯ-mwō’āḇ bəyeḏəḵem wayyērəḏû ’<sup>a</sup>ḥărāyw
wayyiləkəḏû ’eṯ-m<sup>a</sup>‘əbərwōṯ hayyarədēn ləmwō’āḇ wəlō’-nāṯənû
’îš l<sup>a</sup>‘ăḇōr:

29 wayyakû ’eṯ-mwō’āḇ bā‘ēṯ hahî’ k<sup>a</sup>‘ăśereṯ ’ălāfîm ’îš
kāl-šāmēn wəḵāl-’îš ḥāyil wəlō’ niməlaṭ ’îš:

30 watikān<sup>a</sup>‘ mwō’āḇ bayywōm hahû’ t<sup>a</sup>ḥaṯ yaḏ
yiśərā’ēl watišəqōṭ hā’āreṣ šəmwōnîm šānâ: s

31 wə’<sup>a</sup>ḥărāyw hāyâ šaməgar ben-‘ănāṯ wayyaḵə ’eṯ-pəlišətîm
šēš-mē’wōṯ ’îš bəmaləmaḏ habāqār wayyōš<sup>a</sup>‘ gam-hû’
’eṯ-yiśərā’ēl: s

------------------------------------------------------------------------

[Next: Judges (Shoftim) Chapter 4](jdg004.md)
