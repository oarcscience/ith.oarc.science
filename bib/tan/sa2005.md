[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2005)  [KJV](../kjv/sa2005)  [Sep](../sep/sa2005) 
[Vul](../vul/sa2005)   
  
[2 Samuel (2 Shmuel) Index](sa2)  
  [Previous](sa2004)  [Next](sa2006) 

------------------------------------------------------------------------

### Tanach (Hebrew): 2 Samuel (2 Shmuel) Chapter 5

‎<span id="001">1</span> ‏וַיָּבֹ֜אוּ כָּל־שִׁבְטֵ֧י יִשְׂרָאֵ֛ל
אֶל־דָּוִ֖ד חֶבְר֑וֹנָה וַיֹּאמְר֣וּ לֵאמֹ֔ר הִנְנ֛וּ עַצְמְךָ֥
וּֽבְשָׂרְךָ֖ אֲנָֽחְנוּ׃

‎<span id="002">2</span> ‏גַּם־אֶתְמ֣וֹל גַּם־שִׁלְשׁ֗וֹם בִּהְי֨וֹת
שָׁא֥וּל מֶ֙לֶךְ֙ עָלֵ֔ינוּ אַתָּ֗ה הייתה הָיִ֛יתָ מוציא הַמּוֹצִ֥יא
והמבי וְהַמֵּבִ֖יא אֶת־יִשְׂרָאֵ֑ל וַיֹּ֨אמֶר יְהוָ֜ה לְךָ֗ אַתָּ֨ה
תִרְעֶ֤ה אֶת־עַמִּי֙ אֶת־יִשְׂרָאֵ֔ל וְאַתָּ֛ה תִּהְיֶ֥ה לְנָגִ֖יד
עַל־יִשְׂרָאֵֽל׃

‎<span id="003">3</span> ‏וַ֠יָּבֹאוּ כָּל־זִקְנֵ֨י יִשְׂרָאֵ֤ל
אֶל־הַמֶּ֙לֶךְ֙ חֶבְר֔וֹנָה וַיִּכְרֹ֣ת לָהֶם֩ הַמֶּ֨לֶךְ דָּוִ֥ד
בְּרִ֛ית בְּחֶבְר֖וֹן לִפְנֵ֣י יְהוָ֑ה וַיִּמְשְׁח֧וּ אֶת־דָּוִ֛ד
לְמֶ֖לֶךְ עַל־יִשְׂרָאֵֽל׃ פ

‎<span id="004">4</span> ‏בֶּן־שְׁלֹשִׁ֥ים שָׁנָ֛ה דָּוִ֖ד בְּמָלְכ֑וֹ
אַרְבָּעִ֥ים שָׁנָ֖ה מָלָֽךְ׃

‎<span id="005">5</span> ‏בְּחֶבְרוֹן֙ מָלַ֣ךְ עַל־יְהוּדָ֔ה שֶׁ֥בַע
שָׁנִ֖ים וְשִׁשָּׁ֣ה חֳדָשִׁ֑ים וּבִירוּשָׁלִַ֣ם מָלַ֗ךְ שְׁלֹשִׁ֤ים
וְשָׁלֹשׁ֙ שָׁנָ֔ה עַ֥ל כָּל־יִשְׂרָאֵ֖ל וִיהוּדָֽה׃

‎<span id="006">6</span> ‏וַיֵּ֨לֶךְ הַמֶּ֤לֶךְ וַֽאֲנָשָׁיו֙
יְר֣וּשָׁלִַ֔ם אֶל־הַיְבֻסִ֖י יוֹשֵׁ֣ב הָאָ֑רֶץ וַיֹּ֨אמֶר לְדָוִ֤ד
לֵאמֹר֙ לֹא־תָב֣וֹא הֵ֔נָּה כִּ֣י אִם־הֱסִֽירְךָ֗ הַעִוְרִ֤ים
וְהַפִּסְחִים֙ לֵאמֹ֔ר לֹֽא־יָב֥וֹא דָוִ֖ד הֵֽנָּה׃

‎<span id="007">7</span> ‏וַיִּלְכֹּ֣ד דָּוִ֔ד אֵ֖ת מְצֻדַ֣ת צִיּ֑וֹן
הִ֖יא עִ֥יר דָּוִֽד׃

‎<span id="008">8</span> ‏וַיֹּ֨אמֶר דָּוִ֜ד בַּיּ֣וֹם הַה֗וּא
כָּל־מַכֵּ֤ה יְבֻסִי֙ וְיִגַּ֣ע בַּצִּנּ֔וֹר וְאֶת־הַפִּסְחִים֙
וְאֶת־הַ֣עִוְרִ֔ים שנאו שְׂנֻאֵ֖י נֶ֣פֶשׁ דָּוִ֑ד עַל־כֵּן֙ יֹֽאמְר֔וּ
עִוֵּ֣ר וּפִסֵּ֔חַ לֹ֥א יָב֖וֹא אֶל־הַבָּֽיִת׃

‎<span id="009">9</span> ‏וַיֵּ֤שֶׁב דָּוִד֙ בַּמְּצֻדָ֔ה
וַיִּקְרָא־לָ֖הּ עִ֣יר דָּוִ֑ד וַיִּ֤בֶן דָּוִד֙ סָבִ֔יב מִן־הַמִּלּ֖וֹא
וָבָֽיְתָה׃

‎<span id="010">10</span> ‏וַיֵּ֥לֶךְ דָּוִ֖ד הָל֣וֹךְ וְגָד֑וֹל
וַיהוָ֛ה אֱלֹהֵ֥י צְבָא֖וֹת עִמּֽוֹ׃ פ

‎<span id="011">11</span> ‏וַ֠יִּשְׁלַח חִירָ֨ם מֶֽלֶךְ־צֹ֥ר מַלְאָכִים֮
אֶל־דָּוִד֒ וַעֲצֵ֣י אֲרָזִ֔ים וְחָרָשֵׁ֣י עֵ֔ץ וְחָֽרָשֵׁ֖י אֶ֣בֶן
קִ֑יר וַיִּבְנֽוּ־בַ֖יִת לְדָוִֽד׃

‎<span id="012">12</span> ‏וַיֵּ֣דַע דָּוִ֔ד כִּֽי־הֱכִינ֧וֹ יְהוָ֛ה
לְמֶ֖לֶךְ עַל־יִשְׂרָאֵ֑ל וְכִי֙ נִשֵּׂ֣א מַמְלַכְתּ֔וֹ בַּעֲב֖וּר
עַמּ֥וֹ יִשְׂרָאֵֽל׃ ס

‎<span id="013">13</span> ‏וַיִּקַּח֩ דָּוִ֨ד ע֜וֹד פִּֽלַגְשִׁ֤ים
וְנָשִׁים֙ מִיר֣וּשָׁלִַ֔ם אַחֲרֵ֖י בֹּא֣וֹ מֵחֶבְר֑וֹן וַיִּוָּ֥לְדוּ
ע֛וֹד לְדָוִ֖ד בָּנִ֥ים וּבָנֽוֹת׃

‎<span id="014">14</span> ‏וְאֵ֗לֶּה שְׁמ֛וֹת הַיִּלֹּדִ֥ים ל֖וֹ
בִּירוּשָׁלִָ֑ם שַׁמּ֣וּעַ וְשׁוֹבָ֔ב וְנָתָ֖ן וּשְׁלֹמֹֽה׃

‎<span id="015">15</span> ‏וְיִבְחָ֥ר וֶאֱלִישׁ֖וּעַ וְנֶ֥פֶג
וְיָפִֽיעַ׃

‎<span id="016">16</span> ‏וֶאֱלִישָׁמָ֥ע וְאֶלְיָדָ֖ע וֶאֱלִיפָֽלֶט׃ פ

‎<span id="017">17</span> ‏וַיִּשְׁמְע֣וּ פְלִשְׁתִּ֗ים כִּי־מָשְׁח֨וּ
אֶת־דָּוִ֤ד לְמֶ֙לֶךְ֙ עַל־יִשְׂרָאֵ֔ל וַיַּעֲל֥וּ כָל־פְּלִשְׁתִּ֖ים
לְבַקֵּ֣שׁ אֶת־דָּוִ֑ד וַיִּשְׁמַ֣ע דָּוִ֔ד וַיֵּ֖רֶד אֶל־הַמְּצוּדָֽה׃

‎<span id="018">18</span> ‏וּפְלִשְׁתִּ֖ים בָּ֑אוּ וַיִּנָּטְשׁ֖וּ
בְּעֵ֥מֶק רְפָאִֽים׃

‎<span id="019">19</span> ‏וַיִּשְׁאַ֨ל דָּוִ֤ד בַּֽיהוָה֙ לֵאמֹ֔ר
הַאֶֽעֱלֶה֙ אֶל־פְּלִשְׁתִּ֔ים הֲתִתְּנֵ֖ם בְּיָדִ֑י וַיֹּ֨אמֶר יְהוָ֤ה
אֶל־דָּוִד֙ עֲלֵ֔ה כִּֽי־נָתֹ֥ן אֶתֵּ֛ן אֶת־הַפְּלִשְׁתִּ֖ים בְּיָדֶֽךָ׃

‎<span id="020">20</span> ‏וַיָּבֹ֨א דָוִ֥ד בְּבַֽעַל־פְּרָצִים֮
וַיַּכֵּ֣ם שָׁ֣ם דָּוִד֒ וַיֹּ֕אמֶר פָּרַ֨ץ יְהוָ֧ה אֶת־אֹיְבַ֛י
לְפָנַ֖י כְּפֶ֣רֶץ מָ֑יִם עַל־כֵּ֗ן קָרָ֛א שֵֽׁם־הַמָּק֥וֹם הַה֖וּא
בַּ֥עַל פְּרָצִֽים׃

‎<span id="021">21</span> ‏וַיַּעַזְבוּ־שָׁ֖ם אֶת־עֲצַבֵּיהֶ֑ם
וַיִּשָּׂאֵ֥ם דָּוִ֖ד וַאֲנָשָֽׁיו׃ פ

‎<span id="022">22</span> ‏וַיֹּסִ֥פוּ ע֛וֹד פְּלִשְׁתִּ֖ים לַֽעֲל֑וֹת
וַיִּנָּֽטְשׁ֖וּ בְּעֵ֥מֶק רְפָאִֽים׃

‎<span id="023">23</span> ‏וַיִּשְׁאַ֤ל דָּוִד֙ בַּֽיהוָ֔ה וַיֹּ֖אמֶר
לֹ֣א תַעֲלֶ֑ה הָסֵב֙ אֶל־אַ֣חֲרֵיהֶ֔ם וּבָ֥אתָ לָהֶ֖ם מִמּ֥וּל
בְּכָאִֽים׃

‎<span id="024">24</span> ‏וִ֠יהִי בשמעך כְּֽשָׁמְעֲךָ֞ אֶת־ק֧וֹל
צְעָדָ֛ה בְּרָאשֵׁ֥י הַבְּכָאִ֖ים אָ֣ז תֶּחֱרָ֑ץ כִּ֣י אָ֗ז יָצָ֤א
יְהוָה֙ לְפָנֶ֔יךָ לְהַכּ֖וֹת בְּמַחֲנֵ֥ה פְלִשְׁתִּֽים׃

‎<span id="025">25</span> ‏וַיַּ֤עַשׂ דָּוִד֙ כֵּ֔ן כַּאֲשֶׁ֥ר צִוָּ֖הוּ
יְהוָ֑ה וַיַּךְ֙ אֶת־פְּלִשְׁתִּ֔ים מִגֶּ֖בַע עַד־בֹּאֲךָ֥ גָֽזֶר׃ פ

1 wayyāḇō’û kāl-šiḇəṭê yiśərā’ēl ’el-dāwiḏ ḥeḇərwōnâ wayyō’mərû lē’mōr
hinənû ‘aṣəməḵā ûḇəśārəḵā ’ănāḥənû:

2 gam-’eṯəmwōl gam-šiləšwōm bihəywōṯ šā’ûl meleḵə ‘ālênû ’atâ hāyîṯâ
hāyîṯā mwōṣî’ hammwōṣî’ wəhammēḇî wəhammēḇî’ ’eṯ-yiśərā’ēl wayyō’mer
yəhwâ ləḵā ’atâ ṯirə‘eh ’eṯ-‘ammî ’eṯ-yiśərā’ēl wə’atâ tihəyeh lənāḡîḏ
‘al-yiśərā’ēl:

3 wayyāḇō’û kāl-ziqənê yiśərā’ēl ’el-hammeleḵə ḥeḇərwōnâ wayyiḵərōṯ lâem
hammeleḵə dāwiḏ bərîṯ bəḥeḇərwōn lifənê yəhwâ wayyiməšəḥû ’eṯ-dāwiḏ
ləmeleḵə ‘al-yiśərā’ēl: f

4 ben-šəlōšîm šānâ dāwiḏ bəmāləḵwō ’arəbā‘îm šānâ mālāḵə:

5 bəḥeḇərwōn mālaḵə ‘al-yəhûḏâ šeḇ<sup>a</sup>‘ šānîm wəšiššâ ḥŏḏāšîm
ûḇîrûšālaim mālaḵə šəlōšîm wəšālōš šānâ ‘al kāl-yiśərā’ēl wîhûḏâ:

6 wayyēleḵə hammeleḵə wa’ănāšāyw yərûšālaim ’el-hayəḇusî ywōšēḇ hā’āreṣ
wayyō’mer ləḏāwiḏ lē’mōr lō’-ṯāḇwō’ hēnnâ kî ’im-hĕsîrəḵā
h<sup>a</sup>‘iwərîm wəhapisəḥîm lē’mōr lō’-yāḇwō’ ḏāwiḏ hēnnâ:

7 wayyiləkōḏ dāwiḏ ’ēṯ məṣuḏaṯ ṣîywōn hî’ ‘îr dāwiḏ:

8 wayyō’mer dāwiḏ bayywōm hahû’ kāl-makēh yəḇusî wəyig<sup>a</sup>‘
baṣṣinnwōr wə’eṯ-hapisəḥîm wə’eṯ-h<sup>a</sup>‘iwərîm śānə’û śənu’ê
nefeš dāwiḏ ‘al-kēn yō’mərû ‘iûēr ûfissēḥa lō’ yāḇwō’ ’el-habāyiṯ:

9 wayyēšeḇ dāwiḏ bamməṣuḏâ wayyiqərā’-lāh ‘îr dāwiḏ wayyiḇen dāwiḏ sāḇîḇ
min-hammillwō’ wāḇāyəṯâ:

10 wayyēleḵə dāwiḏ hālwōḵə wəḡāḏwōl wayhwâ ’ĕlōhê ṣəḇā’wōṯ ‘immwō: f

11 wayyišəl<sup>a</sup>ḥ ḥîrām meleḵə-ṣōr malə’āḵîm ’el-dāwiḏ
w<sup>a</sup>‘ăṣê ’ărāzîm wəḥārāšê ‘ēṣ wəḥārāšê ’eḇen qîr
wayyiḇənû-ḇayiṯ ləḏāwiḏ:

12 wayyēḏ<sup>a</sup>‘ dāwiḏ kî-hĕḵînwō yəhwâ ləmeleḵə ‘al-yiśərā’ēl
wəḵî niśśē’ maməlaḵətwō b<sup>a</sup>‘ăḇûr ‘ammwō yiśərā’ēl: s

13 wayyiqq<sup>a</sup>ḥ dāwiḏ ‘wōḏ pilaḡəšîm wənāšîm mîrûšālaim
’<sup>a</sup>ḥărê bō’wō mēḥeḇərwōn wayyiûāləḏû ‘wōḏ ləḏāwiḏ bānîm
ûḇānwōṯ:

14 wə’ēlleh šəmwōṯ hayyillōḏîm lwō bîrûšālāim šammû‘a wəšwōḇāḇ wənāṯān
ûšəlōmōh:

15 wəyiḇəḥār we’ĕlîšû‘a wənefeḡ wəyāfî‘a:

16 we’ĕlîšāmā‘ wə’eləyāḏā‘ we’ĕlîfāleṭ: f

17 wayyišəmə‘û fəlišətîm kî-māšəḥû ’eṯ-dāwiḏ ləmeleḵə ‘al-yiśərā’ēl
wayy<sup>a</sup>‘ălû ḵāl-pəlišətîm ləḇaqqēš ’eṯ-dāwiḏ
wayyišəm<sup>a</sup>‘ dāwiḏ wayyēreḏ ’el-hamməṣûḏâ:

18 ûfəlišətîm bā’û wayyinnāṭəšû bə‘ēmeq rəfā’îm:

19 wayyišə’al dāwiḏ bayhwâ lē’mōr ha’e‘ĕleh ’el-pəlišətîm hăṯitənēm
bəyāḏî wayyō’mer yəhwâ ’el-dāwiḏ ‘ălēh kî-nāṯōn ’etēn ’eṯ-hapəlišətîm
bəyāḏeḵā:

20 wayyāḇō’ ḏāwiḏ bəḇ<sup>a</sup>‘al-pərāṣîm wayyakēm šām dāwiḏ
wayyō’mer pāraṣ yəhwâ ’eṯ-’ōyəḇay ləfānay kəfereṣ māyim ‘al-kēn qārā’
šēm-hammāqwōm hahû’ b<sup>a</sup>‘al pərāṣîm:

21 wayy<sup>a</sup>‘azəḇû-šām ’eṯ-‘ăṣabêhem wayyiśśā’ēm dāwiḏ
wa’ănāšāyw: f

22 wayyōsifû ‘wōḏ pəlišətîm l<sup>a</sup>‘ălwōṯ wayyinnāṭəšû bə‘ēmeq
rəfā’îm:

23 wayyišə’al dāwiḏ bayhwâ wayyō’mer lō’ ṯ<sup>a</sup>‘ăleh hāsēḇ
’el-’<sup>a</sup>ḥărêhem ûḇā’ṯā lâem mimmûl bəḵā’îm:

24 wîhî bəšāmə‘ăḵā kəšāmə‘ăḵā ’eṯ-qwōl ṣə‘āḏâ bərā’šê habəḵā’îm ’āz
teḥĕrāṣ kî ’āz yāṣā’ yəhwâ ləfāneyḵā ləhakwōṯ bəm<sup>a</sup>ḥănēh
fəlišətîm:

25 wayy<sup>a</sup>‘aś dāwiḏ kēn ka’ăšer ṣiûâû yəhwâ wayyaḵə
’eṯ-pəlišətîm migeḇ<sup>a</sup>‘ ‘aḏ-bō’ăḵā ḡāzer: f

------------------------------------------------------------------------

[Next: 2 Samuel (2 Shmuel) Chapter 6](sa2006)
