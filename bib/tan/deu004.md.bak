[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu004)  [KJV](../kjv/deu004)  [Sep](../sep/deu004.md) 
[Vul](../vul/deu004.md)   
  
[Deuteronomy (Devarim) Index](deu.md)  
  [Previous](deu003)  [Next](deu005.md) 

------------------------------------------------------------------------

### Tanach (Hebrew): Deuteronomy (Devarim) Chapter 4

‎<span id="001">1</span> ‏וְעַתָּ֣ה יִשְׂרָאֵ֗ל שְׁמַ֤ע אֶל־הַֽחֻקִּים֙
וְאֶל־הַמִּשְׁפָּטִ֔ים אֲשֶׁ֧ר אָֽנֹכִ֛י מְלַמֵּ֥ד אֶתְכֶ֖ם לַעֲשׂ֑וֹת
לְמַ֣עַן תִּֽחְי֗וּ וּבָאתֶם֙ וִֽירִשְׁתֶּ֣ם אֶת־הָאָ֔רֶץ אֲשֶׁ֧ר
יְהוָ֛ה אֱלֹהֵ֥י אֲבֹתֵיכֶ֖ם נֹתֵ֥ן לָכֶֽם׃

‎<span id="002">2</span> ‏לֹ֣א תֹסִ֗פוּ עַל־הַדָּבָר֙ אֲשֶׁ֤ר אָנֹכִי֙
מְצַוֶּ֣ה אֶתְכֶ֔ם וְלֹ֥א תִגְרְע֖וּ מִמֶּ֑נּוּ לִשְׁמֹ֗ר אֶת־מִצְוֹת֙
יְהוָ֣ה אֱלֹֽהֵיכֶ֔ם אֲשֶׁ֥ר אָנֹכִ֖י מְצַוֶּ֥ה אֶתְכֶֽם׃

‎<span id="003">3</span> ‏עֵֽינֵיכֶם֙ הָֽרֹאֹ֔ת אֵ֛ת אֲשֶׁר־עָשָׂ֥ה
יְהוָ֖ה בְּבַ֣עַל פְּע֑וֹר כִּ֣י כָל־הָאִ֗ישׁ אֲשֶׁ֤ר הָלַךְ֙ אַחֲרֵ֣י
בַֽעַל־פְּע֔וֹר הִשְׁמִיד֛וֹ יְהוָ֥ה אֱלֹהֶ֖יךָ מִקִּרְבֶּֽךָ׃

‎<span id="004">4</span> ‏וְאַתֶּם֙ הַדְּבֵקִ֔ים בַּיהוָ֖ה אֱלֹהֵיכֶ֑ם
חַיִּ֥ים כֻּלְּכֶ֖ם הַיּֽוֹם׃

‎<span id="005">5</span> ‏רְאֵ֣ה׀ לִמַּ֣דְתִּי אֶתְכֶ֗ם חֻקִּים֙
וּמִשְׁפָּטִ֔ים כַּאֲשֶׁ֥ר צִוַּ֖נִי יְהוָ֣ה אֱלֹהָ֑י לַעֲשׂ֣וֹת כֵּ֔ן
בְּקֶ֣רֶב הָאָ֔רֶץ אֲשֶׁ֥ר אַתֶּ֛ם בָּאִ֥ים שָׁ֖מָּה לְרִשְׁתָּֽהּ׃

‎<span id="006">6</span> ‏וּשְׁמַרְתֶּם֮ וַעֲשִׂיתֶם֒ כִּ֣י הִ֤וא
חָכְמַתְכֶם֙ וּבִ֣ינַתְכֶ֔ם לְעֵינֵ֖י הָעַמִּ֑ים אֲשֶׁ֣ר יִשְׁמְע֗וּן
אֵ֚ת כָּל־הַחֻקִּ֣ים הָאֵ֔לֶּה וְאָמְר֗וּ רַ֚ק עַם־חָכָ֣ם וְנָב֔וֹן
הַגּ֥וֹי הַגָּד֖וֹל הַזֶּֽה׃

‎<span id="007">7</span> ‏כִּ֚י מִי־ג֣וֹי גָּד֔וֹל אֲשֶׁר־ל֥וֹ אֱלֹהִ֖ים
קְרֹבִ֣ים אֵלָ֑יו כַּיהוָ֣ה אֱלֹהֵ֔ינוּ בְּכָל־קָרְאֵ֖נוּ אֵלָֽיו׃

‎<span id="008">8</span> ‏וּמִי֙ גּ֣וֹי גָּד֔וֹל אֲשֶׁר־ל֛וֹ חֻקִּ֥ים
וּמִשְׁפָּטִ֖ים צַדִּיקִ֑ם כְּכֹל֙ הַתּוֹרָ֣ה הַזֹּ֔את אֲשֶׁ֧ר אָנֹכִ֛י
נֹתֵ֥ן לִפְנֵיכֶ֖ם הַיּֽוֹם׃

‎<span id="009">9</span> ‏רַ֡ק הִשָּׁ֣מֶר לְךָ֩ וּשְׁמֹ֨ר נַפְשְׁךָ֜
מְאֹ֗ד פֶּן־תִּשְׁכַּ֨ח אֶת־הַדְּבָרִ֜ים אֲשֶׁר־רָא֣וּ עֵינֶ֗יךָ
וּפֶן־יָס֙וּרוּ֙ מִלְּבָ֣בְךָ֔ כֹּ֖ל יְמֵ֣י חַיֶּ֑יךָ וְהוֹדַעְתָּ֥ם
לְבָנֶ֖יךָ וְלִבְנֵ֥י בָנֶֽיךָ׃

‎<span id="010">10</span> ‏י֗וֹם אֲשֶׁ֨ר עָמַ֜דְתָּ לִפְנֵ֨י יְהוָ֣ה
אֱלֹהֶיךָ֮ בְּחֹרֵב֒ בֶּאֱמֹ֨ר יְהוָ֜ה אֵלַ֗י הַקְהֶל־לִי֙ אֶת־הָעָ֔ם
וְאַשְׁמִעֵ֖ם אֶת־דְּבָרָ֑י אֲשֶׁ֨ר יִלְמְד֜וּן לְיִרְאָ֣ה אֹתִ֗י
כָּל־הַיָּמִים֙ אֲשֶׁ֨ר הֵ֤ם חַיִּים֙ עַל־הָ֣אֲדָמָ֔ה וְאֶת־בְּנֵיהֶ֖ם
יְלַמֵּדֽוּן׃

‎<span id="011">11</span> ‏וַתִּקְרְב֥וּן וַתַּֽעַמְד֖וּן תַּ֣חַת הָהָ֑ר
וְהָהָ֞ר בֹּעֵ֤ר בָּאֵשׁ֙ עַד־לֵ֣ב הַשָּׁמַ֔יִם חֹ֖שֶׁךְ עָנָ֥ן
וַעֲרָפֶֽל׃

‎<span id="012">12</span> ‏וַיְדַבֵּ֧ר יְהוָ֛ה אֲלֵיכֶ֖ם מִתּ֣וֹךְ
הָאֵ֑שׁ ק֤וֹל דְּבָרִים֙ אַתֶּ֣ם שֹׁמְעִ֔ים וּתְמוּנָ֛ה אֵינְכֶ֥ם
רֹאִ֖ים זוּלָתִ֥י קֽוֹל׃

‎<span id="013">13</span> ‏וַיַּגֵּ֨ד לָכֶ֜ם אֶת־בְּרִית֗וֹ אֲשֶׁ֨ר
צִוָּ֤ה אֶתְכֶם֙ לַעֲשׂ֔וֹת עֲשֶׂ֖רֶת הַדְּבָרִ֑ים וַֽיִּכְתְּבֵ֔ם
עַל־שְׁנֵ֖י לֻח֥וֹת אֲבָנִֽים׃

‎<span id="014">14</span> ‏וְאֹתִ֞י צִוָּ֤ה יְהוָה֙ בָּעֵ֣ת הַהִ֔וא
לְלַמֵּ֣ד אֶתְכֶ֔ם חֻקִּ֖ים וּמִשְׁפָּטִ֑ים לַעֲשֹׂתְכֶ֣ם אֹתָ֔ם
בָּאָ֕רֶץ אֲשֶׁ֥ר אַתֶּ֛ם עֹבְרִ֥ים שָׁ֖מָּה לְרִשְׁתָּֽהּ׃

‎<span id="015">15</span> ‏וְנִשְׁמַרְתֶּ֥ם מְאֹ֖ד לְנַפְשֹׁתֵיכֶ֑ם
כִּ֣י לֹ֤א רְאִיתֶם֙ כָּל־תְּמוּנָ֔ה בְּי֗וֹם דִּבֶּ֨ר יְהוָ֧ה אֲלֵיכֶ֛ם
בְּחֹרֵ֖ב מִתּ֥וֹךְ הָאֵֽשׁ׃

‎<span id="016">16</span> ‏פֶּ֨ן־תַּשְׁחִת֔וּן וַעֲשִׂיתֶ֥ם לָכֶ֛ם
פֶּ֖סֶל תְּמוּנַ֣ת כָּל־סָ֑מֶל תַּבְנִ֥ית זָכָ֖ר א֥וֹ נְקֵבָֽה׃

‎<span id="017">17</span> ‏תַּבְנִ֕ית כָּל־בְּהֵמָ֖ה אֲשֶׁ֣ר בָּאָ֑רֶץ
תַּבְנִית֙ כָּל־צִפּ֣וֹר כָּנָ֔ף אֲשֶׁ֥ר תָּע֖וּף בַּשָּׁמָֽיִם׃

‎<span id="018">18</span> ‏תַּבְנִ֕ית כָּל־רֹמֵ֖שׂ בָּאֲדָמָ֑ה
תַּבְנִ֛ית כָּל־דָּגָ֥ה אֲשֶׁר־בַּמַּ֖יִם מִתַּ֥חַת לָאָֽרֶץ׃

‎<span id="019">19</span> ‏וּפֶן־תִּשָּׂ֨א עֵינֶ֜יךָ הַשָּׁמַ֗יְמָה
וְֽ֠רָאִיתָ אֶת־הַשֶּׁ֨מֶשׁ וְאֶת־הַיָּרֵ֜חַ וְאֶת־הַכּֽוֹכָבִ֗ים כֹּ֚ל
צְבָ֣א הַשָּׁמַ֔יִם וְנִדַּחְתָּ֛ וְהִשְׁתַּחֲוִ֥יתָ לָהֶ֖ם
וַעֲבַדְתָּ֑ם אֲשֶׁ֨ר חָלַ֜ק יְהוָ֤ה אֱלֹהֶ֙יךָ֙ אֹתָ֔ם לְכֹל֙
הָֽעַמִּ֔ים תַּ֖חַת כָּל־הַשָּׁמָֽיִם׃

‎<span id="020">20</span> ‏וְאֶתְכֶם֙ לָקַ֣ח יְהוָ֔ה וַיּוֹצִ֥א אֶתְכֶ֛ם
מִכּ֥וּר הַבַּרְזֶ֖ל מִמִּצְרָ֑יִם לִהְי֥וֹת ל֛וֹ לְעַ֥ם נַחֲלָ֖ה
כַּיּ֥וֹם הַזֶּֽה׃

‎<span id="021">21</span> ‏וַֽיהוָ֥ה הִתְאַנֶּף־בִּ֖י עַל־דִּבְרֵיכֶ֑ם
וַיִּשָּׁבַ֗ע לְבִלְתִּ֤י עָבְרִי֙ אֶת־הַיַּרְדֵּ֔ן וּלְבִלְתִּי־בֹא֙
אֶל־הָאָ֣רֶץ הַטּוֹבָ֔ה אֲשֶׁר֙ יְהוָ֣ה אֱלֹהֶ֔יךָ נֹתֵ֥ן לְךָ֖
נַחֲלָֽה׃

‎<span id="022">22</span> ‏כִּ֣י אָנֹכִ֥י מֵת֙ בָּאָ֣רֶץ הַזֹּ֔את
אֵינֶ֥נִּי עֹבֵ֖ר אֶת־הַיַּרְדֵּ֑ן וְאַתֶּם֙ עֹֽבְרִ֔ים וִֽירִשְׁתֶּ֕ם
אֶת־הָאָ֥רֶץ הַטּוֹבָ֖ה הַזֹּֽאת׃

‎<span id="023">23</span> ‏הִשָּׁמְר֣וּ לָכֶ֗ם פֶּֽן־תִּשְׁכְּחוּ֙
אֶת־בְּרִ֤ית יְהוָה֙ אֱלֹ֣הֵיכֶ֔ם אֲשֶׁ֥ר כָּרַ֖ת עִמָּכֶ֑ם וַעֲשִׂיתֶ֨ם
לָכֶ֥ם פֶּ֙סֶל֙ תְּמ֣וּנַת כֹּ֔ל אֲשֶׁ֥ר צִוְּךָ֖ יְהוָ֥ה אֱלֹהֶֽיךָ׃

‎<span id="024">24</span> ‏כִּ֚י יְהוָ֣ה אֱלֹהֶ֔יךָ אֵ֥שׁ אֹכְלָ֖ה ה֑וּא
אֵ֖ל קַנָּֽא׃ פ

‎<span id="025">25</span> ‏כִּֽי־תוֹלִ֤יד בָּנִים֙ וּבְנֵ֣י בָנִ֔ים
וְנוֹשַׁנְתֶּ֖ם בָּאָ֑רֶץ וְהִשְׁחַתֶּ֗ם וַעֲשִׂ֤יתֶם פֶּ֙סֶל֙
תְּמ֣וּנַת כֹּ֔ל וַעֲשִׂיתֶ֥ם הָרַ֛ע בְּעֵינֵ֥י יְהוָֽה־אֱלֹהֶ֖יךָ
לְהַכְעִיסֽוֹ׃

‎<span id="026">26</span> ‏הַעִידֹתִי֩ בָכֶ֨ם הַיּ֜וֹם אֶת־הַשָּׁמַ֣יִם
וְאֶת־הָאָ֗רֶץ כִּֽי־אָבֹ֣ד תֹּאבֵדוּן֮ מַהֵר֒ מֵעַ֣ל הָאָ֔רֶץ אֲשֶׁ֨ר
אַתֶּ֜ם עֹבְרִ֧ים אֶת־הַיַּרְדֵּ֛ן שָׁ֖מָּה לְרִשְׁתָּ֑הּ
לֹֽא־תַאֲרִיכֻ֤ן יָמִים֙ עָלֶ֔יהָ כִּ֥י הִשָּׁמֵ֖ד תִּשָּׁמֵדֽוּן׃

‎<span id="027">27</span> ‏וְהֵפִ֧יץ יְהוָ֛ה אֶתְכֶ֖ם בָּעַמִּ֑ים
וְנִשְׁאַרְתֶּם֙ מְתֵ֣י מִסְפָּ֔ר בַּגּוֹיִ֕ם אֲשֶׁ֨ר יְנַהֵ֧ג יְהוָ֛ה
אֶתְכֶ֖ם שָֽׁמָּה׃

‎<span id="028">28</span> ‏וַעֲבַדְתֶּם־שָׁ֣ם אֱלֹהִ֔ים מַעֲשֵׂ֖ה יְדֵ֣י
אָדָ֑ם עֵ֣ץ וָאֶ֔בֶן אֲשֶׁ֤ר לֹֽא־יִרְאוּן֙ וְלֹ֣א יִשְׁמְע֔וּן וְלֹ֥א
יֹֽאכְל֖וּן וְלֹ֥א יְרִיחֻֽן׃

‎<span id="029">29</span> ‏וּבִקַּשְׁתֶּ֥ם מִשָּׁ֛ם אֶת־יְהוָ֥ה
אֱלֹהֶ֖יךָ וּמָצָ֑אתָ כִּ֣י תִדְרְשֶׁ֔נּוּ בְּכָל־לְבָבְךָ֖
וּבְכָל־נַפְשֶֽׁךָ׃

‎<span id="030">30</span> ‏בַּצַּ֣ר לְךָ֔ וּמְצָא֕וּךָ כֹּ֖ל
הַדְּבָרִ֣ים הָאֵ֑לֶּה בְּאַחֲרִית֙ הַיָּמִ֔ים וְשַׁבְתָּ֙ עַד־יְהוָ֣ה
אֱלֹהֶ֔יךָ וְשָׁמַעְתָּ֖ בְּקֹלֽוֹ׃

‎<span id="031">31</span> ‏כִּ֣י אֵ֤ל רַחוּם֙ יְהוָ֣ה אֱלֹהֶ֔יךָ לֹ֥א
יַרְפְּךָ֖ וְלֹ֣א יַשְׁחִיתֶ֑ךָ וְלֹ֤א יִשְׁכַּח֙ אֶת־בְּרִ֣ית
אֲבֹתֶ֔יךָ אֲשֶׁ֥ר נִשְׁבַּ֖ע לָהֶֽם׃

‎<span id="032">32</span> ‏כִּ֣י שְׁאַל־נָא֩ לְיָמִ֨ים רִֽאשֹׁנִ֜ים
אֲשֶׁר־הָי֣וּ לְפָנֶ֗יךָ לְמִן־הַיּוֹם֙ אֲשֶׁר֩ בָּרָ֨א אֱלֹהִ֤ים׀
אָדָם֙ עַל־הָאָ֔רֶץ וּלְמִקְצֵ֥ה הַשָּׁמַ֖יִם וְעַד־קְצֵ֣ה הַשָּׁמָ֑יִם
הֲנִֽהְיָ֗ה כַּדָּבָ֤ר הַגָּדוֹל֙ הַזֶּ֔ה א֖וֹ הֲנִשְׁמַ֥ע כָּמֹֽהוּ׃

‎<span id="033">33</span> ‏הֲשָׁ֣מַֽע עָם֩ ק֨וֹל אֱלֹהִ֜ים מְדַבֵּ֧ר
מִתּוֹךְ־הָאֵ֛שׁ כַּאֲשֶׁר־שָׁמַ֥עְתָּ אַתָּ֖ה וַיֶּֽחִי׃

‎<span id="034">34</span> ‏א֣וֹ׀ הֲנִסָּ֣ה אֱלֹהִ֗ים לָ֠בוֹא לָקַ֨חַת
ל֣וֹ גוֹי֮ מִקֶּ֣רֶב גּוֹי֒ בְּמַסֹּת֩ בְּאֹתֹ֨ת וּבְמוֹפְתִ֜ים
וּבְמִלְחָמָ֗ה וּבְיָ֤ד חֲזָקָה֙ וּבִזְר֣וֹעַ נְטוּיָ֔ה וּבְמוֹרָאִ֖ים
גְּדֹלִ֑ים כְּ֠כֹל אֲשֶׁר־עָשָׂ֨ה לָכֶ֜ם יְהוָ֧ה אֱלֹהֵיכֶ֛ם
בְּמִצְרַ֖יִם לְעֵינֶֽיךָ׃

‎<span id="035">35</span> ‏אַתָּה֙ הָרְאֵ֣תָ לָדַ֔עַת כִּ֥י יְהוָ֖ה
ה֣וּא הָאֱלֹהִ֑ים אֵ֥ין ע֖וֹד מִלְבַדּֽוֹ׃

‎<span id="036">36</span> ‏מִן־הַשָּׁמַ֛יִם הִשְׁמִֽיעֲךָ֥ אֶת־קֹל֖וֹ
לְיַסְּרֶ֑ךָּ וְעַל־הָאָ֗רֶץ הֶרְאֲךָ֙ אֶת־אִשּׁ֣וֹ הַגְּדוֹלָ֔ה
וּדְבָרָ֥יו שָׁמַ֖עְתָּ מִתּ֥וֹךְ הָאֵֽשׁ׃

‎<span id="037">37</span> ‏וְתַ֗חַת כִּ֤י אָהַב֙ אֶת־אֲבֹתֶ֔יךָ
וַיִּבְחַ֥ר בְּזַרְע֖וֹ אַחֲרָ֑יו וַיּוֹצִֽאֲךָ֧ בְּפָנָ֛יו בְּכֹח֥וֹ
הַגָּדֹ֖ל מִמִּצְרָֽיִם׃

‎<span id="038">38</span> ‏לְהוֹרִ֗ישׁ גּוֹיִ֛ם גְּדֹלִ֧ים וַעֲצֻמִ֛ים
מִמְּךָ֖ מִפָּנֶ֑יךָ לַהֲבִֽיאֲךָ֗ לָֽתֶת־לְךָ֧ אֶת־אַרְצָ֛ם נַחֲלָ֖ה
כַּיּ֥וֹם הַזֶּֽה׃

‎<span id="039">39</span> ‏וְיָדַעְתָּ֣ הַיּ֗וֹם וַהֲשֵׁבֹתָ֮
אֶל־לְבָבֶךָ֒ כִּ֤י יְהוָה֙ ה֣וּא הָֽאֱלֹהִ֔ים בַּשָּׁמַ֣יִם מִמַּ֔עַל
וְעַל־הָאָ֖רֶץ מִתָּ֑חַת אֵ֖ין עֽוֹד׃

‎<span id="040">40</span> ‏וְשָׁמַרְתָּ֞ אֶת־חֻקָּ֣יו וְאֶת־מִצְוֹתָ֗יו
אֲשֶׁ֨ר אָנֹכִ֤י מְצַוְּךָ֙ הַיּ֔וֹם אֲשֶׁר֙ יִיטַ֣ב לְךָ֔ וּלְבָנֶ֖יךָ
אַחֲרֶ֑יךָ וּלְמַ֨עַן תַּאֲרִ֤יךְ יָמִים֙ עַל־הָ֣אֲדָמָ֔ה אֲשֶׁ֨ר
יְהוָ֧ה אֱלֹהֶ֛יךָ נֹתֵ֥ן לְךָ֖ כָּל־הַיָּמִֽים׃ פ

‎<span id="041">41</span> ‏אָ֣ז יַבְדִּ֤יל מֹשֶׁה֙ שָׁלֹ֣שׁ עָרִ֔ים
בְּעֵ֖בֶר הַיַּרְדֵּ֑ן מִזְרְחָ֖ה שָֽׁמֶשׁ׃

‎<span id="042">42</span> ‏לָנֻ֨ס שָׁ֜מָּה רוֹצֵ֗חַ אֲשֶׁ֨ר יִרְצַ֤ח
אֶת־רֵעֵ֙הוּ֙ בִּבְלִי־דַ֔עַת וְה֛וּא לֹא־שֹׂנֵ֥א ל֖וֹ מִתְּמ֣וֹל
שִׁלְשׁ֑וֹם וְנָ֗ס אֶל־אַחַ֛ת מִן־הֶעָרִ֥ים הָאֵ֖ל וָחָֽי׃

‎<span id="043">43</span> ‏אֶת־בֶּ֧צֶר בַּמִּדְבָּ֛ר בְּאֶ֥רֶץ
הַמִּישֹׁ֖ר לָרֻֽאוּבֵנִ֑י<sup>1</sup> וְאֶת־רָאמֹ֤ת בַּגִּלְעָד֙
לַגָּדִ֔י וְאֶת־גּוֹלָ֥ן בַּבָּשָׁ֖ן לַֽמְנַשִּֽׁי׃

‎<span id="044">44</span> ‏וְזֹ֖את הַתּוֹרָ֑ה אֲשֶׁר־שָׂ֣ם מֹשֶׁ֔ה
לִפְנֵ֖י בְּנֵ֥י יִשְׂרָאֵֽל׃

‎<span id="045">45</span> ‏אֵ֚לֶּה הָֽעֵדֹ֔ת וְהַֽחֻקִּ֖ים
וְהַמִּשְׁפָּטִ֑ים אֲשֶׁ֨ר דִּבֶּ֤ר מֹשֶׁה֙ אֶל־בְּנֵ֣י יִשְׂרָאֵ֔ל
בְּצֵאתָ֖ם מִמִּצְרָֽיִם׃

‎<span id="046">46</span> ‏בְּעֵ֨בֶר הַיַּרְדֵּ֜ן בַּגַּ֗יְא מ֚וּל
בֵּ֣ית פְּע֔וֹר בְּאֶ֗רֶץ סִיחֹן֙ מֶ֣לֶךְ הָֽאֱמֹרִ֔י אֲשֶׁ֥ר יוֹשֵׁ֖ב
בְּחֶשְׁבּ֑וֹן אֲשֶׁ֨ר הִכָּ֤ה מֹשֶׁה֙ וּבְנֵֽי יִשְׂרָאֵ֔ל בְּצֵאתָ֖ם
מִמִּצְרָֽיִם׃

‎<span id="047">47</span> ‏וַיִּֽירְשׁ֨וּ אֶת־אַרְצ֜וֹ וְאֶת־אֶ֣רֶץ׀
ע֣וֹג מֶֽלֶךְ־הַבָּשָׁ֗ן שְׁנֵי֙ מַלְכֵ֣י הָֽאֱמֹרִ֔י אֲשֶׁ֖ר בְּעֵ֣בֶר
הַיַּרְדֵּ֑ן מִזְרַ֖ח שָֽׁמֶשׁ׃

‎<span id="048">48</span> ‏מֵעֲרֹעֵ֞ר אֲשֶׁ֨ר עַל־שְׂפַת־נַ֧חַל אַרְנֹ֛ן
וְעַד־הַ֥ר שִׂיאֹ֖ן ה֥וּא חֶרְמֽוֹן׃

‎<span id="049">49</span> ‏וְכָל־הָ֨עֲרָבָ֜ה עֵ֤בֶר הַיַּרְדֵּן֙
מִזְרָ֔חָה וְעַ֖ד יָ֣ם הָעֲרָבָ֑ה תַּ֖חַת אַשְׁדֹּ֥ת הַפִּסְגָּֽה׃ פ

1 wə‘atâ yiśərā’ēl šəm<sup>a</sup>‘ ’el-h<sup>a</sup>ḥuqqîm
wə’el-hammišəpāṭîm ’ăšer ’ānōḵî məlammēḏ ’eṯəḵem l<sup>a</sup>‘ăśwōṯ
ləm<sup>a</sup>‘an tiḥəyû ûḇā’ṯem wîrišətem ’eṯ-hā’āreṣ ’ăšer yəhwâ
’ĕlōhê ’ăḇōṯêḵem nōṯēn lāḵem:

2 lō’ ṯōsifû ‘al-hadāḇār ’ăšer ’ānōḵî məṣaûeh ’eṯəḵem wəlō’ ṯiḡərə‘û
mimmennû lišəmōr ’eṯ-miṣəwōṯ yəhwâ ’ĕlōhêḵem ’ăšer ’ānōḵî məṣaûeh
’eṯəḵem:

3 ‘ênêḵem hārō’ōṯ ’ēṯ ’ăšer-‘āśâ yəhwâ bəḇ<sup>a</sup>‘al pə‘wōr kî
ḵāl-hā’îš ’ăšer hālaḵə ’<sup>a</sup>ḥărê ḇ<sup>a</sup>‘al-pə‘wōr
hišəmîḏwō yəhwâ ’ĕlōheyḵā miqqirəbeḵā:

4 wə’atem hadəḇēqîm bayhwâ ’ĕlōhêḵem ḥayyîm kulləḵem hayywōm:

5 rə’ēh\| limmaḏətî ’eṯəḵem ḥuqqîm ûmišəpāṭîm ka’ăšer ṣiûanî yəhwâ
’ĕlōhāy l<sup>a</sup>‘ăśwōṯ kēn bəqereḇ hā’āreṣ ’ăšer ’atem bā’îm šāmmâ
lərišətāh:

6 ûšəmarətem w<sup>a</sup>‘ăśîṯem kî hiw’ ḥāḵəmaṯəḵem ûḇînaṯəḵem lə‘ênê
hā‘ammîm ’ăšer yišəmə‘ûn ’ēṯ kāl-h<sup>a</sup>ḥuqqîm hā’ēlleh wə’āmərû
raq ‘am-ḥāḵām wənāḇwōn hagwōy hagāḏwōl hazzeh:

7 kî mî-ḡwōy gāḏwōl ’ăšer-lwō ’ĕlōhîm qərōḇîm ’ēlāyw kayhwâ ’ĕlōhênû
bəḵāl-qārə’ēnû ’ēlāyw:

8 ûmî gwōy gāḏwōl ’ăšer-lwō ḥuqqîm ûmišəpāṭîm ṣadîqim kəḵōl hatwōrâ
hazzō’ṯ ’ăšer ’ānōḵî nōṯēn lifənêḵem hayywōm:

9 raq hiššāmer ləḵā ûšəmōr nafəšəḵā mə’ōḏ pen-tišək<sup>a</sup>ḥ
’eṯ-hadəḇārîm ’ăšer-rā’û ‘êneyḵā ûfen-yāsûrû milləḇāḇəḵā kōl yəmê
ḥayyeyḵā wəhwōḏ<sup>a</sup>‘ətām ləḇāneyḵā wəliḇənê ḇāneyḵā:

10 ywōm ’ăšer ‘āmaḏətā lifənê yəhwâ ’ĕlōheyḵā bəḥōrēḇ be’ĕmōr yəhwâ
’ēlay haqəhel-lî ’eṯ-hā‘ām wə’ašəmi‘ēm ’eṯ-dəḇārāy ’ăšer yiləməḏûn
ləyirə’â ’ōṯî kāl-hayyāmîm ’ăšer hēm ḥayyîm ‘al-hā’ăḏāmâ wə’eṯ-bənêhem
yəlammēḏûn:

11 watiqərəḇûn wat<sup>a</sup>‘aməḏûn t<sup>a</sup>ḥaṯ hâār wəhâār bō‘ēr
bā’ēš ‘aḏ-lēḇ haššāmayim ḥōšeḵə ‘ānān w<sup>a</sup>‘ărāfel:

12 wayəḏabēr yəhwâ ’ălêḵem mitwōḵə hā’ēš qwōl dəḇārîm ’atem šōmə‘îm
ûṯəmûnâ ’ênəḵem rō’îm zûlāṯî qwōl:

13 wayyagēḏ lāḵem ’eṯ-bərîṯwō ’ăšer ṣiûâ ’eṯəḵem l<sup>a</sup>‘ăśwōṯ
‘ăśereṯ hadəḇārîm wayyiḵətəḇēm ‘al-šənê luḥwōṯ ’ăḇānîm:

14 wə’ōṯî ṣiûâ yəhwâ bā‘ēṯ hahiw’ ləlammēḏ ’eṯəḵem ḥuqqîm ûmišəpāṭîm
l<sup>a</sup>‘ăśōṯəḵem ’ōṯām bā’āreṣ ’ăšer ’atem ‘ōḇərîm šāmmâ
lərišətāh:

15 wənišəmarətem mə’ōḏ lənafəšōṯêḵem kî lō’ rə’îṯem kāl-təmûnâ bəywōm
diber yəhwâ ’ălêḵem bəḥōrēḇ mitwōḵə hā’ēš:

16 pen-tašəḥiṯûn w<sup>a</sup>‘ăśîṯem lāḵem pesel təmûnaṯ kāl-sāmel
taḇənîṯ zāḵār ’wō nəqēḇâ:

17 taḇənîṯ kāl-bəhēmâ ’ăšer bā’āreṣ taḇənîṯ kāl-ṣipwōr kānāf ’ăšer tā‘ûf
baššāmāyim:

18 taḇənîṯ kāl-rōmēś bā’ăḏāmâ taḇənîṯ kāl-dāḡâ ’ăšer-bammayim
mit<sup>a</sup>ḥaṯ lā’āreṣ:

19 ûfen-tiśśā’ ‘êneyḵā haššāmayəmâ wərā’îṯā ’eṯ-haššemeš wə’eṯ-hayyārēḥa
wə’eṯ-hakwōḵāḇîm kōl ṣəḇā’ haššāmayim wənid<sup>a</sup>ḥətā
wəhišət<sup>a</sup>ḥăwîṯā lâem w<sup>a</sup>‘ăḇaḏətām ’ăšer ḥālaq yəhwâ
’ĕlōheyḵā ’ōṯām ləḵōl hā‘ammîm t<sup>a</sup>ḥaṯ kāl-haššāmāyim:

20 wə’eṯəḵem lāq<sup>a</sup>ḥ yəhwâ wayywōṣi’ ’eṯəḵem mikûr habarəzel
mimmiṣərāyim lihəywōṯ lwō lə‘am n<sup>a</sup>ḥălâ kayywōm hazzeh:

21 wayhwâ hiṯə’annef-bî ‘al-diḇərêḵem wayyiššāḇ<sup>a</sup>‘ ləḇilətî
‘āḇərî ’eṯ-hayyarədēn ûləḇilətî-ḇō’ ’el-hā’āreṣ haṭṭwōḇâ ’ăšer yəhwâ
’ĕlōheyḵā nōṯēn ləḵā n<sup>a</sup>ḥălâ:

22 kî ’ānōḵî mēṯ bā’āreṣ hazzō’ṯ ’ênennî ‘ōḇēr ’eṯ-hayyarədēn wə’atem
‘ōḇərîm wîrišətem ’eṯ-hā’āreṣ haṭṭwōḇâ hazzō’ṯ:

23 hiššāmərû lāḵem pen-tišəkəḥû ’eṯ-bərîṯ yəhwâ ’ĕlōhêḵem ’ăšer kāraṯ
‘immāḵem w<sup>a</sup>‘ăśîṯem lāḵem pesel təmûnaṯ kōl ’ăšer ṣiûəḵā yəhwâ
’ĕlōheyḵā:

24 kî yəhwâ ’ĕlōheyḵā ’ēš ’ōḵəlâ hû’ ’ēl qannā’: f

25 kî-ṯwōlîḏ bānîm ûḇənê ḇānîm wənwōšanətem bā’āreṣ wəhišəḥatem
w<sup>a</sup>‘ăśîṯem pesel təmûnaṯ kōl w<sup>a</sup>‘ăśîṯem
hār<sup>a</sup>‘ bə‘ênê yəhwâ-’ĕlōheyḵā ləhaḵə‘îswō:

26 h<sup>a</sup>‘îḏōṯî ḇāḵem hayywōm ’eṯ-haššāmayim wə’eṯ-hā’āreṣ
kî-’āḇōḏ tō’ḇēḏûn mahēr mē‘al hā’āreṣ ’ăšer ’atem ‘ōḇərîm ’eṯ-hayyarədēn
šāmmâ lərišətāh lō’-ṯa’ărîḵun yāmîm ‘āleyhā kî hiššāmēḏ tiššāmēḏûn:

27 wəhēfîṣ yəhwâ ’eṯəḵem bā‘ammîm wənišə’arətem məṯê misəpār bagwōyim
’ăšer yənahēḡ yəhwâ ’eṯəḵem šāmmâ:

28 w<sup>a</sup>‘ăḇaḏətem-šām ’ĕlōhîm m<sup>a</sup>‘ăśēh yəḏê ’āḏām ‘ēṣ
wā’eḇen ’ăšer lō’-yirə’ûn wəlō’ yišəmə‘ûn wəlō’ yō’ḵəlûn wəlō’ yərîḥun:

29 ûḇiqqašətem miššām ’eṯ-yəhwâ ’ĕlōheyḵā ûmāṣā’ṯā kî ṯiḏərəšennû
bəḵāl-ləḇāḇəḵā ûḇəḵāl-nafəšeḵā:

30 baṣṣar ləḵā ûməṣā’ûḵā kōl hadəḇārîm hā’ēlleh bə’<sup>a</sup>ḥărîṯ
hayyāmîm wəšaḇətā ‘aḏ-yəhwâ ’ĕlōheyḵā wəšām<sup>a</sup>‘ətā bəqōlwō:

31 kî ’ēl r<sup>a</sup>ḥûm yəhwâ ’ĕlōheyḵā lō’ yarəpəḵā wəlō’ yašəḥîṯeḵā
wəlō’ yišək<sup>a</sup>ḥ ’eṯ-bərîṯ ’ăḇōṯeyḵā ’ăšer nišəb<sup>a</sup>‘
lâem:

32 kî šə’al-nā’ ləyāmîm ri’šōnîm ’ăšer-hāyû ləfāneyḵā ləmin-hayywōm
’ăšer bārā’ ’ĕlōhîm\| ’āḏām ‘al-hā’āreṣ ûləmiqəṣēh haššāmayim
wə‘aḏ-qəṣēh haššāmāyim hănihəyâ kadāḇār hagāḏwōl hazzeh ’wō
hănišəm<sup>a</sup>‘ kāmōhû:

33 hăšām<sup>a</sup>‘ ‘ām qwōl ’ĕlōhîm məḏabēr mitwōḵə-hā’ēš
ka’ăšer-šām<sup>a</sup>‘ətā ’atâ wayyeḥî:

34 ’wō\| hănissâ ’ĕlōhîm lāḇwō’ lāq<sup>a</sup>ḥaṯ lwō ḡwōy miqqereḇ
gwōy bəmassōṯ bə’ōṯōṯ ûḇəmwōfəṯîm ûḇəmiləḥāmâ ûḇəyāḏ ḥăzāqâ ûḇizərwō‘a
nəṭûyâ ûḇəmwōrā’îm gəḏōlîm kəḵōl ’ăšer-‘āśâ lāḵem yəhwâ ’ĕlōhêḵem
bəmiṣərayim lə‘êneyḵā:

35 ’atâ hārə’ēṯā lāḏ<sup>a</sup>‘aṯ kî yəhwâ hû’ hā’ĕlōhîm ’ên ‘wōḏ
miləḇadwō:

36 min-haššāmayim hišəmî‘ăḵā ’eṯ-qōlwō ləyassəreḵḵā wə‘al-hā’āreṣ
herə’ăḵā ’eṯ-’iššwō hagəḏwōlâ ûḏəḇārāyw šām<sup>a</sup>‘ətā mitwōḵə
hā’ēš:

37 wəṯ<sup>a</sup>ḥaṯ kî ’âaḇ ’eṯ-’ăḇōṯeyḵā wayyiḇəḥar bəzarə‘wō
’<sup>a</sup>ḥărāyw wayywōṣi’ăḵā bəfānāyw bəḵōḥwō hagāḏōl mimmiṣərāyim:

38 ləhwōrîš gwōyim gəḏōlîm w<sup>a</sup>‘ăṣumîm mimməḵā mipāneyḵā
lahăḇî’ăḵā lāṯeṯ-ləḵā ’eṯ-’arəṣām n<sup>a</sup>ḥălâ kayywōm hazzeh:

39 wəyāḏ<sup>a</sup>‘ətā hayywōm wahăšēḇōṯā ’el-ləḇāḇeḵā kî yəhwâ hû’
hā’ĕlōhîm baššāmayim mimm<sup>a</sup>‘al wə‘al-hā’āreṣ mitāḥaṯ ’ên ‘wōḏ:

40 wəšāmarətā ’eṯ-ḥuqqāyw wə’eṯ-miṣəwōṯāyw ’ăšer ’ānōḵî məṣaûəḵā hayywōm
’ăšer yîṭaḇ ləḵā ûləḇāneyḵā ’<sup>a</sup>ḥăreyḵā ûləm<sup>a</sup>‘an
ta’ărîḵə yāmîm ‘al-hā’ăḏāmâ ’ăšer yəhwâ ’ĕlōheyḵā nōṯēn ləḵā
kāl-hayyāmîm: f

41 ’āz yaḇədîl mōšeh šālōš ‘ārîm bə‘ēḇer hayyarədēn mizərəḥâ šāmeš:

42 lānus šāmmâ rwōṣēḥa ’ăšer yirəṣ<sup>a</sup>ḥ ’eṯ-rē‘ēhû
biḇəlî-ḏ<sup>a</sup>‘aṯ wəhû’ lō’-śōnē’ lwō mitəmwōl šiləšwōm wənās
’el-’<sup>a</sup>ḥaṯ min-he‘ārîm hā’ēl wāḥāy:

43 ’eṯ-beṣer bammiḏəbār bə’ereṣ hammîšōr lāru’ûḇēnî<sup>1</sup>
wə’eṯ-rā’mōṯ bagilə‘āḏ lagāḏî wə’eṯ-gwōlān babāšān lamənaššî:

44 wəzō’ṯ hatwōrâ ’ăšer-śām mōšeh lifənê bənê yiśərā’ēl:

45 ’ēlleh hā‘ēḏōṯ wəh<sup>a</sup>ḥuqqîm wəhammišəpāṭîm ’ăšer diber mōšeh
’el-bənê yiśərā’ēl bəṣē’ṯām mimmiṣərāyim:

46 bə‘ēḇer hayyarədēn bagayə’ mûl bêṯ pə‘wōr bə’ereṣ sîḥōn meleḵə
hā’ĕmōrî ’ăšer ywōšēḇ bəḥešəbwōn ’ăšer hikâ mōšeh ûḇənê yiśərā’ēl
bəṣē’ṯām mimmiṣərāyim:

47 wayyîrəšû ’eṯ-’arəṣwō wə’eṯ-’ereṣ\| ‘wōḡ meleḵə-habāšān šənê maləḵê
hā’ĕmōrî ’ăšer bə‘ēḇer hayyarədēn mizər<sup>a</sup>ḥ šāmeš:

48 mē‘ărō‘ēr ’ăšer ‘al-śəfaṯ-n<sup>a</sup>ḥal ’arənōn wə‘aḏ-har śî’ōn
hû’ ḥerəmwōn:

49 wəḵāl-hā‘ărāḇâ ‘ēḇer hayyarədēn mizərāḥâ wə‘aḏ yām hā‘ărāḇâ
t<sup>a</sup>ḥaṯ ’ašədōṯ hapisəgâ: f

------------------------------------------------------------------------

[Next: Deuteronomy (Devarim) Chapter 5](deu005.md)
