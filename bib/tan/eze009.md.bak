[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze009)  [KJV](../kjv/eze009)  [Sep](../sep/eze009.md) 
[Vul](../vul/eze009.md)   
  
[Ezekiel (Yechezqel) Index](eze.md)  
  [Previous](eze008)  [Next](eze010.md) 

------------------------------------------------------------------------

### Tanach (Hebrew): Ezekiel (Yechezqel) Chapter 9

‎<span id="001">1</span> ‏וַיִּקְרָ֣א בְאָזְנַ֗י ק֤וֹל גָּדוֹל֙ לֵאמֹ֔ר
קָרְב֖וּ פְּקֻדּ֣וֹת הָעִ֑יר וְאִ֛ישׁ כְּלִ֥י מַשְׁחֵת֖וֹ בְּיָדֽוֹ׃

‎<span id="002">2</span> ‏וְהִנֵּ֣ה שִׁשָּׁ֣ה אֲנָשִׁ֡ים בָּאִ֣ים׀
מִדֶּרֶךְ־שַׁ֨עַר הָעֶלְי֜וֹן אֲשֶׁ֣ר׀ מָפְנֶ֣ה צָפ֗וֹנָה וְאִ֨ישׁ
כְּלִ֤י מַפָּצוֹ֙ בְּיָד֔וֹ וְאִישׁ־אֶחָ֤ד בְּתוֹכָם֙ לָבֻ֣שׁ בַּדִּ֔ים
וְקֶ֥סֶת הַסֹּפֵ֖ר בְּמָתְנָ֑יו וַיָּבֹ֙אוּ֙ וַיַּ֣עַמְד֔וּ אֵ֖צֶל
מִזְבַּ֥ח הַנְּחֹֽשֶׁת׃

‎<span id="003">3</span> ‏וּכְב֣וֹד׀ אֱלֹהֵ֣י יִשְׂרָאֵ֗ל נַעֲלָה֙
מֵעַ֤ל הַכְּרוּב֙ אֲשֶׁ֣ר הָיָ֣ה עָלָ֔יו אֶ֖ל מִפְתַּ֣ן הַבָּ֑יִת
וַיִּקְרָ֗א אֶל־הָאִישׁ֙ הַלָּבֻ֣שׁ הַבַּדִּ֔ים אֲשֶׁ֛ר קֶ֥סֶת הַסֹּפֵ֖ר
בְּמָתְנָֽיו׃ ס

‎<span id="004">4</span> ‏וַיֹּ֤אמֶר יְהוָה֙ אלו אֵלָ֔יו עֲבֹר֙
בְּת֣וֹךְ הָעִ֔יר בְּת֖וֹךְ יְרֽוּשָׁלִָ֑ם וְהִתְוִ֨יתָ תָּ֜ו
עַל־מִצְח֣וֹת הָאֲנָשִׁ֗ים הַנֶּֽאֱנָחִים֙ וְהַנֶּ֣אֱנָקִ֔ים עַ֚ל
כָּל־הַתּ֣וֹעֵב֔וֹת הַֽנַּעֲשׂ֖וֹת בְּתוֹכָֽהּ׃

‎<span id="005">5</span> ‏וּלְאֵ֙לֶּה֙ אָמַ֣ר בְּאָזְנַ֔י עִבְר֥וּ
בָעִ֛יר אַחֲרָ֖יו וְהַכּ֑וּ על־ אַל־ תָּחֹ֥ס עיניכם עֵינְכֶ֖ם
וְאַל־תַּחְמֹֽלוּ׃

‎<span id="006">6</span> ‏זָקֵ֡ן בָּח֣וּר וּבְתוּלָה֩ וְטַ֨ף וְנָשִׁ֜ים
תַּהַרְג֣וּ לְמַשְׁחִ֗ית וְעַל־כָּל־אִ֨ישׁ אֲשֶׁר־עָלָ֤יו הַתָּו֙
אַל־תִּגַּ֔שׁוּ וּמִמִּקְדָּשִׁ֖י תָּחֵ֑לּוּ וַיָּחֵ֙לּוּ֙ בָּאֲנָשִׁ֣ים
הַזְּקֵנִ֔ים אֲשֶׁ֖ר לִפְנֵ֥י הַבָּֽיִת׃

‎<span id="007">7</span> ‏וַיֹּ֨אמֶר אֲלֵיהֶ֜ם טַמְּא֣וּ אֶת־הַבַּ֗יִת
וּמַלְא֧וּ אֶת־הַחֲצֵר֛וֹת חֲלָלִ֖ים צֵ֑אוּ וְיָצְא֖וּ וְהִכּ֥וּ
בָעִֽיר׃

‎<span id="008">8</span> ‏וַֽיְהִי֙ כְּהַכּוֹתָ֔ם וְנֵֽאשֲׁאַ֖ר אָ֑נִי
וָאֶפְּלָ֨ה עַל־פָּנַ֜י וָאֶזְעַ֗ק וָֽאֹמַר֙ אֲהָהּ֙ אֲדֹנָ֣י יְהוִ֔ה
הֲמַשְׁחִ֣ית אַתָּ֗ה אֵ֚ת כָּל־שְׁאֵרִ֣ית יִשְׂרָאֵ֔ל בְּשָׁפְכְּךָ֥
אֶת־חֲמָתְךָ֖ עַל־יְרוּשָׁלִָֽם׃

‎<span id="009">9</span> ‏וַיֹּ֣אמֶר אֵלַ֗י עֲוֹ֨ן בֵּֽית־יִשְׂרָאֵ֤ל
וִֽיהוּדָה֙ גָּדוֹל֙ בִּמְאֹ֣ד מְאֹ֔ד וַתִּמָּלֵ֤א הָאָ֙רֶץ֙ דָּמִ֔ים
וְהָעִ֖יר מָלְאָ֣ה מֻטֶּ֑ה כִּ֣י אָמְר֗וּ עָזַ֤ב יְהוָה֙ אֶת־הָאָ֔רֶץ
וְאֵ֥ין יְהוָ֖ה רֹאֶֽה׃

‎<span id="010">10</span> ‏וְגַ֨ם־אֲנִ֔י לֹא־תָח֥וֹס עֵינִ֖י וְלֹ֣א
אֶחְמֹ֑ל דַּרְכָּ֖ם בְּרֹאשָׁ֥ם נָתָֽתִּי׃

‎<span id="011">11</span> ‏וְהִנֵּ֞ה הָאִ֣ישׁ׀ לְבֻ֣שׁ הַבַּדִּ֗ים
אֲשֶׁ֤ר הַקֶּ֙סֶת֙ בְּמָתְנָ֔יו מֵשִׁ֥יב דָּבָ֖ר לֵאמֹ֑ר עָשִׂ֕יתִי כאשר
כְּכֹ֖ל<sup>3</sup> אֲשֶׁ֥ר צִוִּיתָֽנִי׃ ס

1 wayyiqərā’ ḇə’āzənay qwōl gāḏwōl lē’mōr qārəḇû pəqudwōṯ hā‘îr wə’îš
kəlî mašəḥēṯwō bəyāḏwō:

2 wəhinnēh šiššâ ’ănāšîm bā’îm\| midereḵə-š<sup>a</sup>‘ar hā‘eləywōn
’ăšer\| māfəneh ṣāfwōnâ wə’îš kəlî mapāṣwō bəyāḏwō wə’îš-’eḥāḏ bəṯwōḵām
lāḇuš badîm wəqeseṯ hassōfēr bəmāṯənāyw wayyāḇō’û wayy<sup>a</sup>‘aməḏû
’ēṣel mizəb<sup>a</sup>ḥ hannəḥōšeṯ:

3 ûḵəḇwōḏ\| ’ĕlōhê yiśərā’ēl n<sup>a</sup>‘ălâ mē‘al hakərûḇ ’ăšer hāyâ
‘ālāyw ’el mifətan habāyiṯ wayyiqərā’ ’el-hā’îš hallāḇuš habadîm ’ăšer
qeseṯ hassōfēr bəmāṯənāyw: s

4 wayyō’mer yəhwâ ’ēlāw ’ēlāyw ‘ăḇōr bəṯwōḵə hā‘îr bəṯwōḵə yərûšālāim
wəhiṯəwîṯā tāw ‘al-miṣəḥwōṯ hā’ănāšîm hanne’ĕnāḥîm wəhanne’ĕnāqîm ‘al
kāl-hatwō‘ēḇwōṯ hann<sup>a</sup>‘ăśwōṯ bəṯwōḵāh:

5 ûlə’ēlleh ’āmar bə’āzənay ‘iḇərû ḇā‘îr ’<sup>a</sup>ḥărāyw wəhakû ‘al-
’al- tāḥōs ‘ênêḵem ‘ênəḵem wə’al-t<sup>a</sup>ḥəmōlû:

6 zāqēn bāḥûr ûḇəṯûlâ wəṭaf wənāšîm taharəḡû ləmašəḥîṯ wə‘al-kāl-’îš
’ăšer-‘ālāyw hatāw ’al-tigašû ûmimmiqədāšî tāḥēllû wayyāḥēllû bā’ănāšîm
hazzəqēnîm ’ăšer lifənê habāyiṯ:

7 wayyō’mer ’ălêhem ṭammə’û ’eṯ-habayiṯ ûmalə’û
’eṯ-h<sup>a</sup>ḥăṣērwōṯ ḥălālîm ṣē’û wəyāṣə’û wəhikû ḇā‘îr:

8 wayəhî kəhakwōṯām wənē’šă’ar ’ānî wā’epəlâ ‘al-pānay wā’ezə‘aq wā’ōmar
’ăhāh ’ăḏōnāy yəhwih hămašəḥîṯ ’atâ ’ēṯ kāl-šə’ērîṯ yiśərā’ēl bəšāfəkəḵā
’eṯ-ḥămāṯəḵā ‘al-yərûšālāim:

9 wayyō’mer ’ēlay ‘ăwōn bêṯ-yiśərā’ēl wîhûḏâ gāḏwōl bimə’ōḏ mə’ōḏ
watimmālē’ hā’āreṣ dāmîm wəhā‘îr mālə’â muṭṭeh kî ’āmərû ‘āzaḇ yəhwâ
’eṯ-hā’āreṣ wə’ên yəhwâ rō’eh:

10 wəḡam-’ănî lō’-ṯāḥwōs ‘ênî wəlō’ ’eḥəmōl darəkām bərō’šām nāṯātî:

11 wəhinnēh hā’îš\| ləḇuš habadîm ’ăšer haqqeseṯ bəmāṯənāyw mēšîḇ dāḇār
lē’mōr ‘āśîṯî ḵa’ăšer kəḵōl<sup>3</sup> ’ăšer ṣiûîṯānî: s

------------------------------------------------------------------------

[Next: Ezekiel (Yechezqel) Chapter 10](eze010.md)
