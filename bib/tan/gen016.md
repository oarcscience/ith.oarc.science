[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen016)  [KJV](../kjv/gen016)  [Sep](../sep/gen016) 
[Vul](../vul/gen016)   
  
[Genesis (Bereshit) Index](gen)  
  [Previous](gen015)  [Next](gen017) 

------------------------------------------------------------------------

### Tanach (Hebrew): Genesis (Bereshit) Chapter 16

‎<span id="001">1</span> ‏וְשָׂרַי֙ אֵ֣שֶׁת אַבְרָ֔ם לֹ֥א יָלְדָ֖ה ל֑וֹ
וְלָ֛הּ שִׁפְחָ֥ה מִצְרִ֖ית וּשְׁמָ֥הּ הָגָֽר׃

‎<span id="002">2</span> ‏וַתֹּ֨אמֶר שָׂרַ֜י אֶל־אַבְרָ֗ם הִנֵּה־נָ֞א
עֲצָרַ֤נִי יְהוָה֙ מִלֶּ֔דֶת בֹּא־נָא֙ אֶל־שִׁפְחָתִ֔י אוּלַ֥י אִבָּנֶ֖ה
מִמֶּ֑נָּה<sup>3</sup> וַיִּשְׁמַ֥ע אַבְרָ֖ם לְק֥וֹל שָׂרָֽי׃

‎<span id="003">3</span> ‏וַתִּקַּ֞ח שָׂרַ֣י אֵֽשֶׁת־אַבְרָ֗ם אֶת־הָגָ֤ר
הַמִּצְרִית֙ שִׁפְחָתָ֔הּ מִקֵּץ֙ עֶ֣שֶׂר שָׁנִ֔ים לְשֶׁ֥בֶת אַבְרָ֖ם
בְּאֶ֣רֶץ כְּנָ֑עַן וַתִּתֵּ֥ן אֹתָ֛הּ לְאַבְרָ֥ם אִישָׁ֖הּ ל֥וֹ
לְאִשָּֽׁה׃

‎<span id="004">4</span> ‏וַיָּבֹ֥א אֶל־הָגָ֖ר וַתַּ֑הַר וַתֵּ֙רֶא֙
כִּ֣י הָרָ֔תָה וַתֵּקַ֥ל גְּבִרְתָּ֖הּ בְּעֵינֶֽיהָ׃

‎<span id="005">5</span> ‏וַתֹּ֨אמֶר שָׂרַ֣י אֶל־אַבְרָם֮ חֲמָסִ֣י
עָלֶיךָ֒ אָנֹכִ֗י נָתַ֤תִּי שִׁפְחָתִי֙ בְּחֵיקֶ֔ךָ וַתֵּ֙רֶא֙ כִּ֣י
הָרָ֔תָה וָאֵקַ֖ל בְּעֵינֶ֑יהָ יִשְׁפֹּ֥ט יְהוָ֖ה בֵּינִ֥י
וּבֵינֶֽיׅךָ׃<sup>4</sup>

‎<span id="006">6</span> ‏וַיֹּ֨אמֶר אַבְרָ֜ם אֶל־שָׂרַ֗י הִנֵּ֤ה
שִׁפְחָתֵךְ֙ בְּיָדֵ֔ךְ עֲשִׂי־לָ֖הּ הַטּ֣וֹב בְּעֵינָ֑יִךְ
וַתְּעַנֶּ֣הָ שָׂרַ֔י וַתִּבְרַ֖ח מִפָּנֶֽיהָ׃

‎<span id="007">7</span> ‏וַֽיִּמְצָאָ֞הּ מַלְאַ֧ךְ יְהוָ֛ה עַל־עֵ֥ין
הַמַּ֖יִם בַּמִּדְבָּ֑ר עַל־הָעַ֖יִן בְּדֶ֥רֶךְ שֽׁוּר׃

‎<span id="008">8</span> ‏וַיֹּאמַ֗ר הָגָ֞ר שִׁפְחַ֥ת שָׂרַ֛י
אֵֽי־מִזֶּ֥ה בָ֖את וְאָ֣נָה תֵלֵ֑כִי וַתֹּ֕אמֶר מִפְּנֵי֙ שָׂרַ֣י
גְּבִרְתִּ֔י אָנֹכִ֖י בֹּרַֽחַת׃

‎<span id="009">9</span> ‏וַיֹּ֤אמֶר לָהּ֙ מַלְאַ֣ךְ יְהוָ֔ה שׁ֖וּבִי
אֶל־גְּבִרְתֵּ֑ךְ וְהִתְעַנִּ֖י תַּ֥חַת יָדֶֽיהָ׃

‎<span id="010">10</span> ‏וַיֹּ֤אמֶר לָהּ֙ מַלְאַ֣ךְ יְהוָ֔ה הַרְבָּ֥ה
אַרְבֶּ֖ה אֶת־זַרְעֵ֑ךְ וְלֹ֥א יִסָּפֵ֖ר מֵרֹֽב׃

‎<span id="011">11</span> ‏וַיֹּ֤אמֶר לָהּ֙ מַלְאַ֣ךְ יְהוָ֔ה הִנָּ֥ךְ
הָרָ֖ה וְיֹלַ֣דְתְּ בֵּ֑ן וְקָרָ֤את שְׁמוֹ֙ יִשְׁמָעֵ֔אל כִּֽי־שָׁמַ֥ע
יְהוָ֖ה אֶל־עָנְיֵֽךְ׃

‎<span id="012">12</span> ‏וְה֤וּא יִהְיֶה֙ פֶּ֣רֶא אָדָ֔ם יָד֣וֹ
בַכֹּ֔ל וְיַ֥ד כֹּ֖ל בּ֑וֹ וְעַל־פְּנֵ֥י כָל־אֶחָ֖יו יִשְׁכֹּֽן׃

‎<span id="013">13</span> ‏וַתִּקְרָ֤א שֵׁם־יְהוָה֙ הַדֹּבֵ֣ר אֵלֶ֔יהָ
אַתָּ֖ה אֵ֣ל רֳאִ֑י כִּ֣י אָֽמְרָ֗ה הֲגַ֥ם הֲלֹ֛ם רָאִ֖יתִי אַחֲרֵ֥י
רֹאִֽי׃

‎<span id="014">14</span> ‏עַל־כֵּן֙ קָרָ֣א לַבְּאֵ֔ר בְּאֵ֥ר לַחַ֖י
רֹאִ֑י הִנֵּ֥ה בֵין־קָדֵ֖שׁ וּבֵ֥ין בָּֽרֶד׃

‎<span id="015">15</span> ‏וַתֵּ֧לֶד הָגָ֛ר לְאַבְרָ֖ם בֵּ֑ן וַיִּקְרָ֨א
אַבְרָ֧ם שֶׁם־בְּנ֛וֹ אֲשֶׁר־יָלְדָ֥ה הָגָ֖ר יִשְׁמָעֵֽאל׃

‎<span id="016">16</span> ‏וְאַבְרָ֕ם בֶּן־שְׁמֹנִ֥ים שָׁנָ֖ה וְשֵׁ֣שׁ
שָׁנִ֑ים בְּלֶֽדֶת־הָגָ֥ר אֶת־יִשְׁמָעֵ֖אל לְאַבְרָֽם׃ ס

1 wəśāray ’ēšeṯ ’aḇərām lō’ yāləḏâ lwō wəlāh šifəḥâ miṣərîṯ ûšəmāh
hāḡār:

2 watō’mer śāray ’el-’aḇərām hinnēh-nā’ ‘ăṣāranî yəhwâ milleḏeṯ bō’-nā’
’el-šifəḥāṯî ’ûlay ’ibāneh mimmennâ<sup>3</sup> wayyišəm<sup>a</sup>‘
’aḇərām ləqwōl śārāy:

3 watiqq<sup>a</sup>ḥ śāray ’ēšeṯ-’aḇərām ’eṯ-hāḡār hammiṣərîṯ šifəḥāṯāh
miqqēṣ ‘eśer šānîm ləšeḇeṯ ’aḇərām bə’ereṣ kənā‘an watitēn ’ōṯāh
lə’aḇərām ’îšāh lwō lə’iššâ:

4 wayyāḇō’ ’el-hāḡār watahar watēre’ kî hārāṯâ watēqal gəḇirətāh
bə‘êneyhā:

5 watō’mer śāray ’el-’aḇərām ḥămāsî ‘āleyḵā ’ānōḵî nāṯatî šifəḥāṯî
bəḥêqeḵā watēre’ kî hārāṯâ wā’ēqal bə‘êneyhā yišəpōṭ yəhwâ bênî
ûḇêneyׅḵā:<sup>4</sup>

6 wayyō’mer ’aḇərām ’el-śāray hinnēh šifəḥāṯēḵə bəyāḏēḵə ‘ăśî-lāh
haṭṭwōḇ bə‘ênāyiḵə watə‘annehā śāray watiḇər<sup>a</sup>ḥ mipāneyhā:

7 wayyiməṣā’āh malə’aḵə yəhwâ ‘al-‘ên hammayim bammiḏəbār ‘al-hā‘ayin
bəḏereḵə šûr:

8 wayyō’mar hāḡār šifəḥaṯ śāray ’ê-mizzeh ḇā’ṯ wə’ānâ ṯēlēḵî watō’mer
mipənê śāray gəḇirətî ’ānōḵî bōr<sup>a</sup>ḥaṯ:

9 wayyō’mer lāh malə’aḵə yəhwâ šûḇî ’el-gəḇirətēḵə wəhiṯə‘annî
t<sup>a</sup>ḥaṯ yāḏeyhā:

10 wayyō’mer lāh malə’aḵə yəhwâ harəbâ ’arəbeh ’eṯ-zarə‘ēḵə wəlō’
yissāfēr mērōḇ:

11 wayyō’mer lāh malə’aḵə yəhwâ hinnāḵə hārâ wəyōlaḏətə bēn wəqārā’ṯ
šəmwō yišəmā‘ē’l kî-šām<sup>a</sup>‘ yəhwâ ’el-‘ānəyēḵə:

12 wəhû’ yihəyeh pere’ ’āḏām yāḏwō ḇakōl wəyaḏ kōl bwō wə‘al-pənê
ḵāl-’eḥāyw yišəkōn:

13 watiqərā’ šēm-yəhwâ hadōḇēr ’ēleyhā ’atâ ’ēl rŏ’î kî ’āmərâ hăḡam
hălōm rā’îṯî ’<sup>a</sup>ḥărê rō’î:

14 ‘al-kēn qārā’ labə’ēr bə’ēr l<sup>a</sup>ḥay rō’î hinnēh ḇên-qāḏēš
ûḇên bāreḏ:

15 watēleḏ hāḡār lə’aḇərām bēn wayyiqərā’ ’aḇərām šem-bənwō ’ăšer-yāləḏâ
hāḡār yišəmā‘ē’l:

16 wə’aḇərām ben-šəmōnîm šānâ wəšēš šānîm bəleḏeṯ-hāḡār ’eṯ-yišəmā‘ē’l
lə’aḇərām: s

------------------------------------------------------------------------

[Next: Genesis (Bereshit) Chapter 17](gen017)
