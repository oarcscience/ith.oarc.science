[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joe004)  [Sep](../sep/joe004)   
  
[Joel (Yoel) Index](joe)  
  [Previous](joe003)  [Next](amo001) 

------------------------------------------------------------------------

### Tanach (Hebrew): Joel (Yoel) Chapter 4

‎<span id="001">1</span> ‏כִּ֗י הִנֵּ֛ה בַּיָּמִ֥ים הָהֵ֖מָּה וּבָעֵ֣ת
הַהִ֑יא אֲשֶׁ֥ר אשוב אָשִׁ֛יב אֶת־שְׁב֥וּת יְהוּדָ֖ה וִירוּשָׁלִָֽם׃

‎<span id="002">2</span> ‏וְקִבַּצְתִּי֙ אֶת־כָּל־הַגּוֹיִ֔ם
וְה֣וֹרַדְתִּ֔ים אֶל־עֵ֖מֶק יְהֽוֹשָׁפָ֑ט וְנִשְׁפַּטְתִּ֨י עִמָּ֜ם
שָׁ֗ם עַל־עַמִּ֨י וְנַחֲלָתִ֤י יִשְׂרָאֵל֙ אֲשֶׁ֣ר פִּזְּר֣וּ בַגּוֹיִ֔ם
וְאֶת־אַרְצִ֖י חִלֵּֽקוּ׃

‎<span id="003">3</span> ‏וְאֶל־עַמִּ֖י יַדּ֣וּ גוֹרָ֑ל וַיִּתְּנ֤וּ
הַיֶּ֙לֶד֙ בַּזּוֹנָ֔ה וְהַיַּלְדָּ֛ה מָכְר֥וּ בַיַּ֖יִן וַיִּשְׁתּֽוּ׃

‎<span id="004">4</span> ‏וְ֠גַם מָה־אַתֶּ֥ם לִי֙ צֹ֣ר וְצִיד֔וֹן וְכֹ֖ל
גְּלִיל֣וֹת פְּלָ֑שֶׁת הַגְּמ֗וּל אַתֶּם֙ מְשַׁלְּמִ֣ים עָלָ֔י
וְאִם־גֹּמְלִ֤ים אַתֶּם֙ עָלַ֔י קַ֣ל מְהֵרָ֔ה אָשִׁ֥יב גְּמֻלְכֶ֖ם
בְּרֹאשְׁכֶֽם׃

‎<span id="005">5</span> ‏אֲשֶׁר־כַּסְפִּ֥י וּזְהָבִ֖י לְקַחְתֶּ֑ם
וּמַֽחֲמַדַּי֙ הַטֹּבִ֔ים הֲבֵאתֶ֖ם לְהֵיכְלֵיכֶֽם׃

‎<span id="006">6</span> ‏וּבְנֵ֤י יְהוּדָה֙ וּבְנֵ֣י יְרוּשָׁלִַ֔ם
מְכַרְתֶּ֖ם לִבְנֵ֣י הַיְּוָנִ֑ים לְמַ֥עַן הַרְחִיקָ֖ם מֵעַ֥ל
גְּבוּלָֽם׃

‎<span id="007">7</span> ‏הִנְנִ֣י מְעִירָ֔ם מִן־הַ֨מָּק֔וֹם
אֲשֶׁר־מְכַרְתֶּ֥ם אֹתָ֖ם שָׁ֑מָּה וַהֲשִׁבֹתִ֥י גְמֻלְכֶ֖ם
בְּרֹאשְׁכֶֽם׃

‎<span id="008">8</span> ‏וּמָכַרְתִּ֞י אֶת־בְּנֵיכֶ֣ם
וְאֶת־בְּנֽוֹתֵיכֶ֗ם בְּיַד֙ בְּנֵ֣י יְהוּדָ֔ה וּמְכָר֥וּם לִשְׁבָאיִ֖ם
אֶל־גּ֣וֹי רָח֑וֹק כִּ֥י יְהוָ֖ה דִּבֵּֽר׃ ס

‎<span id="009">9</span> ‏קִרְאוּ־זֹאת֙ בַּגּוֹיִ֔ם קַדְּשׁ֖וּ
מִלְחָמָ֑ה הָעִ֙ירוּ֙ הַגִּבּוֹרִ֔ים יִגְּשׁ֣וּ יַֽעֲל֔וּ כֹּ֖ל
אַנְשֵׁ֥י הַמִּלְחָמָֽה׃

‎<span id="010">10</span> ‏כֹּ֤תּוּ אִתֵּיכֶם֙ לַֽחֲרָב֔וֹת
וּמַזְמְרֹֽתֵיכֶ֖ם לִרְמָחִ֑ים הַֽחַלָּ֔שׁ יֹאמַ֖ר גִּבּ֥וֹר אָֽנִי׃

‎<span id="011">11</span> ‏ע֣וּשׁוּ וָבֹ֧אוּ כָֽל־הַגּוֹיִ֛ם מִסָּבִ֖יב
וְנִקְבָּ֑צוּ שָׁ֕מָּה הַֽנְחַ֥ת יְהוָ֖ה גִּבּוֹרֶֽיךָ׃

‎<span id="012">12</span> ‏יֵע֙וֹרוּ֙ וְיַעֲל֣וּ הַגּוֹיִ֔ם אֶל־עֵ֖מֶק
יְהֽוֹשָׁפָ֑ט כִּ֣י שָׁ֗ם אֵשֵׁ֛ב לִשְׁפֹּ֥ט אֶת־כָּל־הַגּוֹיִ֖ם
מִסָּבִֽיב׃

‎<span id="013">13</span> ‏שִׁלְח֣וּ מַגָּ֔ל כִּ֥י בָשַׁ֖ל קָצִ֑יר
בֹּ֤אֽוּ רְדוּ֙ כִּֽי־מָ֣לְאָה גַּ֔ת הֵשִׁ֙יקוּ֙ הַיְקָבִ֔ים כִּ֥י
רַבָּ֖ה רָעָתָֽם׃

‎<span id="014">14</span> ‏הֲמוֹנִ֣ים הֲמוֹנִ֔ים בְּעֵ֖מֶק הֶֽחָר֑וּץ
כִּ֤י קָרוֹב֙ י֣וֹם יְהוָ֔ה בְּעֵ֖מֶק הֶחָרֽוּץ׃

‎<span id="015">15</span> ‏שֶׁ֥מֶשׁ וְיָרֵ֖חַ קָדָ֑רוּ וְכוֹכָבִ֖ים
אָסְפ֥וּ נָגְהָֽם׃

‎<span id="016">16</span> ‏וַיהוָ֞ה מִצִּיּ֣וֹן יִשְׁאָ֗ג
וּמִירוּשָׁלִַ֙ם֙ יִתֵּ֣ן קוֹל֔וֹ וְרָעֲשׁ֖וּ שָׁמַ֣יִם וָאָ֑רֶץ
וַֽיהוָה֙ מַֽחֲסֶ֣ה לְעַמּ֔וֹ וּמָע֖וֹז לִבְנֵ֥י יִשְׂרָאֵֽל׃

‎<span id="017">17</span> ‏וִֽידַעְתֶּ֗ם כִּ֣י אֲנִ֤י יְהוָה֙
אֱלֹ֣הֵיכֶ֔ם שֹׁכֵ֖ן בְּצִיּ֣וֹן הַר־קָדְשִׁ֑י וְהָיְתָ֤ה יְרוּשָׁלִַ֙ם֙
קֹ֔דֶשׁ וְזָרִ֥ים לֹא־יַֽעַבְרוּ־בָ֖הּ עֽוֹד׃ ס

‎<span id="018">18</span> ‏וְהָיָה֩ בַיּ֨וֹם הַה֜וּא יִטְּפ֧וּ הֶהָרִ֣ים
עָסִ֗יס וְהַגְּבָעוֹת֙ תֵּלַ֣כְנָה חָלָ֔ב וְכָל־אֲפִיקֵ֥י יְהוּדָ֖ה
יֵ֣לְכוּ מָ֑יִם וּמַעְיָ֗ן מִבֵּ֤ית יְהוָה֙ יֵצֵ֔א וְהִשְׁקָ֖ה
אֶת־נַ֥חַל הַשִּׁטִּֽים׃

‎<span id="019">19</span> ‏מִצְרַ֙יִם֙ לִשְׁמָמָ֣ה תִֽהְיֶ֔ה וֶאֱד֕וֹם
לְמִדְבַּ֥ר שְׁמָמָ֖ה תִּֽהְיֶ֑ה מֵֽחֲמַס֙ בְּנֵ֣י יְהוּדָ֔ה
אֲשֶׁר־שָׁפְכ֥וּ דָם־נָקִ֖יא בְּאַרְצָֽם׃

‎<span id="020">20</span> ‏וִיהוּדָ֖ה לְעוֹלָ֣ם תֵּשֵׁ֑ב וִירוּשָׁלִַ֖ם
לְד֥וֹר וָדֽוֹר׃

‎<span id="021">21</span> ‏וְנִקֵּ֖יתִי דָּמָ֣ם לֹֽא־נִקֵּ֑יתִי
וַֽיהוָ֖ה שֹׁכֵ֥ן בְּצִיּֽוֹן׃

1 kî hinnēh bayyāmîm hâēmmâ ûḇā‘ēṯ hahî’ ’ăšer ’āšûḇ ’āšîḇ ’eṯ-šəḇûṯ
yəhûḏâ wîrûšālāim:

2 wəqibaṣətî ’eṯ-kāl-hagwōyim wəhwōraḏətîm ’el-‘ēmeq yəhwōšāfāṭ
wənišəpaṭətî ‘immām šām ‘al-‘ammî wən<sup>a</sup>ḥălāṯî yiśərā’ēl ’ăšer
pizzərû ḇagwōyim wə’eṯ-’arəṣî ḥillēqû:

3 wə’el-‘ammî yadû ḡwōrāl wayyitənû hayyeleḏ bazzwōnâ wəhayyalədâ māḵərû
ḇayyayin wayyišətû:

4 wəḡam mâ-’atem lî ṣōr wəṣîḏwōn wəḵōl gəlîlwōṯ pəlāšeṯ hagəmûl ’atem
məšalləmîm ‘ālāy wə’im-gōməlîm ’atem ‘ālay qal məhērâ ’āšîḇ gəmuləḵem
bərō’šəḵem:

5 ’ăšer-kasəpî ûzəhāḇî ləq<sup>a</sup>ḥətem ûm<sup>a</sup>ḥămaday
haṭṭōḇîm hăḇē’ṯem ləhêḵəlêḵem:

6 ûḇənê yəhûḏâ ûḇənê yərûšālaim məḵarətem liḇənê hayyəwānîm
ləm<sup>a</sup>‘an harəḥîqām mē‘al gəḇûlām:

7 hinənî mə‘îrām min-hammāqwōm ’ăšer-məḵarətem ’ōṯām šāmmâ wahăšiḇōṯî
ḡəmuləḵem bərō’šəḵem:

8 ûmāḵarətî ’eṯ-bənêḵem wə’eṯ-bənwōṯêḵem bəyaḏ bənê yəhûḏâ ûməḵārûm
lišəḇā’yim ’el-gwōy rāḥwōq kî yəhwâ dibēr: s

9 qirə’û-zō’ṯ bagwōyim qadəšû miləḥāmâ hā‘îrû hagibwōrîm yigəšû
y<sup>a</sup>‘ălû kōl ’anəšê hammiləḥāmâ:

10 kōtû ’itêḵem l<sup>a</sup>ḥărāḇwōṯ ûmazəmərōṯêḵem lirəmāḥîm
h<sup>a</sup>ḥallāš yō’mar gibwōr ’ānî:

11 ‘ûšû wāḇō’û ḵāl-hagwōyim missāḇîḇ wəniqəbāṣû šāmmâ hanəḥaṯ yəhwâ
gibwōreyḵā:

12 yē‘wōrû wəy<sup>a</sup>‘ălû hagwōyim ’el-‘ēmeq yəhwōšāfāṭ kî šām
’ēšēḇ lišəpōṭ ’eṯ-kāl-hagwōyim missāḇîḇ:

13 šiləḥû magāl kî ḇāšal qāṣîr bō’û rəḏû kî-mālə’â gaṯ hēšîqû hayəqāḇîm
kî rabâ rā‘āṯām:

14 hămwōnîm hămwōnîm bə‘ēmeq heḥārûṣ kî qārwōḇ ywōm yəhwâ bə‘ēmeq
heḥārûṣ:

15 šemeš wəyārēḥa qāḏārû wəḵwōḵāḇîm ’āsəfû nāḡəhām:

16 wayhwâ miṣṣîywōn yišə’āḡ ûmîrûšālaim yitēn qwōlwō wərā‘ăšû šāmayim
wā’āreṣ wayhwâ m<sup>a</sup>ḥăseh lə‘ammwō ûmā‘wōz liḇənê yiśərā’ēl:

17 wîḏ<sup>a</sup>‘ətem kî ’ănî yəhwâ ’ĕlōhêḵem šōḵēn bəṣîywōn
har-qāḏəšî wəhāyəṯâ yərûšālaim qōḏeš wəzārîm lō’-y<sup>a</sup>‘aḇərû-ḇāh
‘wōḏ: s

18 wəhāyâ ḇayywōm hahû’ yiṭṭəfû hehārîm ‘āsîs wəhagəḇā‘wōṯ tēlaḵənâ
ḥālāḇ wəḵāl-’ăfîqê yəhûḏâ yēləḵû māyim ûm<sup>a</sup>‘əyān mibêṯ yəhwâ
yēṣē’ wəhišəqâ ’eṯ-n<sup>a</sup>ḥal haššiṭṭîm:

19 miṣərayim lišəmāmâ ṯihəyeh we’ĕḏwōm ləmiḏəbar šəmāmâ tihəyeh mēḥămas
bənê yəhûḏâ ’ăšer-šāfəḵû ḏām-nāqî’ bə’arəṣām:

20 wîhûḏâ lə‘wōlām tēšēḇ wîrûšālaim ləḏwōr wāḏwōr:

21 wəniqqêṯî dāmām lō’-niqqêṯî wayhwâ šōḵēn bəṣîywōn:

------------------------------------------------------------------------

[Next: Amos Chapter 1](amo001)
