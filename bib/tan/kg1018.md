[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1018)  [KJV](../kjv/kg1018)  [Sep](../sep/kg1018) 
[Vul](../vul/kg1018)   
  
[1 Kings (1 Melakhim) Index](kg1)  
  [Previous](kg1017)  [Next](kg1019) 

------------------------------------------------------------------------

### Tanach (Hebrew): 1 Kings (1 Melakhim) Chapter 18

‎<span id="001">1</span> ‏וַיְהִי֙ יָמִ֣ים רַבִּ֔ים וּדְבַר־יְהוָ֗ה
הָיָה֙ אֶל־אֵ֣לִיָּ֔הוּ בַּשָּׁנָ֥ה הַשְּׁלִישִׁ֖ית לֵאמֹ֑ר לֵ֚ךְ
הֵרָאֵ֣ה אֶל־אַחְאָ֔ב וְאֶתְּנָ֥ה מָטָ֖ר עַל־פְּנֵ֥י הָאֲדָמָֽה׃

‎<span id="002">2</span> ‏וַיֵּ֙לֶךְ֙ אֵֽלִיָּ֔הוּ לְהֵרָא֖וֹת
אֶל־אַחְאָ֑ב וְהָרָעָ֖ב חָזָ֥ק בְּשֹׁמְרֽוֹן׃

‎<span id="003">3</span> ‏וַיִּקְרָ֣א אַחְאָ֔ב אֶל־עֹבַדְיָ֖הוּ אֲשֶׁ֣ר
עַל־הַבָּ֑יִת וְעֹבַדְיָ֗הוּ הָיָ֥ה יָרֵ֛א אֶת־יְהוָ֖ה מְאֹֽד׃

‎<span id="004">4</span> ‏וַיְהִי֙ בְּהַכְרִ֣ית אִיזֶ֔בֶל אֵ֖ת נְבִיאֵ֣י
יְהוָ֑ה וַיִּקַּ֨ח עֹבַדְיָ֜הוּ מֵאָ֣ה נְבִאִ֗ים וַֽיַּחְבִּיאֵ֞ם
חֲמִשִּׁ֥ים אִישׁ֙ בַּמְּעָרָ֔ה וְכִלְכְּלָ֖ם לֶ֥חֶם וָמָֽיִם׃

‎<span id="005">5</span> ‏וַיֹּ֤אמֶר אַחְאָב֙ אֶל־עֹ֣בַדְיָ֔הוּ לֵ֤ךְ
בָּאָ֙רֶץ֙ אֶל־כָּל־מַעְיְנֵ֣י הַמַּ֔יִם וְאֶ֖ל כָּל־הַנְּחָלִ֑ים
אוּלַ֣י׀ נִמְצָ֣א חָצִ֗יר וּנְחַיֶּה֙ ס֣וּס וָפֶ֔רֶד וְל֥וֹא נַכְרִ֖ית
מֵהַבְּהֵמָֽה׃

‎<span id="006">6</span> ‏וַֽיְחַלְּק֥וּ לָהֶ֛ם אֶת־הָאָ֖רֶץ
לַֽעֲבָר־בָּ֑הּ אַחְאָ֞ב הָלַ֨ךְ בְּדֶ֤רֶךְ אֶחָד֙ לְבַדּ֔וֹ
וְעֹֽבַדְיָ֛הוּ הָלַ֥ךְ בְּדֶרֶךְ־אֶחָ֖ד לְבַדּֽוֹ׃

‎<span id="007">7</span> ‏וַיְהִ֤י עֹבַדְיָ֙הוּ֙ בַּדֶּ֔רֶךְ וְהִנֵּ֥ה
אֵלִיָּ֖הוּ לִקְרָאת֑וֹ וַיַּכִּרֵ֙הוּ֙ וַיִּפֹּ֣ל עַל־פָּנָ֔יו
וַיֹּ֕אמֶר הַאַתָּ֥ה זֶ֖ה אֲדֹנִ֥י אֵלִיָּֽהוּ׃

‎<span id="008">8</span> ‏וַיֹּ֥אמֶר ל֖וֹ אָ֑נִי לֵ֛ךְ אֱמֹ֥ר
לַאדֹנֶ֖יךָ הִנֵּ֥ה אֵלִיָּֽהוּ׃

‎<span id="009">9</span> ‏וַיֹּ֖אמֶר מֶ֣ה חָטָ֑אתִי כִּֽי־אַתָּ֞ה נֹתֵ֧ן
אֶֽת־עַבְדְּךָ֛ בְּיַד־אַחְאָ֖ב לַהֲמִיתֵֽנִי׃

‎<span id="010">10</span> ‏חַ֣י׀ יְהוָ֣ה אֱלֹהֶ֗יךָ אִם־יֶשׁ־גּ֤וֹי
וּמַמְלָכָה֙ אֲ֠שֶׁר לֹֽא־שָׁלַ֨ח אֲדֹנִ֥י שָׁם֙ לְבַקֶּשְׁךָ֔
וְאָמְר֖וּ אָ֑יִן וְהִשְׁבִּ֤יעַ אֶת־הַמַּמְלָכָה֙ וְאֶת־הַגּ֔וֹי כִּ֖י
לֹ֥א יִמְצָאֶֽכָּה׃

‎<span id="011">11</span> ‏וְעַתָּ֖ה אַתָּ֣ה אֹמֵ֑ר לֵ֛ךְ אֱמֹ֥ר
לַאדֹנֶ֖יךָ הִנֵּ֥ה אֵלִיָּֽהוּ׃

‎<span id="012">12</span> ‏וְהָיָ֞ה אֲנִ֣י׀ אֵלֵ֣ךְ מֵאִתָּ֗ךְ וְר֨וּחַ
יְהוָ֤ה׀ יִֽשָּׂאֲךָ֙ עַ֚ל אֲשֶׁ֣ר לֹֽא־אֵדָ֔ע וּבָ֨אתִי לְהַגִּ֧יד
לְאַחְאָ֛ב וְלֹ֥א יִֽמְצָאֲךָ֖ וַהֲרָגָ֑נִי וְעַבְדְּךָ֛ יָרֵ֥א
אֶת־יְהוָ֖ה מִנְּעֻרָֽי׃

‎<span id="013">13</span> ‏הֲלֹֽא־הֻגַּ֤ד לַֽאדֹנִי֙ אֵ֣ת
אֲשֶׁר־עָשִׂ֔יתִי בַּהֲרֹ֣ג אִיזֶ֔בֶל אֵ֖ת נְבִיאֵ֣י יְהוָ֑ה וָאַחְבִּא֩
מִנְּבִיאֵ֨י יְהוָ֜ה מֵ֣אָה אִ֗ישׁ חֲמִשִּׁ֨ים חֲמִשִּׁ֥ים אִישׁ֙
בַּמְּעָרָ֔ה וָאֲכַלְכְּלֵ֖ם לֶ֥חֶם וָמָֽיִם׃

‎<span id="014">14</span> ‏וְעַתָּה֙ אַתָּ֣ה אֹמֵ֔ר לֵ֛ךְ אֱמֹ֥ר
לַֽאדֹנֶ֖יךָ הִנֵּ֣ה אֵלִיָּ֑הוּ וַהֲרָגָֽנִי׃ ס

‎<span id="015">15</span> ‏וַיֹּ֙אמֶר֙ אֵֽלִיָּ֔הוּ חַ֚י יְהוָ֣ה
צְבָא֔וֹת אֲשֶׁ֥ר עָמַ֖דְתִּי לְפָנָ֑יו כִּ֥י הַיּ֖וֹם אֵרָאֶ֥ה אֵלָֽיו׃

‎<span id="016">16</span> ‏וַיֵּ֧לֶךְ עֹבַדְיָ֛הוּ לִקְרַ֥את אַחְאָ֖ב
וַיַּגֶּד־ל֑וֹ וַיֵּ֥לֶךְ אַחְאָ֖ב לִקְרַ֥את אֵלִיָּֽהוּ׃

‎<span id="017">17</span> ‏וַיְהִ֛י כִּרְא֥וֹת אַחְאָ֖ב אֶת־אֵלִיָּ֑הוּ
וַיֹּ֤אמֶר אַחְאָב֙ אֵלָ֔יו הַאַתָּ֥ה זֶ֖ה עֹכֵ֥ר יִשְׂרָאֵֽל׃

‎<span id="018">18</span> ‏וַיֹּ֗אמֶר לֹ֤א עָכַ֙רְתִּי֙ אֶת־יִשְׂרָאֵ֔ל
כִּ֥י אִם־אַתָּ֖ה וּבֵ֣ית אָבִ֑יךָ בַּֽעֲזָבְכֶם֙ אֶת־מִצְוֹ֣ת יְהוָ֔ה
וַתֵּ֖לֶךְ אַחֲרֵ֥י הַבְּעָלִֽים׃

‎<span id="019">19</span> ‏וְעַתָּ֗ה שְׁלַ֨ח קְבֹ֥ץ אֵלַ֛י
אֶת־כָּל־יִשְׂרָאֵ֖ל אֶל־הַ֣ר הַכַּרְמֶ֑ל וְאֶת־נְבִיאֵ֨י הַבַּ֜עַל
אַרְבַּ֧ע מֵא֣וֹת וַחֲמִשִּׁ֗ים וּנְבִיאֵ֤י הָֽאֲשֵׁרָה֙ אַרְבַּ֣ע
מֵא֔וֹת אֹכְלֵ֖י שֻׁלְחַ֥ן אִיזָֽבֶל׃

‎<span id="020">20</span> ‏וַיִּשְׁלַ֥ח אַחְאָ֖ב בְּכָל־בְּנֵ֣י
יִשְׂרָאֵ֑ל וַיִּקְבֹּ֥ץ אֶת־הַנְּבִיאִ֖ים אֶל־הַ֥ר הַכַּרְמֶֽל׃

‎<span id="021">21</span> ‏וַיִּגַּ֨שׁ אֵלִיָּ֜הוּ אֶל־כָּל־הָעָ֗ם
וַיֹּ֙אמֶר֙ עַד־מָתַ֞י אַתֶּ֣ם פֹּסְחִים֮ עַל־שְׁתֵּ֣י הַסְּעִפִּים֒
אִם־יְהוָ֤ה הָֽאֱלֹהִים֙ לְכ֣וּ אַחֲרָ֔יו וְאִם־הַבַּ֖עַל לְכ֣וּ
אַחֲרָ֑יו וְלֹֽא־עָנ֥וּ הָעָ֛ם אֹת֖וֹ דָּבָֽר׃

‎<span id="022">22</span> ‏וַיֹּ֤אמֶר אֵלִיָּ֙הוּ֙ אֶל־הָעָ֔ם אֲנִ֞י
נוֹתַ֧רְתִּי נָבִ֛יא לַיהוָ֖ה לְבַדִּ֑י וּנְבִיאֵ֣י הַבַּ֔עַל
אַרְבַּע־מֵא֥וֹת וַחֲמִשִּׁ֖ים אִֽישׁ׃

‎<span id="023">23</span> ‏וְיִתְּנוּ־לָ֜נוּ שְׁנַ֣יִם פָּרִ֗ים
וְיִבְחֲר֣וּ לָהֶם֩ הַפָּ֨ר הָאֶחָ֜ד וִֽינַתְּחֻ֗הוּ וְיָשִׂ֙ימוּ֙
עַל־הָ֣עֵצִ֔ים וְאֵ֖שׁ לֹ֣א יָשִׂ֑ימוּ וַאֲנִ֞י אֶעֱשֶׂ֣ה׀ אֶת־הַפָּ֣ר
הָאֶחָ֗ד וְנָֽתַתִּי֙ עַל־הָ֣עֵצִ֔ים וְאֵ֖שׁ לֹ֥א אָשִֽׂים׃

‎<span id="024">24</span> ‏וּקְרָאתֶ֞ם בְּשֵׁ֣ם אֱלֹֽהֵיכֶ֗ם וַֽאֲנִי֙
אֶקְרָ֣א בְשֵׁם־יְהוָ֔ה וְהָיָ֧ה הָאֱלֹהִ֛ים אֲשֶׁר־יַעֲנֶ֥ה בָאֵ֖שׁ
ה֣וּא הָאֱלֹהִ֑ים וַיַּ֧עַן כָּל־הָעָ֛ם וַיֹּאמְר֖וּ ט֥וֹב הַדָּבָֽר׃

‎<span id="025">25</span> ‏וַיֹּ֨אמֶר אֵלִיָּ֜הוּ לִנְבִיאֵ֣י הַבַּ֗עַל
בַּחֲר֨וּ לָכֶ֜ם הַפָּ֤ר הָֽאֶחָד֙ וַעֲשׂ֣וּ רִאשֹׁנָ֔ה כִּ֥י אַתֶּ֖ם
הָרַבִּ֑ים וְקִרְאוּ֙ בְּשֵׁ֣ם אֱלֹהֵיכֶ֔ם וְאֵ֖שׁ לֹ֥א תָשִֽׂימוּ׃

‎<span id="026">26</span> ‏וַ֠יִּקְחוּ אֶת־הַפָּ֨ר אֲשֶׁר־נָתַ֣ן לָהֶם֮
וַֽיַּעֲשׂוּ֒ וַיִּקְרְא֣וּ בְשֵׁם־הַ֠בַּעַל מֵהַבֹּ֨קֶר
וְעַד־הַצָּהֳרַ֤יִם לֵאמֹר֙ הַבַּ֣עַל עֲנֵ֔נוּ וְאֵ֥ין ק֖וֹל וְאֵ֣ין
עֹנֶ֑ה וַֽיְפַסְּח֔וּ עַל־הַמִּזְבֵּ֖חַ אֲשֶׁ֥ר עָשָֽׂה׃

‎<span id="027">27</span> ‏וַיְהִ֨י בַֽצָּהֳרַ֜יִם וַיְהַתֵּ֧ל בָּהֶ֣ם
אֵלִיָּ֗הוּ וַיֹּ֙אמֶר֙ קִרְא֤וּ בְקוֹל־גָּדוֹל֙ כִּֽי־אֱלֹהִ֣ים ה֔וּא
כִּ֣י שִׂ֧יחַ וְכִֽי־שִׂ֛יג ל֖וֹ וְכִֽי־דֶ֣רֶךְ ל֑וֹ אוּלַ֛י יָשֵׁ֥ן
ה֖וּא וְיִקָֽץ׃

‎<span id="028">28</span> ‏וַֽיִּקְרְאוּ֙ בְּק֣וֹל גָּד֔וֹל
וַיִּתְגֹּֽדְדוּ֙ כְּמִשְׁפָּטָ֔ם בַּחֲרָב֖וֹת וּבָֽרְמָחִ֑ים
עַד־שְׁפָךְ־דָּ֖ם עֲלֵיהֶֽם׃

‎<span id="029">29</span> ‏וַֽיְהִי֙ כַּעֲבֹ֣ר הַֽצָּהֳרַ֔יִם
וַיִּֽתְנַבְּא֔וּ עַ֖ד לַעֲל֣וֹת הַמִּנְחָ֑ה וְאֵֽין־ק֥וֹל וְאֵין־עֹנֶ֖ה
וְאֵ֥ין קָֽשֶׁב׃

‎<span id="030">30</span> ‏וַיֹּ֨אמֶר אֵלִיָּ֤הוּ לְכָל־הָעָם֙ גְּשׁ֣וּ
אֵלַ֔י וַיִּגְּשׁ֥וּ כָל־הָעָ֖ם אֵלָ֑יו וַיְרַפֵּ֛א אֶת־מִזְבַּ֥ח
יְהוָ֖ה הֶהָרֽוּס׃

‎<span id="031">31</span> ‏וַיִּקַּ֣ח אֵלִיָּ֗הוּ שְׁתֵּ֤ים עֶשְׂרֵה֙
אֲבָנִ֔ים כְּמִסְפַּ֖ר שִׁבְטֵ֣י בְנֵֽי־יַעֲקֹ֑ב אֲשֶׁר֩ הָיָ֨ה
דְבַר־יְהוָ֤ה אֵלָיו֙ לֵאמֹ֔ר יִשְׂרָאֵ֖ל יִהְיֶ֥ה שְׁמֶֽךָ׃

‎<span id="032">32</span> ‏וַיִּבְנֶ֧ה אֶת־הָאֲבָנִ֛ים מִזְבֵּ֖חַ
בְּשֵׁ֣ם יְהוָ֑ה וַיַּ֣עַשׂ תְּעָלָ֗ה כְּבֵית֙ סָאתַ֣יִם זֶ֔רַע סָבִ֖יב
לַמִּזְבֵּֽחַ׃

‎<span id="033">33</span> ‏וַֽיַּעֲרֹ֖ךְ אֶת־הָֽעֵצִ֑ים וַיְנַתַּח֙
אֶת־הַפָּ֔ר וַיָּ֖שֶׂם עַל־הָעֵצִֽים׃

‎<span id="034">34</span> ‏וַיֹּ֗אמֶר מִלְא֨וּ אַרְבָּעָ֤ה כַדִּים֙
מַ֔יִם וְיִֽצְק֥וּ עַל־הָעֹלָ֖ה וְעַל־הָעֵצִ֑ים וַיֹּ֤אמֶר שְׁנוּ֙
וַיִּשְׁנ֔וּ וַיֹּ֥אמֶר שַׁלֵּ֖שׁוּ וַיְשַׁלֵּֽשׁוּ׃

‎<span id="035">35</span> ‏וַיֵּלְכ֣וּ הַמַּ֔יִם סָבִ֖יב לַמִּזְבֵּ֑חַ
וְגַ֥ם אֶת־הַתְּעָלָ֖ה מִלֵּא־מָֽיִם׃

‎<span id="036">36</span> ‏וַיְהִ֣י׀ בַּעֲל֣וֹת הַמִּנְחָ֗ה וַיִּגַּ֞שׁ
אֵלִיָּ֣הוּ הַנָּבִיא֮ וַיֹּאמַר֒ יְהוָ֗ה אֱלֹהֵי֙ אַבְרָהָם֙ יִצְחָ֣ק
וְיִשְׂרָאֵ֔ל הַיּ֣וֹם יִוָּדַ֗ע כִּֽי־אַתָּ֧ה אֱלֹהִ֛ים בְּיִשְׂרָאֵ֖ל
וַאֲנִ֣י עַבְדֶּ֑ךָ ובדבריך וּבִדְבָרְךָ֣ עָשִׂ֔יתִי אֵ֥ת
כָּל־הַדְּבָרִ֖ים הָאֵֽלֶּה׃

‎<span id="037">37</span> ‏עֲנֵ֤נִי יְהוָה֙ עֲנֵ֔נִי וְיֵֽדְעוּ֙ הָעָ֣ם
הַזֶּ֔ה כִּֽי־אַתָּ֥ה יְהוָ֖ה הָאֱלֹהִ֑ים וְאַתָּ֛ה הֲסִבֹּ֥תָ
אֶת־לִבָּ֖ם אֲחֹרַנִּֽית׃

‎<span id="038">38</span> ‏וַתִּפֹּ֣ל אֵשׁ־יְהוָ֗ה וַתֹּ֤אכַל
אֶת־הָֽעֹלָה֙ וְאֶת־הָ֣עֵצִ֔ים וְאֶת־הָאֲבָנִ֖ים וְאֶת־הֶעָפָ֑ר
וְאֶת־הַמַּ֥יִם אֲשֶׁר־בַּתְּעָלָ֖ה לִחֵֽכָה׃

‎<span id="039">39</span> ‏וַיַּרְא֙ כָּל־הָעָ֔ם וַֽיִּפְּל֖וּ
עַל־פְּנֵיהֶ֑ם וַיֹּ֣אמְר֔וּ יְהוָה֙ ה֣וּא הָאֱלֹהִ֔ים יְהוָ֖ה ה֥וּא
הָאֱלֹהִֽים׃

‎<span id="040">40</span> ‏וַיֹּאמֶר֩ אֵלִיָּ֨הוּ לָהֶ֜ם תִּפְשׂ֣וּ׀
אֶת־נְבִיאֵ֣י הַבַּ֗עַל אִ֛ישׁ אַל־יִמָּלֵ֥ט מֵהֶ֖ם וַֽיִּתְפְּשׂ֑וּם
וַיּוֹרִדֵ֤ם אֵלִיָּ֙הוּ֙ אֶל־נַ֣חַל קִישׁ֔וֹן וַיִּשְׁחָטֵ֖ם שָֽׁם׃

‎<span id="041">41</span> ‏וַיֹּ֤אמֶר אֵלִיָּ֙הוּ֙ לְאַחְאָ֔ב עֲלֵ֖ה
אֱכֹ֣ל וּשְׁתֵ֑ה כִּי־ק֖וֹל הֲמ֥וֹן הַגָּֽשֶׁם׃

‎<span id="042">42</span> ‏וַיַּעֲלֶ֥ה אַחְאָ֖ב לֶאֱכֹ֣ל וְלִשְׁתּ֑וֹת
וְאֵ֨לִיָּ֜הוּ עָלָ֨ה אֶל־רֹ֤אשׁ הַכַּרְמֶל֙ וַיִּגְהַ֣ר אַ֔רְצָה
וַיָּ֥שֶׂם פָּנָ֖יו בֵּ֥ין ברכו בִּרְכָּֽיו׃

‎<span id="043">43</span> ‏וַיֹּ֣אמֶר אֶֽל־נַעֲר֗וֹ עֲלֵֽה־נָא֙ הַבֵּ֣ט
דֶּֽרֶךְ־יָ֔ם וַיַּ֙עַל֙ וַיַּבֵּ֔ט וַיֹּ֖אמֶר אֵ֣ין מְא֑וּמָה
וַיֹּ֕אמֶר שֻׁ֖ב שֶׁ֥בַע פְּעָמִֽים׃

‎<span id="044">44</span> ‏וַֽיְהִי֙ בַּשְּׁבִעִ֔ית וַיֹּ֗אמֶר
הִנֵּה־עָ֛ב קְטַנָּ֥ה כְּכַף־אִ֖ישׁ עֹלָ֣ה מִיָּ֑ם וַיֹּ֗אמֶר עֲלֵ֨ה
אֱמֹ֤ר אֶל־אַחְאָב֙ אֱסֹ֣ר וָרֵ֔ד וְלֹ֥א יַעַצָרְכָ֖ה הַגָּֽשֶׁם׃

‎<span id="045">45</span> ‏וַיְהִ֣י׀ עַד־כֹּ֣ה וְעַד־כֹּ֗ה
וְהַשָּׁמַ֙יִם֙ הִֽתְקַדְּרוּ֙ עָבִ֣ים וְר֔וּחַ וַיְהִ֖י גֶּ֣שֶׁם
גָּד֑וֹל וַיִּרְכַּ֥ב אַחְאָ֖ב וַיֵּ֥לֶךְ יִזְרְעֶֽאלָה׃

‎<span id="046">46</span> ‏וְיַד־יְהוָ֗ה הָֽיְתָה֙ אֶל־אֵ֣לִיָּ֔הוּ
וַיְשַׁנֵּ֖ס מָתְנָ֑יו וַיָּ֙רָץ֙ לִפְנֵ֣י אַחְאָ֔ב עַד־בֹּאֲכָ֖ה
יִזְרְעֶֽאלָה׃

1 wayəhî yāmîm rabîm ûḏəḇar-yəhwâ hāyâ ’el-’ēlîyâû baššānâ haššəlîšîṯ
lē’mōr lēḵə hērā’ēh ’el-’<sup>a</sup>ḥə’āḇ wə’etənâ māṭār ‘al-pənê
hā’ăḏāmâ:

2 wayyēleḵə ’ēlîyâû ləhērā’wōṯ ’el-’<sup>a</sup>ḥə’āḇ wəhārā‘āḇ ḥāzāq
bəšōmərwōn:

3 wayyiqərā’ ’<sup>a</sup>ḥə’āḇ ’el-‘ōḇaḏəyâû ’ăšer ‘al-habāyiṯ
wə‘ōḇaḏəyâû hāyâ yārē’ ’eṯ-yəhwâ mə’ōḏ:

4 wayəhî bəhaḵərîṯ ’îzeḇel ’ēṯ nəḇî’ê yəhwâ wayyiqq<sup>a</sup>ḥ
‘ōḇaḏəyâû mē’â nəḇi’îm wayy<sup>a</sup>ḥəbî’ēm ḥămiššîm ’îš bammə‘ārâ
wəḵiləkəlām leḥem wāmāyim:

5 wayyō’mer ’<sup>a</sup>ḥə’āḇ ’el-‘ōḇaḏəyâû lēḵə bā’āreṣ
’el-kāl-m<sup>a</sup>‘əyənê hammayim wə’el kāl-hannəḥālîm ’ûlay\|
niməṣā’ ḥāṣîr ûnəḥayyeh sûs wāfereḏ wəlwō’ naḵərîṯ mēhabəhēmâ:

6 wayəḥalləqû lâem ’eṯ-hā’āreṣ l<sup>a</sup>‘ăḇār-bāh ’<sup>a</sup>ḥə’āḇ
hālaḵə bəḏereḵə ’eḥāḏ ləḇadwō wə‘ōḇaḏəyâû hālaḵə bəḏereḵə-’eḥāḏ ləḇadwō:

7 wayəhî ‘ōḇaḏəyâû badereḵə wəhinnēh ’ēlîyâû liqərā’ṯwō wayyakirēhû
wayyipōl ‘al-pānāyw wayyō’mer ha’atâ zeh ’ăḏōnî ’ēlîyâû:

8 wayyō’mer lwō ’ānî lēḵə ’ĕmōr la’ḏōneyḵā hinnēh ’ēlîyâû:

9 wayyō’mer meh ḥāṭā’ṯî kî-’atâ nōṯēn ’eṯ-‘aḇədəḵā
bəyaḏ-’<sup>a</sup>ḥə’āḇ lahămîṯēnî:

10 ḥay\| yəhwâ ’ĕlōheyḵā ’im-yeš-gwōy ûmaməlāḵâ ’ăšer
lō’-šāl<sup>a</sup>ḥ ’ăḏōnî šām ləḇaqqešəḵā wə’āmərû ’āyin wəhišəbî‘a
’eṯ-hammaməlāḵâ wə’eṯ-hagwōy kî lō’ yiməṣā’ekâ:

11 wə‘atâ ’atâ ’ōmēr lēḵə ’ĕmōr la’ḏōneyḵā hinnēh ’ēlîyâû:

12 wəhāyâ ’ănî\| ’ēlēḵə mē’itāḵə wərûḥa yəhwâ\| yiśśā’ăḵā ‘al ’ăšer
lō’-’ēḏā‘ ûḇā’ṯî ləhagîḏ lə’<sup>a</sup>ḥə’āḇ wəlō’ yiməṣā’ăḵā
wahărāḡānî wə‘aḇədəḵā yārē’ ’eṯ-yəhwâ minnə‘urāy:

13 hălō’-hugaḏ la’ḏōnî ’ēṯ ’ăšer-‘āśîṯî bahărōḡ ’îzeḇel ’ēṯ nəḇî’ê yəhwâ
wā’<sup>a</sup>ḥəbi’ minnəḇî’ê yəhwâ mē’â ’îš ḥămiššîm ḥămiššîm ’îš
bammə‘ārâ wā’ăḵaləkəlēm leḥem wāmāyim:

14 wə‘atâ ’atâ ’ōmēr lēḵə ’ĕmōr la’ḏōneyḵā hinnēh ’ēlîyâû wahărāḡānî: s

15 wayyō’mer ’ēlîyâû ḥay yəhwâ ṣəḇā’wōṯ ’ăšer ‘āmaḏətî ləfānāyw kî
hayywōm ’ērā’eh ’ēlāyw:

16 wayyēleḵə ‘ōḇaḏəyâû liqəra’ṯ ’<sup>a</sup>ḥə’āḇ wayyageḏ-lwō
wayyēleḵə ’<sup>a</sup>ḥə’āḇ liqəra’ṯ ’ēlîyâû:

17 wayəhî kirə’wōṯ ’<sup>a</sup>ḥə’āḇ ’eṯ-’ēlîyâû wayyō’mer
’<sup>a</sup>ḥə’āḇ ’ēlāyw ha’atâ zeh ‘ōḵēr yiśərā’ēl:

18 wayyō’mer lō’ ‘āḵarətî ’eṯ-yiśərā’ēl kî ’im-’atâ ûḇêṯ ’āḇîḵā
b<sup>a</sup>‘ăzāḇəḵem ’eṯ-miṣəwōṯ yəhwâ watēleḵə ’<sup>a</sup>ḥărê
habə‘ālîm:

19 wə‘atâ šəl<sup>a</sup>ḥ qəḇōṣ ’ēlay ’eṯ-kāl-yiśərā’ēl ’el-har
hakarəmel wə’eṯ-nəḇî’ê hab<sup>a</sup>‘al ’arəb<sup>a</sup>‘ mē’wōṯ
w<sup>a</sup>ḥămiššîm ûnəḇî’ê hā’ăšērâ ’arəb<sup>a</sup>‘ mē’wōṯ ’ōḵəlê
šuləḥan ’îzāḇel:

20 wayyišəl<sup>a</sup>ḥ ’<sup>a</sup>ḥə’āḇ bəḵāl-bənê yiśərā’ēl
wayyiqəbōṣ ’eṯ-hannəḇî’îm ’el-har hakarəmel:

21 wayyigaš ’ēlîyâû ’el-kāl-hā‘ām wayyō’mer ‘aḏ-māṯay ’atem pōsəḥîm
‘al-šətê hassə‘ipîm ’im-yəhwâ hā’ĕlōhîm ləḵû ’<sup>a</sup>ḥărāyw
wə’im-hab<sup>a</sup>‘al ləḵû ’<sup>a</sup>ḥărāyw wəlō’-‘ānû hā‘ām ’ōṯwō
dāḇār:

22 wayyō’mer ’ēlîyâû ’el-hā‘ām ’ănî nwōṯarətî nāḇî’ layhwâ ləḇadî
ûnəḇî’ê hab<sup>a</sup>‘al ’arəb<sup>a</sup>‘-mē’wōṯ
w<sup>a</sup>ḥămiššîm ’îš:

23 wəyitənû-lānû šənayim pārîm wəyiḇəḥărû lâem hapār hā’eḥāḏ wînatəḥuhû
wəyāśîmû ‘al-hā‘ēṣîm wə’ēš lō’ yāśîmû wa’ănî ’e‘ĕśeh\| ’eṯ-hapār hā’eḥāḏ
wənāṯatî ‘al-hā‘ēṣîm wə’ēš lō’ ’āśîm:

24 ûqərā’ṯem bəšēm ’ĕlōhêḵem wa’ănî ’eqərā’ ḇəšēm-yəhwâ wəhāyâ hā’ĕlōhîm
’ăšer-y<sup>a</sup>‘ăneh ḇā’ēš hû’ hā’ĕlōhîm wayy<sup>a</sup>‘an
kāl-hā‘ām wayyō’mərû ṭwōḇ hadāḇār:

25 wayyō’mer ’ēlîyâû linəḇî’ê hab<sup>a</sup>‘al b<sup>a</sup>ḥărû lāḵem
hapār hā’eḥāḏ w<sup>a</sup>‘ăśû ri’šōnâ kî ’atem hārabîm wəqirə’û bəšēm
’ĕlōhêḵem wə’ēš lō’ ṯāśîmû:

26 wayyiqəḥû ’eṯ-hapār ’ăšer-nāṯan lâem wayy<sup>a</sup>‘ăśû wayyiqərə’û
ḇəšēm-hab<sup>a</sup>‘al mēhabōqer wə‘aḏ-haṣṣâŏrayim lē’mōr
hab<sup>a</sup>‘al ‘ănēnû wə’ên qwōl wə’ên ‘ōneh wayəfassəḥû
‘al-hammizəbēḥa ’ăšer ‘āśâ:

27 wayəhî ḇaṣṣâŏrayim wayəhatēl bâem ’ēlîyâû wayyō’mer qirə’û
ḇəqwōl-gāḏwōl kî-’ĕlōhîm hû’ kî śîḥa wəḵî-śîḡ lwō wəḵî-ḏereḵə lwō ’ûlay
yāšēn hû’ wəyiqāṣ:

28 wayyiqərə’û bəqwōl gāḏwōl wayyiṯəgōḏəḏû kəmišəpāṭām
b<sup>a</sup>ḥărāḇwōṯ ûḇārəmāḥîm ‘aḏ-šəfāḵə-dām ‘ălêhem:

29 wayəhî k<sup>a</sup>‘ăḇōr haṣṣâŏrayim wayyiṯənabə’û ‘aḏ
l<sup>a</sup>‘ălwōṯ hamminəḥâ wə’ên-qwōl wə’ên-‘ōneh wə’ên qāšeḇ:

30 wayyō’mer ’ēlîyâû ləḵāl-hā‘ām gəšû ’ēlay wayyigəšû ḵāl-hā‘ām ’ēlāyw
wayərapē’ ’eṯ-mizəb<sup>a</sup>ḥ yəhwâ hehārûs:

31 wayyiqq<sup>a</sup>ḥ ’ēlîyâû šətêm ‘eśərēh ’ăḇānîm kəmisəpar šiḇəṭê
ḇənê-y<sup>a</sup>‘ăqōḇ ’ăšer hāyâ ḏəḇar-yəhwâ ’ēlāyw lē’mōr yiśərā’ēl
yihəyeh šəmeḵā:

32 wayyiḇəneh ’eṯ-hā’ăḇānîm mizəbēḥa bəšēm yəhwâ wayy<sup>a</sup>‘aś
tə‘ālâ kəḇêṯ sā’ṯayim zer<sup>a</sup>‘ sāḇîḇ lammizəbēḥa:

33 wayy<sup>a</sup>‘ărōḵə ’eṯ-hā‘ēṣîm wayənat<sup>a</sup>ḥ ’eṯ-hapār
wayyāśem ‘al-hā‘ēṣîm:

34 wayyō’mer milə’û ’arəbā‘â ḵadîm mayim wəyiṣəqû ‘al-hā‘ōlâ
wə‘al-hā‘ēṣîm wayyō’mer šənû wayyišənû wayyō’mer šallēšû wayəšallēšû:

35 wayyēləḵû hammayim sāḇîḇ lammizəbēḥa wəḡam ’eṯ-hatə‘ālâ millē’-māyim:

36 wayəhî\| b<sup>a</sup>‘ălwōṯ hamminəḥâ wayyigaš ’ēlîyâû hannāḇî’
wayyō’mar yəhwâ ’ĕlōhê ’aḇərâām yiṣəḥāq wəyiśərā’ēl hayywōm
yiûāḏ<sup>a</sup>‘ kî-’atâ ’ĕlōhîm bəyiśərā’ēl wa’ănî ‘aḇədeḵā
ûḇiḏəḇāreyḵā ûḇiḏəḇārəḵā ‘āśîṯî ’ēṯ kāl-hadəḇārîm hā’ēlleh:

37 ‘ănēnî yəhwâ ‘ănēnî wəyēḏə‘û hā‘ām hazzeh kî-’atâ yəhwâ hā’ĕlōhîm
wə’atâ hăsibōṯā ’eṯ-libām ’ăḥōrannîṯ:

38 watipōl ’ēš-yəhwâ watō’ḵal ’eṯ-hā‘ōlâ wə’eṯ-hā‘ēṣîm wə’eṯ-hā’ăḇānîm
wə’eṯ-he‘āfār wə’eṯ-hammayim ’ăšer-batə‘ālâ liḥēḵâ:

39 wayyarə’ kāl-hā‘ām wayyipəlû ‘al-pənêhem wayyō’mərû yəhwâ hû’
hā’ĕlōhîm yəhwâ hû’ hā’ĕlōhîm:

40 wayyō’mer ’ēlîyâû lâem tifəśû\| ’eṯ-nəḇî’ê hab<sup>a</sup>‘al ’îš
’al-yimmālēṭ mēhem wayyiṯəpəśûm wayywōriḏēm ’ēlîyâû ’el-n<sup>a</sup>ḥal
qîšwōn wayyišəḥāṭēm šām:

41 wayyō’mer ’ēlîyâû lə’<sup>a</sup>ḥə’āḇ ‘ălēh ’ĕḵōl ûšəṯēh kî-qwōl
hămwōn hagāšem:

42 wayy<sup>a</sup>‘ăleh ’<sup>a</sup>ḥə’āḇ le’ĕḵōl wəlišətwōṯ wə’ēlîyâû
‘ālâ ’el-rō’š hakarəmel wayyiḡəhar ’arəṣâ wayyāśem pānāyw bên birəkāw
birəkāyw:

43 wayyō’mer ’el-n<sup>a</sup>‘ărwō ‘ălēh-nā’ habēṭ dereḵə-yām
wayy<sup>a</sup>‘al wayyabēṭ wayyō’mer ’ên mə’ûmâ wayyō’mer šuḇ
šeḇ<sup>a</sup>‘ pə‘āmîm:

44 wayəhî baššəḇi‘îṯ wayyō’mer hinnēh-‘āḇ qəṭannâ kəḵaf-’îš ‘ōlâ mîyām
wayyō’mer ‘ălēh ’ĕmōr ’el-’<sup>a</sup>ḥə’āḇ ’ĕsōr wārēḏ wəlō’
y<sup>a</sup>‘aṣārəḵâ hagāšem:

45 wayəhî\| ‘aḏ-kōh wə‘aḏ-kōh wəhaššāmayim hiṯəqadərû ‘āḇîm wərûḥa
wayəhî gešem gāḏwōl wayyirəkaḇ ’<sup>a</sup>ḥə’āḇ wayyēleḵə yizərə‘e’lâ:

46 wəyaḏ-yəhwâ hāyəṯâ ’el-’ēlîyâû wayəšannēs māṯənāyw wayyārāṣ lifənê
’<sup>a</sup>ḥə’āḇ ‘aḏ-bō’ăḵâ yizərə‘e’lâ:

------------------------------------------------------------------------

[Next: 1 Kings (1 Melakhim) Chapter 19](kg1019)
