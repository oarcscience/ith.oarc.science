[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num019)  [KJV](../kjv/num019)  [Sep](../sep/num019) 
[Vul](../vul/num019)   
  
[Numbers (Bemidbar) Index](num)  
  [Previous](num018)  [Next](num020) 

------------------------------------------------------------------------

### Tanach (Hebrew): Numbers (Bemidbar) Chapter 19

‎<span id="001">1</span> ‏וַיְדַבֵּ֣ר יְהוָ֔ה אֶל־מֹשֶׁ֥ה
וְאֶֽל־אַהֲרֹ֖ן לֵאמֹֽר׃

‎<span id="002">2</span> ‏זֹ֚את חֻקַּ֣ת הַתּוֹרָ֔ה אֲשֶׁר־צִוָּ֥ה
יְהוָ֖ה לֵאמֹ֑ר דַּבֵּ֣ר׀ אֶל־בְּנֵ֣י יִשְׂרָאֵ֗ל וְיִקְח֣וּ אֵלֶיךָ֩
פָרָ֨ה אֲדֻמָּ֜ה תְּמִימָ֗ה אֲשֶׁ֤ר אֵֽין־בָּהּ֙ מ֔וּם אֲשֶׁ֛ר
לֹא־עָלָ֥ה עָלֶ֖יהָ עֹֽל׃

‎<span id="003">3</span> ‏וּנְתַתֶּ֣ם אֹתָ֔הּ אֶל־אֶלְעָזָ֖ר הַכֹּהֵ֑ן
וְהוֹצִ֤יא אֹתָהּ֙ אֶל־מִח֣וּץ לַֽמַּחֲנֶ֔ה וְשָׁחַ֥ט אֹתָ֖הּ לְפָנָֽיו׃

‎<span id="004">4</span> ‏וְלָקַ֞ח אֶלְעָזָ֧ר הַכֹּהֵ֛ן מִדָּמָ֖הּ
בְּאֶצְבָּע֑וֹ וְהִזָּ֞ה אֶל־נֹ֨כַח פְּנֵ֧י אֹֽהֶל־מוֹעֵ֛ד מִדָּמָ֖הּ
שֶׁ֥בַע פְּעָמִֽים׃

‎<span id="005">5</span> ‏וְשָׂרַ֥ף אֶת־הַפָּרָ֖ה לְעֵינָ֑יו אֶת־עֹרָ֤הּ
וְאֶת־בְּשָׂרָהּ֙ וְאֶת־דָּמָ֔הּ עַל־פִּרְשָׁ֖הּ יִשְׂרֹֽף׃

‎<span id="006">6</span> ‏וְלָקַ֣ח הַכֹּהֵ֗ן עֵ֥ץ אֶ֛רֶז וְאֵז֖וֹב
וּשְׁנִ֣י תוֹלָ֑עַת וְהִשְׁלִ֕יךְ אֶל־תּ֖וֹךְ שְׂרֵפַ֥ת הַפָּרָֽה׃

‎<span id="007">7</span> ‏וְכִבֶּ֨ס בְּגָדָ֜יו הַכֹּהֵ֗ן וְרָחַ֤ץ
בְּשָׂרוֹ֙ בַּמַּ֔יִם וְאַחַ֖ר יָב֣וֹא אֶל־הַֽמַּחֲנֶ֑ה וְטָמֵ֥א
הַכֹּהֵ֖ן עַד־הָעָֽרֶב׃

‎<span id="008">8</span> ‏וְהַשֹּׂרֵ֣ף אֹתָ֔הּ יְכַבֵּ֤ס בְּגָדָיו֙
בַּמַּ֔יִם וְרָחַ֥ץ בְּשָׂר֖וֹ בַּמָּ֑יִם וְטָמֵ֖א עַד־הָעָֽרֶב׃

‎<span id="009">9</span> ‏וְאָסַ֣ף׀ אִ֣ישׁ טָה֗וֹר אֵ֚ת אֵ֣פֶר הַפָּרָ֔ה
וְהִנִּ֛יחַ מִח֥וּץ לַֽמַּחֲנֶ֖ה בְּמָק֣וֹם טָה֑וֹר וְ֠הָיְתָה לַעֲדַ֨ת
בְּנֵֽי־יִשְׂרָאֵ֧ל לְמִשְׁמֶ֛רֶת לְמֵ֥י נִדָּ֖ה חַטָּ֥את הִֽוא׃

‎<span id="010">10</span> ‏וְ֠כִבֶּס הָאֹסֵ֨ף אֶת־אֵ֤פֶר הַפָּרָה֙
אֶת־בְּגָדָ֔יו וְטָמֵ֖א עַד־הָעָ֑רֶב וְֽהָיְתָ֞ה לִבְנֵ֣י יִשְׂרָאֵ֗ל
וְלַגֵּ֛ר הַגָּ֥ר בְּתוֹכָ֖ם לְחֻקַּ֥ת עוֹלָֽם׃

‎<span id="011">11</span> ‏הַנֹּגֵ֥עַ בְּמֵ֖ת לְכָל־נֶ֣פֶשׁ אָדָ֑ם
וְטָמֵ֖א שִׁבְעַ֥ת יָמִֽים׃

‎<span id="012">12</span> ‏ה֣וּא יִתְחַטָּא־ב֞וֹ בַּיּ֧וֹם
הַשְּׁלִישִׁ֛י וּבַיּ֥וֹם הַשְּׁבִיעִ֖י יִטְהָ֑ר וְאִם־לֹ֨א יִתְחַטָּ֜א
בַּיּ֧וֹם הַשְּׁלִישִׁ֛י וּבַיּ֥וֹם הַשְּׁבִיעִ֖י לֹ֥א יִטְהָֽר׃

‎<span id="013">13</span> ‏כָּֽל־הַנֹּגֵ֡עַ בְּמֵ֣ת בְּנֶפֶשׁ֩ הָאָדָ֨ם
אֲשֶׁר־יָמ֜וּת וְלֹ֣א יִתְחַטָּ֗א אֶת־מִשְׁכַּ֤ן יְהוָה֙ טִמֵּ֔א
וְנִכְרְתָ֛ה הַנֶּ֥פֶשׁ הַהִ֖וא מִיִּשְׂרָאֵ֑ל כִּי֩ מֵ֨י נִדָּ֜ה
לֹא־זֹרַ֤ק עָלָיו֙ טָמֵ֣א יִהְיֶ֔ה ע֖וֹד טֻמְאָת֥וֹ בֽוֹ׃

‎<span id="014">14</span> ‏זֹ֚את הַתּוֹרָ֔ה אָדָ֖ם כִּֽי־יָמ֣וּת
בְּאֹ֑הֶל כָּל־הַבָּ֤א אֶל־הָאֹ֙הֶל֙ וְכָל־אֲשֶׁ֣ר בָּאֹ֔הֶל יִטְמָ֖א
שִׁבְעַ֥ת יָמִֽים׃

‎<span id="015">15</span> ‏וְכֹל֙ כְּלִ֣י פָת֔וּחַ אֲשֶׁ֛ר אֵין־צָמִ֥יד
פָּתִ֖יל עָלָ֑יו טָמֵ֖א הֽוּא׃

‎<span id="016">16</span> ‏וְכֹ֨ל אֲשֶׁר־יִגַּ֜ע עַל־פְּנֵ֣י הַשָּׂדֶ֗ה
בַּֽחֲלַל־חֶ֙רֶב֙ א֣וֹ בְמֵ֔ת אֽוֹ־בְעֶ֥צֶם אָדָ֖ם א֣וֹ בְקָ֑בֶר
יִטְמָ֖א שִׁבְעַ֥ת יָמִֽים׃

‎<span id="017">17</span> ‏וְלָֽקְחוּ֙ לַטָּמֵ֔א מֵעֲפַ֖ר שְׂרֵפַ֣ת
הַֽחַטָּ֑את וְנָתַ֥ן עָלָ֛יו מַ֥יִם חַיִּ֖ים אֶל־כֶּֽלִי׃

‎<span id="018">18</span> ‏וְלָקַ֨ח אֵז֜וֹב וְטָבַ֣ל בַּמַּיִם֮ אִ֣ישׁ
טָהוֹר֒ וְהִזָּ֤ה עַל־הָאֹ֙הֶל֙ וְעַל־כָּל־הַכֵּלִ֔ים
וְעַל־הַנְּפָשׁ֖וֹת אֲשֶׁ֣ר הָֽיוּ־שָׁ֑ם וְעַל־הַנֹּגֵ֗עַ
בַּעֶ֙צֶם֙<sup>3</sup> א֣וֹ בֶֽחָלָ֔ל א֥וֹ בַמֵּ֖ת א֥וֹ בַקָּֽבֶר׃

‎<span id="019">19</span> ‏וְהִזָּ֤ה הַטָּהֹר֙ עַל־הַטָּמֵ֔א בַּיּ֥וֹם
הַשְּׁלִישִׁ֖י וּבַיּ֣וֹם הַשְּׁבִיעִ֑י וְחִטְּאוֹ֙ בַּיּ֣וֹם
הַשְּׁבִיעִ֔י וְכִבֶּ֧ס בְּגָדָ֛יו וְרָחַ֥ץ בַּמַּ֖יִם וְטָהֵ֥ר
בָּעָֽרֶב׃

‎<span id="020">20</span> ‏וְאִ֤ישׁ אֲשֶׁר־יִטְמָא֙ וְלֹ֣א יִתְחַטָּ֔א
וְנִכְרְתָ֛ה הַנֶּ֥פֶשׁ הַהִ֖וא מִתּ֣וֹךְ הַקָּהָ֑ל כִּי֩ אֶת־מִקְדַּ֨שׁ
יְהוָ֜ה טִמֵּ֗א מֵ֥י נִדָּ֛ה לֹא־זֹרַ֥ק עָלָ֖יו טָמֵ֥א הֽוּא׃

‎<span id="021">21</span> ‏וְהָיְתָ֥ה לָּהֶ֖ם<sup>1</sup> לְחֻקַּ֣ת
עוֹלָ֑ם וּמַזֵּ֤ה מֵֽי־הַנִּדָּה֙ יְכַבֵּ֣ס בְּגָדָ֔יו וְהַנֹּגֵ֙עַ֙
בְּמֵ֣י הַנִּדָּ֔ה יִטְמָ֖א עַד־הָעָֽרֶב׃

‎<span id="022">22</span> ‏וְכֹ֛ל אֲשֶׁר־יִגַּע־בּ֥וֹ הַטָּמֵ֖א יִטְמָ֑א
וְהַנֶּ֥פֶשׁ הַנֹּגַ֖עַת תִּטְמָ֥א עַד־הָעָֽרֶב׃ פ

1 wayəḏabēr yəhwâ ’el-mōšeh wə’el-’ahărōn lē’mōr:

2 zō’ṯ ḥuqqaṯ hatwōrâ ’ăšer-ṣiûâ yəhwâ lē’mōr dabēr\| ’el-bənê yiśərā’ēl
wəyiqəḥû ’ēleyḵā fārâ ’ăḏummâ təmîmâ ’ăšer ’ên-bāh mûm ’ăšer lō’-‘ālâ
‘āleyhā ‘ōl:

3 ûnəṯatem ’ōṯāh ’el-’elə‘āzār hakōhēn wəhwōṣî’ ’ōṯāh ’el-miḥûṣ
lamm<sup>a</sup>ḥăneh wəšāḥaṭ ’ōṯāh ləfānāyw:

4 wəlāq<sup>a</sup>ḥ ’elə‘āzār hakōhēn midāmāh bə’eṣəbā‘wō wəhizzâ
’el-nōḵ<sup>a</sup>ḥ pənê ’ōhel-mwō‘ēḏ midāmāh šeḇ<sup>a</sup>‘ pə‘āmîm:

5 wəśāraf ’eṯ-hapārâ lə‘ênāyw ’eṯ-‘ōrāh wə’eṯ-bəśārāh wə’eṯ-dāmāh
‘al-pirəšāh yiśərōf:

6 wəlāq<sup>a</sup>ḥ hakōhēn ‘ēṣ ’erez wə’ēzwōḇ ûšənî ṯwōlā‘aṯ
wəhišəlîḵə ’el-twōḵə śərēfaṯ hapārâ:

7 wəḵibes bəḡāḏāyw hakōhēn wərāḥaṣ bəśārwō bammayim wə’<sup>a</sup>ḥar
yāḇwō’ ’el-hamm<sup>a</sup>ḥăneh wəṭāmē’ hakōhēn ‘aḏ-hā‘āreḇ:

8 wəhaśśōrēf ’ōṯāh yəḵabēs bəḡāḏāyw bammayim wərāḥaṣ bəśārwō bammāyim
wəṭāmē’ ‘aḏ-hā‘āreḇ:

9 wə’āsaf\| ’îš ṭâwōr ’ēṯ ’ēfer hapārâ wəhinnîḥa miḥûṣ
lamm<sup>a</sup>ḥăneh bəmāqwōm ṭâwōr wəhāyəṯâ l<sup>a</sup>‘ăḏaṯ
bənê-yiśərā’ēl ləmišəmereṯ ləmê nidâ ḥaṭṭā’ṯ hiw’:

10 wəḵibes hā’ōsēf ’eṯ-’ēfer hapārâ ’eṯ-bəḡāḏāyw wəṭāmē’ ‘aḏ-hā‘āreḇ
wəhāyəṯâ liḇənê yiśərā’ēl wəlagēr hagār bəṯwōḵām ləḥuqqaṯ ‘wōlām:

11 hannōḡē‘a bəmēṯ ləḵāl-nefeš ’āḏām wəṭāmē’ šiḇə‘aṯ yāmîm:

12 hû’ yiṯəḥaṭṭā’-ḇwō bayywōm haššəlîšî ûḇayywōm haššəḇî‘î yiṭəhār
wə’im-lō’ yiṯəḥaṭṭā’ bayywōm haššəlîšî ûḇayywōm haššəḇî‘î lō’ yiṭəhār:

13 kāl-hannōḡē‘a bəmēṯ bənefeš hā’āḏām ’ăšer-yāmûṯ wəlō’ yiṯəḥaṭṭā’
’eṯ-mišəkan yəhwâ ṭimmē’ wəniḵərəṯâ hannefeš hahiw’ mîyiśərā’ēl kî mê
nidâ lō’-zōraq ‘ālāyw ṭāmē’ yihəyeh ‘wōḏ ṭumə’āṯwō ḇwō:

14 zō’ṯ hatwōrâ ’āḏām kî-yāmûṯ bə’ōhel kāl-habā’ ’el-hā’ōhel wəḵāl-’ăšer
bā’ōhel yiṭəmā’ šiḇə‘aṯ yāmîm:

15 wəḵōl kəlî fāṯûḥa ’ăšer ’ên-ṣāmîḏ pāṯîl ‘ālāyw ṭāmē’ hû’:

16 wəḵōl ’ăšer-yig<sup>a</sup>‘ ‘al-pənê haśśāḏeh
b<sup>a</sup>ḥălal-ḥereḇ ’wō ḇəmēṯ ’wō-ḇə‘eṣem ’āḏām ’wō ḇəqāḇer yiṭəmā’
šiḇə‘aṯ yāmîm:

17 wəlāqəḥû laṭṭāmē’ mē‘ăfar śərēfaṯ h<sup>a</sup>ḥaṭṭā’ṯ wənāṯan ‘ālāyw
mayim ḥayyîm ’el-kelî:

18 wəlāq<sup>a</sup>ḥ ’ēzwōḇ wəṭāḇal bammayim ’îš ṭâwōr wəhizzâ
‘al-hā’ōhel wə‘al-kāl-hakēlîm wə‘al-hannəfāšwōṯ ’ăšer hāyû-šām
wə‘al-hannōḡē‘a b<sup>a</sup>‘eṣem<sup>3</sup> ’wō ḇeḥālāl ’wō ḇammēṯ
’wō ḇaqqāḇer:

19 wəhizzâ haṭṭâōr ‘al-haṭṭāmē’ bayywōm haššəlîšî ûḇayywōm haššəḇî‘î
wəḥiṭṭə’wō bayywōm haššəḇî‘î wəḵibes bəḡāḏāyw wərāḥaṣ bammayim wəṭâēr
bā‘āreḇ:

20 wə’îš ’ăšer-yiṭəmā’ wəlō’ yiṯəḥaṭṭā’ wəniḵərəṯâ hannefeš hahiw’
mitwōḵə haqqâāl kî ’eṯ-miqədaš yəhwâ ṭimmē’ mê nidâ lō’-zōraq ‘ālāyw
ṭāmē’ hû’:

21 wəhāyəṯâ llâem<sup>1</sup> ləḥuqqaṯ ‘wōlām ûmazzēh mê-hannidâ yəḵabēs
bəḡāḏāyw wəhannōḡē‘a bəmê hannidâ yiṭəmā’ ‘aḏ-hā‘āreḇ:

22 wəḵōl ’ăšer-yig<sup>a</sup>‘-bwō haṭṭāmē’ yiṭəmā’ wəhannefeš
hannōḡ<sup>a</sup>‘aṯ tiṭəmā’ ‘aḏ-hā‘āreḇ: f

------------------------------------------------------------------------

[Next: Numbers (Bemidbar) Chapter 20](num020)
