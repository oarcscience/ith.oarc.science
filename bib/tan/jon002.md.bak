[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jon002)  [KJV](../kjv/jon002)  [Sep](../sep/jon002.md) 
[Vul](../vul/jon002.md)   
  
[Jonah (Yonah) Index](jon.md)  
  [Previous](jon001)  [Next](jon003.md) 

------------------------------------------------------------------------

### Tanach (Hebrew): Jonah (Yonah) Chapter 2

‎<span id="001">1</span> ‏וַיְמַ֤ן יְהוָה֙ דָּ֣ג גָּד֔וֹל לִבְלֹ֖עַ
אֶת־יוֹנָ֑ה וַיְהִ֤י יוֹנָה֙ בִּמְעֵ֣י הַדָּ֔ג שְׁלֹשָׁ֥ה יָמִ֖ים
וּשְׁלֹשָׁ֥ה לֵילֽוֹת׃

‎<span id="002">2</span> ‏וַיִּתְפַּלֵּ֣ל יוֹנָ֔ה אֶל־יְהוָ֖ה אֱלֹהָ֑יו
מִמְּעֵ֖י הַדָּגָֽה׃

‎<span id="003">3</span> ‏וַיֹּ֗אמֶר קָ֠רָאתִי מִצָּ֥רָה לִ֛י
אֶל־יְהוָ֖ה וַֽיַּעֲנֵ֑נִי מִבֶּ֧טֶן שְׁא֛וֹל שִׁוַּ֖עְתִּי שָׁמַ֥עְתָּ
קוֹלִֽי׃

‎<span id="004">4</span> ‏וַתַּשְׁלִיכֵ֤נִי מְצוּלָה֙ בִּלְבַ֣ב יַמִּ֔ים
וְנָהָ֖ר יְסֹבְבֵ֑נִי כָּל־מִשְׁבָּרֶ֥יךָ וְגַלֶּ֖יךָ עָלַ֥י עָבָֽרוּ׃

‎<span id="005">5</span> ‏וַאֲנִ֣י אָמַ֔רְתִּי נִגְרַ֖שְׁתִּי מִנֶּ֣גֶד
עֵינֶ֑יךָ אַ֚ךְ אוֹסִ֣יף לְהַבִּ֔יט אֶל־הֵיכַ֖ל קָדְשֶֽׁךָ׃

‎<span id="006">6</span> ‏אֲפָפ֤וּנִי מַ֙יִם֙ עַד־נֶ֔פֶשׁ תְּה֖וֹם
יְסֹבְבֵ֑נִי ס֖וּף חָב֥וּשׁ לְרֹאשִֽׁי׃

‎<span id="007">7</span> ‏לְקִצְבֵ֤י הָרִים֙ יָרַ֔דְתִּי הָאָ֛רֶץ
בְּרִחֶ֥יהָ בַעֲדִ֖י לְעוֹלָ֑ם וַתַּ֧עַל מִשַּׁ֛חַת חַיַּ֖י יְהוָ֥ה
אֱלֹהָֽי׃

‎<span id="008">8</span> ‏בְּהִתְעַטֵּ֤ף עָלַי֙ נַפְשִׁ֔י אֶת־יְהוָ֖ה
זָכָ֑רְתִּי וַתָּב֤וֹא אֵלֶ֙יךָ֙ תְּפִלָּתִ֔י אֶל־הֵיכַ֖ל קָדְשֶֽׁךָ׃

‎<span id="009">9</span> ‏מְשַׁמְּרִ֖ים הַבְלֵי־שָׁ֑וְא חַסְדָּ֖ם
יַעֲזֹֽבוּ׃

‎<span id="010">10</span> ‏וַאֲנִ֗י בְּק֤וֹל תּוֹדָה֙ אֶזְבְּחָה־לָּ֔ךְ
אֲשֶׁ֥ר נָדַ֖רְתִּי אֲשַׁלֵּ֑מָה יְשׁוּעָ֖תָה לַיהוָֽה׃ ס

‎<span id="011">11</span> ‏וַיֹּ֥אמֶר יְהוָ֖ה לַדָּ֑ג וַיָּקֵ֥א
אֶת־יוֹנָ֖ה אֶל־הַיַּבָּשָֽׁה׃ פ

1 wayəman yəhwâ dāḡ gāḏwōl liḇəlō‘a ’eṯ-ywōnâ wayəhî ywōnâ bimə‘ê hadāḡ
šəlōšâ yāmîm ûšəlōšâ lêlwōṯ:

2 wayyiṯəpallēl ywōnâ ’el-yəhwâ ’ĕlōhāyw mimmə‘ê hadāḡâ:

3 wayyō’mer qārā’ṯî miṣṣārâ lî ’el-yəhwâ wayy<sup>a</sup>‘ănēnî mibeṭen
šə’wōl šiû<sup>a</sup>‘ətî šām<sup>a</sup>‘ətā qwōlî:

4 watašəlîḵēnî məṣûlâ biləḇaḇ yammîm wənâār yəsōḇəḇēnî kāl-mišəbāreyḵā
wəḡalleyḵā ‘ālay ‘āḇārû:

5 wa’ănî ’āmarətî niḡərašətî minneḡeḏ ‘êneyḵā ’aḵə ’wōsîf ləhabîṭ
’el-hêḵal qāḏəšeḵā:

6 ’ăfāfûnî mayim ‘aḏ-nefeš təhwōm yəsōḇəḇēnî sûf ḥāḇûš lərō’šî:

7 ləqiṣəḇê hārîm yāraḏətî hā’āreṣ bəriḥeyhā ḇ<sup>a</sup>‘ăḏî lə‘wōlām
wat<sup>a</sup>‘al mišš<sup>a</sup>ḥaṯ ḥayyay yəhwâ ’ĕlōhāy:

8 bəhiṯə‘aṭṭēf ‘ālay nafəšî ’eṯ-yəhwâ zāḵārətî watāḇwō’ ’ēleyḵā
təfillāṯî ’el-hêḵal qāḏəšeḵā:

9 məšammərîm haḇəlê-šāwə’ ḥasədām y<sup>a</sup>‘ăzōḇû:

10 wa’ănî bəqwōl twōḏâ ’ezəbəḥâ-llāḵə ’ăšer nāḏarətî ’ăšallēmâ yəšû‘āṯâ
layhwâ: s

11 wayyō’mer yəhwâ ladāḡ wayyāqē’ ’eṯ-ywōnâ ’el-hayyabāšâ: f

------------------------------------------------------------------------

[Next: Jonah (Yonah) Chapter 3](jon003.md)
