[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job002)  [KJV](../kjv/job002)  [Sep](../sep/job002.md) 
[Vul](../vul/job002.md)   
  
[Job (Iyov) Index](job.md)  
  [Previous](job001)  [Next](job003.md) 

------------------------------------------------------------------------

### Tanach (Hebrew): Job (Iyov) Chapter 2

‎<span id="001">1</span> ‏וַיְהִ֣י הַיּ֔וֹם וַיָּבֹ֙אוּ֙ בְּנֵ֣י
הָֽאֱלֹהִ֔ים לְהִתְיַצֵּ֖ב עַל־יְהוָ֑ה וַיָּב֤וֹא גַֽם־הַשָּׂטָן֙
בְּתֹכָ֔ם לְהִתְיַצֵּ֖ב עַל־יְהוָֽה׃

‎<span id="002">2</span> ‏וַיֹּ֤אמֶר יְהוָה֙ אֶל־הַשָּׂטָ֔ן אֵ֥י מִזֶּ֖ה
תָּבֹ֑א וַיַּ֨עַן הַשָּׂטָ֤ן אֶת־יְהוָה֙ וַיֹּאמַ֔ר מִשֻּׁ֣ט בָּאָ֔רֶץ
וּמֵהִתְהַלֵּ֖ךְ בָּֽהּ׃

‎<span id="003">3</span> ‏וַיֹּ֨אמֶר יְהוָ֜ה אֶל־הַשָּׂטָ֗ן הֲשַׂ֣מְתָּ
לִבְּךָ֮ אֶל־עַבְדִּ֣י אִיּוֹב֒ כִּי֩ אֵ֨ין כָּמֹ֜הוּ בָּאָ֗רֶץ אִ֣ישׁ
תָּ֧ם וְיָשָׁ֛ר יְרֵ֥א אֱלֹהִ֖ים וְסָ֣ר מֵרָ֑ע וְעֹדֶ֙נּוּ֙ מַחֲזִ֣יק
בְּתֻמָּת֔וֹ וַתְּסִיתֵ֥נִי ב֖וֹ לְבַלְּע֥וֹ חִנָּֽם׃

‎<span id="004">4</span> ‏וַיַּ֧עַן הַשָּׂטָ֛ן אֶת־יְהוָ֖ה וַיֹּאמַ֑ר
ע֣וֹר בְּעַד־ע֗וֹר וְכֹל֙ אֲשֶׁ֣ר לָאִ֔ישׁ יִתֵּ֖ן בְּעַ֥ד נַפְשֽׁוֹ׃

‎<span id="005">5</span> ‏אוּלָם֙ שְֽׁלַֽח־נָ֣א יָֽדְךָ֔ וְגַ֥ע
אֶל־עַצְמ֖וֹ וְאֶל־בְּשָׂר֑וֹ אִם־לֹ֥א אֶל־פָּנֶ֖יךָ יְבָרֲכֶֽךָּ׃

‎<span id="006">6</span> ‏וַיֹּ֧אמֶר יְהוָ֛ה אֶל־הַשָּׂטָ֖ן הִנּ֣וֹ
בְיָדֶ֑ךָ אַ֖ךְ אֶת־נַפְשׁ֥וֹ שְׁמֹֽר׃

‎<span id="007">7</span> ‏וַיֵּצֵא֙ הַשָּׂטָ֔ן מֵאֵ֖ת פְּנֵ֣י יְהוָ֑ה
וַיַּ֤ךְ אֶת־אִיּוֹב֙ בִּשְׁחִ֣ין רָ֔ע מִכַּ֥ף רַגְל֖וֹ עד וְעַ֥ד
קָדְקֳדֽוֹ׃

‎<span id="008">8</span> ‏וַיִּֽקַּֽח־ל֣וֹ חֶ֔רֶשׂ לְהִתְגָּרֵ֖ד בּ֑וֹ
וְה֖וּא יֹשֵׁ֥ב בְּתוֹךְ־הָאֵֽפֶר׃

‎<span id="009">9</span> ‏וַתֹּ֤אמֶר לוֹ֙ אִשְׁתּ֔וֹ עֹדְךָ֖ מַחֲזִ֣יק
בְּתֻמָּתֶ֑ךָ בָּרֵ֥ךְ אֱלֹהִ֖ים וָמֻֽת׃

‎<span id="010">10</span> ‏וַיֹּ֣אמֶר אֵלֶ֗יהָ כְּדַבֵּ֞ר אַחַ֤ת
הַנְּבָלוֹת֙ תְּדַבֵּ֔רִי גַּ֣ם אֶת־הַטּ֗וֹב נְקַבֵּל֙ מֵאֵ֣ת
הָאֱלֹהִ֔ים וְאֶת־הָרָ֖ע לֹ֣א נְקַבֵּ֑ל בְּכָל־זֹ֛את לֹא־חָטָ֥א אִיּ֖וֹב
בִּשְׂפָתָֽיו׃ פ

‎<span id="011">11</span> ‏וַֽיִּשְׁמְע֞וּ שְׁלֹ֣שֶׁת׀ רֵעֵ֣י אִיּ֗וֹב
אֵ֣ת כָּל־הָרָעָ֣ה הַזֹּאת֮ הַבָּ֣אָה עָלָיו֒ וַיָּבֹ֙אוּ֙ אִ֣ישׁ
מִמְּקֹמ֔וֹ אֱלִיפַ֤ז הַתֵּימָנִי֙ וּבִלְדַּ֣ד הַשּׁוּחִ֔י וְצוֹפַ֖ר
הַנַּֽעֲמָתִ֑י וַיִּוָּעֲד֣וּ יַחְדָּ֔ו לָב֥וֹא לָנֽוּד־ל֖וֹ
וּֽלְנַחֲמֽוֹ׃

‎<span id="012">12</span> ‏וַיִּשְׂא֨וּ אֶת־עֵינֵיהֶ֤ם מֵרָחוֹק֙ וְלֹ֣א
הִכִּירֻ֔הוּ וַיִּשְׂא֥וּ קוֹלָ֖ם וַיִּבְכּ֑וּ וַֽיִּקְרְעוּ֙ אִ֣ישׁ
מְעִל֔וֹ וַיִּזְרְק֥וּ עָפָ֛ר עַל־רָאשֵׁיהֶ֖ם הַשָּׁמָֽיְמָה׃

‎<span id="013">13</span> ‏וַיֵּשְׁב֤וּ אִתּוֹ֙ לָאָ֔רֶץ שִׁבְעַ֥ת
יָמִ֖ים וְשִׁבְעַ֣ת לֵיל֑וֹת וְאֵין־דֹּבֵ֤ר אֵלָיו֙ דָּבָ֔ר כִּ֣י רָא֔וּ
כִּֽי־גָדַ֥ל הַכְּאֵ֖ב מְאֹֽד׃

1 wayəhî hayywōm wayyāḇō’û bənê hā’ĕlōhîm ləhiṯəyaṣṣēḇ ‘al-yəhwâ
wayyāḇwō’ ḡam-haśśāṭān bəṯōḵām ləhiṯəyaṣṣēḇ ‘al-yəhwâ:

2 wayyō’mer yəhwâ ’el-haśśāṭān ’ê mizzeh tāḇō’ wayy<sup>a</sup>‘an
haśśāṭān ’eṯ-yəhwâ wayyō’mar miššuṭ bā’āreṣ ûmēhiṯəhallēḵə bāh:

3 wayyō’mer yəhwâ ’el-haśśāṭān hăśamətā libəḵā ’el-‘aḇədî ’îywōḇ kî ’ên
kāmōhû bā’āreṣ ’îš tām wəyāšār yərē’ ’ĕlōhîm wəsār mērā‘ wə‘ōḏennû
m<sup>a</sup>ḥăzîq bəṯummāṯwō watəsîṯēnî ḇwō ləḇallə‘wō ḥinnām:

4 wayy<sup>a</sup>‘an haśśāṭān ’eṯ-yəhwâ wayyō’mar ‘wōr bə‘aḏ-‘wōr wəḵōl
’ăšer lā’îš yitēn bə‘aḏ nafəšwō:

5 ’ûlām šəl<sup>a</sup>ḥ-nā’ yāḏəḵā wəḡ<sup>a</sup>‘ ’el-‘aṣəmwō
wə’el-bəśārwō ’im-lō’ ’el-pāneyḵā yəḇārăḵeḵḵā:

6 wayyō’mer yəhwâ ’el-haśśāṭān hinnwō ḇəyāḏeḵā ’aḵə ’eṯ-nafəšwō šəmōr:

7 wayyēṣē’ haśśāṭān mē’ēṯ pənê yəhwâ wayyaḵə ’eṯ-’îywōḇ bišəḥîn rā‘
mikaf raḡəlwō ‘aḏ wə‘aḏ qāḏəqŏḏwō:

8 wayyiqq<sup>a</sup>ḥ-lwō ḥereś ləhiṯəgārēḏ bwō wəhû’ yōšēḇ
bəṯwōḵə-hā’ēfer:

9 watō’mer lwō ’išətwō ‘ōḏəḵā m<sup>a</sup>ḥăzîq bəṯummāṯeḵā bārēḵə
’ĕlōhîm wāmuṯ:

10 wayyō’mer ’ēleyhā kəḏabēr ’<sup>a</sup>ḥaṯ hannəḇālwōṯ təḏabērî gam
’eṯ-haṭṭwōḇ nəqabēl mē’ēṯ hā’ĕlōhîm wə’eṯ-hārā‘ lō’ nəqabēl bəḵāl-zō’ṯ
lō’-ḥāṭā’ ’îywōḇ biśəfāṯāyw: f

11 wayyišəmə‘û šəlōšeṯ\| rē‘ê ’îywōḇ ’ēṯ kāl-hārā‘â hazzō’ṯ habā’â
‘ālāyw wayyāḇō’û ’îš mimməqōmwō ’ĕlîfaz hatêmānî ûḇilədaḏ haššûḥî
wəṣwōfar hann<sup>a</sup>‘ămāṯî wayyiûā‘ăḏû y<sup>a</sup>ḥədāw lāḇwō’
lānûḏ-lwō ûlən<sup>a</sup>ḥămwō:

12 wayyiśə’û ’eṯ-‘ênêhem mērāḥwōq wəlō’ hikîruhû wayyiśə’û qwōlām
wayyiḇəkû wayyiqərə‘û ’îš mə‘ilwō wayyizərəqû ‘āfār ‘al-rā’šêhem
haššāmāyəmâ:

13 wayyēšəḇû ’itwō lā’āreṣ šiḇə‘aṯ yāmîm wəšiḇə‘aṯ lêlwōṯ wə’ên-dōḇēr
’ēlāyw dāḇār kî rā’û kî-ḡāḏal hakə’ēḇ mə’ōḏ:

------------------------------------------------------------------------

[Next: Job (Iyov) Chapter 3](job003.md)
