[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze030)  [KJV](../kjv/eze030)  [Sep](../sep/eze030) 
[Vul](../vul/eze030)   
  
[Ezekiel (Yechezqel) Index](eze)  
  [Previous](eze029)  [Next](eze031) 

------------------------------------------------------------------------

### Tanach (Hebrew): Ezekiel (Yechezqel) Chapter 30

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֕ם הִנָּבֵא֙ וְאָ֣מַרְתָּ֔ כֹּ֥ה
אָמַ֖ר אֲדֹנָ֣י יְהוִ֑ה הֵילִ֖ילוּ הָ֥הּ לַיּֽוֹם׃

‎<span id="003">3</span> ‏כִּֽי־קָר֣וֹב י֔וֹם וְקָר֥וֹב י֖וֹם לַֽיהוָ֑ה
י֣וֹם עָנָ֔ן עֵ֥ת גּוֹיִ֖ם יִֽהְיֶֽה׃

‎<span id="004">4</span> ‏וּבָאָ֥ה חֶ֙רֶב֙ בְּמִצְרַ֔יִם וְהָיְתָ֤ה
חַלְחָלָה֙ בְּכ֔וּשׁ בִּנְפֹ֥ל חָלָ֖ל בְּמִצְרָ֑יִם וְלָקְח֣וּ
הֲמוֹנָ֔הּ וְנֶהֶרְס֖וּ יְסוֹדֹתֶֽיהָ׃

‎<span id="005">5</span> ‏כּ֣וּשׁ וּפ֤וּט וְלוּד֙ וְכָל־הָעֶ֣רֶב וְכ֔וּב
וּבְנֵ֖י אֶ֣רֶץ הַבְּרִ֑ית אִתָּ֖ם בַּחֶ֥רֶב יִפֹּֽלוּ׃ פ

‎<span id="006">6</span> ‏כֹּ֚ה אָמַ֣ר יְהוָ֔ה וְנָֽפְלוּ֙ סֹמְכֵ֣י
מִצְרַ֔יִם וְיָרַ֖ד גְּא֣וֹן עֻזָּ֑הּ מִמִּגְדֹּ֣ל סְוֵנֵ֗ה בַּחֶ֙רֶב֙
יִפְּלוּ־בָ֔הּ נְאֻ֖ם אֲדֹנָ֥י יְהוִֽה׃

‎<span id="007">7</span> ‏וְנָשַׁ֕מּוּ בְּת֖וֹךְ אֲרָצ֣וֹת נְשַׁמּ֑וֹת
וְעָרָ֕יו בְּתוֹךְ־עָרִ֥ים נַחֲרָב֖וֹת תִּֽהְיֶֽינָה׃

‎<span id="008">8</span> ‏וְיָדְע֖וּ כִּֽי־אֲנִ֣י יְהוָ֑ה
בְּתִתִּי־אֵ֣שׁ בְּמִצְרַ֔יִם וְנִשְׁבְּר֖וּ כָּל־עֹזְרֶֽיהָ׃

‎<span id="009">9</span> ‏בַּיּ֣וֹם הַה֗וּא יֵצְא֨וּ מַלְאָכִ֤ים
מִלְּפָנַי֙ בַּצִּ֔ים לְהַחֲרִ֖יד אֶת־כּ֣וּשׁ בֶּ֑טַח וְהָיְתָ֨ה
חַלְחָלָ֤ה בָהֶם֙ בְּי֣וֹם מִצְרַ֔יִם כִּ֥י הִנֵּ֖ה בָּאָֽה׃ ס

‎<span id="010">10</span> ‏כֹּ֥ה אָמַ֖ר אֲדֹנָ֣י יְהוִ֑ה וְהִשְׁבַּתִּי֙
אֶת־הֲמ֣וֹן מִצְרַ֔יִם בְּיַ֖ד נְבוּכַדְרֶאצַּ֥ר מֶלֶךְ־בָּבֶֽל׃

‎<span id="011">11</span> ‏ה֠וּא וְעַמּ֤וֹ אִתּוֹ֙ עָרִיצֵ֣י גוֹיִ֔ם
מֽוּבָאִ֖ים לְשַׁחֵ֣ת הָאָ֑רֶץ וְהֵרִ֤יקוּ חַרְבוֹתָם֙ עַל־מִצְרַ֔יִם
וּמָלְא֥וּ אֶת־הָאָ֖רֶץ חָלָֽל׃

‎<span id="012">12</span> ‏וְנָתַתִּ֤י יְאֹרִים֙ חָֽרָבָ֔ה וּמָכַרְתִּ֥י
אֶת־הָאָ֖רֶץ בְּיַד־רָעִ֑ים וַהֲשִׁמֹּתִ֞י אֶ֤רֶץ וּמְלֹאָהּ֙
בְּיַד־זָרִ֔ים אֲנִ֥י יְהוָ֖ה דִּבַּֽרְתִּי׃ ס

‎<span id="013">13</span> ‏כֹּֽה־אָמַ֞ר אֲדֹנָ֣י יְהוִ֗ה וְהַאֲבַדְתִּ֨י
גִלּוּלִ֜ים וְהִשְׁבַּתִּ֤י אֱלִילִים֙ מִנֹּ֔ף וְנָשִׂ֥יא
מֵאֶֽרֶץ־מִצְרַ֖יִם לֹ֣א יִֽהְיֶה־ע֑וֹד וְנָתַתִּ֥י יִרְאָ֖ה בְּאֶ֥רֶץ
מִצְרָֽיִם׃

‎<span id="014">14</span> ‏וַהֲשִׁמֹּתִי֙ אֶת־פַּתְר֔וֹס וְנָתַ֥תִּי
אֵ֖שׁ בְּצֹ֑עַן וְעָשִׂ֥יתִי שְׁפָטִ֖ים בְּנֹֽא׃

‎<span id="015">15</span> ‏וְשָׁפַכְתִּ֣י חֲמָתִ֔י עַל־סִ֖ין מָע֣וֹז
מִצְרָ֑יִם וְהִכְרַתִּ֖י אֶת־הֲמ֥וֹן נֹֽא׃

‎<span id="016">16</span> ‏וְנָתַ֤תִּי אֵשׁ֙ בְּמִצְרַ֔יִם ח֤וּל תחיל
תָּחוּל֙ סִ֔ין וְנֹ֖א תִּהְיֶ֣ה לְהִבָּקֵ֑עַ וְנֹ֖ף צָרֵ֥י יוֹמָֽם׃

‎<span id="017">17</span> ‏בַּח֥וּרֵי אָ֛וֶן וּפִי־בֶ֖סֶת בַּחֶ֣רֶב
יִפֹּ֑לוּ וְהֵ֖נָּה בַּשְּׁבִ֥י תֵלַֽכְנָה׃

‎<span id="018">18</span> ‏וּבִֽתְחַפְנְחֵס֙ חָשַׂ֣ךְ הַיּ֔וֹם
בְּשִׁבְרִי־שָׁם֙ אֶת־מֹט֣וֹת מִצְרַ֔יִם וְנִשְׁבַּת־בָּ֖הּ גְּא֣וֹן
עֻזָּ֑הּ הִ֚יא עָנָ֣ן יְכַסֶּ֔נָּה וּבְנוֹתֶ֖יהָ בַּשְּׁבִ֥י תֵלַֽכְנָה׃

‎<span id="019">19</span> ‏וְעָשִׂ֥יתִי שְׁפָטִ֖ים בְּמִצְרָ֑יִם
וְיָדְע֖וּ כִּֽי־אֲנִ֥י יְהוָֽה׃ פ

‎<span id="020">20</span> ‏וַיְהִ֗י בְּאַחַ֤ת עֶשְׂרֵה֙ שָׁנָ֔ה
בָּֽרִאשׁ֖וֹן בְּשִׁבְעָ֣ה לַחֹ֑דֶשׁ הָיָ֥ה דְבַר־יְהוָ֖ה אֵלַ֥י
לֵאמֹֽר׃

‎<span id="021">21</span> ‏בֶּן־אָדָ֕ם אֶת־זְר֛וֹעַ פַּרְעֹ֥ה
מֶֽלֶךְ־מִצְרַ֖יִם שָׁבָ֑רְתִּי וְהִנֵּ֣ה לֹֽא־חֻ֠בְּשָׁה לָתֵ֨ת
רְפֻא֜וֹת לָשׂ֥וּם חִתּ֛וּל לְחָבְשָׁ֥הּ לְחָזְקָ֖הּ לִתְפֹּ֥שׂ
בֶּחָֽרֶב׃ ס

‎<span id="022">22</span> ‏לָכֵ֞ן כֹּה־אָמַ֣ר׀ אֲדֹנָ֣י יְהוִֹ֗ה
הִנְנִי֙ אֶל־פַּרְעֹ֣ה מֶֽלֶךְ־מִצְרַ֔יִם וְשָֽׁבַרְתִּי֙
אֶת־זְרֹ֣עֹתָ֔יו אֶת־הַחֲזָקָ֖ה וְאֶת־הַנִּשְׁבָּ֑רֶת וְהִפַּלְתִּ֥י
אֶת־הַחֶ֖רֶב מִיָּדֽוֹ׃

‎<span id="023">23</span> ‏וַהֲפִצוֹתִ֥י אֶת־מִצְרַ֖יִם בַּגּוֹיִ֑ם
וְזֵרִיתִ֖ם בָּאֲרָצֽוֹת׃

‎<span id="024">24</span> ‏וְחִזַּקְתִּ֗י אֶת־זְרֹעוֹת֙ מֶ֣לֶךְ בָּבֶ֔ל
וְנָתַתִּ֥י אֶת־חַרְבִּ֖י בְּיָד֑וֹ וְשָׁבַרְתִּי֙ אֶת־זְרֹע֣וֹת
פַּרְעֹ֔ה וְנָאַ֛ק נַאֲק֥וֹת חָלָ֖ל לְפָנָֽיו׃

‎<span id="025">25</span> ‏וְהַחֲזַקְתִּ֗י אֶת־זְרֹעוֹת֙ מֶ֣לֶךְ בָּבֶ֔ל
וּזְרֹע֥וֹת פַּרְעֹ֖ה תִּפֹּ֑לְנָה וְֽיָדְע֞וּ כִּֽי־אֲנִ֣י יְהוָ֗ה
בְּתִתִּ֤י חַרְבִּי֙ בְּיַ֣ד מֶֽלֶךְ־בָּבֶ֔ל וְנָטָ֥ה אוֹתָ֖הּ
אֶל־אֶ֥רֶץ מִצְרָֽיִם׃

‎<span id="026">26</span> ‏וַהֲפִצוֹתִ֤י אֶת־מִצְרַ֙יִם֙ בַּגּוֹיִ֔ם
וְזֵרִיתִ֥י אוֹתָ֖ם בָּאֲרָצ֑וֹת וְיָדְע֖וּ כִּֽי־אֲנִ֥י יְהוָֽה׃ ס

1 wayəhî ḏəḇar-yəhwâ ’ēlay lē’mōr:

2 ben-’āḏām hinnāḇē’ wə’āmarətā kōh ’āmar ’ăḏōnāy yəhwih hêlîlû hāh
layywōm:

3 kî-qārwōḇ ywōm wəqārwōḇ ywōm layhwâ ywōm ‘ānān ‘ēṯ gwōyim yihəyeh:

4 ûḇā’â ḥereḇ bəmiṣərayim wəhāyəṯâ ḥaləḥālâ bəḵûš binəfōl ḥālāl
bəmiṣərāyim wəlāqəḥû hămwōnāh wəneherəsû yəswōḏōṯeyhā:

5 kûš ûfûṭ wəlûḏ wəḵāl-hā‘ereḇ wəḵûḇ ûḇənê ’ereṣ habərîṯ ’itām
b<sup>a</sup>ḥereḇ yipōlû: f

6 kōh ’āmar yəhwâ wənāfəlû sōməḵê miṣərayim wəyāraḏ gə’wōn ‘uzzāh
mimmiḡədōl səwēnēh b<sup>a</sup>ḥereḇ yipəlû-ḇāh nə’um ’ăḏōnāy yəhwih:

7 wənāšammû bəṯwōḵə ’ărāṣwōṯ nəšammwōṯ wə‘ārāyw bəṯwōḵə-‘ārîm
n<sup>a</sup>ḥărāḇwōṯ tihəyeynâ:

8 wəyāḏə‘û kî-’ănî yəhwâ bəṯitî-’ēš bəmiṣərayim wənišəbərû
kāl-‘ōzəreyhā:

9 bayywōm hahû’ yēṣə’û malə’āḵîm milləfānay baṣṣîm ləh<sup>a</sup>ḥărîḏ
’eṯ-kûš beṭ<sup>a</sup>ḥ wəhāyəṯâ ḥaləḥālâ ḇâem bəywōm miṣərayim kî
hinnēh bā’â: s

10 kōh ’āmar ’ăḏōnāy yəhwih wəhišəbatî ’eṯ-hămwōn miṣərayim bəyaḏ
nəḇûḵaḏəre’ṣṣar meleḵə-bāḇel:

11 hû’ wə‘ammwō ’itwō ‘ārîṣê ḡwōyim mûḇā’îm ləš<sup>a</sup>ḥēṯ hā’āreṣ
wəhērîqû ḥarəḇwōṯām ‘al-miṣərayim ûmālə’û ’eṯ-hā’āreṣ ḥālāl:

12 wənāṯatî yə’ōrîm ḥārāḇâ ûmāḵarətî ’eṯ-hā’āreṣ bəyaḏ-rā‘îm wahăšimmōṯî
’ereṣ ûməlō’āh bəyaḏ-zārîm ’ănî yəhwâ dibarətî: s

13 kōh-’āmar ’ăḏōnāy yəhwih wəha’ăḇaḏətî ḡillûlîm wəhišəbatî ’ĕlîlîm
minnōf wənāśî’ mē’ereṣ-miṣərayim lō’ yihəyeh-‘wōḏ wənāṯatî yirə’â
bə’ereṣ miṣərāyim:

14 wahăšimmōṯî ’eṯ-paṯərwōs wənāṯatî ’ēš bəṣō‘an wə‘āśîṯî šəfāṭîm bənō’:

15 wəšāfaḵətî ḥămāṯî ‘al-sîn mā‘wōz miṣərāyim wəhiḵəratî ’eṯ-hămwōn nō’:

16 wənāṯatî ’ēš bəmiṣərayim ḥûl tāḥîl tāḥûl sîn wənō’ tihəyeh ləhibāqē‘a
wənōf ṣārê ywōmām:

17 b<sup>a</sup>ḥûrê ’āwen ûfî-ḇeseṯ b<sup>a</sup>ḥereḇ yipōlû wəhēnnâ
baššəḇî ṯēlaḵənâ:

18 ûḇiṯəḥafənəḥēs ḥāśaḵə hayywōm bəšiḇərî-šām ’eṯ-mōṭwōṯ miṣərayim
wənišəbaṯ-bāh gə’wōn ‘uzzāh hî’ ‘ānān yəḵassennâ ûḇənwōṯeyhā baššəḇî
ṯēlaḵənâ:

19 wə‘āśîṯî šəfāṭîm bəmiṣərāyim wəyāḏə‘û kî-’ănî yəhwâ: f

20 wayəhî bə’<sup>a</sup>ḥaṯ ‘eśərēh šānâ bāri’šwōn bəšiḇə‘â
l<sup>a</sup>ḥōḏeš hāyâ ḏəḇar-yəhwâ ’ēlay lē’mōr:

21 ben-’āḏām ’eṯ-zərwō‘a parə‘ōh meleḵə-miṣərayim šāḇārətî wəhinnēh
lō’-ḥubəšâ lāṯēṯ rəfu’wōṯ lāśûm ḥitûl ləḥāḇəšāh ləḥāzəqāh liṯəpōś
beḥāreḇ: s

22 lāḵēn kōh-’āmar\| ’ăḏōnāy yəhwōih hinənî ’el-parə‘ōh meleḵə-miṣərayim
wəšāḇarətî ’eṯ-zərō‘ōṯāyw ’eṯ-h<sup>a</sup>ḥăzāqâ wə’eṯ-hannišəbāreṯ
wəhipalətî ’eṯ-h<sup>a</sup>ḥereḇ mîyāḏwō:

23 wahăfiṣwōṯî ’eṯ-miṣərayim bagwōyim wəzērîṯim bā’ărāṣwōṯ:

24 wəḥizzaqətî ’eṯ-zərō‘wōṯ meleḵə bāḇel wənāṯatî ’eṯ-ḥarəbî bəyāḏwō
wəšāḇarətî ’eṯ-zərō‘wōṯ parə‘ōh wənā’aq na’ăqwōṯ ḥālāl ləfānāyw:

25 wəh<sup>a</sup>ḥăzaqətî ’eṯ-zərō‘wōṯ meleḵə bāḇel ûzərō‘wōṯ parə‘ōh
tipōlənâ wəyāḏə‘û kî-’ănî yəhwâ bəṯitî ḥarəbî bəyaḏ meleḵə-bāḇel wənāṭâ
’wōṯāh ’el-’ereṣ miṣərāyim:

26 wahăfiṣwōṯî ’eṯ-miṣərayim bagwōyim wəzērîṯî ’wōṯām bā’ărāṣwōṯ
wəyāḏə‘û kî-’ănî yəhwâ: s

------------------------------------------------------------------------

[Next: Ezekiel (Yechezqel) Chapter 31](eze031)
