[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2004)  [KJV](../kjv/kg2004)  [Sep](../sep/kg2004.md) 
[Vul](../vul/kg2004.md)   
  
[2 Kings (2 Melakhim) Index](kg2.md)  
  [Previous](kg2003)  [Next](kg2005.md) 

------------------------------------------------------------------------

### Tanach (Hebrew): 2 Kings (2 Melakhim) Chapter 4

‎<span id="001">1</span> ‏וְאִשָּׁ֣ה אַחַ֣ת מִנְּשֵׁ֣י
בְנֵֽי־הַ֠נְּבִיאִים צָעֲקָ֨ה אֶל־אֱלִישָׁ֜ע לֵאמֹ֗ר עַבְדְּךָ֤ אִישִׁי֙
מֵ֔ת וְאַתָּ֣ה יָדַ֔עְתָּ כִּ֣י עַבְדְּךָ֔ הָיָ֥ה יָרֵ֖א אֶת־יְהוָ֑ה
וְהַ֨נֹּשֶׁ֔ה בָּ֗א לָקַ֜חַת אֶת־שְׁנֵ֧י יְלָדַ֛י ל֖וֹ לַעֲבָדִֽים׃

‎<span id="002">2</span> ‏וַיֹּ֨אמֶר אֵלֶ֤יהָ אֱלִישָׁע֙ מָ֣ה
אֶֽעֱשֶׂה־לָּ֔ךְ הַגִּ֣ידִי לִ֔י מַה־יֶּשׁ־לכי לָ֖ךְ בַּבָּ֑יִת
וַתֹּ֗אמֶר אֵ֣ין לְשִׁפְחָתְךָ֥ כֹל֙ בַּבַּ֔יִת כִּ֖י אִם־אָס֥וּךְ
שָֽׁמֶן׃

‎<span id="003">3</span> ‏וַיֹּ֗אמֶר לְכִ֨י שַׁאֲלִי־לָ֤ךְ כֵּלִים֙
מִן־הַח֔וּץ מֵאֵ֖ת כָּל־שכנכי שְׁכֵנָ֑יִךְ<sup>a</sup> כֵּלִ֥ים רֵקִ֖ים
אַל־תַּמְעִֽיטִי׃

‎<span id="004">4</span> ‏וּבָ֗את וְסָגַ֤רְתְּ הַדֶּ֙לֶת֙ בַּעֲדֵ֣ךְ
וּבְעַד־בָּנַ֔יִךְ וְיָצַ֕קְתְּ עַ֥ל כָּל־הַכֵּלִ֖ים הָאֵ֑לֶּה
וְהַמָּלֵ֖א תַּסִּֽיעִי׃

‎<span id="005">5</span> ‏וַתֵּ֙לֶךְ֙ מֵֽאִתּ֔וֹ וַתִּסְגֹּ֣ר הַדֶּ֔לֶת
בַּעֲדָ֖הּ וּבְעַ֣ד בָּנֶ֑יהָ הֵ֛ם מַגִּשִׁ֥ים אֵלֶ֖יהָ וְהִ֥יא מיצקת
מוֹצָֽקֶת׃

‎<span id="006">6</span> ‏וַיְהִ֣י׀ כִּמְלֹ֣את הַכֵּלִ֗ים וַתֹּ֤אמֶר
אֶל־בְּנָהּ֙ הַגִּ֨ישָׁה אֵלַ֥י עוֹד֙ כֶּ֔לִי וַיֹּ֣אמֶר אֵלֶ֔יהָ אֵ֥ין
ע֖וֹד כֶּ֑לִי וַֽיַּעֲמֹ֖ד הַשָּֽׁמֶן׃

‎<span id="007">7</span> ‏וַתָּבֹ֗א וַתַּגֵּד֙ לְאִ֣ישׁ הָאֱלֹהִ֔ים
וַיֹּ֗אמֶר לְכִי֙ מִכְרִ֣י אֶת־הַשֶּׁ֔מֶן וְשַׁלְּמִ֖י אֶת־נשיכי
נִשְׁיֵ֑ךְ וְאַ֣תְּ בניכי וּבָנַ֔יִךְ תִֽחְיִ֖י בַּנּוֹתָֽר׃ פ

‎<span id="008">8</span> ‏וַיְהִ֨י הַיּ֜וֹם וַיַּעֲבֹ֧ר אֱלִישָׁ֣ע
אֶל־שׁוּנֵ֗ם וְשָׁם֙ אִשָּׁ֣ה גְדוֹלָ֔ה וַתַּחֲזֶק־בּ֖וֹ לֶאֱכָל־לָ֑חֶם
וַֽיְהִי֙ מִדֵּ֣י עָבְר֔וֹ יָסֻ֥ר שָׁ֖מָּה לֶאֱכָל־לָֽחֶם׃

‎<span id="009">9</span> ‏וַתֹּ֙אמֶר֙ אֶל־אִישָׁ֔הּ הִנֵּה־נָ֣א
יָדַ֔עְתִּי כִּ֛י אִ֥ישׁ אֱלֹהִ֖ים קָד֣וֹשׁ ה֑וּא עֹבֵ֥ר עָלֵ֖ינוּ
תָּמִֽיד׃

‎<span id="010">10</span> ‏נַֽעֲשֶׂה־נָּ֤א עֲלִיַּת־קִיר֙ קְטַנָּ֔ה
וְנָשִׂ֨ים ל֥וֹ שָׁ֛ם מִטָּ֥ה וְשֻׁלְחָ֖ן וְכִסֵּ֣א וּמְנוֹרָ֑ה וְהָיָ֛ה
בְּבֹא֥וֹ אֵלֵ֖ינוּ יָס֥וּר שָֽׁמָּה׃

‎<span id="011">11</span> ‏וַיְהִ֥י הַיּ֖וֹם וַיָּ֣בֹא שָׁ֑מָּה
וַיָּ֥סַר אֶל־הָעֲלִיָּ֖ה וַיִּשְׁכַּב־שָֽׁמָּה׃

‎<span id="012">12</span> ‏וַיֹּ֙אמֶר֙ אֶל־גֵּחֲזִ֣י נַעֲר֔וֹ קְרָ֖א
לַשּׁוּנַמִּ֣ית הַזֹּ֑את וַיִּקְרָא־לָ֔הּ וַֽתַּעֲמֹ֖ד לְפָנָֽיו׃

‎<span id="013">13</span> ‏וַיֹּ֣אמֶר ל֗וֹ אֱמָר־נָ֣א אֵלֶיהָ֮ הִנֵּ֣ה
חָרַ֣דְתְּ׀ אֵלֵינוּ֮ אֶת־כָּל־הַחֲרָדָ֣ה הַזֹּאת֒ מֶ֚ה לַעֲשׂ֣וֹת לָ֔ךְ
הֲיֵ֤שׁ לְדַבֶּר־לָךְ֙ אֶל־הַמֶּ֔לֶךְ א֖וֹ אֶל־שַׂ֣ר הַצָּבָ֑א
וַתֹּ֕אמֶר בְּת֥וֹךְ עַמִּ֖י אָנֹכִ֥י יֹשָֽׁבֶת׃

‎<span id="014">14</span> ‏וַיֹּ֕אמֶר וּמֶ֖ה לַעֲשׂ֣וֹת לָ֑הּ וַיֹּ֣אמֶר
גֵּיחֲזִ֗י אֲבָ֛ל בֵּ֥ן אֵֽין־לָ֖הּ וְאִישָׁ֥הּ זָקֵֽן׃

‎<span id="015">15</span> ‏וַיֹּ֖אמֶר קְרָא־לָ֑הּ וַיִּקְרָא־לָ֔הּ
וַֽתַּעֲמֹ֖ד בַּפָּֽתַח׃

‎<span id="016">16</span> ‏וַיֹּ֗אמֶר לַמּוֹעֵ֤ד הַזֶּה֙ כָּעֵ֣ת חַיָּ֔ה
אתי אַ֖תְּ חֹבֶ֣קֶת בֵּ֑ן וַתֹּ֗אמֶר אַל־אֲדֹנִי֙ אִ֣ישׁ הָאֱלֹהִ֔ים
אַל־תְּכַזֵּ֖ב בְּשִׁפְחָתֶֽךָ׃

‎<span id="017">17</span> ‏וַתַּ֥הַר הָאִשָּׁ֖ה וַתֵּ֣לֶד בֵּ֑ן
לַמּוֹעֵ֤ד הַזֶּה֙ כָּעֵ֣ת חַיָּ֔ה אֲשֶׁר־דִּבֶּ֥ר אֵלֶ֖יהָ אֱלִישָֽׁע׃

‎<span id="018">18</span> ‏וַיִּגְדַּ֖ל הַיָּ֑לֶד וַיְהִ֣י הַיּ֔וֹם
וַיֵּצֵ֥א אֶל־אָבִ֖יו אֶל־הַקֹּצְרִֽים׃

‎<span id="019">19</span> ‏וַיֹּ֥אמֶר אֶל־אָבִ֖יו רֹאשִׁ֣י׀ רֹאשִׁ֑י
וַיֹּ֙אמֶר֙ אֶל־הַנַּ֔עַר שָׂאֵ֖הוּ אֶל־אִמּֽוֹ׃

‎<span id="020">20</span> ‏וַיִּשָּׂאֵ֔הוּ וַיְבִיאֵ֖הוּ אֶל־אִמּ֑וֹ
וַיֵּ֧שֶׁב עַל־בִּרְכֶּ֛יהָ עַד־הַֽצָּהֳרַ֖יִם וַיָּמֹֽת׃

‎<span id="021">21</span> ‏וַתַּ֙עַל֙ וַתַּשְׁכִּבֵ֔הוּ עַל־מִטַּ֖ת
אִ֣ישׁ הָאֱלֹהִ֑ים וַתִּסְגֹּ֥ר בַּעֲד֖וֹ וַתֵּצֵֽא׃

‎<span id="022">22</span> ‏וַתִּקְרָא֮ אֶל־אִישָׁהּ֒ וַתֹּ֗אמֶר
שִׁלְחָ֨ה נָ֥א לִי֙ אֶחָ֣ד מִן־הַנְּעָרִ֔ים וְאַחַ֖ת הָאֲתֹנ֑וֹת
וְאָר֛וּצָה עַד־אִ֥ישׁ הָאֱלֹהִ֖ים וְאָשֽׁוּבָה׃

‎<span id="023">23</span> ‏וַיֹּ֗אמֶר מַ֠דּוּעַ אתי אַ֣תְּ הלכתי
הֹלֶ֤כֶת אֵלָיו֙ הַיּ֔וֹם לֹֽא־חֹ֖דֶשׁ וְלֹ֣א שַׁבָּ֑ת וַתֹּ֖אמֶר
שָׁלֽוֹם׃

‎<span id="024">24</span> ‏וַֽתַּחֲבֹשׁ֙ הָֽאָת֔וֹן וַתֹּ֥אמֶר
אֶֽל־נַעֲרָ֖הּ נְהַ֣ג וָלֵ֑ךְ אַל־תַּעֲצָר־לִ֣י לִרְכֹּ֔ב כִּ֖י
אִם־אָמַ֥רְתִּי לָֽךְ׃

‎<span id="025">25</span> ‏וַתֵּ֗לֶךְ וַתָּב֛וֹא אֶל־אִ֥ישׁ הָאֱלֹהִ֖ים
אֶל־הַ֣ר הַכַּרְמֶ֑ל וַ֠יְהִי כִּרְא֨וֹת אִישׁ־הָאֱלֹהִ֤ים אֹתָהּ֙
מִנֶּ֔גֶד וַיֹּ֙אמֶר֙ אֶל־גֵּיחֲזִ֣י נַעֲר֔וֹ הִנֵּ֖ה הַשּׁוּנַמִּ֥ית
הַלָּֽז׃

‎<span id="026">26</span> ‏עַתָּה֮ רֽוּץ־נָ֣א לִקְרָאתָהּ֒ וֶאֱמָר־לָ֗הּ
הֲשָׁל֥וֹם לָ֛ךְ הֲשָׁל֥וֹם לְאִישֵׁ֖ךְ הֲשָׁל֣וֹם לַיָּ֑לֶד וַתֹּ֖אמֶר
שָׁלֽוֹם׃

‎<span id="027">27</span> ‏וַתָּבֹ֞א אֶל־אִ֤ישׁ הָֽאֱלֹהִים֙ אֶל־הָהָ֔ר
וַֽתַּחֲזֵ֖ק בְּרַגְלָ֑יו וַיִּגַּ֨שׁ גֵּֽיחֲזִ֜י לְהָדְפָ֗הּ וַיֹּאמֶר֩
אִ֨ישׁ הָאֱלֹהִ֤ים הַרְפֵּֽה־לָהּ֙ כִּֽי־נַפְשָׁ֣הּ מָֽרָה־לָ֔הּ
וַֽיהוָה֙ הֶעְלִ֣ים מִמֶּ֔נִּי וְלֹ֥א הִגִּ֖יד לִֽי׃

‎<span id="028">28</span> ‏וַתֹּ֕אמֶר הֲשָׁאַ֥לְתִּי בֵ֖ן מֵאֵ֣ת
אֲדֹנִ֑י הֲלֹ֣א אָמַ֔רְתִּי לֹ֥א תַשְׁלֶ֖ה אֹתִֽי׃

‎<span id="029">29</span> ‏וַיֹּ֨אמֶר לְגֵיחֲזִ֜י חֲגֹ֣ר מָתְנֶ֗יךָ
וְקַ֨ח מִשְׁעַנְתִּ֣י בְיָדְךָ֮ וָלֵךְ֒ כִּֽי־תִמְצָ֥א אִישׁ֙ לֹ֣א
תְבָרְכֶ֔נּוּ וְכִֽי־יְבָרֶכְךָ֥ אִ֖ישׁ לֹ֣א תַעֲנֶנּ֑וּ וְשַׂמְתָּ֥
מִשְׁעַנְתִּ֖י עַל־פְּנֵ֥י הַנָּֽעַר׃

‎<span id="030">30</span> ‏וַתֹּ֙אמֶר֙ אֵ֣ם הַנַּ֔עַר חַי־יְהוָ֥ה
וְחֵֽי־נַפְשְׁךָ֖ אִם־אֶעֶזְבֶ֑ךָּ וַיָּ֖קָם וַיֵּ֥לֶךְ אַחֲרֶֽיהָ׃

‎<span id="031">31</span> ‏וְגֵחֲזִ֞י עָבַ֣ר לִפְנֵיהֶ֗ם וַיָּ֤שֶׂם
אֶת־הַמִּשְׁעֶ֙נֶת֙ עַל־פְּנֵ֣י הַנַּ֔עַר וְאֵ֥ין ק֖וֹל וְאֵ֣ין קָ֑שֶׁב
וַיָּ֤שָׁב לִקְרָאתוֹ֙ וַיַּגֶּד־ל֣וֹ לֵאמֹ֔ר לֹ֥א הֵקִ֖יץ הַנָּֽעַר׃

‎<span id="032">32</span> ‏וַיָּבֹ֥א אֱלִישָׁ֖ע הַבָּ֑יְתָה וְהִנֵּ֤ה
הַנַּ֙עַר֙ מֵ֔ת מֻשְׁכָּ֖ב עַל־מִטָּתֽוֹ׃

‎<span id="033">33</span> ‏וַיָּבֹ֕א וַיִּסְגֹּ֥ר הַדֶּ֖לֶת בְּעַ֣ד
שְׁנֵיהֶ֑ם וַיִּתְפַּלֵּ֖ל אֶל־יְהוָֽה׃

‎<span id="034">34</span> ‏וַיַּ֜עַל וַיִּשְׁכַּ֣ב עַל־הַיֶּ֗לֶד
וַיָּשֶׂם֩ פִּ֨יו עַל־פִּ֜יו וְעֵינָ֤יו עַל־עֵינָיו֙ וְכַפָּ֣יו עַל־כפו
כַּפָּ֔יו וַיִּגְהַ֖ר עָלָ֑יו וַיָּ֖חָם בְּשַׂ֥ר הַיָּֽלֶד׃

‎<span id="035">35</span> ‏וַיָּ֜שָׁב וַיֵּ֣לֶךְ בַּבַּ֗יִת אַחַ֥ת
הֵ֙נָּה֙ וְאַחַ֣ת הֵ֔נָּה וַיַּ֖עַל וַיִּגְהַ֣ר עָלָ֑יו וַיְזוֹרֵ֤ר
הַנַּ֙עַר֙ עַד־שֶׁ֣בַע פְּעָמִ֔ים וַיִּפְקַ֥ח הַנַּ֖עַר אֶת־עֵינָֽיו׃

‎<span id="036">36</span> ‏וַיִּקְרָ֣א אֶל־גֵּיחֲזִ֗י וַיֹּ֙אמֶר֙ קְרָא֙
אֶל־הַשֻּׁנַמִּ֣ית הַזֹּ֔את וַיִּקְרָאֶ֖הָ וַתָּב֣וֹא אֵלָ֑יו וַיֹּ֖אמֶר
שְׂאִ֥י בְנֵֽךְ׃

‎<span id="037">37</span> ‏וַתָּבֹא֙ וַתִּפֹּ֣ל עַל־רַגְלָ֔יו
וַתִּשְׁתַּ֖חוּ אָ֑רְצָה וַתִּשָּׂ֥א אֶת־בְּנָ֖הּ וַתֵּצֵֽא׃ פ

‎<span id="038">38</span> ‏וֶאֱלִישָׁ֞ע שָׁ֤ב הַגִּלְגָּ֙לָה֙ וְהָרָעָ֣ב
בָּאָ֔רֶץ וּבְנֵי֙ הַנְּבִיאִ֔ים יֹשְׁבִ֖ים לְפָנָ֑יו וַיֹּ֣אמֶר
לְנַעֲר֗וֹ שְׁפֹת֙ הַסִּ֣יר הַגְּדוֹלָ֔ה וּבַשֵּׁ֥ל נָזִ֖יד לִבְנֵ֥י
הַנְּבִיאִֽים׃

‎<span id="039">39</span> ‏וַיֵּצֵ֨א אֶחָ֣ד אֶל־הַשָּׂדֶה֮ לְלַקֵּ֣ט
אֹרֹת֒ וַיִּמְצָא֙ גֶּ֣פֶן שָׂדֶ֔ה וַיְלַקֵּ֥ט מִמֶּ֛נּוּ פַּקֻּעֹ֥ת
שָׂדֶ֖ה מְלֹ֣א בִגְד֑וֹ וַיָּבֹ֗א וַיְפַלַּ֛ח אֶל־סִ֥יר הַנָּזִ֖יד
כִּֽי־לֹ֥א יָדָֽעוּ׃

‎<span id="040">40</span> ‏וַיִּֽצְק֥וּ לַאֲנָשִׁ֖ים לֶאֱכ֑וֹל וַ֠יְהִי
כְּאָכְלָ֨ם מֵהַנָּזִ֜יד וְהֵ֣מָּה צָעָ֗קוּ וַיֹּֽאמְרוּ֙ מָ֤וֶת
בַּסִּיר֙ אִ֣ישׁ הָאֱלֹהִ֔ים וְלֹ֥א יָכְל֖וּ לֶאֱכֹֽל׃

‎<span id="041">41</span> ‏וַיֹּ֙אמֶר֙ וּקְחוּ־קֶ֔מַח וַיַּשְׁלֵ֖ךְ
אֶל־הַסִּ֑יר וַיֹּ֗אמֶר צַ֤ק לָעָם֙ וְיֹאכֵ֔לוּ וְלֹ֥א הָיָ֛ה דָּבָ֥ר
רָ֖ע בַּסִּֽיר׃ ס

‎<span id="042">42</span> ‏וְאִ֨ישׁ בָּ֜א מִבַּ֣עַל שָׁלִ֗שָׁה וַיָּבֵא֩
לְאִ֨ישׁ הָאֱלֹהִ֜ים לֶ֤חֶם בִּכּוּרִים֙ עֶשְׂרִֽים־לֶ֣חֶם שְׂעֹרִ֔ים
וְכַרְמֶ֖ל בְּצִקְלֹנ֑וֹ וַיֹּ֕אמֶר תֵּ֥ן לָעָ֖ם וְיֹאכֵֽלוּ׃

‎<span id="043">43</span> ‏וַיֹּ֙אמֶר֙ מְשָׁ֣רְת֔וֹ מָ֚ה אֶתֵּ֣ן זֶ֔ה
לִפְנֵ֖י מֵ֣אָה אִ֑ישׁ וַיֹּ֗אמֶר תֵּ֤ן לָעָם֙ וְיֹאכֵ֔לוּ כִּ֣י כֹ֥ה
אָמַ֛ר יְהוָ֖ה אָכֹ֥ל וְהוֹתֵֽר׃

‎<span id="044">44</span> ‏וַיִּתֵּ֧ן לִפְנֵיהֶ֛ם וַיֹּאכְל֥וּ
וַיּוֹתִ֖רוּ כִּדְבַ֥ר יְהוָֽה׃ פ

1 wə’iššâ ’<sup>a</sup>ḥaṯ minnəšê ḇənê-hannəḇî’îm ṣā‘ăqâ ’el-’ĕlîšā‘
lē’mōr ‘aḇədəḵā ’îšî mēṯ wə’atâ yāḏ<sup>a</sup>‘ətā kî ‘aḇədəḵā hāyâ
yārē’ ’eṯ-yəhwâ wəhannōšeh bā’ lāq<sup>a</sup>ḥaṯ ’eṯ-šənê yəlāḏay lwō
l<sup>a</sup>‘ăḇāḏîm:

2 wayyō’mer ’ēleyhā ’ĕlîšā‘ mâ ’e‘ĕśeh-llāḵə hagîḏî lî mah-yyeš-ləḵî
lāḵə babāyiṯ watō’mer ’ên ləšifəḥāṯəḵā ḵōl babayiṯ kî ’im-’āsûḵə šāmen:

3 wayyō’mer ləḵî ša’ălî-lāḵə kēlîm min-h<sup>a</sup>ḥûṣ mē’ēṯ
kāl-šəḵēnāḵî šəḵēnāyiḵə<sup>a</sup> kēlîm rēqîm ’al-tamə‘îṭî:

4 ûḇā’ṯ wəsāḡarətə hadeleṯ b<sup>a</sup>‘ăḏēḵə ûḇə‘aḏ-bānayiḵə
wəyāṣaqətə ‘al kāl-hakēlîm hā’ēlleh wəhammālē’ tassî‘î:

5 watēleḵə mē’itwō watisəgōr hadeleṯ b<sup>a</sup>‘ăḏāh ûḇə‘aḏ bāneyhā
hēm magišîm ’ēleyhā wəhî’ mêṣāqeṯ mwōṣāqeṯ:

6 wayəhî\| kiməlō’ṯ hakēlîm watō’mer ’el-bənāh hagîšâ ’ēlay ‘wōḏ kelî
wayyō’mer ’ēleyhā ’ên ‘wōḏ kelî wayy<sup>a</sup>‘ămōḏ haššāmen:

7 watāḇō’ watagēḏ lə’îš hā’ĕlōhîm wayyō’mer ləḵî miḵərî ’eṯ-haššemen
wəšalləmî ’eṯ-nišəyēḵî nišəyēḵə wə’atə bənêḵî ûḇānayiḵə ṯiḥəyî
bannwōṯār: f

8 wayəhî hayywōm wayy<sup>a</sup>‘ăḇōr ’ĕlîšā‘ ’el-šûnēm wəšām ’iššâ
ḡəḏwōlâ wat<sup>a</sup>ḥăzeq-bwō le’ĕḵāl-lāḥem wayəhî midê ‘āḇərwō yāsur
šāmmâ le’ĕḵāl-lāḥem:

9 watō’mer ’el-’îšāh hinnēh-nā’ yāḏ<sup>a</sup>‘ətî kî ’îš ’ĕlōhîm
qāḏwōš hû’ ‘ōḇēr ‘ālênû tāmîḏ:

10 n<sup>a</sup>‘ăśeh-nnā’ ‘ălîyaṯ-qîr qəṭannâ wənāśîm lwō šām miṭṭâ
wəšuləḥān wəḵissē’ ûmənwōrâ wəhāyâ bəḇō’wō ’ēlênû yāsûr šāmmâ:

11 wayəhî hayywōm wayyāḇō’ šāmmâ wayyāsar ’el-hā‘ălîyâ wayyišəkaḇ-šāmmâ:

12 wayyō’mer ’el-gēḥăzî n<sup>a</sup>‘ărwō qərā’ laššûnammîṯ hazzō’ṯ
wayyiqərā’-lāh wat<sup>a</sup>‘ămōḏ ləfānāyw:

13 wayyō’mer lwō ’ĕmār-nā’ ’ēleyhā hinnēh ḥāraḏətə\| ’ēlênû
’eṯ-kāl-h<sup>a</sup>ḥărāḏâ hazzō’ṯ meh l<sup>a</sup>‘ăśwōṯ lāḵə hăyēš
ləḏaber-lāḵə ’el-hammeleḵə ’wō ’el-śar haṣṣāḇā’ watō’mer bəṯwōḵə ‘ammî
’ānōḵî yōšāḇeṯ:

14 wayyō’mer ûmeh l<sup>a</sup>‘ăśwōṯ lāh wayyō’mer gêḥăzî ’ăḇāl bēn
’ên-lāh wə’îšāh zāqēn:

15 wayyō’mer qərā’-lāh wayyiqərā’-lāh wat<sup>a</sup>‘ămōḏ
bapāṯ<sup>a</sup>ḥ:

16 wayyō’mer lammwō‘ēḏ hazzeh kā‘ēṯ ḥayyâ ’atî ’atə ḥōḇeqeṯ bēn watō’mer
’al-’ăḏōnî ’îš hā’ĕlōhîm ’al-təḵazzēḇ bəšifəḥāṯeḵā:

17 watahar hā’iššâ watēleḏ bēn lammwō‘ēḏ hazzeh kā‘ēṯ ḥayyâ ’ăšer-diber
’ēleyhā ’ĕlîšā‘:

18 wayyiḡədal hayyāleḏ wayəhî hayywōm wayyēṣē’ ’el-’āḇîw ’el-haqqōṣərîm:

19 wayyō’mer ’el-’āḇîw rō’šî\| rō’šî wayyō’mer ’el-hann<sup>a</sup>‘ar
śā’ēhû ’el-’immwō:

20 wayyiśśā’ēhû wayəḇî’ēhû ’el-’immwō wayyēšeḇ ‘al-birəkeyhā
‘aḏ-haṣṣâŏrayim wayyāmōṯ:

21 wat<sup>a</sup>‘al watašəkiḇēhû ‘al-miṭṭaṯ ’îš hā’ĕlōhîm watisəgōr
b<sup>a</sup>‘ăḏwō watēṣē’:

22 watiqərā’ ’el-’îšāh watō’mer šiləḥâ nā’ lî ’eḥāḏ min-hannə‘ārîm
wə’<sup>a</sup>ḥaṯ hā’ăṯōnwōṯ wə’ārûṣâ ‘aḏ-’îš hā’ĕlōhîm wə’āšûḇâ:

23 wayyō’mer madû‘a ’atî ’atə hōlaḵətî hōleḵeṯ ’ēlāyw hayywōm lō’-ḥōḏeš
wəlō’ šabāṯ watō’mer šālwōm:

24 wat<sup>a</sup>ḥăḇōš hā’āṯwōn watō’mer ’el-n<sup>a</sup>‘ărāh nəhaḡ
wālēḵə ’al-t<sup>a</sup>‘ăṣār-lî lirəkōḇ kî ’im-’āmarətî lāḵə:

25 watēleḵə watāḇwō’ ’el-’îš hā’ĕlōhîm ’el-har hakarəmel wayəhî kirə’wōṯ
’îš-hā’ĕlōhîm ’ōṯāh minneḡeḏ wayyō’mer ’el-gêḥăzî n<sup>a</sup>‘ărwō
hinnēh haššûnammîṯ hallāz:

26 ‘atâ rûṣ-nā’ liqərā’ṯāh we’ĕmār-lāh hăšālwōm lāḵə hăšālwōm lə’îšēḵə
hăšālwōm layyāleḏ watō’mer šālwōm:

27 watāḇō’ ’el-’îš hā’ĕlōhîm ’el-hâār wat<sup>a</sup>ḥăzēq bəraḡəlāyw
wayyigaš gêḥăzî ləhāḏəfāh wayyō’mer ’îš hā’ĕlōhîm harəpēh-lāh kî-nafəšāh
mārâ-lāh wayhwâ he‘əlîm mimmennî wəlō’ higîḏ lî:

28 watō’mer hăšā’alətî ḇēn mē’ēṯ ’ăḏōnî hălō’ ’āmarətî lō’ ṯašəleh ’ōṯî:

29 wayyō’mer ləḡêḥăzî ḥăḡōr māṯəneyḵā wəq<sup>a</sup>ḥ mišə‘anətî
ḇəyāḏəḵā wālēḵə kî-ṯiməṣā’ ’îš lō’ ṯəḇārəḵennû wəḵî-yəḇāreḵəḵā ’îš lō’
ṯ<sup>a</sup>‘ănennû wəśamətā mišə‘anətî ‘al-pənê hannā‘ar:

30 watō’mer ’ēm hann<sup>a</sup>‘ar ḥay-yəhwâ wəḥê-nafəšəḵā
’im-’e‘ezəḇeḵḵā wayyāqām wayyēleḵə ’<sup>a</sup>ḥăreyhā:

31 wəḡēḥăzî ‘āḇar lifənêhem wayyāśem ’eṯ-hammišə‘eneṯ ‘al-pənê
hann<sup>a</sup>‘ar wə’ên qwōl wə’ên qāšeḇ wayyāšāḇ liqərā’ṯwō
wayyageḏ-lwō lē’mōr lō’ hēqîṣ hannā‘ar:

32 wayyāḇō’ ’ĕlîšā‘ habāyəṯâ wəhinnēh hann<sup>a</sup>‘ar mēṯ mušəkāḇ
‘al-miṭṭāṯwō:

33 wayyāḇō’ wayyisəgōr hadeleṯ bə‘aḏ šənêhem wayyiṯəpallēl ’el-yəhwâ:

34 wayy<sup>a</sup>‘al wayyišəkaḇ ‘al-hayyeleḏ wayyāśem pîw ‘al-pîw
wə‘ênāyw ‘al-‘ênāyw wəḵapāyw ‘al-kapāw kapāyw wayyiḡəhar ‘ālāyw wayyāḥām
bəśar hayyāleḏ:

35 wayyāšāḇ wayyēleḵə babayiṯ ’<sup>a</sup>ḥaṯ hēnnâ wə’<sup>a</sup>ḥaṯ
hēnnâ wayy<sup>a</sup>‘al wayyiḡəhar ‘ālāyw wayəzwōrēr
hann<sup>a</sup>‘ar ‘aḏ-šeḇ<sup>a</sup>‘ pə‘āmîm wayyifəq<sup>a</sup>ḥ
hann<sup>a</sup>‘ar ’eṯ-‘ênāyw:

36 wayyiqərā’ ’el-gêḥăzî wayyō’mer qərā’ ’el-haššunammîṯ hazzō’ṯ
wayyiqərā’ehā watāḇwō’ ’ēlāyw wayyō’mer śə’î ḇənēḵə:

37 watāḇō’ watipōl ‘al-raḡəlāyw watišət<sup>a</sup>ḥû ’ārəṣâ watiśśā’
’eṯ-bənāh watēṣē’: f

38 we’ĕlîšā‘ šāḇ hagiləgālâ wəhārā‘āḇ bā’āreṣ ûḇənê hannəḇî’îm yōšəḇîm
ləfānāyw wayyō’mer lən<sup>a</sup>‘ărwō šəfōṯ hassîr hagəḏwōlâ ûḇaššēl
nāzîḏ liḇənê hannəḇî’îm:

39 wayyēṣē’ ’eḥāḏ ’el-haśśāḏeh ləlaqqēṭ ’ōrōṯ wayyiməṣā’ gefen śāḏeh
wayəlaqqēṭ mimmennû paqqu‘ōṯ śāḏeh məlō’ ḇiḡəḏwō wayyāḇō’
wayəfall<sup>a</sup>ḥ ’el-sîr hannāzîḏ kî-lō’ yāḏā‘û:

40 wayyiṣəqû la’ănāšîm le’ĕḵwōl wayəhî kə’āḵəlām mēhannāzîḏ wəhēmmâ
ṣā‘āqû wayyō’mərû māweṯ bassîr ’îš hā’ĕlōhîm wəlō’ yāḵəlû le’ĕḵōl:

41 wayyō’mer ûqəḥû-qem<sup>a</sup>ḥ wayyašəlēḵə ’el-hassîr wayyō’mer ṣaq
lā‘ām wəyō’ḵēlû wəlō’ hāyâ dāḇār rā‘ bassîr: s

42 wə’îš bā’ mib<sup>a</sup>‘al šālišâ wayyāḇē’ lə’îš hā’ĕlōhîm leḥem
bikûrîm ‘eśərîm-leḥem śə‘ōrîm wəḵarəmel bəṣiqəlōnwō wayyō’mer tēn lā‘ām
wəyō’ḵēlû:

43 wayyō’mer məšārəṯwō mâ ’etēn zeh lifənê mē’â ’îš wayyō’mer tēn lā‘ām
wəyō’ḵēlû kî ḵōh ’āmar yəhwâ ’āḵōl wəhwōṯēr:

44 wayyitēn lifənêhem wayyō’ḵəlû wayywōṯirû kiḏəḇar yəhwâ: f

------------------------------------------------------------------------

[Next: 2 Kings (2 Melakhim) Chapter 5](kg2005.md)
