[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos002)  [KJV](../kjv/jos002) 
[Sep:JsB](../sep/jsb002)  [Vul](../vul/jos002)   
  
[Joshua (Yehoshua) Index](jos)  
  [Previous](jos001)  [Next](jos003) 

------------------------------------------------------------------------

### Tanach (Hebrew): Joshua (Yehoshua) Chapter 2

‎<span id="001">1</span> ‏וַיִּשְׁלַ֣ח יְהוֹשֻׁ֣עַ־בִּן־נ֠וּן
מִֽן־הַשִּׁטִּ֞ים שְׁנַֽיִם־אֲנָשִׁ֤ים מְרַגְּלִים֙ חֶ֣רֶשׁ לֵאמֹ֔ר
לְכ֛וּ רְא֥וּ אֶת־הָאָ֖רֶץ וְאֶת־יְרִיח֑וֹ וַיֵּ֨לְכ֜וּ וַ֠יָּבֹאוּ
בֵּית־אִשָּׁ֥ה זוֹנָ֛ה וּשְׁמָ֥הּ רָחָ֖ב וַיִּשְׁכְּבוּ־שָֽׁמָּה׃

‎<span id="002">2</span> ‏וַיֵּ֣אָמַ֔ר לְמֶ֥לֶךְ יְרִיח֖וֹ לֵאמֹ֑ר
הִנֵּ֣ה אֲ֠נָשִׁים בָּ֣אוּ הֵ֧נָּה הַלַּ֛יְלָה מִבְּנֵ֥י יִשְׂרָאֵ֖ל
לַחְפֹּ֥ר אֶת־הָאָֽרֶץ׃

‎<span id="003">3</span> ‏וַיִּשְׁלַח֙ מֶ֣לֶךְ יְרִיח֔וֹ אֶל־רָחָ֖ב
לֵאמֹ֑ר ה֠וֹצִיאִי הָאֲנָשִׁ֨ים הַבָּאִ֤ים אֵלַ֙יִךְ֙ אֲשֶׁר־בָּ֣אוּ
לְבֵיתֵ֔ךְ כִּ֛י לַחְפֹּ֥ר אֶת־כָּל־הָאָ֖רֶץ בָּֽאוּ׃

‎<span id="004">4</span> ‏וַתִּקַּ֧ח הָֽאִשָּׁ֛ה אֶת־שְׁנֵ֥י
הָאֲנָשִׁ֖ים וַֽתִּצְפְּנ֑וֹ וַתֹּ֣אמֶר׀ כֵּ֗ן בָּ֤אוּ אֵלַי֙
הָֽאֲנָשִׁ֔ים וְלֹ֥א יָדַ֖עְתִּי מֵאַ֥יִן הֵֽמָּה׃

‎<span id="005">5</span> ‏וַיְהִ֨י הַשַּׁ֜עַר לִסְגּ֗וֹר בַּחֹ֙שֶׁךְ֙
וְהָאֲנָשִׁ֣ים יָצָ֔אוּ לֹ֣א יָדַ֔עְתִּי אָ֥נָה הָלְכ֖וּ הָֽאֲנָשִׁ֑ים
רִדְפ֥וּ מַהֵ֛ר אַחֲרֵיהֶ֖ם כִּ֥י תַשִּׂיגֽוּם׃

‎<span id="006">6</span> ‏וְהִ֖יא הֶעֱלָ֣תַם הַגָּ֑גָה וַֽתִּטְמְנֵם֙
בְּפִשְׁתֵּ֣י הָעֵ֔ץ הָעֲרֻכ֥וֹת לָ֖הּ עַל־הַגָּֽג׃

‎<span id="007">7</span> ‏וְהָאֲנָשִׁ֗ים רָדְפ֤וּ אַֽחֲרֵיהֶם֙ דֶּ֣רֶךְ
הַיַּרְדֵּ֔ן עַ֖ל הַֽמַּעְבְּר֑וֹת וְהַשַּׁ֣עַר סָגָ֔רוּ אַחֲרֵ֕י
כַּאֲשֶׁ֛ר יָצְא֥וּ הָרֹדְפִ֖ים אַחֲרֵיהֶֽם׃

‎<span id="008">8</span> ‏וְהֵ֖מָּה טֶ֣רֶם יִשְׁכָּב֑וּן וְהִ֛יא
עָלְתָ֥ה עֲלֵיהֶ֖ם עַל־הַגָּֽג׃

‎<span id="009">9</span> ‏וַתֹּ֙אמֶר֙ אֶל־הָ֣אֲנָשִׁ֔ים יָדַ֕עְתִּי
כִּֽי־נָתַ֧ן יְהוָ֛ה לָכֶ֖ם אֶת־הָאָ֑רֶץ וְכִֽי־נָפְלָ֤ה אֵֽימַתְכֶם֙
עָלֵ֔ינוּ וְכִ֥י נָמֹ֛גוּ כָּל־יֹשְׁבֵ֥י הָאָ֖רֶץ מִפְּנֵיכֶֽם׃

‎<span id="010">10</span> ‏כִּ֣י שָׁמַ֗עְנוּ אֵ֠ת אֲשֶׁר־הוֹבִ֨ישׁ
יְהוָ֜ה אֶת־מֵ֤י יַם־סוּף֙ מִפְּנֵיכֶ֔ם בְּצֵאתְכֶ֖ם מִמִּצְרָ֑יִם
וַאֲשֶׁ֣ר עֲשִׂיתֶ֡ם לִשְׁנֵי֩ מַלְכֵ֨י הָאֱמֹרִ֜י אֲשֶׁ֨ר בְּעֵ֤בֶר
הַיַּרְדֵּן֙ לְסִיחֹ֣ן וּלְע֔וֹג אֲשֶׁ֥ר הֶחֱרַמְתֶּ֖ם אוֹתָֽם׃

‎<span id="011">11</span> ‏וַנִּשְׁמַע֙ וַיִּמַּ֣ס לְבָבֵ֔נוּ
וְלֹא־קָ֨מָה ע֥וֹד ר֛וּחַ בְּאִ֖ישׁ מִפְּנֵיכֶ֑ם כִּ֚י יְהוָ֣ה
אֱלֹֽהֵיכֶ֔ם ה֤וּא אֱלֹהִים֙ בַּשָּׁמַ֣יִם מִמַּ֔עַל וְעַל־הָאָ֖רֶץ
מִתָּֽחַת׃

‎<span id="012">12</span> ‏וְעַתָּ֗ה הִשָּֽׁבְעוּ־נָ֥א לִי֙ בַּֽיהוָ֔ה
כִּי־עָשִׂ֥יתִי עִמָּכֶ֖ם חָ֑סֶד וַעֲשִׂיתֶ֨ם גַּם־אַתֶּ֜ם עִם־בֵּ֤ית
אָבִי֙ חֶ֔סֶד וּנְתַתֶּ֥ם לִ֖י א֥וֹת אֱמֶֽת׃

‎<span id="013">13</span> ‏וְהַחֲיִתֶ֞ם אֶת־אָבִ֣י וְאֶת־אִמִּ֗י
וְאֶת־אַחַי֙ וְאֶת־אחותי אַחְיוֹתַ֔י וְאֵ֖ת כָּל־אֲשֶׁ֣ר לָהֶ֑ם
וְהִצַּלְתֶּ֥ם אֶת־נַפְשֹׁתֵ֖ינוּ מִמָּֽוֶת׃

‎<span id="014">14</span> ‏וַיֹּ֧אמְרוּ לָ֣הּ הָאֲנָשִׁ֗ים נַפְשֵׁ֤נוּ
תַחְתֵּיכֶם֙ לָמ֔וּת אִ֚ם לֹ֣א תַגִּ֔ידוּ אֶת־דְּבָרֵ֖נוּ זֶ֑ה וְהָיָ֗ה
בְּתֵת־יְהוָ֥ה לָ֙נוּ֙ אֶת־הָאָ֔רֶץ וְעָשִׂ֥ינוּ עִמָּ֖ךְ חֶ֥סֶד
וֶאֱמֶֽת׃

‎<span id="015">15</span> ‏וַתּוֹרִדֵ֥ם בַּחֶ֖בֶל בְּעַ֣ד הַֽחַלּ֑וֹן
כִּ֤י בֵיתָהּ֙ בְּקִ֣יר הַֽחוֹמָ֔ה וּבַֽחוֹמָ֖ה הִ֥יא יוֹשָֽׁבֶת׃

‎<span id="016">16</span> ‏וַתֹּ֤אמֶר לָהֶם֙ הָהָ֣רָה לֵּ֔כוּ
פֶּֽן־יִפְגְּע֥וּ בָכֶ֖ם הָרֹדְפִ֑ים וְנַחְבֵּתֶ֨ם שָׁ֜מָּה שְׁלֹ֣שֶׁת
יָמִ֗ים עַ֚ד שׁ֣וֹב הָרֹֽדְפִ֔ים וְאַחַ֖ר תֵּלְכ֥וּ לְדַרְכְּכֶֽם׃

‎<span id="017">17</span> ‏וַיֹּאמְר֥וּ אֵלֶ֖יהָ הָאֲנָשִׁ֑ים נְקִיִּ֣ם
אֲנַ֔חְנוּ מִשְּׁבֻעָתֵ֥ךְ הַזֶּ֖ה אֲשֶׁ֥ר הִשְׁבַּעְתָּֽנוּ׃

‎<span id="018">18</span> ‏הִנֵּ֛ה אֲנַ֥חְנוּ בָאִ֖ים בָּאָ֑רֶץ
אֶת־תִּקְוַ֡ת חוּט֩ הַשָּׁנִ֨י הַזֶּ֜ה תִּקְשְׁרִ֗י בַּֽחַלּוֹן֙ אֲשֶׁ֣ר
הוֹרַדְתֵּ֣נוּ ב֔וֹ וְאֶת־אָבִ֨יךְ וְאֶת־אִמֵּ֜ךְ וְאֶת־אַחַ֗יִךְ וְאֵת֙
כָּל־בֵּ֣ית אָבִ֔יךְ תַּאַסְפִ֥י אֵלַ֖יִךְ הַבָּֽיְתָה׃

‎<span id="019">19</span> ‏וְהָיָ֡ה כֹּ֣ל אֲשֶׁר־יֵצֵא֩ מִדַּלְתֵ֨י
בֵיתֵ֧ךְ׀ הַח֛וּצָה דָּמ֥וֹ בְרֹאשׁ֖וֹ וַאֲנַ֣חְנוּ נְקִיִּ֑ם וְ֠כֹל
אֲשֶׁ֨ר יִֽהְיֶ֤ה אִתָּךְ֙ בַּבַּ֔יִת דָּמ֣וֹ בְרֹאשֵׁ֔נוּ אִם־יָ֖ד
תִּֽהְיֶה־בּֽוֹ׃

‎<span id="020">20</span> ‏וְאִם־תַּגִּ֖ידִי אֶת־דְּבָרֵ֣נוּ זֶ֑ה
וְהָיִ֣ינוּ נְקִיִּ֔ם מִשְּׁבֻעָתֵ֖ךְ אֲשֶׁ֥ר הִשְׁבַּעְתָּֽנוּ׃

‎<span id="021">21</span> ‏וַתֹּ֙אמֶר֙ כְּדִבְרֵיכֶ֣ם כֶּן־ה֔וּא
וַֽתְּשַׁלְּחֵ֖ם וַיֵּלֵ֑כוּ וַתִּקְשֹׁ֛ר אֶת־תִּקְוַ֥ת הַשָּׁנִ֖י
בַּחַלּֽוֹן׃

‎<span id="022">22</span> ‏וַיֵּלְכוּ֙ וַיָּבֹ֣אוּ הָהָ֔רָה וַיֵּ֤שְׁבוּ
שָׁם֙ שְׁלֹ֣שֶׁת יָמִ֔ים עַד־שָׁ֖בוּ הָרֹדְפִ֑ים וַיְבַקְשׁ֧וּ
הָרֹדְפִ֛ים בְּכָל־הַדֶּ֖רֶךְ וְלֹ֥א מָצָֽאוּ׃

‎<span id="023">23</span> ‏וַיָּשֻׁ֜בוּ שְׁנֵ֤י הָֽאֲנָשִׁים֙
וַיֵּרְד֣וּ מֵֽהָהָ֔ר וַיַּעַבְרוּ֙ וַיָּבֹ֔אוּ אֶל־יְהוֹשֻׁ֖עַ
בִּן־נ֑וּן וַיְסַ֨פְּרוּ־ל֔וֹ אֵ֥ת כָּל־הַמֹּצְא֖וֹת אוֹתָֽם׃

‎<span id="024">24</span> ‏וַיֹּאמְרוּ֙ אֶל־יְהוֹשֻׁ֔עַ כִּֽי־נָתַ֧ן
יְהוָ֛ה בְּיָדֵ֖נוּ אֶת־כָּל־הָאָ֑רֶץ וְגַם־נָמֹ֛גוּ כָּל־יֹשְׁבֵ֥י
הָאָ֖רֶץ מִפָּנֵֽינוּ׃ ס

1 wayyišəl<sup>a</sup>ḥ yəhwōšu‘a-bin-nûn min-haššiṭṭîm šənayim-’ănāšîm
məragəlîm ḥereš lē’mōr ləḵû rə’û ’eṯ-hā’āreṣ wə’eṯ-yərîḥwō wayyēləḵû
wayyāḇō’û bêṯ-’iššâ zwōnâ ûšəmāh rāḥāḇ wayyišəkəḇû-šāmmâ:

2 wayyē’āmar ləmeleḵə yərîḥwō lē’mōr hinnēh ’ănāšîm bā’û hēnnâ hallayəlâ
mibənê yiśərā’ēl l<sup>a</sup>ḥəpōr ’eṯ-hā’āreṣ:

3 wayyišəl<sup>a</sup>ḥ meleḵə yərîḥwō ’el-rāḥāḇ lē’mōr hwōṣî’î
hā’ănāšîm habā’îm ’ēlayiḵə ’ăšer-bā’û ləḇêṯēḵə kî l<sup>a</sup>ḥəpōr
’eṯ-kāl-hā’āreṣ bā’û:

4 watiqq<sup>a</sup>ḥ hā’iššâ ’eṯ-šənê hā’ănāšîm watiṣəpənwō watō’mer\|
kēn bā’û ’ēlay hā’ănāšîm wəlō’ yāḏ<sup>a</sup>‘ətî mē’ayin hēmmâ:

5 wayəhî hašš<sup>a</sup>‘ar lisəgwōr b<sup>a</sup>ḥōšeḵə wəhā’ănāšîm
yāṣā’û lō’ yāḏ<sup>a</sup>‘ətî ’ānâ hāləḵû hā’ănāšîm riḏəfû mahēr
’<sup>a</sup>ḥărêhem kî ṯaśśîḡûm:

6 wəhî’ he‘ĕlāṯam hagāḡâ watiṭəmənēm bəfišətê hā‘ēṣ hā‘ăruḵwōṯ lāh
‘al-hagāḡ:

7 wəhā’ănāšîm rāḏəfû ’<sup>a</sup>ḥărêhem dereḵə hayyarədēn ‘al
hamm<sup>a</sup>‘əbərwōṯ wəhašš<sup>a</sup>‘ar sāḡārû ’<sup>a</sup>ḥărê
ka’ăšer yāṣə’û hārōḏəfîm ’<sup>a</sup>ḥărêhem:

8 wəhēmmâ ṭerem yišəkāḇûn wəhî’ ‘āləṯâ ‘ălêhem ‘al-hagāḡ:

9 watō’mer ’el-hā’ănāšîm yāḏ<sup>a</sup>‘ətî kî-nāṯan yəhwâ lāḵem
’eṯ-hā’āreṣ wəḵî-nāfəlâ ’êmaṯəḵem ‘ālênû wəḵî nāmōḡû kāl-yōšəḇê hā’āreṣ
mipənêḵem:

10 kî šām<sup>a</sup>‘ənû ’ēṯ ’ăšer-hwōḇîš yəhwâ ’eṯ-mê yam-sûf
mipənêḵem bəṣē’ṯəḵem mimmiṣərāyim wa’ăšer ‘ăśîṯem lišənê maləḵê hā’ĕmōrî
’ăšer bə‘ēḇer hayyarədēn ləsîḥōn ûlə‘wōḡ ’ăšer heḥĕramətem ’wōṯām:

11 wannišəm<sup>a</sup>‘ wayyimmas ləḇāḇēnû wəlō’-qāmâ ‘wōḏ rûḥa bə’îš
mipənêḵem kî yəhwâ ’ĕlōhêḵem hû’ ’ĕlōhîm baššāmayim mimm<sup>a</sup>‘al
wə‘al-hā’āreṣ mitāḥaṯ:

12 wə‘atâ hiššāḇə‘û-nā’ lî bayhwâ kî-‘āśîṯî ‘immāḵem ḥāseḏ
w<sup>a</sup>‘ăśîṯem gam-’atem ‘im-bêṯ ’āḇî ḥeseḏ ûnəṯatem lî ’wōṯ
’ĕmeṯ:

13 wəh<sup>a</sup>ḥăyiṯem ’eṯ-’āḇî wə’eṯ-’immî wə’eṯ-’<sup>a</sup>ḥay
wə’eṯ-’<sup>a</sup>ḥwōṯay ’<sup>a</sup>ḥəywōṯay wə’ēṯ kāl-’ăšer lâem
wəhiṣṣalətem ’eṯ-nafəšōṯênû mimmāweṯ:

14 wayyō’mərû lāh hā’ănāšîm nafəšēnû ṯ<sup>a</sup>ḥətêḵem lāmûṯ ’im lō’
ṯagîḏû ’eṯ-dəḇārēnû zeh wəhāyâ bəṯēṯ-yəhwâ lānû ’eṯ-hā’āreṣ wə‘āśînû
‘immāḵə ḥeseḏ we’ĕmeṯ:

15 watwōriḏēm b<sup>a</sup>ḥeḇel bə‘aḏ h<sup>a</sup>ḥallwōn kî ḇêṯāh
bəqîr h<sup>a</sup>ḥwōmâ ûḇ<sup>a</sup>ḥwōmâ hî’ ywōšāḇeṯ:

16 watō’mer lâem hâārâ llēḵû pen-yifəgə‘û ḇāḵem hārōḏəfîm
wən<sup>a</sup>ḥəbēṯem šāmmâ šəlōšeṯ yāmîm ‘aḏ šwōḇ hārōḏəfîm
wə’<sup>a</sup>ḥar tēləḵû ləḏarəkəḵem:

17 wayyō’mərû ’ēleyhā hā’ănāšîm nəqîyim ’ăn<sup>a</sup>ḥənû
miššəḇu‘āṯēḵə hazzeh ’ăšer hišəb<sup>a</sup>‘ətānû:

18 hinnēh ’ăn<sup>a</sup>ḥənû ḇā’îm bā’āreṣ ’eṯ-tiqəwaṯ ḥûṭ haššānî
hazzeh tiqəšərî b<sup>a</sup>ḥallwōn ’ăšer hwōraḏətēnû ḇwō wə’eṯ-’āḇîḵə
wə’eṯ-’immēḵə wə’eṯ-’<sup>a</sup>ḥayiḵə wə’ēṯ kāl-bêṯ ’āḇîḵə ta’asəfî
’ēlayiḵə habāyəṯâ:

19 wəhāyâ kōl ’ăšer-yēṣē’ midaləṯê ḇêṯēḵə\| h<sup>a</sup>ḥûṣâ dāmwō
ḇərō’šwō wa’ăn<sup>a</sup>ḥənû nəqîyim wəḵōl ’ăšer yihəyeh ’itāḵə
babayiṯ dāmwō ḇərō’šēnû ’im-yāḏ tihəyeh-bwō:

20 wə’im-tagîḏî ’eṯ-dəḇārēnû zeh wəhāyînû nəqîyim miššəḇu‘āṯēḵə ’ăšer
hišəb<sup>a</sup>‘ətānû:

21 watō’mer kəḏiḇərêḵem ken-hû’ watəšalləḥēm wayyēlēḵû watiqəšōr
’eṯ-tiqəwaṯ haššānî b<sup>a</sup>ḥallwōn:

22 wayyēləḵû wayyāḇō’û hâārâ wayyēšəḇû šām šəlōšeṯ yāmîm ‘aḏ-šāḇû
hārōḏəfîm wayəḇaqəšû hārōḏəfîm bəḵāl-hadereḵə wəlō’ māṣā’û:

23 wayyāšuḇû šənê hā’ănāšîm wayyērəḏû mēhâār wayy<sup>a</sup>‘aḇərû
wayyāḇō’û ’el-yəhwōšu‘a bin-nûn wayəsapərû-lwō ’ēṯ kāl-hammōṣə’wōṯ
’wōṯām:

24 wayyō’mərû ’el-yəhwōšu‘a kî-nāṯan yəhwâ bəyāḏēnû ’eṯ-kāl-hā’āreṣ
wəḡam-nāmōḡû kāl-yōšəḇê hā’āreṣ mipānênû: s

------------------------------------------------------------------------

[Next: Joshua (Yehoshua) Chapter 3](jos003)
