[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos018)  [KJV](../kjv/jos018.md) 
[Sep:JsB](../sep/jsb018)  [Sep:JsA](../sep/jsa018.md) 
[Vul](../vul/jos018.md)   
  
[Joshua (Yehoshua) Index](jos.md)  
  [Previous](jos017)  [Next](jos019.md) 

------------------------------------------------------------------------

### Tanach (Hebrew): Joshua (Yehoshua) Chapter 18

‎<span id="001">1</span> ‏וַיִּקָּ֨הֲל֜וּ כָּל־עֲדַ֤ת
בְּנֵֽי־יִשְׂרָאֵל֙ שִׁלֹ֔ה וַיַּשְׁכִּ֥ינוּ שָׁ֖ם אֶת־אֹ֣הֶל מוֹעֵ֑ד
וְהָאָ֥רֶץ נִכְבְּשָׁ֖ה לִפְנֵיהֶֽם׃

‎<span id="002">2</span> ‏וַיִּוָּֽתְרוּ֙ בִּבְנֵ֣י יִשְׂרָאֵ֔ל אֲשֶׁ֥ר
לֹֽא־חָלְק֖וּ אֶת־נַֽחֲלָתָ֑ם שִׁבְעָ֖ה שְׁבָטִֽים׃

‎<span id="003">3</span> ‏וַיֹּ֥אמֶר יְהוֹשֻׁ֖עַ אֶל־בְּנֵ֣י יִשְׂרָאֵ֑ל
עַד־אָ֙נָה֙ אַתֶּ֣ם מִתְרַפִּ֔ים לָבוֹא֙ לָרֶ֣שֶׁת אֶת־הָאָ֔רֶץ אֲשֶׁר֙
נָתַ֣ן לָכֶ֔ם יְהוָ֖ה אֱלֹהֵ֥י אֲבֽוֹתֵיכֶֽם׃

‎<span id="004">4</span> ‏הָב֥וּ לָכֶ֛ם שְׁלֹשָׁ֥ה אֲנָשִׁ֖ים לַשָּׁ֑בֶט
וְאֶשְׁלָחֵ֗ם וְיָקֻ֜מוּ וְיִֽתְהַלְּכ֥וּ בָאָ֛רֶץ וְיִכְתְּב֥וּ
אוֹתָ֛הּ לְפִ֥י נַֽחֲלָתָ֖ם וְיָבֹ֥אוּ אֵלָֽי׃

‎<span id="005">5</span> ‏וְהִֽתְחַלְּק֥וּ אֹתָ֖הּ לְשִׁבְעָ֣ה חֲלָקִ֑ים
יְהוּדָ֞ה יַעֲמֹ֤ד עַל־גְּבוּלוֹ֙ מִנֶּ֔גֶב וּבֵ֥ית יוֹסֵ֛ף יַעַמְד֥וּ
עַל־גְּבוּלָ֖ם מִצָּפֽוֹן׃

‎<span id="006">6</span> ‏וְאַתֶּ֞ם תִּכְתְּב֤וּ אֶת־הָאָ֙רֶץ֙ שִׁבְעָ֣ה
חֲלָקִ֔ים וַֽהֲבֵאתֶ֥ם אֵלַ֖י הֵ֑נָּה וְיָרִ֨יתִי לָכֶ֤ם גּוֹרָל֙ פֹּ֔ה
לִפְנֵ֖י יְהוָ֥ה אֱלֹהֵֽינוּ׃

‎<span id="007">7</span> ‏כִּ֠י אֵֽין־חֵ֤לֶק לַלְוִיִּם֙ בְּקִרְבְּכֶ֔ם
כִּֽי־כְהֻנַּ֥ת יְהוָ֖ה נַחֲלָת֑וֹ וְגָ֡ד וּרְאוּבֵ֡ן וַחֲצִי֩ שֵׁ֨בֶט
הַֽמְנַשֶּׁ֜ה לָקְח֣וּ נַחֲלָתָ֗ם מֵעֵ֤בֶר לַיַּרְדֵּן֙ מִזְרָ֔חָה
אֲשֶׁר֙ נָתַ֣ן לָהֶ֔ם מֹשֶׁ֖ה עֶ֥בֶד יְהוָֽה׃

‎<span id="008">8</span> ‏וַיָּקֻ֥מוּ הָאֲנָשִׁ֖ים וַיֵּלֵ֑כוּ וַיְצַ֣ו
יְהוֹשֻׁ֡עַ אֶת־הַהֹלְכִים֩ לִכְתֹּ֨ב אֶת־הָאָ֜רֶץ לֵאמֹ֗ר לְ֠כוּ
וְהִתְהַלְּכ֨וּ בָאָ֜רֶץ וְכִתְב֤וּ אוֹתָהּ֙ וְשׁ֣וּבוּ אֵלַ֔י וּ֠פֹה
אַשְׁלִ֨יךְ לָכֶ֥ם גּוֹרָ֛ל לִפְנֵ֥י יְהוָ֖ה בְּשִׁלֹֽה׃

‎<span id="009">9</span> ‏וַיֵּלְכ֤וּ הָֽאֲנָשִׁים֙ וַיַּעַבְר֣וּ
בָאָ֔רֶץ וַיִּכְתְּב֧וּהָ לֶֽעָרִ֛ים לְשִׁבְעָ֥ה חֲלָקִ֖ים עַל־סֵ֑פֶר
וַיָּבֹ֧אוּ אֶל־יְהוֹשֻׁ֛עַ אֶל־הַֽמַּחֲנֶ֖ה שִׁלֹֽה׃

‎<span id="010">10</span> ‏וַיַּשְׁלֵךְ֩ לָהֶ֨ם יְהוֹשֻׁ֧עַ גּוֹרָ֛ל
בְּשִׁלֹ֖ה לִפְנֵ֣י יְהוָ֑ה וַיְחַלֶּק־שָׁ֨ם יְהוֹשֻׁ֧עַ אֶת־הָאָ֛רֶץ
לִבְנֵ֥י יִשְׂרָאֵ֖ל כְּמַחְלְקֹתָֽם׃ פ

‎<span id="011">11</span> ‏וַיַּ֗עַל גּוֹרַ֛ל מַטֵּ֥ה בְנֵֽי־בִנְיָמִ֖ן
לְמִשְׁפְּחֹתָ֑ם וַיֵּצֵא֙ גְּב֣וּל גּֽוֹרָלָ֔ם בֵּ֚ין בְּנֵ֣י יְהוּדָ֔ה
וּבֵ֖ין בְּנֵ֥י יוֹסֵֽף׃

‎<span id="012">12</span> ‏וַיְהִ֨י לָהֶ֧ם הַגְּב֛וּל לִפְאַ֥ת צָפ֖וֹנָה
מִן־הַיַּרְדֵּ֑ן וְעָלָ֣ה הַגְּבוּל֩ אֶל־כֶּ֨תֶף יְרִיח֜וֹ מִצָּפ֗וֹן
וְעָלָ֤ה בָהָר֙ יָ֔מָּה והיה וְהָיוּ֙ תֹּֽצְאֹתָ֔יו מִדְבַּ֖רָה בֵּ֥ית
אָֽוֶן׃

‎<span id="013">13</span> ‏וְעָבַר֩ מִשָּׁ֨ם הַגְּב֜וּל ל֗וּזָה
אֶל־כֶּ֤תֶף ל֙וּזָה֙ נֶ֔גְבָּה הִ֖יא בֵּֽית־אֵ֑ל וְיָרַ֤ד הַגְּבוּל֙
עַטְר֣וֹת אַדָּ֔ר עַל־הָהָ֕ר אֲשֶׁ֛ר מִנֶּ֥גֶב לְבֵית־חֹר֖וֹן
תַּחְתּֽוֹן׃

‎<span id="014">14</span> ‏וְתָאַ֣ר הַגְּבוּל֩ וְנָסַ֨ב לִפְאַת־יָ֜ם
נֶ֗גְבָּה מִן־הָהָר֙ אֲשֶׁ֨ר עַל־פְּנֵ֥י בֵית־חֹרוֹן֮ נֶגְבָּה֒ והיה
וְהָי֣וּ תֹֽצְאֹתָ֗יו אֶל־קִרְיַת־בַּ֙עַל֙ הִ֚יא קִרְיַ֣ת יְעָרִ֔ים
עִ֖יר בְּנֵ֣י יְהוּדָ֑ה זֹ֖את פְּאַת־יָֽם׃

‎<span id="015">15</span> ‏וּפְאַת־נֶ֕גְבָּה מִקְצֵ֖ה קִרְיַ֣ת יְעָרִ֑ים
וְיָצָ֤א הַגְּבוּל֙ יָ֔מָּה וְיָצָ֕א אֶל־מַעְיַ֖ן מֵ֥י נֶפְתּֽוֹחַ׃

‎<span id="016">16</span> ‏וְיָרַ֨ד הַגְּב֜וּל אֶל־קְצֵ֣ה הָהָ֗ר אֲשֶׁר֙
עַל־פְּנֵי֙ גֵּ֣י בֶן־הִנֹּ֔ם אֲשֶׁ֛ר בְּעֵ֥מֶק רְפָאִ֖ים צָפ֑וֹנָה
וְיָרַד֩ גֵּ֨י הִנֹּ֜ם אֶל־כֶּ֤תֶף הַיְבוּסִי֙ נֶ֔גְבָּה וְיָרַ֖ד עֵ֥ין
רֹגֵֽל׃

‎<span id="017">17</span> ‏וְתָאַ֣ר מִצָּפ֗וֹן וְיָצָא֙ עֵ֣ין שֶׁ֔מֶשׁ
וְיָצָא֙ אֶל־גְּלִיל֔וֹת אֲשֶׁר־נֹ֖כַח מַעֲלֵ֣ה אֲדֻמִּ֑ים וְיָרַ֕ד
אֶ֥בֶן בֹּ֖הַן בֶּן־רְאוּבֵֽן׃

‎<span id="018">18</span> ‏וְעָבַ֛ר אֶל־כֶּ֥תֶף מוּל־הָֽעֲרָבָ֖ה
צָפ֑וֹנָה וְיָרַ֖ד הָעֲרָבָֽתָה׃

‎<span id="019">19</span> ‏וְעָבַ֨ר הַגְּב֜וּל אֶל־כֶּ֣תֶף
בֵּית־חָגְלָה֮ צָפוֹנָה֒ והיה וְהָי֣וּ׀ תצאותיו תֹּצְא֣וֹת הַגְּב֗וּל
אֶל־לְשׁ֤וֹן יָם־הַמֶּ֙לַח֙ צָפ֔וֹנָה אֶל־קְצֵ֥ה הַיַּרְדֵּ֖ן נֶ֑גְבָּה
זֶ֖ה גְּב֥וּל נֶֽגֶב׃

‎<span id="020">20</span> ‏וְהַיַּרְדֵּ֥ן יִגְבֹּל־אֹת֖וֹ
לִפְאַת־קֵ֑דְמָה זֹ֡את נַחֲלַת֩ בְּנֵ֨י בִנְיָמִ֧ן לִגְבֽוּלֹתֶ֛יהָ
סָבִ֖יב לְמִשְׁפְּחֹתָֽם׃

‎<span id="021">21</span> ‏וְהָי֣וּ הֶֽעָרִ֗ים לְמַטֵּ֛ה בְּנֵ֥י
בִנְיָמִ֖ן לְמִשְׁפְּחֽוֹתֵיהֶ֑ם יְרִיח֥וֹ וּבֵית־חָגְלָ֖ה וְעֵ֥מֶק
קְצִֽיץ׃

‎<span id="022">22</span> ‏וּבֵ֧ית הָֽעֲרָבָ֛ה וּצְמָרַ֖יִם
וּבֵֽית־אֵֽל׃

‎<span id="023">23</span> ‏וְהָעַוִּ֥ים וְהַפָּרָ֖ה וְעָפְרָֽה׃

‎<span id="024">24</span> ‏וּכְפַ֧ר העמני הָֽעַמֹּנָ֛ה וְהָֽעָפְנִ֖י
וָגָ֑בַע עָרִ֥ים שְׁתֵּים־עֶשְׂרֵ֖ה וְחַצְרֵיהֶֽן׃

‎<span id="025">25</span> ‏גִּבְע֥וֹן וְהָֽרָמָ֖ה וּבְאֵרֽוֹת׃

‎<span id="026">26</span> ‏וְהַמִּצְפֶּ֥ה וְהַכְּפִירָ֖ה וְהַמֹּצָֽה׃

‎<span id="027">27</span> ‏וְרֶ֥קֶם וְיִרְפְּאֵ֖ל וְתַרְאֲלָֽה׃

‎<span id="028">28</span> ‏וְצֵלַ֡ע הָאֶ֜לֶף וְהַיְבוּסִ֨י<sup>3</sup>
הִ֤יא יְרֽוּשָׁלִַ֙ם֙ גִּבְעַ֣ת קִרְיַ֔ת עָרִ֥ים אַרְבַּֽע־עֶשְׂרֵ֖ה
וְחַצְרֵיהֶ֑ן זֹ֛את נַֽחֲלַ֥ת בְּנֵֽי־בִנְיָמִ֖ן לְמִשְׁפְּחֹתָֽם׃ פ

1 wayyiqqâălû kāl-‘ăḏaṯ bənê-yiśərā’ēl šilōh wayyašəkînû šām ’eṯ-’ōhel
mwō‘ēḏ wəhā’āreṣ niḵəbəšâ lifənêhem:

2 wayyiûāṯərû biḇənê yiśərā’ēl ’ăšer lō’-ḥāləqû ’eṯ-n<sup>a</sup>ḥălāṯām
šiḇə‘â šəḇāṭîm:

3 wayyō’mer yəhwōšu‘a ’el-bənê yiśərā’ēl ‘aḏ-’ānâ ’atem miṯərapîm lāḇwō’
lārešeṯ ’eṯ-hā’āreṣ ’ăšer nāṯan lāḵem yəhwâ ’ĕlōhê ’ăḇwōṯêḵem:

4 hāḇû lāḵem šəlōšâ ’ănāšîm laššāḇeṭ wə’ešəlāḥēm wəyāqumû wəyiṯəhalləḵû
ḇā’āreṣ wəyiḵətəḇû ’wōṯāh ləfî n<sup>a</sup>ḥălāṯām wəyāḇō’û ’ēlāy:

5 wəhiṯəḥalləqû ’ōṯāh ləšiḇə‘â ḥălāqîm yəhûḏâ y<sup>a</sup>‘ămōḏ
‘al-gəḇûlwō minneḡeḇ ûḇêṯ ywōsēf y<sup>a</sup>‘aməḏû ‘al-gəḇûlām
miṣṣāfwōn:

6 wə’atem tiḵətəḇû ’eṯ-hā’āreṣ šiḇə‘â ḥălāqîm wahăḇē’ṯem ’ēlay hēnnâ
wəyārîṯî lāḵem gwōrāl pōh lifənê yəhwâ ’ĕlōhênû:

7 kî ’ên-ḥēleq laləwîyim bəqirəbəḵem kî-ḵəhunnaṯ yəhwâ
n<sup>a</sup>ḥălāṯwō wəḡāḏ ûrə’ûḇēn w<sup>a</sup>ḥăṣî šēḇeṭ hamənaššeh
lāqəḥû n<sup>a</sup>ḥălāṯām mē‘ēḇer layyarədēn mizərāḥâ ’ăšer nāṯan lâem
mōšeh ‘eḇeḏ yəhwâ:

8 wayyāqumû hā’ănāšîm wayyēlēḵû wayəṣaw yəhwōšu‘a ’eṯ-hahōləḵîm liḵətōḇ
’eṯ-hā’āreṣ lē’mōr ləḵû wəhiṯəhalləḵû ḇā’āreṣ wəḵiṯəḇû ’wōṯāh wəšûḇû
’ēlay ûfōh ’ašəlîḵə lāḵem gwōrāl lifənê yəhwâ bəšilōh:

9 wayyēləḵû hā’ănāšîm wayy<sup>a</sup>‘aḇərû ḇā’āreṣ wayyiḵətəḇûhā
le‘ārîm ləšiḇə‘â ḥălāqîm ‘al-sēfer wayyāḇō’û ’el-yəhwōšu‘a
’el-hamm<sup>a</sup>ḥăneh šilōh:

10 wayyašəlēḵə lâem yəhwōšu‘a gwōrāl bəšilōh lifənê yəhwâ wayəḥalleq-šām
yəhwōšu‘a ’eṯ-hā’āreṣ liḇənê yiśərā’ēl kəm<sup>a</sup>ḥələqōṯām: f

11 wayy<sup>a</sup>‘al gwōral maṭṭēh ḇənê-ḇinəyāmin ləmišəpəḥōṯām
wayyēṣē’ gəḇûl gwōrālām bên bənê yəhûḏâ ûḇên bənê ywōsēf:

12 wayəhî lâem hagəḇûl lifə’aṯ ṣāfwōnâ min-hayyarədēn wə‘ālâ hagəḇûl
’el-keṯef yərîḥwō miṣṣāfwōn wə‘ālâ ḇâār yāmmâ wəhāyâ wəhāyû tōṣə’ōṯāyw
miḏəbarâ bêṯ ’āwen:

13 wə‘āḇar miššām hagəḇûl lûzâ ’el-keṯef lûzâ neḡəbâ hî’ bêṯ-’ēl wəyāraḏ
hagəḇûl ‘aṭərwōṯ ’adār ‘al-hâār ’ăšer minneḡeḇ ləḇêṯ-ḥōrwōn
t<sup>a</sup>ḥətwōn:

14 wəṯā’ar hagəḇûl wənāsaḇ lifə’aṯ-yām neḡəbâ min-hâār ’ăšer ‘al-pənê
ḇêṯ-ḥōrwōn neḡəbâ wəhāyâ wəhāyû ṯōṣə’ōṯāyw ’el-qirəyaṯ-b<sup>a</sup>‘al
hî’ qirəyaṯ yə‘ārîm ‘îr bənê yəhûḏâ zō’ṯ pə’aṯ-yām:

15 ûfə’aṯ-neḡəbâ miqəṣēh qirəyaṯ yə‘ārîm wəyāṣā’ hagəḇûl yāmmâ wəyāṣā’
’el-m<sup>a</sup>‘əyan mê nefətwōḥa:

16 wəyāraḏ hagəḇûl ’el-qəṣēh hâār ’ăšer ‘al-pənê gê ḇen-hinnōm ’ăšer
bə‘ēmeq rəfā’îm ṣāfwōnâ wəyāraḏ gê hinnōm ’el-keṯef hayəḇûsî neḡəbâ
wəyāraḏ ‘ên rōḡēl:

17 wəṯā’ar miṣṣāfwōn wəyāṣā’ ‘ên šemeš wəyāṣā’ ’el-gəlîlwōṯ
’ăšer-nōḵ<sup>a</sup>ḥ m<sup>a</sup>‘ălēh ’ăḏummîm wəyāraḏ ’eḇen bōhan
ben-rə’ûḇēn:

18 wə‘āḇar ’el-keṯef mûl-hā‘ărāḇâ ṣāfwōnâ wəyāraḏ hā‘ărāḇāṯâ:

19 wə‘āḇar hagəḇûl ’el-keṯef bêṯ-ḥāḡəlâ ṣāfwōnâ wəhāyâ wəhāyû\|
tōṣə’wōṯāyw tōṣə’wōṯ hagəḇûl ’el-ləšwōn yām-hammel<sup>a</sup>ḥ ṣāfwōnâ
’el-qəṣēh hayyarədēn neḡəbâ zeh gəḇûl neḡeḇ:

20 wəhayyarədēn yiḡəbōl-’ōṯwō lifə’aṯ-qēḏəmâ zō’ṯ n<sup>a</sup>ḥălaṯ
bənê ḇinəyāmin liḡəḇûlōṯeyhā sāḇîḇ ləmišəpəḥōṯām:

21 wəhāyû he‘ārîm ləmaṭṭēh bənê ḇinəyāmin ləmišəpəḥwōṯêhem yərîḥwō
ûḇêṯ-ḥāḡəlâ wə‘ēmeq qəṣîṣ:

22 ûḇêṯ hā‘ărāḇâ ûṣəmārayim ûḇêṯ-’ēl:

23 wəhā‘aûîm wəhapārâ wə‘āfərâ:

24 ûḵəfar hā‘ammōnî hā‘ammōnâ wəhā‘āfənî wāḡāḇ<sup>a</sup>‘ ‘ārîm
šətêm-‘eśərēh wəḥaṣərêhen:

25 giḇə‘wōn wəhārāmâ ûḇə’ērwōṯ:

26 wəhammiṣəpeh wəhakəfîrâ wəhammōṣâ:

27 wəreqem wəyirəpə’ēl wəṯarə’ălâ:

28 wəṣēl<sup>a</sup>‘ hā’elef wəhayəḇûsî<sup>3</sup> hî’ yərûšālaim
giḇə‘aṯ qirəyaṯ ‘ārîm ’arəb<sup>a</sup>‘-‘eśərēh wəḥaṣərêhen zō’ṯ
n<sup>a</sup>ḥălaṯ bənê-ḇinəyāmin ləmišəpəḥōṯām: f

------------------------------------------------------------------------

[Next: Joshua (Yehoshua) Chapter 19](jos019.md)
