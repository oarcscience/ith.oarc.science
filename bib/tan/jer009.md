[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer009)  [KJV](../kjv/jer009)  [Sep](../sep/jer009.md) 
[Vul](../vul/jer009.md)   
  
[Jeremiah (Yermiyah) Index](jer.md)  
  [Previous](jer008)  [Next](jer010.md) 

------------------------------------------------------------------------

### Tanach (Hebrew): Jeremiah (Yermiyah) Chapter 9

‎<span id="001">1</span> ‏מִֽי־יִתְּנֵ֣נִי בַמִּדְבָּ֗ר מְלוֹן֙
אֹֽרְחִ֔ים וְאֶֽעֶזְבָה֙ אֶת־עַמִּ֔י וְאֵלְכָ֖ה מֵֽאִתָּ֑ם כִּ֤י כֻלָּם֙
מְנָ֣אֲפִ֔ים עֲצֶ֖רֶת בֹּגְדִֽים׃

‎<span id="002">2</span> ‏וַֽיַּדְרְכ֤וּ אֶת־לְשׁוֹנָם֙ קַשְׁתָּ֣ם
שֶׁ֔קֶר וְלֹ֥א לֶאֱמוּנָ֖ה גָּבְר֣וּ בָאָ֑רֶץ כִּי֩ מֵרָעָ֨ה אֶל־רָעָ֧ה׀
יָצָ֛אוּ וְאֹתִ֥י לֹֽא־יָדָ֖עוּ נְאֻם־יְהוָֽה׃ ס

‎<span id="003">3</span> ‏אִ֤ישׁ מֵרֵעֵ֙הוּ֙ הִשָּׁמֵ֔רוּ
וְעַל־כָּל־אָ֖ח אַל־תִּבְטָ֑חוּ כִּ֤י כָל־אָח֙ עָק֣וֹב יַעְקֹ֔ב
וְכָל־רֵ֖עַ רָכִ֥יל יַהֲלֹֽךְ׃

‎<span id="004">4</span> ‏וְאִ֤ישׁ בְּרֵעֵ֙הוּ֙ יְהָתֵ֔לּוּ וֶאֱמֶ֖ת
לֹ֣א יְדַבֵּ֑רוּ לִמְּד֧וּ לְשׁוֹנָ֛ם דַּבֶּר־שֶׁ֖קֶר הַעֲוֵ֥ה נִלְאֽוּ׃

‎<span id="005">5</span> ‏שִׁבְתְּךָ֖ בְּת֣וֹךְ מִרְמָ֑ה בְּמִרְמָ֛ה
מֵאֲנ֥וּ דַֽעַת־אוֹתִ֖י נְאֻם־יְהוָֽה׃ ס

‎<span id="006">6</span> ‏לָכֵ֗ן כֹּ֤ה אָמַר֙ יְהוָ֣ה צְבָא֔וֹת הִנְנִ֥י
צוֹרְפָ֖ם וּבְחַנְתִּ֑ים כִּֽי־אֵ֣יךְ אֶעֱשֶׂ֔ה מִפְּנֵ֖י בַּת־עַמִּֽי׃

‎<span id="007">7</span> ‏חֵ֥ץ שוחט שָׁח֛וּט לְשׁוֹנָ֖ם מִרְמָ֣ה דִבֵּ֑ר
בְּפִ֗יו שָׁל֤וֹם אֶת־רֵעֵ֙הוּ֙ יְדַבֵּ֗ר וּבְקִרְבּ֖וֹ יָשִׂ֥ים
אָרְבּֽוֹ׃

‎<span id="008">8</span> ‏הַעַל־אֵ֥לֶּה לֹֽא־אֶפְקָד־בָּ֖ם נְאֻם־יְהוָ֑ה
אִ֚ם בְּג֣וֹי אֲשֶׁר־כָּזֶ֔ה לֹ֥א תִתְנַקֵּ֖ם נַפְשִֽׁי׃ ס

‎<span id="009">9</span> ‏עַל־הֶ֨הָרִ֜ים אֶשָּׂ֧א בְכִ֣י וָנֶ֗הִי
וְעַל־נְא֤וֹת מִדְבָּר֙ קִינָ֔ה כִּ֤י נִצְּתוּ֙ מִבְּלִי־אִ֣ישׁ עֹבֵ֔ר
וְלֹ֥א שָׁמְע֖וּ ק֣וֹל מִקְנֶ֑ה מֵע֤וֹף הַשָּׁמַ֙יִם֙ וְעַד־בְּהֵמָ֔ה
נָדְד֖וּ הָלָֽכוּ׃

‎<span id="010">10</span> ‏וְנָתַתִּ֧י אֶת־יְרוּשָׁלִַ֛ם לְגַלִּ֖ים
מְע֣וֹן תַּנִּ֑ים וְאֶת־עָרֵ֧י יְהוּדָ֛ה אֶתֵּ֥ן שְׁמָמָ֖ה מִבְּלִ֖י
יוֹשֵֽׁב׃ ס

‎<span id="011">11</span> ‏מִֽי־הָאִ֤ישׁ הֶֽחָכָם֙ וְיָבֵ֣ן אֶת־זֹ֔את
וַאֲשֶׁ֨ר דִּבֶּ֧ר פִּֽי־יְהוָ֛ה אֵלָ֖יו וְיַגִּדָ֑הּ עַל־מָה֙ אָבְדָ֣ה
הָאָ֔רֶץ נִצְּתָ֥ה כַמִּדְבָּ֖ר מִבְּלִ֖י עֹבֵֽר׃ ס

‎<span id="012">12</span> ‏וַיֹּ֣אמֶר יְהוָ֔ה עַל־עָזְבָם֙
אֶת־תּ֣וֹרָתִ֔י אֲשֶׁ֥ר נָתַ֖תִּי לִפְנֵיהֶ֑ם וְלֹא־שָׁמְע֥וּ בְקוֹלִ֖י
וְלֹא־הָ֥לְכוּ בָֽהּ׃

‎<span id="013">13</span> ‏וַיֵּ֣לְכ֔וּ אַחֲרֵ֖י שְׁרִר֣וּת לִבָּ֑ם
וְאַחֲרֵי֙ הַבְּעָלִ֔ים אֲשֶׁ֥ר לִמְּד֖וּם אֲבוֹתָֽם׃ ס

‎<span id="014">14</span> ‏לָכֵ֗ן כֹּֽה־אָמַ֞ר יְהוָ֤ה צְבָאוֹת֙
אֱלֹהֵ֣י יִשְׂרָאֵ֔ל הִנְנִ֧י מַאֲכִילָ֛ם אֶת־הָעָ֥ם הַזֶּ֖ה לַֽעֲנָ֑ה
וְהִשְׁקִיתִ֖ים מֵי־רֹֽאשׁ׃

‎<span id="015">15</span> ‏וַהֲפִֽצוֹתִים֙ בַּגּוֹיִ֔ם אֲשֶׁר֙ לֹ֣א
יָֽדְע֔וּ הֵ֖מָּה וַֽאֲבוֹתָ֑ם וְשִׁלַּחְתִּ֤י אַֽחֲרֵיהֶם֙ אֶת־הַחֶ֔רֶב
עַ֥ד כַּלּוֹתִ֖י אוֹתָֽם׃ פ

‎<span id="016">16</span> ‏כֹּ֤ה אָמַר֙ יְהוָ֣ה צְבָא֔וֹת
הִתְבּֽוֹנְנ֛וּ וְקִרְא֥וּ לַמְקוֹנְנ֖וֹת וּתְבוֹאֶ֑ינָה
וְאֶל־הַחֲכָמ֥וֹת שִׁלְח֖וּ וְתָבֽוֹאנָה׃

‎<span id="017">17</span> ‏וּתְמַהֵ֕רְנָה וְתִשֶּׂ֥נָה עָלֵ֖ינוּ נֶ֑הִי
וְתֵרַ֤דְנָה עֵינֵ֙ינוּ֙ דִּמְעָ֔ה וְעַפְעַפֵּ֖ינוּ יִזְּלוּ־מָֽיִם׃

‎<span id="018">18</span> ‏כִּ֣י ק֥וֹל נְהִ֛י נִשְׁמַ֥ע מִצִּיּ֖וֹן
אֵ֣יךְ שֻׁדָּ֑דְנוּ בֹּ֤שְׁנֽוּ מְאֹד֙ כִּֽי־עָזַ֣בְנוּ אָ֔רֶץ כִּ֥י
הִשְׁלִ֖יכוּ מִשְׁכְּנוֹתֵֽינוּ׃ ס

‎<span id="019">19</span> ‏כִּֽי־שְׁמַ֤עְנָה נָשִׁים֙ דְּבַר־יְהוָ֔ה
וְתִקַּ֥ח אָזְנְכֶ֖ם דְּבַר־פִּ֑יו וְלַמֵּ֤דְנָה בְנֽוֹתֵיכֶם֙ נֶ֔הִי
וְאִשָּׁ֥ה רְעוּתָ֖הּ קִינָֽה׃

‎<span id="020">20</span> ‏כִּֽי־עָ֤לָה מָ֙וֶת֙ בְּחַלּוֹנֵ֔ינוּ בָּ֖א
בְּאַרְמְנוֹתֵ֑ינוּ לְהַכְרִ֤ית עוֹלָל֙ מִח֔וּץ בַּחוּרִ֖ים מֵרְחֹבֽוֹת׃

‎<span id="021">21</span> ‏דַּבֵּ֗ר כֹּ֚ה נְאֻם־יְהוָ֔ה וְנָֽפְלָה֙
נִבְלַ֣ת הָֽאָדָ֔ם כְּדֹ֖מֶן עַל־פְּנֵ֣י הַשָּׂדֶ֑ה וּכְעָמִ֛יר
מֵאַחֲרֵ֥י הַקֹּצֵ֖ר וְאֵ֥ין מְאַסֵּֽף׃ ס

‎<span id="022">22</span> ‏כֹּ֣ה׀ אָמַ֣ר יְהוָ֗ה אַל־יִתְהַלֵּ֤ל חָכָם֙
בְּחָכְמָת֔וֹ וְאַל־יִתְהַלֵּ֥ל הַגִּבּ֖וֹר בִּגְבֽוּרָת֑וֹ
אַל־יִתְהַלֵּ֥ל עָשִׁ֖יר בְּעָשְׁרֽוֹ׃

‎<span id="023">23</span> ‏כִּ֣י אִם־בְּזֹ֞את יִתְהַלֵּ֣ל הַמִּתְהַלֵּ֗ל
הַשְׂכֵּל֮ וְיָדֹ֣עַ אוֹתִי֒ כִּ֚י אֲנִ֣י יְהוָ֔ה עֹ֥שֶׂה חֶ֛סֶד
מִשְׁפָּ֥ט וּצְדָקָ֖ה בָּאָ֑רֶץ כִּֽי־בְאֵ֥לֶּה חָפַ֖צְתִּי
נְאֻם־יְהוָֽה׃ ס

‎<span id="024">24</span> ‏הִנֵּ֛ה יָמִ֥ים בָּאִ֖ים נְאֻם־יְהוָ֑ה
וּפָ֣קַדְתִּ֔י עַל־כָּל־מ֖וּל בְּעָרְלָֽה׃

‎<span id="025">25</span> ‏עַל־מִצְרַ֣יִם וְעַל־יְהוּדָ֗ה וְעַל־אֱד֞וֹם
וְעַל־בְּנֵ֤י עַמּוֹן֙ וְעַל־מוֹאָ֔ב וְעַל֙ כָּל־קְצוּצֵ֣י פֵאָ֔ה
הַיֹּשְׁבִ֖ים בַּמִּדְבָּ֑ר כִּ֤י כָל־הַגּוֹיִם֙ עֲרֵלִ֔ים וְכָל־בֵּ֥ית
יִשְׂרָאֵ֖ל עַרְלֵי־לֵֽב׃ ס

1 mî-yitənēnî ḇammiḏəbār məlwōn ’ōrəḥîm wə’e‘ezəḇâ ’eṯ-‘ammî wə’ēləḵâ
mē’itām kî ḵullām mənā’ăfîm ‘ăṣereṯ bōḡəḏîm:

2 wayyaḏərəḵû ’eṯ-ləšwōnām qašətām šeqer wəlō’ le’ĕmûnâ gāḇərû ḇā’āreṣ
kî mērā‘â ’el-rā‘â\| yāṣā’û wə’ōṯî lō’-yāḏā‘û nə’um-yəhwâ: s

3 ’îš mērē‘ēhû hiššāmērû wə‘al-kāl-’āḥ ’al-tiḇəṭāḥû kî ḵāl-’āḥ ‘āqwōḇ
y<sup>a</sup>‘əqōḇ wəḵāl-rē‘a rāḵîl yahălōḵə:

4 wə’îš bərē‘ēhû yəhāṯēllû we’ĕmeṯ lō’ yəḏabērû limməḏû ləšwōnām
daber-šeqer h<sup>a</sup>‘ăwēh nilə’û:

5 šiḇətəḵā bəṯwōḵə mirəmâ bəmirəmâ mē’ănû ḏ<sup>a</sup>‘aṯ-’wōṯî
nə’um-yəhwâ: s

6 lāḵēn kōh ’āmar yəhwâ ṣəḇā’wōṯ hinənî ṣwōrəfām ûḇəḥanətîm kî-’êḵə
’e‘ĕśeh mipənê baṯ-‘ammî:

7 ḥēṣ šwōḥēṭ šāḥûṭ ləšwōnām mirəmâ ḏibēr bəfîw šālwōm ’eṯ-rē‘ēhû yəḏabēr
ûḇəqirəbwō yāśîm ’ārəbwō:

8 h<sup>a</sup>‘al-’ēlleh lō’-’efəqāḏ-bām nə’um-yəhwâ ’im bəḡwōy
’ăšer-kāzeh lō’ ṯiṯənaqqēm nafəšî: s

9 ‘al-hehārîm ’eśśā’ ḇəḵî wānehî wə‘al-nə’wōṯ miḏəbār qînâ kî niṣṣəṯû
mibəlî-’îš ‘ōḇēr wəlō’ šāmə‘û qwōl miqəneh mē‘wōf haššāmayim
wə‘aḏ-bəhēmâ nāḏəḏû hālāḵû:

10 wənāṯatî ’eṯ-yərûšālaim ləḡallîm mə‘wōn tannîm wə’eṯ-‘ārê yəhûḏâ
’etēn šəmāmâ mibəlî ywōšēḇ: s

11 mî-hā’îš heḥāḵām wəyāḇēn ’eṯ-zō’ṯ wa’ăšer diber pî-yəhwâ ’ēlāyw
wəyagiḏāh ‘al-mâ ’āḇəḏâ hā’āreṣ niṣṣəṯâ ḵammiḏəbār mibəlî ‘ōḇēr: s

12 wayyō’mer yəhwâ ‘al-‘āzəḇām ’eṯ-twōrāṯî ’ăšer nāṯatî lifənêhem
wəlō’-šāmə‘û ḇəqwōlî wəlō’-hāləḵû ḇāh:

13 wayyēləḵû ’<sup>a</sup>ḥărê šərirûṯ libām wə’<sup>a</sup>ḥărê
habə‘ālîm ’ăšer limməḏûm ’ăḇwōṯām: s

14 lāḵēn kōh-’āmar yəhwâ ṣəḇā’wōṯ ’ĕlōhê yiśərā’ēl hinənî ma’ăḵîlām
’eṯ-hā‘ām hazzeh l<sup>a</sup>‘ănâ wəhišəqîṯîm mê-rō’š:

15 wahăfiṣwōṯîm bagwōyim ’ăšer lō’ yāḏə‘û hēmmâ wa’ăḇwōṯām
wəšill<sup>a</sup>ḥətî ’<sup>a</sup>ḥărêhem ’eṯ-h<sup>a</sup>ḥereḇ ‘aḏ
kallwōṯî ’wōṯām: f

16 kōh ’āmar yəhwâ ṣəḇā’wōṯ hiṯəbwōnənû wəqirə’û laməqwōnənwōṯ
ûṯəḇwō’eynâ wə’el-h<sup>a</sup>ḥăḵāmwōṯ šiləḥû wəṯāḇwō’nâ:

17 ûṯəmahērənâ wəṯiśśenâ ‘ālênû nehî wəṯēraḏənâ ‘ênênû dimə‘â
wə‘afə‘apênû yizzəlû-māyim:

18 kî qwōl nəhî nišəm<sup>a</sup>‘ miṣṣîywōn ’êḵə šudāḏənû bōšənû mə’ōḏ
kî-‘āzaḇənû ’āreṣ kî hišəlîḵû mišəkənwōṯênû: s

19 kî-šəm<sup>a</sup>‘ənâ nāšîm dəḇar-yəhwâ wəṯiqq<sup>a</sup>ḥ
’āzənəḵem dəḇar-pîw wəlammēḏənâ ḇənwōṯêḵem nehî wə’iššâ rə‘ûṯāh qînâ:

20 kî-‘ālâ māweṯ bəḥallwōnênû bā’ bə’arəmənwōṯênû ləhaḵərîṯ ‘wōlāl miḥûṣ
b<sup>a</sup>ḥûrîm mērəḥōḇwōṯ:

21 dabēr kōh nə’um-yəhwâ wənāfəlâ niḇəlaṯ hā’āḏām kəḏōmen ‘al-pənê
haśśāḏeh ûḵə‘āmîr mē’<sup>a</sup>ḥărê haqqōṣēr wə’ên mə’assēf: s

22 kōh\| ’āmar yəhwâ ’al-yiṯəhallēl ḥāḵām bəḥāḵəmāṯwō wə’al-yiṯəhallēl
hagibwōr biḡəḇûrāṯwō ’al-yiṯəhallēl ‘āšîr bə‘āšərwō:

23 kî ’im-bəzō’ṯ yiṯəhallēl hammiṯəhallēl haśəkēl wəyāḏō‘a ’wōṯî kî ’ănî
yəhwâ ‘ōśeh ḥeseḏ mišəpāṭ ûṣəḏāqâ bā’āreṣ kî-ḇə’ēlleh ḥāfaṣətî
nə’um-yəhwâ: s

24 hinnēh yāmîm bā’îm nə’um-yəhwâ ûfāqaḏətî ‘al-kāl-mûl bə‘ārəlâ:

25 ‘al-miṣərayim wə‘al-yəhûḏâ wə‘al-’ĕḏwōm wə‘al-bənê ‘ammwōn
wə‘al-mwō’āḇ wə‘al kāl-qəṣûṣê fē’â hayyōšəḇîm bammiḏəbār kî ḵāl-hagwōyim
‘ărēlîm wəḵāl-bêṯ yiśərā’ēl ‘arəlê-lēḇ: s

------------------------------------------------------------------------

[Next: Jeremiah (Yermiyah) Chapter 10](jer010.md)
