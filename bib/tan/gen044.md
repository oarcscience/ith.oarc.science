[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen044)  [KJV](../kjv/gen044)  [Sep](../sep/gen044.md) 
[Vul](../vul/gen044.md)   
  
[Genesis (Bereshit) Index](gen.md)  
  [Previous](gen043)  [Next](gen045.md) 

------------------------------------------------------------------------

### Tanach (Hebrew): Genesis (Bereshit) Chapter 44

‎<span id="001">1</span> ‏וַיְצַ֞ו אֶת־אֲשֶׁ֣ר עַל־בֵּיתוֹ֮ לֵאמֹר֒
מַלֵּ֞א אֶת־אַמְתְּחֹ֤ת הָֽאֲנָשִׁים֙ אֹ֔כֶל כַּאֲשֶׁ֥ר יוּכְל֖וּן
שְׂאֵ֑ת וְשִׂ֥ים כֶּֽסֶף־אִ֖ישׁ בְּפִ֥י אַמְתַּחְתּֽוֹ׃

‎<span id="002">2</span> ‏וְאֶת־גְּבִיעִ֞י גְּבִ֣יעַ הַכֶּ֗סֶף תָּשִׂים֙
בְּפִי֙ אַמְתַּ֣חַת הַקָּטֹ֔ן וְאֵ֖ת כֶּ֣סֶף שִׁבְר֑וֹ וַיַּ֕עַשׂ
כִּדְבַ֥ר יוֹסֵ֖ף אֲשֶׁ֥ר דִּבֵּֽר׃

‎<span id="003">3</span> ‏הַבֹּ֖קֶר א֑וֹר וְהָאֲנָשִׁ֣ים שֻׁלְּח֔וּ
הֵ֖מָּה וַחֲמֹרֵיהֶֽם׃

‎<span id="004">4</span> ‏הֵ֠ם יָֽצְא֣וּ אֶת־הָעִיר֮ לֹ֣א הִרְחִיקוּ֒
וְיוֹסֵ֤ף אָמַר֙ לַֽאֲשֶׁ֣ר עַל־בֵּית֔וֹ ק֥וּם רְדֹ֖ף אַחֲרֵ֣י
הָֽאֲנָשִׁ֑ים וְהִשַּׂגְתָּם֙ וְאָמַרְתָּ֣ אֲלֵהֶ֔ם לָ֛מָּה
שִׁלַּמְתֶּ֥ם רָעָ֖ה תַּ֥חַת טוֹבָֽה׃

‎<span id="005">5</span> ‏הֲל֣וֹא זֶ֗ה אֲשֶׁ֨ר יִשְׁתֶּ֤ה אֲדֹנִי֙ בּ֔וֹ
וְה֕וּא נַחֵ֥שׁ יְנַחֵ֖שׁ בּ֑וֹ הֲרֵעֹתֶ֖ם אֲשֶׁ֥ר עֲשִׂיתֶֽם׃

‎<span id="006">6</span> ‏וַֽיַּשִּׂגֵ֑ם וַיְדַבֵּ֣ר אֲלֵהֶ֔ם
אֶת־הַדְּבָרִ֖ים הָאֵֽלֶּה׃

‎<span id="007">7</span> ‏וַיֹּאמְר֣וּ אֵלָ֔יו לָ֚מָּה יְדַבֵּ֣ר
אֲדֹנִ֔י כַּדְּבָרִ֖ים הָאֵ֑לֶּה חָלִ֙ילָה֙ לַעֲבָדֶ֔יךָ מֵעֲשׂ֖וֹת
כַּדָּבָ֥ר הַזֶּֽה׃

‎<span id="008">8</span> ‏הֵ֣ן כֶּ֗סֶף אֲשֶׁ֤ר מָצָ֙אנוּ֙ בְּפִ֣י
אַמְתְּחֹתֵ֔ינוּ הֱשִׁיבֹ֥נוּ אֵלֶ֖יךָ מֵאֶ֣רֶץ כְּנָ֑עַן וְאֵ֗יךְ
נִגְנֹב֙ מִבֵּ֣ית אֲדֹנֶ֔יךָ כֶּ֖סֶף א֥וֹ זָהָֽב׃

‎<span id="009">9</span> ‏אֲשֶׁ֨ר יִמָּצֵ֥א אִתּ֛וֹ מֵעֲבָדֶ֖יךָ וָמֵ֑ת
וְגַם־אֲנַ֕חְנוּ נִֽהְיֶ֥ה לַֽאדֹנִ֖י לַעֲבָדִֽים׃

‎<span id="010">10</span> ‏וַיֹּ֕אמֶר גַּם־עַתָּ֥ה כְדִבְרֵיכֶ֖ם
כֶּן־ה֑וּא אֲשֶׁ֨ר יִמָּצֵ֤א אִתּוֹ֙ יִהְיֶה־לִּ֣י עָ֔בֶד וְאַתֶּ֖ם
תִּהְי֥וּ נְקִיִּֽם׃

‎<span id="011">11</span> ‏וַֽיְמַהֲר֗וּ וַיּוֹרִ֛דוּ אִ֥ישׁ
אֶת־אַמְתַּחְתּ֖וֹ אָ֑רְצָה וַֽיִּפְתְּח֖וּ אִ֥ישׁ אַמְתַּחְתּֽוֹ׃

‎<span id="012">12</span> ‏וַיְחַפֵּ֕שׂ בַּגָּד֣וֹל הֵחֵ֔ל וּבַקָּטֹ֖ן
כִּלָּ֑ה וַיִּמָּצֵא֙ הַגָּבִ֔יעַ בְּאַמְתַּ֖חַת בִּנְיָמִֽן׃

‎<span id="013">13</span> ‏וַֽיִּקְרְע֖וּ שִׂמְלֹתָ֑ם וַֽיַּעֲמֹס֙
אִ֣ישׁ עַל־חֲמֹר֔וֹ וַיָּשֻׁ֖בוּ הָעִֽירָה׃

‎<span id="014">14</span> ‏וַיָּבֹ֨א יְהוּדָ֤ה וְאֶחָיו֙ בֵּ֣יתָה
יוֹסֵ֔ף וְה֖וּא עוֹדֶ֣נּוּ שָׁ֑ם וַיִּפְּל֥וּ לְפָנָ֖יו אָֽרְצָה׃

‎<span id="015">15</span> ‏וַיֹּ֤אמֶר לָהֶם֙ יוֹסֵ֔ף מָֽה־הַמַּעֲשֶׂ֥ה
הַזֶּ֖ה אֲשֶׁ֣ר עֲשִׂיתֶ֑ם הֲל֣וֹא יְדַעְתֶּ֔ם כִּֽי־נַחֵ֧שׁ יְנַחֵ֛שׁ
אִ֖ישׁ אֲשֶׁ֥ר כָּמֹֽנִי׃

‎<span id="016">16</span> ‏וַיֹּ֣אמֶר יְהוּדָ֗ה מַה־נֹּאמַר֙ לַֽאדֹנִ֔י
מַה־נְּדַבֵּ֖ר וּמַה־נִּצְטַדָּ֑ק הָאֱלֹהִ֗ים מָצָא֙ אֶת־עֲוֹ֣ן
עֲבָדֶ֔יךָ הִנֶּנּ֤וּ עֲבָדִים֙ לַֽאדֹנִ֔י גַּם־אֲנַ֕חְנוּ גַּ֛ם
אֲשֶׁר־נִמְצָ֥א הַגָּבִ֖יעַ בְּיָדֽוֹ׃

‎<span id="017">17</span> ‏וַיֹּ֕אמֶר חָלִ֣ילָה לִּ֔י מֵעֲשׂ֖וֹת זֹ֑את
הָאִ֡ישׁ אֲשֶׁר֩ נִמְצָ֨א הַגָּבִ֜יעַ בְּיָד֗וֹ ה֚וּא יִהְיֶה־לִּ֣י
עָ֔בֶד וְאַתֶּ֕ם עֲל֥וּ לְשָׁל֖וֹם אֶל־אֲבִיכֶֽם׃ פ

‎<span id="018">18</span> ‏וַיִּגַּ֨שׁ אֵלָ֜יו יְהוּדָ֗ה וַיֹּאמֶר֮
בִּ֣י אֲדֹנִי֒ יְדַבֶּר־נָ֨א עַבְדְּךָ֤ דָבָר֙ בְּאָזְנֵ֣י אֲדֹנִ֔י
וְאַל־יִ֥חַר אַפְּךָ֖ בְּעַבְדֶּ֑ךָ כִּ֥י כָמ֖וֹךָ כְּפַרְעֹֽה׃

‎<span id="019">19</span> ‏אֲדֹנִ֣י שָׁאַ֔ל אֶת־עֲבָדָ֖יו לֵאמֹ֑ר
הֲיֵשׁ־לָכֶ֥ם אָ֖ב אוֹ־אָֽח׃

‎<span id="020">20</span> ‏וַנֹּ֙אמֶר֙ אֶל־אֲדֹנִ֔י יֶשׁ־לָ֙נוּ֙ אָ֣ב
זָקֵ֔ן וְיֶ֥לֶד זְקֻנִ֖ים קָטָ֑ן וְאָחִ֨יו מֵ֜ת וַיִּוָּתֵ֨ר ה֧וּא
לְבַדּ֛וֹ לְאִמּ֖וֹ וְאָבִ֥יו אֲהֵבֽוֹ׃

‎<span id="021">21</span> ‏וַתֹּ֙אמֶר֙ אֶל־עֲבָדֶ֔יךָ הוֹרִדֻ֖הוּ אֵלָ֑י
וְאָשִׂ֥ימָה עֵינִ֖י עָלָֽיו׃

‎<span id="022">22</span> ‏וַנֹּ֙אמֶר֙ אֶל־אֲדֹנִ֔י לֹא־יוּכַ֥ל
הַנַּ֖עַר לַעֲזֹ֣ב אֶת־אָבִ֑יו וְעָזַ֥ב אֶת־אָבִ֖יו וָמֵֽת׃

‎<span id="023">23</span> ‏וַתֹּ֙אמֶר֙ אֶל־עֲבָדֶ֔יךָ אִם־לֹ֥א יֵרֵ֛ד
אֲחִיכֶ֥ם הַקָּטֹ֖ן אִתְּכֶ֑ם לֹ֥א תֹסִפ֖וּן לִרְא֥וֹת פָּנָֽי׃

‎<span id="024">24</span> ‏וַיְהִי֙ כִּ֣י עָלִ֔ינוּ אֶֽל־עַבְדְּךָ֖
אָבִ֑י וַנַּ֨גֶּד־ל֔וֹ אֵ֖ת דִּבְרֵ֥י אֲדֹנִֽי׃

‎<span id="025">25</span> ‏וַיֹּ֖אמֶר אָבִ֑ינוּ שֻׁ֖בוּ שִׁבְרוּ־לָ֥נוּ
מְעַט־אֹֽכֶל׃

‎<span id="026">26</span> ‏וַנֹּ֕אמֶר לֹ֥א נוּכַ֖ל לָרֶ֑דֶת אִם־יֵשׁ֩
אָחִ֨ינוּ הַקָּטֹ֤ן אִתָּ֙נוּ֙ וְיָרַ֔דְנוּ כִּי־לֹ֣א נוּכַ֗ל לִרְאוֹת֙
פְּנֵ֣י הָאִ֔ישׁ וְאָחִ֥ינוּ הַקָּטֹ֖ן אֵינֶ֥נּוּ אִתָּֽנוּ׃

‎<span id="027">27</span> ‏וַיֹּ֛אמֶר עַבְדְּךָ֥ אָבִ֖י אֵלֵ֑ינוּ
אַתֶּ֣ם יְדַעְתֶּ֔ם כִּ֥י שְׁנַ֖יִם יָֽלְדָה־לִּ֥י אִשְׁתִּֽי׃

‎<span id="028">28</span> ‏וַיֵּצֵ֤א הָֽאֶחָד֙ מֵֽאִתִּ֔י וָאֹמַ֕ר אַ֖ךְ
טָרֹ֣ף טֹרָ֑ף וְלֹ֥א רְאִיתִ֖יו עַד־הֵֽנָּה׃

‎<span id="029">29</span> ‏וּלְקַחְתֶּ֧ם גַּם־אֶת־זֶ֛ה מֵעִ֥ם פָּנַ֖י
וְקָרָ֣הוּ אָס֑וֹן וְהֽוֹרַדְתֶּ֧ם אֶת־שֵׂיבָתִ֛י בְּרָעָ֖ה שְׁאֹֽלָה׃

‎<span id="030">30</span> ‏וְעַתָּ֗ה כְּבֹאִי֙ אֶל־עַבְדְּךָ֣ אָבִ֔י
וְהַנַּ֖עַר אֵינֶנּ֣וּ אִתָּ֑נוּ וְנַפְשׁ֖וֹ קְשׁוּרָ֥ה בְנַפְשֽׁוֹ׃

‎<span id="031">31</span> ‏וְהָיָ֗ה כִּרְאוֹת֛וֹ כִּי־אֵ֥ין הַנַּ֖עַר
וָמֵ֑ת וְהוֹרִ֨ידוּ עֲבָדֶ֜יךָ אֶת־שֵׂיבַ֨ת עַבְדְּךָ֥ אָבִ֛ינוּ
בְּיָג֖וֹן שְׁאֹֽלָה׃

‎<span id="032">32</span> ‏כִּ֤י עַבְדְּךָ֙ עָרַ֣ב אֶת־הַנַּ֔עַר מֵעִ֥ם
אָבִ֖י לֵאמֹ֑ר אִם־לֹ֤א אֲבִיאֶ֙נּוּ֙ אֵלֶ֔יךָ וְחָטָ֥אתִי לְאָבִ֖י
כָּל־הַיָּמִֽים׃

‎<span id="033">33</span> ‏וְעַתָּ֗ה יֵֽשֶׁב־נָ֤א עַבְדְּךָ֙ תַּ֣חַת
הַנַּ֔עַר עֶ֖בֶד לַֽאדֹנִ֑י וְהַנַּ֖עַר יַ֥עַל עִם־אֶחָֽיו׃

‎<span id="034">34</span> ‏כִּי־אֵיךְ֙ אֶֽעֱלֶ֣ה אֶל־אָבִ֔י וְהַנַּ֖עַר
אֵינֶנּ֣וּ אִתִּ֑י פֶּ֚ן אֶרְאֶ֣ה בָרָ֔ע אֲשֶׁ֥ר יִמְצָ֖א אֶת־אָבִֽי׃

1 wayəṣaw ’eṯ-’ăšer ‘al-bêṯwō lē’mōr mallē’ ’eṯ-’amətəḥōṯ hā’ănāšîm
’ōḵel ka’ăšer yûḵəlûn śə’ēṯ wəśîm kesef-’îš bəfî ’amət<sup>a</sup>ḥətwō:

2 wə’eṯ-gəḇî‘î gəḇî‘a hakesef tāśîm bəfî ’amət<sup>a</sup>ḥaṯ haqqāṭōn
wə’ēṯ kesef šiḇərwō wayy<sup>a</sup>‘aś kiḏəḇar ywōsēf ’ăšer dibēr:

3 habōqer ’wōr wəhā’ănāšîm šulləḥû hēmmâ w<sup>a</sup>ḥămōrêhem:

4 hēm yāṣə’û ’eṯ-hā‘îr lō’ hirəḥîqû wəywōsēf ’āmar la’ăšer ‘al-bêṯwō qûm
rəḏōf ’<sup>a</sup>ḥărê hā’ănāšîm wəhiśśaḡətām wə’āmarətā ’ălēhem lāmmâ
šillamətem rā‘â t<sup>a</sup>ḥaṯ ṭwōḇâ:

5 hălwō’ zeh ’ăšer yišəteh ’ăḏōnî bwō wəhû’ n<sup>a</sup>ḥēš
yən<sup>a</sup>ḥēš bwō hărē‘ōṯem ’ăšer ‘ăśîṯem:

6 wayyaśśiḡēm wayəḏabēr ’ălēhem ’eṯ-hadəḇārîm hā’ēlleh:

7 wayyō’mərû ’ēlāyw lāmmâ yəḏabēr ’ăḏōnî kadəḇārîm hā’ēlleh ḥālîlâ
l<sup>a</sup>‘ăḇāḏeyḵā mē‘ăśwōṯ kadāḇār hazzeh:

8 hēn kesef ’ăšer māṣā’nû bəfî ’amətəḥōṯênû hĕšîḇōnû ’ēleyḵā mē’ereṣ
kənā‘an wə’êḵə niḡənōḇ mibêṯ ’ăḏōneyḵā kesef ’wō zâāḇ:

9 ’ăšer yimmāṣē’ ’itwō mē‘ăḇāḏeyḵā wāmēṯ wəḡam-’ăn<sup>a</sup>ḥənû
nihəyeh la’ḏōnî l<sup>a</sup>‘ăḇāḏîm:

10 wayyō’mer gam-‘atâ ḵəḏiḇərêḵem ken-hû’ ’ăšer yimmāṣē’ ’itwō
yihəyeh-llî ‘āḇeḏ wə’atem tihəyû nəqîyim:

11 wayəmahărû wayywōriḏû ’îš ’eṯ-’amət<sup>a</sup>ḥətwō ’ārəṣâ
wayyifətəḥû ’îš ’amət<sup>a</sup>ḥətwō:

12 wayəḥapēś bagāḏwōl hēḥēl ûḇaqqāṭōn killâ wayyimmāṣē’ hagāḇî‘a
bə’amət<sup>a</sup>ḥaṯ binəyāmin:

13 wayyiqərə‘û śiməlōṯām wayy<sup>a</sup>‘ămōs ’îš ‘al-ḥămōrwō wayyāšuḇû
hā‘îrâ:

14 wayyāḇō’ yəhûḏâ wə’eḥāyw bêṯâ ywōsēf wəhû’ ‘wōḏennû šām wayyipəlû
ləfānāyw ’ārəṣâ:

15 wayyō’mer lâem ywōsēf mâ-hamm<sup>a</sup>‘ăśeh hazzeh ’ăšer ‘ăśîṯem
hălwō’ yəḏ<sup>a</sup>‘ətem kî-n<sup>a</sup>ḥēš yən<sup>a</sup>ḥēš ’îš
’ăšer kāmōnî:

16 wayyō’mer yəhûḏâ mah-nnō’mar la’ḏōnî mah-nnəḏabēr ûmah-nniṣəṭadāq
hā’ĕlōhîm māṣā’ ’eṯ-‘ăwōn ‘ăḇāḏeyḵā hinnennû ‘ăḇāḏîm la’ḏōnî
gam-’ăn<sup>a</sup>ḥənû gam ’ăšer-niməṣā’ hagāḇî‘a bəyāḏwō:

17 wayyō’mer ḥālîlâ llî mē‘ăśwōṯ zō’ṯ hā’îš ’ăšer niməṣā’ hagāḇî‘a
bəyāḏwō hû’ yihəyeh-llî ‘āḇeḏ wə’atem ‘ălû ləšālwōm ’el-’ăḇîḵem: f

18 wayyigaš ’ēlāyw yəhûḏâ wayyō’mer bî ’ăḏōnî yəḏaber-nā’ ‘aḇədəḵā ḏāḇār
bə’āzənê ’ăḏōnî wə’al-yiḥar ’apəḵā bə‘aḇədeḵā kî ḵāmwōḵā kəfarə‘ōh:

19 ’ăḏōnî šā’al ’eṯ-‘ăḇāḏāyw lē’mōr hăyēš-lāḵem ’āḇ ’wō-’āḥ:

20 wannō’mer ’el-’ăḏōnî yeš-lānû ’āḇ zāqēn wəyeleḏ zəqunîm qāṭān wə’āḥîw
mēṯ wayyiûāṯēr hû’ ləḇadwō lə’immwō wə’āḇîw ’ăhēḇwō:

21 watō’mer ’el-‘ăḇāḏeyḵā hwōriḏuhû ’ēlāy wə’āśîmâ ‘ênî ‘ālāyw:

22 wannō’mer ’el-’ăḏōnî lō’-yûḵal hann<sup>a</sup>‘ar l<sup>a</sup>‘ăzōḇ
’eṯ-’āḇîw wə‘āzaḇ ’eṯ-’āḇîw wāmēṯ:

23 watō’mer ’el-‘ăḇāḏeyḵā ’im-lō’ yērēḏ ’ăḥîḵem haqqāṭōn ’itəḵem lō’
ṯōsifûn lirə’wōṯ pānāy:

24 wayəhî kî ‘ālînû ’el-‘aḇədəḵā ’āḇî wannageḏ-lwō ’ēṯ diḇərê ’ăḏōnî:

25 wayyō’mer ’āḇînû šuḇû šiḇərû-lānû mə‘aṭ-’ōḵel:

26 wannō’mer lō’ nûḵal lāreḏeṯ ’im-yēš ’āḥînû haqqāṭōn ’itānû wəyāraḏənû
kî-lō’ nûḵal lirə’wōṯ pənê hā’îš wə’āḥînû haqqāṭōn ’ênennû ’itānû:

27 wayyō’mer ‘aḇədəḵā ’āḇî ’ēlênû ’atem yəḏ<sup>a</sup>‘ətem kî šənayim
yāləḏâ-llî ’išətî:

28 wayyēṣē’ hā’eḥāḏ mē’itî wā’ōmar ’aḵə ṭārōf ṭōrāf wəlō’ rə’îṯîw
‘aḏ-hēnnâ:

29 ûləq<sup>a</sup>ḥətem gam-’eṯ-zeh mē‘im pānay wəqārâû ’āswōn
wəhwōraḏətem ’eṯ-śêḇāṯî bərā‘â šə’ōlâ:

30 wə‘atâ kəḇō’î ’el-‘aḇədəḵā ’āḇî wəhann<sup>a</sup>‘ar ’ênennû ’itānû
wənafəšwō qəšûrâ ḇənafəšwō:

31 wəhāyâ kirə’wōṯwō kî-’ên hann<sup>a</sup>‘ar wāmēṯ wəhwōrîḏû
‘ăḇāḏeyḵā ’eṯ-śêḇaṯ ‘aḇədəḵā ’āḇînû bəyāḡwōn šə’ōlâ:

32 kî ‘aḇədəḵā ‘āraḇ ’eṯ-hann<sup>a</sup>‘ar mē‘im ’āḇî lē’mōr ’im-lō’
’ăḇî’ennû ’ēleyḵā wəḥāṭā’ṯî lə’āḇî kāl-hayyāmîm:

33 wə‘atâ yēšeḇ-nā’ ‘aḇədəḵā t<sup>a</sup>ḥaṯ hann<sup>a</sup>‘ar ‘eḇeḏ
la’ḏōnî wəhann<sup>a</sup>‘ar y<sup>a</sup>‘al ‘im-’eḥāyw:

34 kî-’êḵə ’e‘ĕleh ’el-’āḇî wəhann<sup>a</sup>‘ar ’ênennû ’itî pen
’erə’eh ḇārā‘ ’ăšer yiməṣā’ ’eṯ-’āḇî:

------------------------------------------------------------------------

[Next: Genesis (Bereshit) Chapter 45](gen045.md)
