[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos010)  [KJV](../kjv/jos010.md) 
[Sep:JsB](../sep/jsb010)  [Vul](../vul/jos010.md)   
  
[Joshua (Yehoshua) Index](jos.md)  
  [Previous](jos009)  [Next](jos011.md) 

------------------------------------------------------------------------

### Tanach (Hebrew): Joshua (Yehoshua) Chapter 10

‎<span id="001">1</span> ‏וַיְהִי֩ כִשְׁמֹ֨עַ אֲדֹֽנִי־צֶ֜דֶק מֶ֣לֶךְ
יְרוּשָׁלִַ֗ם כִּֽי־לָכַ֨ד יְהוֹשֻׁ֣עַ אֶת־הָעַי֮ וַיַּחֲרִימָהּ֒
כַּאֲשֶׁ֨ר עָשָׂ֤ה לִֽירִיחוֹ֙ וּלְמַלְכָּ֔הּ כֵּן־עָשָׂ֥ה לָעַ֖י
וּלְמַלְכָּ֑הּ וְכִ֨י הִשְׁלִ֜ימוּ יֹשְׁבֵ֤י גִבְעוֹן֙ אֶת־יִשְׂרָאֵ֔ל
וַיִּֽהְי֖וּ בְּקִרְבָּֽם׃

‎<span id="002">2</span> ‏וַיִּֽירְא֣וּ מְאֹ֔ד כִּ֣י עִ֤יר גְּדוֹלָה֙
גִּבְע֔וֹן כְּאַחַ֖ת עָרֵ֣י הַמַּמְלָכָ֑ה וְכִ֨י הִ֤יא גְדוֹלָה֙
מִן־הָעַ֔י וְכָל־אֲנָשֶׁ֖יהָ גִּבֹּרִֽים׃

‎<span id="003">3</span> ‏וַיִּשְׁלַ֨ח אֲדֹנִי־צֶ֜דֶק מֶ֣לֶךְ
יְרוּשָׁלִַ֗ם אֶל־הוֹהָ֣ם מֶֽלֶךְ־חֶ֠בְרוֹן וְאֶל־פִּרְאָ֨ם
מֶֽלֶךְ־יַרְמ֜וּת וְאֶל־יָפִ֧יעַ מֶֽלֶךְ־לָכִ֛ישׁ וְאֶל־דְּבִ֥יר
מֶֽלֶךְ־עֶגְל֖וֹן לֵאמֹֽר׃

‎<span id="004">4</span> ‏עֲלֽוּ־אֵלַ֣י וְעִזְרֻ֔נִי וְנַכֶּ֖ה
אֶת־גִּבְע֑וֹן כִּֽי־הִשְׁלִ֥ימָה אֶת־יְהוֹשֻׁ֖עַ וְאֶת־בְּנֵ֥י
יִשְׂרָאֵֽל׃

‎<span id="005">5</span> ‏וַיֵּאָסְפ֨וּ וַֽיַּעֲל֜וּ חֲמֵ֣שֶׁת׀ מַלְכֵ֣י
הָאֱמֹרִ֗י מֶ֣לֶךְ יְרוּשָׁלִַ֜ם מֶֽלֶךְ־חֶבְר֤וֹן מֶֽלֶךְ־יַרְמוּת֙
מֶֽלֶךְ־לָכִ֣ישׁ מֶֽלֶךְ־עֶגְל֔וֹן הֵ֖ם וְכָל־מַֽחֲנֵיהֶ֑ם וַֽיַּחֲנוּ֙
עַל־גִּבְע֔וֹן וַיִּֽלָּחֲמ֖וּ עָלֶֽיהָ׃

‎<span id="006">6</span> ‏וַיִּשְׁלְח֣וּ אַנְשֵׁי֩ גִבְע֨וֹן
אֶל־יְהוֹשֻׁ֤עַ אֶל־הַֽמַּחֲנֶה֙ הַגִּלְגָּ֣לָה לֵאמֹ֔ר אַל־תֶּ֥רֶף
יָדֶ֖יךָ מֵֽעֲבָדֶ֑יךָ עֲלֵ֧ה אֵלֵ֣ינוּ מְהֵרָ֗ה וְהוֹשִׁ֤יעָה לָּ֙נוּ֙
וְעָזְרֵ֔נוּ כִּ֚י נִקְבְּצ֣וּ אֵלֵ֔ינוּ כָּל־מַלְכֵ֥י הָאֱמֹרִ֖י
יֹשְׁבֵ֥י הָהָֽר׃

‎<span id="007">7</span> ‏וַיַּ֨עַל יְהוֹשֻׁ֜עַ מִן־הַגִּלְגָּ֗ל
ה֚וּא<sup>3</sup> וְכָל־עַ֤ם הַמִּלְחָמָה֙ עִמּ֔וֹ וְכֹ֖ל גִּבּוֹרֵ֥י
הֶחָֽיִל׃ פ

‎<span id="008">8</span> ‏וַיֹּ֨אמֶר יְהוָ֤ה אֶל־יְהוֹשֻׁ֙עַ֙
אַל־תִּירָ֣א מֵהֶ֔ם כִּ֥י בְיָדְךָ֖ נְתַתִּ֑ים לֹֽא־יַעֲמֹ֥ד אִ֛ישׁ
מֵהֶ֖ם בְּפָנֶֽיךָ׃

‎<span id="009">9</span> ‏וַיָּבֹ֧א אֲלֵיהֶ֛ם יְהוֹשֻׁ֖עַ פִּתְאֹ֑ם
כָּל־הַלַּ֕יְלָה עָלָ֖ה מִן־הַגִּלְגָּֽל׃

‎<span id="010">10</span> ‏וַיְהֻמֵּ֤ם יְהוָה֙ לִפְנֵ֣י יִשְׂרָאֵ֔ל
וַיַּכֵּ֥ם מַכָּֽה־גְדוֹלָ֖ה בְּגִבְע֑וֹן וַֽיִּרְדְּפֵ֗ם דֶּ֚רֶךְ
מַעֲלֵ֣ה בֵית־חוֹרֹ֔ן וַיַּכֵּ֥ם עַד־עֲזֵקָ֖ה וְעַד־מַקֵּדָֽה׃

‎<span id="011">11</span> ‏וַיְהִ֞י בְּנֻסָ֣ם׀ מִפְּנֵ֣י יִשְׂרָאֵ֗ל
הֵ֞ם בְּמוֹרַ֤ד בֵּית־חוֹרֹן֙ וַֽיהוָ֡ה הִשְׁלִ֣יךְ עֲלֵיהֶם֩ אֲבָנִ֨ים
גְּדֹל֧וֹת מִן־הַשָּׁמַ֛יִם עַד־עֲזֵקָ֖ה וַיָּמֻ֑תוּ רַבִּ֗ים
אֲשֶׁר־מֵ֙תוּ֙ בְּאַבְנֵ֣י הַבָּרָ֔ד מֵאֲשֶׁ֥ר הָרְג֛וּ בְּנֵ֥י
יִשְׂרָאֵ֖ל בֶּחָֽרֶב׃ ס

‎<span id="012">12</span> ‏אָ֣ז יְדַבֵּ֤ר יְהוֹשֻׁעַ֙ לַֽיהוָ֔ה בְּי֗וֹם
תֵּ֤ת יְהוָה֙ אֶת־הָ֣אֱמֹרִ֔י לִפְנֵ֖י בְּנֵ֣י יִשְׂרָאֵ֑ל וַיֹּ֣אמֶר׀
לְעֵינֵ֣י יִשְׂרָאֵ֗ל שֶׁ֚מֶשׁ בְּגִבְע֣וֹן דּ֔וֹם וְיָרֵ֖חַ בְּעֵ֥מֶק
אַיָּלֽוֹן׃

‎<span id="013">13</span> ‏וַיִּדֹּ֨ם הַשֶּׁ֜מֶשׁ וְיָרֵ֣חַ עָמָ֗ד
עַד־יִקֹּ֥ם גּוֹי֙ אֹֽיְבָ֔יו הֲלֹא־הִ֥יא כְתוּבָ֖ה עַל־סֵ֣פֶר
הַיָּשָׁ֑ר וַיַּעֲמֹ֤ד הַשֶּׁ֙מֶשׁ֙ בַּחֲצִ֣י הַשָּׁמַ֔יִם וְלֹא־אָ֥ץ
לָב֖וֹא כְּי֥וֹם תָּמִֽים׃

‎<span id="014">14</span> ‏וְלֹ֨א הָיָ֜ה כַּיּ֤וֹם הַהוּא֙ לְפָנָ֣יו
וְאַחֲרָ֔יו לִשְׁמֹ֥עַ יְהוָ֖ה בְּק֣וֹל אִ֑ישׁ כִּ֣י יְהוָ֔ה נִלְחָ֖ם
לְיִשְׂרָאֵֽל׃ פ

‎<span id="015">15</span> ‏וַיָּ֤שָׁב יְהוֹשֻׁ֙עַ֙ וְכָל־יִשְׂרָאֵ֣ל
עִמּ֔וֹ אֶל־הַֽמַּחֲנֶ֖ה הַגִּלְגָּֽלָה׃

‎<span id="016">16</span> ‏וַיָּנֻ֕סוּ חֲמֵ֖שֶׁת הַמְּלָכִ֣ים הָאֵ֑לֶּה
וַיֵּחָבְא֥וּ בַמְּעָרָ֖ה בְּמַקֵּדָֽה׃

‎<span id="017">17</span> ‏וַיֻּגַּ֖ד לִיהוֹשֻׁ֣עַ לֵאמֹ֑ר נִמְצְאוּ֙
חֲמֵ֣שֶׁת הַמְּלָכִ֔ים נֶחְבְּאִ֥ים בַּמְּעָרָ֖ה בְּמַקֵּדָֽה׃

‎<span id="018">18</span> ‏וַיֹּ֣אמֶר יְהוֹשֻׁ֔עַ גֹּ֛לּוּ אֲבָנִ֥ים
גְּדֹל֖וֹת אֶל־פִּ֣י הַמְּעָרָ֑ה וְהַפְקִ֧ידוּ עָלֶ֛יהָ אֲנָשִׁ֖ים
לְשָׁמְרָֽם׃

‎<span id="019">19</span> ‏וְאַתֶּם֙ אַֽל־תַּעֲמֹ֔דוּ רִדְפוּ֙ אַחֲרֵ֣י
אֹֽיְבֵיכֶ֔ם וְזִנַּבְתֶּ֖ם אוֹתָ֑ם אַֽל־תִּתְּנ֗וּם לָבוֹא֙
אֶל־עָ֣רֵיהֶ֔ם כִּ֧י נְתָנָ֛ם יְהוָ֥ה אֱלֹהֵיכֶ֖ם בְּיֶדְכֶֽם׃

‎<span id="020">20</span> ‏וַיְהִי֩ כְּכַלּ֨וֹת יְהוֹשֻׁ֜עַ וּבְנֵ֣י
יִשְׂרָאֵ֗ל לְהַכּוֹתָ֛ם מַכָּ֥ה גְדוֹלָֽה־מְאֹ֖ד עַד־תֻּמָּ֑ם
וְהַשְּׂרִידִים֙ שָׂרְד֣וּ מֵהֶ֔ם וַיָּבֹ֖אוּ אֶל־עָרֵ֥י הַמִּבְצָֽר׃

‎<span id="021">21</span> ‏וַיָּשֻׁבוּ֩ כָל־הָעָ֨ם אֶל־הַמַּחֲנֶ֧ה
אֶל־יְהוֹשֻׁ֛עַ מַקֵּדָ֖ה בְּשָׁל֑וֹם לֹֽא־חָרַ֞ץ לִבְנֵ֧י יִשְׂרָאֵ֛ל
לְאִ֖ישׁ אֶת־לְשֹׁנֽוֹ׃

‎<span id="022">22</span> ‏וַיֹּ֣אמֶר יְהוֹשֻׁ֔עַ פִּתְח֖וּ אֶת־פִּ֣י
הַמְּעָרָ֑ה וְהוֹצִ֣יאוּ אֵלַ֗י אֶת־חֲמֵ֛שֶׁת הַמְּלָכִ֥ים הָאֵ֖לֶּה
מִן־הַמְּעָרָֽה׃

‎<span id="023">23</span> ‏וַיַּ֣עֲשׂוּ כֵ֔ן וַיֹּצִ֣יאוּ אֵלָ֗יו
אֶת־חֲמֵ֛שֶׁת הַמְּלָכִ֥ים הָאֵ֖לֶּה מִן־הַמְּעָרָ֑ה אֵ֣ת׀ מֶ֣לֶךְ
יְרוּשָׁלִַ֗ם אֶת־מֶ֤לֶךְ חֶבְרוֹן֙ אֶת־מֶ֣לֶךְ יַרְמ֔וּת אֶת־מֶ֥לֶךְ
לָכִ֖ישׁ אֶת־מֶ֥לֶךְ עֶגְלֽוֹן׃

‎<span id="024">24</span> ‏וַ֠יְהִי כְּֽהוֹצִיאָ֞ם אֶת־הַמְּלָכִ֣ים
הָאֵלֶּה֮ אֶל־יְהוֹשֻׁעַ֒ וַיִּקְרָ֨א יְהוֹשֻׁ֜עַ אֶל־כָּל־אִ֣ישׁ
יִשְׂרָאֵ֗ל וַ֠יֹּאמֶר אֶל־קְצִינֵ֞י אַנְשֵׁ֤י הַמִּלְחָמָה֙ הֶהָלְכ֣וּא
אִתּ֔וֹ קִרְב֗וּ שִׂ֚ימוּ אֶת־רַגְלֵיכֶ֔ם עַֽל־צַוְּארֵ֖י הַמְּלָכִ֣ים
הָאֵ֑לֶּה וַֽיִּקְרְב֔וּ וַיָּשִׂ֥ימוּ אֶת־רַגְלֵיהֶ֖ם
עַל־צַוְּארֵיהֶֽם׃

‎<span id="025">25</span> ‏וַיֹּ֤אמֶר אֲלֵיהֶם֙ יְהוֹשֻׁ֔עַ
אַל־תִּֽירְא֖וּ וְאַל־תֵּחָ֑תּוּ חִזְק֣וּ וְאִמְצ֔וּ כִּ֣י כָ֗כָה
יַעֲשֶׂ֤ה יְהוָה֙ לְכָל־אֹ֣יְבֵיכֶ֔ם אֲשֶׁ֥ר אַתֶּ֖ם נִלְחָמִ֥ים
אוֹתָֽם׃

‎<span id="026">26</span> ‏וַיַּכֵּ֨ם יְהוֹשֻׁ֤עַ אַֽחֲרֵי־כֵן֙
וַיְמִיתֵ֔ם וַיִּתְלֵ֕ם עַ֖ל חֲמִשָּׁ֣ה עֵצִ֑ים וַיִּֽהְי֛וּ תְּלוּיִ֥ם
עַל־הָעֵצִ֖ים עַד־הָעָֽרֶב׃

‎<span id="027">27</span> ‏וַיְהִ֞י לְעֵ֣ת׀ בּ֣וֹא הַשֶּׁ֗מֶשׁ צִוָּ֤ה
יְהוֹשֻׁ֙עַ֙ וַיֹּֽרִידוּם֙ מֵעַ֣ל הָעֵצִ֔ים וַיַּ֨שְׁלִכֻ֔ם
אֶל־הַמְּעָרָ֖ה אֲשֶׁ֣ר נֶחְבְּאוּ־שָׁ֑ם וַיָּשִׂ֜מוּ אֲבָנִ֤ים
גְּדֹלוֹת֙ עַל־פִּ֣י הַמְּעָרָ֔ה עַד־עֶ֖צֶם הַיּ֥וֹם הַזֶּֽה׃ פ

‎<span id="028">28</span> ‏וְאֶת־מַקֵּדָה֩ לָכַ֨ד יְהוֹשֻׁ֜עַ בַּיּ֣וֹם
הַה֗וּא וַיַּכֶּ֣הָ לְפִי־חֶרֶב֮ וְאֶת־מַלְכָּהּ֒ הֶחֱרִ֣ם אוֹתָ֗ם
וְאֶת־כָּל־הַנֶּ֙פֶשׁ֙ אֲשֶׁר־בָּ֔הּ לֹ֥א הִשְׁאִ֖יר שָׂרִ֑יד
וַיַּ֙עַשׂ֙ לְמֶ֣לֶךְ מַקֵּדָ֔ה כַּאֲשֶׁ֥ר עָשָׂ֖ה לְמֶ֥לֶךְ יְרִיחֽוֹ׃

‎<span id="029">29</span> ‏וַיַּעֲבֹ֣ר יְ֠הוֹשֻׁעַ וְכָֽל־יִשְׂרָאֵ֥ל
עִמּ֛וֹ מִמַּקֵּדָ֖ה לִבְנָ֑ה וַיִּלָּ֖חֶם עִם־לִבְנָֽה׃

‎<span id="030">30</span> ‏וַיִּתֵּן֩ יְהוָ֨ה גַּם־אוֹתָ֜הּ בְּיַ֣ד
יִשְׂרָאֵל֮<sup>3</sup> וְאֶת־מַלְכָּהּ֒ וַיַּכֶּ֣הָ לְפִי־חֶ֗רֶב
וְאֶת־כָּל־הַנֶּ֙פֶשׁ֙ אֲשֶׁר־בָּ֔הּ לֹֽא־הִשְׁאִ֥יר בָּ֖הּ שָׂרִ֑יד
וַיַּ֣עַשׂ לְמַלְכָּ֔הּ כַּאֲשֶׁ֥ר עָשָׂ֖ה לְמֶ֥לֶךְ יְרִיחֽוֹ׃ ס

‎<span id="031">31</span> ‏וַיַּעֲבֹ֣ר יְ֠הוֹשֻׁעַ וְכָל־יִשְׂרָאֵ֥ל
עִמּ֛וֹ מִלִּבְנָ֖ה לָכִ֑ישָׁה וַיִּ֣חַן עָלֶ֔יהָ וַיִּלָּ֖חֶם בָּֽהּ׃

‎<span id="032">32</span> ‏וַיִּתֵּן֩ יְהוָ֨ה אֶת־לָכִ֜ישׁ בְּיַ֣ד
יִשְׂרָאֵ֗ל וַֽיִּלְכְּדָהּ֙ בַּיּ֣וֹם הַשֵּׁנִ֔י וַיַּכֶּ֣הָ
לְפִי־חֶ֔רֶב וְאֶת־כָּל־הַנֶּ֖פֶשׁ אֲשֶׁר־בָּ֑הּ כְּכֹ֥ל אֲשֶׁר־עָשָׂ֖ה
לְלִבְנָֽה׃ פ

‎<span id="033">33</span> ‏אָ֣ז עָלָ֗ה הֹרָם֙ מֶ֣לֶךְ גֶּ֔זֶר לַעְזֹ֖ר
אֶת־לָכִ֑ישׁ וַיַּכֵּ֤הוּ יְהוֹשֻׁ֙עַ֙ וְאֶת־עַמּ֔וֹ עַד־בִּלְתִּ֥י
הִשְׁאִֽיר־ל֖וֹ שָׂרִֽיד׃

‎<span id="034">34</span> ‏וַיַּעֲבֹ֣ר יְ֠הוֹשֻׁעַ וְכָל־יִשְׂרָאֵ֥ל
עִמּ֛וֹ מִלָּכִ֖ישׁ עֶגְלֹ֑נָה וַיַּחֲנ֣וּ עָלֶ֔יהָ וַיִּֽלָּחֲמ֖וּ
עָלֶֽיהָ׃

‎<span id="035">35</span> ‏וַֽיִּלְכְּד֜וּהָ בַּיּ֤וֹם הַהוּא֙
וַיַּכּ֣וּהָ לְפִי־חֶ֔רֶב וְאֵת֙ כָּל־הַנֶּ֣פֶשׁ אֲשֶׁר־בָּ֔הּ בַּיּ֥וֹם
הַה֖וּא הֶחֱרִ֑ים כְּכֹ֥ל אֲשֶׁר־עָשָׂ֖ה לְלָכִֽישׁ׃ פ

‎<span id="036">36</span> ‏וַיַּ֣עַל יְ֠הוֹשֻׁעַ וְכָֽל־יִשְׂרָאֵ֥ל
עִמּ֛וֹ מֵעֶגְל֖וֹנָה חֶבְר֑וֹנָה וַיִּֽלָּחֲמ֖וּ עָלֶֽיהָ׃

‎<span id="037">37</span> ‏וַיִּלְכְּד֣וּהָ וַיַּכּֽוּהָ־לְפִי־חֶ֠רֶב
וְאֶת־מַלְכָּ֨הּ וְאֶת־כָּל־עָרֶ֜יהָ וְאֶת־כָּל־הַנֶּ֤פֶשׁ אֲשֶׁר־בָּהּ֙
לֹֽא־הִשְׁאִ֣יר שָׂרִ֔יד כְּכֹ֥ל אֲשֶׁר־עָשָׂ֖ה לְעֶגְל֑וֹן וַיַּחֲרֵ֣ם
אוֹתָ֔הּ וְאֶת־כָּל־הַנֶּ֖פֶשׁ אֲשֶׁר־בָּֽהּ׃ ס

‎<span id="038">38</span> ‏וַיָּ֧שָׁב יְהוֹשֻׁ֛עַ וְכָל־יִשְׂרָאֵ֥ל
עִמּ֖וֹ דְּבִ֑רָה וַיִּלָּ֖חֶם עָלֶֽיהָ׃

‎<span id="039">39</span> ‏וַֽיִּלְכְּדָ֞הּ וְאֶת־מַלְכָּ֤הּ
וְאֶת־כָּל־עָרֶ֙יהָ֙ וַיַּכּ֣וּם לְפִי־חֶ֔רֶב וַֽיַּחֲרִ֙ימוּ֙
אֶת־כָּל־נֶ֣פֶשׁ אֲשֶׁר־בָּ֔הּ לֹ֥א הִשְׁאִ֖יר שָׂרִ֑יד כַּאֲשֶׁ֨ר
עָשָׂ֜ה לְחֶבְר֗וֹן כֵּן־עָשָׂ֤ה לִדְבִ֙רָה֙ וּלְמַלְכָּ֔הּ וְכַאֲשֶׁ֥ר
עָשָׂ֛ה לְלִבְנָ֖ה וּלְמַלְכָּֽהּ׃

‎<span id="040">40</span> ‏וַיַּכֶּ֣ה יְהוֹשֻׁ֣עַ אֶת־כָּל־הָאָ֡רֶץ
הָהָר֩ וְהַנֶּ֨גֶב וְהַשְּׁפֵלָ֜ה וְהָאֲשֵׁד֗וֹת וְאֵת֙ כָּל־מַלְכֵיהֶ֔ם
לֹ֥א הִשְׁאִ֖יר שָׂרִ֑יד וְאֵ֤ת כָּל־הַנְּשָׁמָה֙ הֶחֱרִ֔ים כַּאֲשֶׁ֣ר
צִוָּ֔ה יְהוָ֖ה אֱלֹהֵ֥י יִשְׂרָאֵֽל׃

‎<span id="041">41</span> ‏וַיַּכֵּ֧ם יְהוֹשֻׁ֛עַ מִקָּדֵ֥שׁ בַּרְנֵ֖עַ
וְעַד־עַזָּ֑ה וְאֵ֛ת כָּל־אֶ֥רֶץ גֹּ֖שֶׁן וְעַד־גִּבְעֽוֹן׃

‎<span id="042">42</span> ‏וְאֵ֨ת כָּל־הַמְּלָכִ֤ים הָאֵ֙לֶּה֙
וְאֶת־אַרְצָ֔ם לָכַ֥ד יְהוֹשֻׁ֖עַ פַּ֣עַם אֶחָ֑ת כִּ֗י יְהוָה֙ אֱלֹהֵ֣י
יִשְׂרָאֵ֔ל נִלְחָ֖ם לְיִשְׂרָאֵֽל׃

‎<span id="043">43</span> ‏וַיָּ֤שָׁב יְהוֹשֻׁ֙עַ֙ וְכָל־יִשְׂרָאֵ֣ל
עִמּ֔וֹ אֶל־הַֽמַּחֲנֶ֖ה הַגִּלְגָּֽלָה׃ פ

1 wayəhî ḵišəmō‘a ’ăḏōnî-ṣeḏeq meleḵə yərûšālaim kî-lāḵaḏ yəhwōšu‘a
’eṯ-hā‘ay wayy<sup>a</sup>ḥărîmāh ka’ăšer ‘āśâ lîrîḥwō ûləmaləkāh
kēn-‘āśâ lā‘ay ûləmaləkāh wəḵî hišəlîmû yōšəḇê ḡiḇə‘wōn ’eṯ-yiśərā’ēl
wayyihəyû bəqirəbām:

2 wayyîrə’û mə’ōḏ kî ‘îr gəḏwōlâ giḇə‘wōn kə’<sup>a</sup>ḥaṯ ‘ārê
hammaməlāḵâ wəḵî hî’ ḡəḏwōlâ min-hā‘ay wəḵāl-’ănāšeyhā gibōrîm:

3 wayyišəl<sup>a</sup>ḥ ’ăḏōnî-ṣeḏeq meleḵə yərûšālaim ’el-hwōhām
meleḵə-ḥeḇərwōn wə’el-pirə’ām meleḵə-yarəmûṯ wə’el-yāfî‘a meleḵə-lāḵîš
wə’el-dəḇîr meleḵə-‘eḡəlwōn lē’mōr:

4 ‘ălû-’ēlay wə‘izərunî wənakeh ’eṯ-giḇə‘wōn kî-hišəlîmâ ’eṯ-yəhwōšu‘a
wə’eṯ-bənê yiśərā’ēl:

5 wayyē’āsəfû wayy<sup>a</sup>‘ălû ḥămēšeṯ\| maləḵê hā’ĕmōrî meleḵə
yərûšālaim meleḵə-ḥeḇərwōn meleḵə-yarəmûṯ meleḵə-lāḵîš meleḵə-‘eḡəlwōn
hēm wəḵāl-m<sup>a</sup>ḥănêhem wayy<sup>a</sup>ḥănû ‘al-giḇə‘wōn
wayyillāḥămû ‘āleyhā:

6 wayyišələḥû ’anəšê ḡiḇə‘wōn ’el-yəhwōšu‘a ’el-hamm<sup>a</sup>ḥăneh
hagiləgālâ lē’mōr ’al-teref yāḏeyḵā mē‘ăḇāḏeyḵā ‘ălēh ’ēlênû məhērâ
wəhwōšî‘â llānû wə‘āzərēnû kî niqəbəṣû ’ēlênû kāl-maləḵê hā’ĕmōrî yōšəḇê
hâār:

7 wayy<sup>a</sup>‘al yəhwōšu‘a min-hagiləgāl hû’<sup>3</sup> wəḵāl-‘am
hammiləḥāmâ ‘immwō wəḵōl gibwōrê heḥāyil: f

8 wayyō’mer yəhwâ ’el-yəhwōšu‘a ’al-tîrā’ mēhem kî ḇəyāḏəḵā nəṯatîm
lō’-y<sup>a</sup>‘ămōḏ ’îš mēhem bəfāneyḵā:

9 wayyāḇō’ ’ălêhem yəhwōšu‘a piṯə’ōm kāl-hallayəlâ ‘ālâ min-hagiləgāl:

10 wayəhummēm yəhwâ lifənê yiśərā’ēl wayyakēm makâ-ḡəḏwōlâ bəḡiḇə‘wōn
wayyirədəfēm dereḵə m<sup>a</sup>‘ălēh ḇêṯ-ḥwōrōn wayyakēm ‘aḏ-‘ăzēqâ
wə‘aḏ-maqqēḏâ:

11 wayəhî bənusām\| mipənê yiśərā’ēl hēm bəmwōraḏ bêṯ-ḥwōrōn wayhwâ
hišəlîḵə ‘ălêhem ’ăḇānîm gəḏōlwōṯ min-haššāmayim ‘aḏ-‘ăzēqâ wayyāmuṯû
rabîm ’ăšer-mēṯû bə’aḇənê habārāḏ mē’ăšer hārəḡû bənê yiśərā’ēl beḥāreḇ:
s

12 ’āz yəḏabēr yəhwōšu‘a layhwâ bəywōm tēṯ yəhwâ ’eṯ-hā’ĕmōrî lifənê
bənê yiśərā’ēl wayyō’mer\| lə‘ênê yiśərā’ēl šemeš bəḡiḇə‘wōn dwōm
wəyārēḥa bə‘ēmeq ’ayyālwōn:

13 wayyidōm haššemeš wəyārēḥa ‘āmāḏ ‘aḏ-yiqqōm gwōy ’ōyəḇāyw hălō’-hî’
ḵəṯûḇâ ‘al-sēfer hayyāšār wayy<sup>a</sup>‘ămōḏ haššemeš
b<sup>a</sup>ḥăṣî haššāmayim wəlō’-’āṣ lāḇwō’ kəywōm tāmîm:

14 wəlō’ hāyâ kayywōm hahû’ ləfānāyw wə’<sup>a</sup>ḥărāyw lišəmō‘a
yəhwâ bəqwōl ’îš kî yəhwâ niləḥām ləyiśərā’ēl: f

15 wayyāšāḇ yəhwōšu‘a wəḵāl-yiśərā’ēl ‘immwō ’el-hamm<sup>a</sup>ḥăneh
hagiləgālâ:

16 wayyānusû ḥămēšeṯ hamməlāḵîm hā’ēlleh wayyēḥāḇə’û ḇammə‘ārâ
bəmaqqēḏâ:

17 wayyugaḏ lîhwōšu‘a lē’mōr niməṣə’û ḥămēšeṯ hamməlāḵîm neḥəbə’îm
bammə‘ārâ bəmaqqēḏâ:

18 wayyō’mer yəhwōšu‘a gōllû ’ăḇānîm gəḏōlwōṯ ’el-pî hammə‘ārâ
wəhafəqîḏû ‘āleyhā ’ănāšîm ləšāmərām:

19 wə’atem ’al-t<sup>a</sup>‘ămōḏû riḏəfû ’<sup>a</sup>ḥărê ’ōyəḇêḵem
wəzinnaḇətem ’wōṯām ’al-titənûm lāḇwō’ ’el-‘ārêhem kî nəṯānām yəhwâ
’ĕlōhêḵem bəyeḏəḵem:

20 wayəhî kəḵallwōṯ yəhwōšu‘a ûḇənê yiśərā’ēl ləhakwōṯām makâ
ḡəḏwōlâ-mə’ōḏ ‘aḏ-tummām wəhaśśərîḏîm śārəḏû mēhem wayyāḇō’û ’el-‘ārê
hammiḇəṣār:

21 wayyāšuḇû ḵāl-hā‘ām ’el-hamm<sup>a</sup>ḥăneh ’el-yəhwōšu‘a maqqēḏâ
bəšālwōm lō’-ḥāraṣ liḇənê yiśərā’ēl lə’îš ’eṯ-ləšōnwō:

22 wayyō’mer yəhwōšu‘a piṯəḥû ’eṯ-pî hammə‘ārâ wəhwōṣî’û ’ēlay
’eṯ-ḥămēšeṯ hamməlāḵîm hā’ēlleh min-hammə‘ārâ:

23 wayy<sup>a</sup>‘ăśû ḵēn wayyōṣî’û ’ēlāyw ’eṯ-ḥămēšeṯ hamməlāḵîm
hā’ēlleh min-hammə‘ārâ ’ēṯ\| meleḵə yərûšālaim ’eṯ-meleḵə ḥeḇərwōn
’eṯ-meleḵə yarəmûṯ ’eṯ-meleḵə lāḵîš ’eṯ-meleḵə ‘eḡəlwōn:

24 wayəhî kəhwōṣî’ām ’eṯ-hamməlāḵîm hā’ēlleh ’el-yəhwōšu‘a wayyiqərā’
yəhwōšu‘a ’el-kāl-’îš yiśərā’ēl wayyō’mer ’el-qəṣînê ’anəšê hammiləḥāmâ
hehāləḵû’ ’itwō qirəḇû śîmû ’eṯ-raḡəlêḵem ‘al-ṣaûə’rê hamməlāḵîm
hā’ēlleh wayyiqərəḇû wayyāśîmû ’eṯ-raḡəlêhem ‘al-ṣaûə’rêhem:

25 wayyō’mer ’ălêhem yəhwōšu‘a ’al-tîrə’û wə’al-tēḥātû ḥizəqû wə’iməṣû
kî ḵāḵâ y<sup>a</sup>‘ăśeh yəhwâ ləḵāl-’ōyəḇêḵem ’ăšer ’atem niləḥāmîm
’wōṯām:

26 wayyakēm yəhwōšu‘a ’<sup>a</sup>ḥărê-ḵēn wayəmîṯēm wayyiṯəlēm ‘al
ḥămiššâ ‘ēṣîm wayyihəyû təlûyim ‘al-hā‘ēṣîm ‘aḏ-hā‘āreḇ:

27 wayəhî lə‘ēṯ\| bwō’ haššemeš ṣiûâ yəhwōšu‘a wayyōrîḏûm mē‘al hā‘ēṣîm
wayyašəliḵum ’el-hammə‘ārâ ’ăšer neḥəbə’û-šām wayyāśimû ’ăḇānîm gəḏōlwōṯ
‘al-pî hammə‘ārâ ‘aḏ-‘eṣem hayywōm hazzeh: f

28 wə’eṯ-maqqēḏâ lāḵaḏ yəhwōšu‘a bayywōm hahû’ wayyakehā ləfî-ḥereḇ
wə’eṯ-maləkāh heḥĕrim ’wōṯām wə’eṯ-kāl-hannefeš ’ăšer-bāh lō’ hišə’îr
śārîḏ wayy<sup>a</sup>‘aś ləmeleḵə maqqēḏâ ka’ăšer ‘āśâ ləmeleḵə
yərîḥwō:

29 wayy<sup>a</sup>‘ăḇōr yəhwōšu‘a wəḵāl-yiśərā’ēl ‘immwō mimmaqqēḏâ
liḇənâ wayyillāḥem ‘im-liḇənâ:

30 wayyitēn yəhwâ gam-’wōṯāh bəyaḏ yiśərā’ēl<sup>3</sup> wə’eṯ-maləkāh
wayyakehā ləfî-ḥereḇ wə’eṯ-kāl-hannefeš ’ăšer-bāh lō’-hišə’îr bāh śārîḏ
wayy<sup>a</sup>‘aś ləmaləkāh ka’ăšer ‘āśâ ləmeleḵə yərîḥwō: s

31 wayy<sup>a</sup>‘ăḇōr yəhwōšu‘a wəḵāl-yiśərā’ēl ‘immwō milliḇənâ
lāḵîšâ wayyiḥan ‘āleyhā wayyillāḥem bāh:

32 wayyitēn yəhwâ ’eṯ-lāḵîš bəyaḏ yiśərā’ēl wayyiləkəḏāh bayywōm haššēnî
wayyakehā ləfî-ḥereḇ wə’eṯ-kāl-hannefeš ’ăšer-bāh kəḵōl ’ăšer-‘āśâ
ləliḇənâ: f

33 ’āz ‘ālâ hōrām meleḵə gezer l<sup>a</sup>‘əzōr ’eṯ-lāḵîš wayyakēhû
yəhwōšu‘a wə’eṯ-‘ammwō ‘aḏ-bilətî hišə’îr-lwō śārîḏ:

34 wayy<sup>a</sup>‘ăḇōr yəhwōšu‘a wəḵāl-yiśərā’ēl ‘immwō millāḵîš
‘eḡəlōnâ wayy<sup>a</sup>ḥănû ‘āleyhā wayyillāḥămû ‘āleyhā:

35 wayyiləkəḏûhā bayywōm hahû’ wayyakûhā ləfî-ḥereḇ wə’ēṯ kāl-hannefeš
’ăšer-bāh bayywōm hahû’ heḥĕrîm kəḵōl ’ăšer-‘āśâ ləlāḵîš: f

36 wayy<sup>a</sup>‘al yəhwōšu‘a wəḵāl-yiśərā’ēl ‘immwō mē‘eḡəlwōnâ
ḥeḇərwōnâ wayyillāḥămû ‘āleyhā:

37 wayyiləkəḏûhā wayyakûhā-ləfî-ḥereḇ wə’eṯ-maləkāh wə’eṯ-kāl-‘āreyhā
wə’eṯ-kāl-hannefeš ’ăšer-bāh lō’-hišə’îr śārîḏ kəḵōl ’ăšer-‘āśâ
lə‘eḡəlwōn wayy<sup>a</sup>ḥărēm ’wōṯāh wə’eṯ-kāl-hannefeš ’ăšer-bāh: s

38 wayyāšāḇ yəhwōšu‘a wəḵāl-yiśərā’ēl ‘immwō dəḇirâ wayyillāḥem ‘āleyhā:

39 wayyiləkəḏāh wə’eṯ-maləkāh wə’eṯ-kāl-‘āreyhā wayyakûm ləfî-ḥereḇ
wayy<sup>a</sup>ḥărîmû ’eṯ-kāl-nefeš ’ăšer-bāh lō’ hišə’îr śārîḏ ka’ăšer
‘āśâ ləḥeḇərwōn kēn-‘āśâ liḏəḇirâ ûləmaləkāh wəḵa’ăšer ‘āśâ ləliḇənâ
ûləmaləkāh:

40 wayyakeh yəhwōšu‘a ’eṯ-kāl-hā’āreṣ hâār wəhanneḡeḇ wəhaššəfēlâ
wəhā’ăšēḏwōṯ wə’ēṯ kāl-maləḵêhem lō’ hišə’îr śārîḏ wə’ēṯ kāl-hannəšāmâ
heḥĕrîm ka’ăšer ṣiûâ yəhwâ ’ĕlōhê yiśərā’ēl:

41 wayyakēm yəhwōšu‘a miqqāḏēš barənē‘a wə‘aḏ-‘azzâ wə’ēṯ kāl-’ereṣ
gōšen wə‘aḏ-giḇə‘wōn:

42 wə’ēṯ kāl-hamməlāḵîm hā’ēlleh wə’eṯ-’arəṣām lāḵaḏ yəhwōšu‘a
p<sup>a</sup>‘am ’eḥāṯ kî yəhwâ ’ĕlōhê yiśərā’ēl niləḥām ləyiśərā’ēl:

43 wayyāšāḇ yəhwōšu‘a wəḵāl-yiśərā’ēl ‘immwō ’el-hamm<sup>a</sup>ḥăneh
hagiləgālâ: f

------------------------------------------------------------------------

[Next: Joshua (Yehoshua) Chapter 11](jos011.md)
