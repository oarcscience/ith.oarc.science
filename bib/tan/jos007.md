[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos007)  [KJV](../kjv/jos007.md) 
[Sep:JsB](../sep/jsb007)  [Vul](../vul/jos007.md)   
  
[Joshua (Yehoshua) Index](jos.md)  
  [Previous](jos006)  [Next](jos008.md) 

------------------------------------------------------------------------

### Tanach (Hebrew): Joshua (Yehoshua) Chapter 7

‎<span id="001">1</span> ‏וַיִּמְעֲל֧וּ בְנֵֽי־יִשְׂרָאֵ֛ל מַ֖עַל
בַּחֵ֑רֶם וַיִּקַּ֡ח עָכָ֣ן בֶּן־כַּרְמִי֩ בֶן־זַבְדִּ֨י בֶן־זֶ֜רַח
לְמַטֵּ֤ה יְהוּדָה֙ מִן־הַחֵ֔רֶם וַיִּֽחַר־אַ֥ף יְהוָ֖ה בִּבְנֵ֥י
יִשְׂרָאֵֽל׃

‎<span id="002">2</span> ‏וַיִּשְׁלַח֩ יְהוֹשֻׁ֨עַ אֲנָשִׁ֜ים
מִֽירִיח֗וֹ הָעַ֞י אֲשֶׁ֨ר עִם־בֵּ֥ית אָ֙וֶן֙ מִקֶּ֣דֶם לְבֵֽית־אֵ֔ל
וַיֹּ֤אמֶר אֲלֵיהֶם֙ לֵאמֹ֔ר עֲל֖וּ וְרַגְּל֣וּ אֶת־הָאָ֑רֶץ
וַֽיַּעֲלוּ֙ הָאֲנָשִׁ֔ים וַֽיְרַגְּל֖וּ אֶת־הָעָֽי׃

‎<span id="003">3</span> ‏וַיָּשֻׁ֣בוּ אֶל־יְהוֹשֻׁ֗עַ וַיֹּאמְר֣וּ
אֵלָיו֮ אַל־יַ֣עַל כָּל־הָעָם֒ כְּאַלְפַּ֣יִם אִ֗ישׁ א֚וֹ כִּשְׁלֹ֣שֶׁת
אֲלָפִ֣ים אִ֔ישׁ יַעֲל֖וּ וְיַכּ֣וּ אֶת־הָעָ֑י אַל־תְּיַגַּע־שָׁ֙מָּה֙
אֶת־כָּל־הָעָ֔ם כִּ֥י מְעַ֖ט הֵֽמָּה׃

‎<span id="004">4</span> ‏וַיַּעֲל֤וּ מִן־הָעָם֙ שָׁ֔מָּה כִּשְׁלֹ֥שֶׁת
אֲלָפִ֖ים אִ֑ישׁ וַיָּנֻ֕סוּ לִפְנֵ֖י אַנְשֵׁ֥י הָעָֽי׃

‎<span id="005">5</span> ‏וַיַּכּ֨וּ מֵהֶ֜ם אַנְשֵׁ֣י הָעַ֗י
כִּשְׁלֹשִׁ֤ים וְשִׁשָּׁה֙ אִ֔ישׁ וַֽיִּרְדְּפ֞וּם לִפְנֵ֤י הַשַּׁ֙עַר֙
עַד־הַשְּׁבָרִ֔ים וַיַּכּ֖וּם בַּמּוֹרָ֑ד וַיִּמַּ֥ס לְבַב־הָעָ֖ם
וַיְהִ֥י לְמָֽיִם׃

‎<span id="006">6</span> ‏וַיִּקְרַ֨ע יְהוֹשֻׁ֜עַ שִׂמְלֹתָ֗יו
וַיִּפֹּל֩ עַל־פָּנָ֨יו אַ֜רְצָה לִפְנֵ֨י אֲר֤וֹן יְהוָה֙ עַד־הָעֶ֔רֶב
ה֖וּא וְזִקְנֵ֣י יִשְׂרָאֵ֑ל וַיַּעֲל֥וּ עָפָ֖ר עַל־רֹאשָֽׁם׃

‎<span id="007">7</span> ‏וַיֹּ֨אמֶר יְהוֹשֻׁ֜עַ אֲהָ֣הּ׀ אֲדֹנָ֣י
יְהוִ֗ה לָ֠מָה הֵעֲבַ֨רְתָּ הַעֲבִ֜יר אֶת־הָעָ֤ם הַזֶּה֙
אֶת־הַיַּרְדֵּ֔ן לָתֵ֥ת אֹתָ֛נוּ בְּיַ֥ד הָאֱמֹרִ֖י לְהַאֲבִידֵ֑נוּ
וְלוּ֙ הוֹאַ֣לְנוּ וַנֵּ֔שֶׁב בְּעֵ֖בֶר הַיַּרְדֵּֽן׃

‎<span id="008">8</span> ‏בִּ֖י אֲדֹנָ֑י מָ֣ה אֹמַ֔ר אַ֠חֲרֵי אֲשֶׁ֨ר
הָפַ֧ךְ יִשְׂרָאֵ֛ל עֹ֖רֶף לִפְנֵ֥י אֹיְבָֽיו׃

‎<span id="009">9</span> ‏וְיִשְׁמְע֣וּ הַֽכְּנַעֲנִ֗י וְכֹל֙ יֹשְׁבֵ֣י
הָאָ֔רֶץ וְנָסַ֣בּוּ עָלֵ֔ינוּ וְהִכְרִ֥יתוּ אֶת־שְׁמֵ֖נוּ מִן־הָאָ֑רֶץ
וּמַֽה־תַּעֲשֵׂ֖ה לְשִׁמְךָ֥ הַגָּדֽוֹל׃ ס

‎<span id="010">10</span> ‏וַיֹּ֧אמֶר יְהוָ֛ה אֶל־יְהוֹשֻׁ֖עַ קֻ֣ם לָ֑ךְ
לָ֣מָּה זֶּ֔ה אַתָּ֖ה נֹפֵ֥ל עַל־פָּנֶֽיךָ׃

‎<span id="011">11</span> ‏חָטָא֙ יִשְׂרָאֵ֔ל וְגַם֙ עָבְר֣וּ
אֶת־בְּרִיתִ֔י אֲשֶׁ֥ר צִוִּ֖יתִי אוֹתָ֑ם וְגַ֤ם לָֽקְחוּ֙ מִן־הַחֵ֔רֶם
וְגַ֤ם גָּֽנְבוּ֙ וְגַ֣ם כִּֽחֲשׁ֔וּ וְגַ֖ם שָׂ֥מוּ בִכְלֵיהֶֽם׃

‎<span id="012">12</span> ‏וְלֹ֨א יֻכְל֜וּ בְּנֵ֣י יִשְׂרָאֵ֗ל לָקוּם֙
לִפְנֵ֣י אֹיְבֵיהֶ֔ם עֹ֗רֶף יִפְנוּ֙ לִפְנֵ֣י אֹֽיְבֵיהֶ֔ם כִּ֥י הָי֖וּ
לְחֵ֑רֶם לֹ֤א אוֹסִיף֙ לִֽהְי֣וֹת עִמָּכֶ֔ם אִם־לֹ֥א תַשְׁמִ֛ידוּ
הַחֵ֖רֶם מִֽקִּרְבְּכֶֽם׃

‎<span id="013">13</span> ‏קֻ֚ם קַדֵּ֣שׁ אֶת־הָעָ֔ם וְאָמַרְתָּ֖
הִתְקַדְּשׁ֣וּ לְמָחָ֑ר כִּ֣י כֹה֩ אָמַ֨ר יְהוָ֜ה אֱלֹהֵ֣י יִשְׂרָאֵ֗ל
חֵ֤רֶם בְּקִרְבְּךָ֙ יִשְׂרָאֵ֔ל לֹ֣א תוּכַ֗ל לָקוּם֙ לִפְנֵ֣י
אֹיְבֶ֔יךָ עַד־הֲסִירְכֶ֥ם הַחֵ֖רֶם מִֽקִּרְבְּכֶֽם׃

‎<span id="014">14</span> ‏וְנִקְרַבְתֶּ֥ם בַּבֹּ֖קֶר לְשִׁבְטֵיכֶ֑ם
וְהָיָ֡ה הַשֵּׁבֶט֩ אֲשֶׁר־יִלְכְּדֶ֨נּוּ יְהוָ֜ה יִקְרַ֣ב
לַמִּשְׁפָּח֗וֹת וְהַמִּשְׁפָּחָ֞ה אֲשֶֽׁר־יִלְכְּדֶ֤נָּה יְהוָה֙
תִּקְרַ֣ב לַבָּתִּ֔ים וְהַבַּ֙יִת֙ אֲשֶׁ֣ר יִלְכְּדֶ֣נּוּ יְהוָ֔ה
יִקְרַ֖ב לַגְּבָרִֽים׃

‎<span id="015">15</span> ‏וְהָיָה֙ הַנִּלְכָּ֣ד בַּחֵ֔רֶם יִשָּׂרֵ֣ף
בָּאֵ֔שׁ אֹת֖וֹ וְאֶת־כָּל־אֲשֶׁר־ל֑וֹ כִּ֤י עָבַר֙ אֶת־בְּרִ֣ית יְהוָ֔ה
וְכִֽי־עָשָׂ֥ה נְבָלָ֖ה בְּיִשְׂרָאֵֽל׃

‎<span id="016">16</span> ‏וַיַּשְׁכֵּ֤ם יְהוֹשֻׁ֙עַ֙ בַּבֹּ֔קֶר
וַיַּקְרֵ֥ב אֶת־יִשְׂרָאֵ֖ל לִשְׁבָטָ֑יו וַיִּלָּכֵ֖ד שֵׁ֥בֶט יְהוּדָֽה׃

‎<span id="017">17</span> ‏וַיַּקְרֵב֙ אֶת־מִשְׁפַּ֣חַת יְהוּדָ֔ה
וַיִּלְכֹּ֕ד אֵ֖ת מִשְׁפַּ֣חַת הַזַּרְחִ֑י וַיַּקְרֵ֞ב אֶת־מִשְׁפַּ֤חַת
הַזַּרְחִי֙ לַגְּבָרִ֔ים וַיִּלָּכֵ֖ד זַבְדִּֽי׃

‎<span id="018">18</span> ‏וַיַּקְרֵ֥ב אֶת־בֵּית֖וֹ לַגְּבָרִ֑ים
וַיִּלָּכֵ֗ד עָכָ֞ן בֶּן־כַּרְמִ֧י בֶן־זַבְדִּ֛י בֶּן־זֶ֖רַח לְמַטֵּ֥ה
יְהוּדָֽה׃

‎<span id="019">19</span> ‏וַיֹּ֨אמֶר יְהוֹשֻׁ֜עַ אֶל־עָכָ֗ן בְּנִי֙
שִֽׂים־נָ֣א כָב֗וֹד לַֽיהוָ֛ה אֱלֹהֵ֥י יִשְׂרָאֵ֖ל וְתֶן־ל֣וֹ תוֹדָ֑ה
וְהַגֶּד־נָ֥א לִי֙ מֶ֣ה עָשִׂ֔יתָ אַל־תְּכַחֵ֖ד מִמֶּֽנִּי׃

‎<span id="020">20</span> ‏וַיַּ֧עַן עָכָ֛ן אֶת־יְהוֹשֻׁ֖עַ וַיֹּאמַ֑ר
אָמְנָ֗ה אָנֹכִ֤י חָטָ֙אתִי֙ לַֽיהוָה֙ אֱלֹהֵ֣י יִשְׂרָאֵ֔ל וְכָזֹ֥את
וְכָזֹ֖את עָשִֽׂיתִי׃

‎<span id="021">21</span> ‏ואראה וָאֵ֣רֶא בַשָּׁלָ֡ל אַדֶּ֣רֶת שִׁנְעָר֩
אַחַ֨ת טוֹבָ֜ה וּמָאתַ֧יִם שְׁקָלִ֣ים כֶּ֗סֶף וּלְשׁ֨וֹן זָהָ֤ב אֶחָד֙
חֲמִשִּׁ֤ים שְׁקָלִים֙ מִשְׁקָל֔וֹ וָֽאֶחְמְדֵ֖ם וָֽאֶקָּחֵ֑ם וְהִנָּ֨ם
טְמוּנִ֥ים בָּאָ֛רֶץ בְּת֥וֹךְ הָאָֽהֳלִ֖י וְהַכֶּ֥סֶף תַּחְתֶּֽיהָ׃

‎<span id="022">22</span> ‏וַיִּשְׁלַ֤ח יְהוֹשֻׁ֙עַ֙ מַלְאָכִ֔ים
וַיָּרֻ֖צוּ הָאֹ֑הֱלָה וְהִנֵּ֧ה טְמוּנָ֛ה בְּאָהֳל֖וֹ וְהַכֶּ֥סֶף
תַּחְתֶּֽיהָ׃

‎<span id="023">23</span> ‏וַיִּקָּחוּם֙ מִתּ֣וֹךְ הָאֹ֔הֶל וַיְבִאוּם֙
אֶל־יְהוֹשֻׁ֔עַ וְאֶ֖ל כָּל־בְּנֵ֣י יִשְׂרָאֵ֑ל וַיַּצִּקֻ֖ם לִפְנֵ֥י
יְהוָֽה׃

‎<span id="024">24</span> ‏וַיִּקַּ֣ח יְהוֹשֻׁ֣עַ אֶת־עָכָ֣ן בֶּן־זֶ֡רַח
וְאֶת־הַכֶּ֣סֶף וְאֶת־הָאַדֶּ֣רֶת וְֽאֶת־לְשׁ֣וֹן הַזָּהָ֡ב
וְֽאֶת־בָּנָ֡יו וְֽאֶת־בְּנֹתָ֡יו וְאֶת־שׁוֹרוֹ֩ וְאֶת־חֲמֹר֨וֹ
וְאֶת־צֹאנ֤וֹ וְאֶֽת־אָהֳלוֹ֙ וְאֶת־כָּל־אֲשֶׁר־ל֔וֹ וְכָל־יִשְׂרָאֵ֖ל
עִמּ֑וֹ וַיַּעֲל֥וּ אֹתָ֖ם עֵ֥מֶק עָכֽוֹר׃

‎<span id="025">25</span> ‏וַיֹּ֤אמֶר יְהוֹשֻׁ֙עַ֙ מֶ֣ה עֲכַרְתָּ֔נוּ
יַעְכֳּרְךָ֥ יְהוָ֖ה בַּיּ֣וֹם הַזֶּ֑ה וַיִּרְגְּמ֨וּ אֹת֤וֹ
כָל־יִשְׂרָאֵל֙ אֶ֔בֶן וַיִּשְׂרְפ֤וּ אֹתָם֙ בָּאֵ֔שׁ וַיִּסְקְל֥וּ
אֹתָ֖ם בָּאֲבָנִֽים׃

‎<span id="026">26</span> ‏וַיָּקִ֨ימוּ עָלָ֜יו גַּל־אֲבָנִ֣ים גָּד֗וֹל
עַ֚ד הַיּ֣וֹם הַזֶּ֔ה וַיָּ֥שָׁב יְהוָ֖ה מֵחֲר֣וֹן אַפּ֑וֹ עַל־כֵּ֠ן
קָרָ֞א שֵׁ֣ם הַמָּק֤וֹם הַהוּא֙ עֵ֣מֶק עָכ֔וֹר עַ֖ד הַיּ֥וֹם הַזֶּֽה׃ פ

1 wayyimə‘ălû ḇənê-yiśərā’ēl m<sup>a</sup>‘al b<sup>a</sup>ḥērem
wayyiqq<sup>a</sup>ḥ ‘āḵān ben-karəmî ḇen-zaḇədî ḇen-zer<sup>a</sup>ḥ
ləmaṭṭēh yəhûḏâ min-h<sup>a</sup>ḥērem wayyiḥar-’af yəhwâ biḇənê
yiśərā’ēl:

2 wayyišəl<sup>a</sup>ḥ yəhwōšu‘a ’ănāšîm mîrîḥwō hā‘ay ’ăšer ‘im-bêṯ
’āwen miqqeḏem ləḇêṯ-’ēl wayyō’mer ’ălêhem lē’mōr ‘ălû wəragəlû
’eṯ-hā’āreṣ wayy<sup>a</sup>‘ălû hā’ănāšîm wayəragəlû ’eṯ-hā‘āy:

3 wayyāšuḇû ’el-yəhwōšu‘a wayyō’mərû ’ēlāyw ’al-y<sup>a</sup>‘al
kāl-hā‘ām kə’aləpayim ’îš ’wō kišəlōšeṯ ’ălāfîm ’îš y<sup>a</sup>‘ălû
wəyakû ’eṯ-hā‘āy ’al-təyag<sup>a</sup>‘-šāmmâ ’eṯ-kāl-hā‘ām kî mə‘aṭ
hēmmâ:

4 wayy<sup>a</sup>‘ălû min-hā‘ām šāmmâ kišəlōšeṯ ’ălāfîm ’îš wayyānusû
lifənê ’anəšê hā‘āy:

5 wayyakû mēhem ’anəšê hā‘ay kišəlōšîm wəšiššâ ’îš wayyirədəfûm lifənê
hašš<sup>a</sup>‘ar ‘aḏ-haššəḇārîm wayyakûm bammwōrāḏ wayyimmas
ləḇaḇ-hā‘ām wayəhî ləmāyim:

6 wayyiqər<sup>a</sup>‘ yəhwōšu‘a śiməlōṯāyw wayyipōl ‘al-pānāyw ’arəṣâ
lifənê ’ărwōn yəhwâ ‘aḏ-hā‘ereḇ hû’ wəziqənê yiśərā’ēl
wayy<sup>a</sup>‘ălû ‘āfār ‘al-rō’šām:

7 wayyō’mer yəhwōšu‘a ’ăhāh\| ’ăḏōnāy yəhwih lāmâ hē‘ăḇarətā
h<sup>a</sup>‘ăḇîr ’eṯ-hā‘ām hazzeh ’eṯ-hayyarədēn lāṯēṯ ’ōṯānû bəyaḏ
hā’ĕmōrî ləha’ăḇîḏēnû wəlû hwō’alənû wannēšeḇ bə‘ēḇer hayyarədēn:

8 bî ’ăḏōnāy mâ ’ōmar ’<sup>a</sup>ḥărê ’ăšer hāfaḵə yiśərā’ēl ‘ōref
lifənê ’ōyəḇāyw:

9 wəyišəmə‘û hakən<sup>a</sup>‘ănî wəḵōl yōšəḇê hā’āreṣ wənāsabû ‘ālênû
wəhiḵərîṯû ’eṯ-šəmēnû min-hā’āreṣ ûmah-t<sup>a</sup>‘ăśēh ləšiməḵā
hagāḏwōl: s

10 wayyō’mer yəhwâ ’el-yəhwōšu‘a qum lāḵə lāmmâ zzeh ’atâ nōfēl
‘al-pāneyḵā:

11 ḥāṭā’ yiśərā’ēl wəḡam ‘āḇərû ’eṯ-bərîṯî ’ăšer ṣiûîṯî ’wōṯām wəḡam
lāqəḥû min-h<sup>a</sup>ḥērem wəḡam gānəḇû wəḡam kiḥăšû wəḡam śāmû
ḇiḵəlêhem:

12 wəlō’ yuḵəlû bənê yiśərā’ēl lāqûm lifənê ’ōyəḇêhem ‘ōref yifənû
lifənê ’ōyəḇêhem kî hāyû ləḥērem lō’ ’wōsîf lihəywōṯ ‘immāḵem ’im-lō’
ṯašəmîḏû h<sup>a</sup>ḥērem miqqirəbəḵem:

13 qum qadēš ’eṯ-hā‘ām wə’āmarətā hiṯəqadəšû ləmāḥār kî ḵōh ’āmar yəhwâ
’ĕlōhê yiśərā’ēl ḥērem bəqirəbəḵā yiśərā’ēl lō’ ṯûḵal lāqûm lifənê
’ōyəḇeyḵā ‘aḏ-hăsîrəḵem h<sup>a</sup>ḥērem miqqirəbəḵem:

14 wəniqəraḇətem babōqer ləšiḇəṭêḵem wəhāyâ haššēḇeṭ ’ăšer-yiləkəḏennû
yəhwâ yiqəraḇ lammišəpāḥwōṯ wəhammišəpāḥâ ’ăšer-yiləkəḏennâ yəhwâ
tiqəraḇ labātîm wəhabayiṯ ’ăšer yiləkəḏennû yəhwâ yiqəraḇ lagəḇārîm:

15 wəhāyâ hanniləkāḏ b<sup>a</sup>ḥērem yiśśārēf bā’ēš ’ōṯwō
wə’eṯ-kāl-’ăšer-lwō kî ‘āḇar ’eṯ-bərîṯ yəhwâ wəḵî-‘āśâ nəḇālâ
bəyiśərā’ēl:

16 wayyašəkēm yəhwōšu‘a babōqer wayyaqərēḇ ’eṯ-yiśərā’ēl lišəḇāṭāyw
wayyillāḵēḏ šēḇeṭ yəhûḏâ:

17 wayyaqərēḇ ’eṯ-mišəp<sup>a</sup>ḥaṯ yəhûḏâ wayyiləkōḏ ’ēṯ
mišəp<sup>a</sup>ḥaṯ hazzarəḥî wayyaqərēḇ ’eṯ-mišəp<sup>a</sup>ḥaṯ
hazzarəḥî lagəḇārîm wayyillāḵēḏ zaḇədî:

18 wayyaqərēḇ ’eṯ-bêṯwō lagəḇārîm wayyillāḵēḏ ‘āḵān ben-karəmî
ḇen-zaḇədî ben-zer<sup>a</sup>ḥ ləmaṭṭēh yəhûḏâ:

19 wayyō’mer yəhwōšu‘a ’el-‘āḵān bənî śîm-nā’ ḵāḇwōḏ layhwâ ’ĕlōhê
yiśərā’ēl wəṯen-lwō ṯwōḏâ wəhageḏ-nā’ lî meh ‘āśîṯā
’al-təḵ<sup>a</sup>ḥēḏ mimmennî:

20 wayy<sup>a</sup>‘an ‘āḵān ’eṯ-yəhwōšu‘a wayyō’mar ’āmənâ ’ānōḵî
ḥāṭā’ṯî layhwâ ’ĕlōhê yiśərā’ēl wəḵāzō’ṯ wəḵāzō’ṯ ‘āśîṯî:

21 wā’erə’eh wā’ēre’ ḇaššālāl ’adereṯ šinə‘ār ’<sup>a</sup>ḥaṯ ṭwōḇâ
ûmā’ṯayim šəqālîm kesef ûləšwōn zâāḇ ’eḥāḏ ḥămiššîm šəqālîm mišəqālwō
wā’eḥəməḏēm wā’eqqāḥēm wəhinnām ṭəmûnîm bā’āreṣ bəṯwōḵə hā’âŏlî
wəhakesef t<sup>a</sup>ḥəteyhā:

22 wayyišəl<sup>a</sup>ḥ yəhwōšu‘a malə’āḵîm wayyāruṣû hā’ōhĕlâ wəhinnēh
ṭəmûnâ bə’âŏlwō wəhakesef t<sup>a</sup>ḥəteyhā:

23 wayyiqqāḥûm mitwōḵə hā’ōhel wayəḇi’ûm ’el-yəhwōšu‘a wə’el kāl-bənê
yiśərā’ēl wayyaṣṣiqum lifənê yəhwâ:

24 wayyiqq<sup>a</sup>ḥ yəhwōšu‘a ’eṯ-‘āḵān ben-zer<sup>a</sup>ḥ
wə’eṯ-hakesef wə’eṯ-hā’adereṯ wə’eṯ-ləšwōn hazzâāḇ wə’eṯ-bānāyw
wə’eṯ-bənōṯāyw wə’eṯ-šwōrwō wə’eṯ-ḥămōrwō wə’eṯ-ṣō’nwō wə’eṯ-’âŏlwō
wə’eṯ-kāl-’ăšer-lwō wəḵāl-yiśərā’ēl ‘immwō wayy<sup>a</sup>‘ălû ’ōṯām
‘ēmeq ‘āḵwōr:

25 wayyō’mer yəhwōšu‘a meh ‘ăḵarətānû y<sup>a</sup>‘əkŏrəḵā yəhwâ
bayywōm hazzeh wayyirəgəmû ’ōṯwō ḵāl-yiśərā’ēl ’eḇen wayyiśərəfû ’ōṯām
bā’ēš wayyisəqəlû ’ōṯām bā’ăḇānîm:

26 wayyāqîmû ‘ālāyw gal-’ăḇānîm gāḏwōl ‘aḏ hayywōm hazzeh wayyāšāḇ yəhwâ
mēḥărwōn ’apwō ‘al-kēn qārā’ šēm hammāqwōm hahû’ ‘ēmeq ‘āḵwōr ‘aḏ
hayywōm hazzeh: f

------------------------------------------------------------------------

[Next: Joshua (Yehoshua) Chapter 8](jos008.md)
