[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job010)  [KJV](../kjv/job010)  [Sep](../sep/job010.md) 
[Vul](../vul/job010.md)   
  
[Job (Iyov) Index](job.md)  
  [Previous](job009)  [Next](job011.md) 

------------------------------------------------------------------------

### Tanach (Hebrew): Job (Iyov) Chapter 10

‎<span id="001">1</span> ‏נָֽקְטָ֥ה נַפְשִׁ֗י בְּחַ֫יָּ֥י אֶֽעֶזְבָ֣ה
עָלַ֣י שִׂיחִ֑י אֲ֝דַבְּרָה֗ בְּמַ֣ר נַפְשִֽׁי׃

‎<span id="002">2</span> ‏אֹמַ֣ר אֶל־אֱ֭לוֹהַּ אַל־תַּרְשִׁיעֵ֑נִי
הֽ֝וֹדִיעֵ֗נִי עַ֣ל מַה־תְּרִיבֵֽנִי׃

‎<span id="003">3</span> ‏הֲט֤וֹב לְךָ֨׀<sup>3</sup> כִּֽי־תַעֲשֹׁ֗ק
כִּֽי־תִ֭מְאַס יְגִ֣יעַ כַּפֶּ֑יךָ וְעַל־עֲצַ֖ת רְשָׁעִ֣ים הוֹפָֽעְתָּ׃

‎<span id="004">4</span> ‏הַעֵינֵ֣י בָשָׂ֣ר לָ֑ךְ אִם־כִּרְא֖וֹת
אֱנ֣וֹשׁ תִּרְאֶֽה׃

‎<span id="005">5</span> ‏הֲכִימֵ֣י אֱנ֣וֹשׁ יָמֶ֑יךָ אִם־שְׁ֝נוֹתֶ֗יךָ
כִּ֣ימֵי גָֽבֶר׃

‎<span id="006">6</span> ‏כִּֽי־תְבַקֵּ֥שׁ לַעֲוֹנִ֑י וּ֭לְחַטָּאתִ֥י
תִדְרֽוֹשׁ׃

‎<span id="007">7</span> ‏עַֽל־דַּ֭עְתְּךָ כִּי־לֹ֣א אֶרְשָׁ֑ע וְאֵ֖ין
מִיָּדְךָ֣ מַצִּֽיל׃

‎<span id="008">8</span> ‏יָדֶ֣יךָ עִ֭צְּבוּנִי וַֽיַּעֲשׂ֑וּנִי יַ֥חַד
סָ֝בִ֗יב וַֽתְּבַלְּעֵֽנִי׃

‎<span id="009">9</span> ‏זְכָר־נָ֭א כִּי־כַחֹ֣מֶר עֲשִׂיתָ֑נִי
וְֽאֶל־עָפָ֥ר תְּשִׁיבֵֽנִי׃

‎<span id="010">10</span> ‏הֲלֹ֣א כֶ֭חָלָב תַּתִּיכֵ֑נִי וְ֝כַגְּבִנָּ֗ה
תַּקְפִּיאֵֽנִי׃

‎<span id="011">11</span> ‏ע֣וֹר וּ֭בָשָׂר תַּלְבִּישֵׁ֑נִי
וּֽבַעֲצָמ֥וֹת וְ֝גִידִ֗ים תְּסֹכְכֵֽנִי׃

‎<span id="012">12</span> ‏חַיִּ֣ים וָ֭חֶסֶד עָשִׂ֣יתָ עִמָּדִ֑י
וּ֝פְקֻדָּתְךָ֗ שָֽׁמְרָ֥ה רוּחִֽי׃

‎<span id="013">13</span> ‏וְ֭אֵלֶּה צָפַ֣נְתָּ בִלְבָבֶ֑ךָ יָ֝דַ֗עְתִּי
כִּי־זֹ֥את עִמָּֽךְ׃

‎<span id="014">14</span> ‏אִם־חָטָ֥אתִי וּשְׁמַרְתָּ֑נִי וּ֝מֵעֲוֹנִ֗י
לֹ֣א תְנַקֵּֽנִי׃

‎<span id="015">15</span> ‏אִם־רָשַׁ֡עְתִּי אַלְלַ֬י לִ֗י וְ֭צָדַקְתִּי
לֹא־אֶשָּׂ֣א רֹאשִׁ֑י שְׂבַ֥ע קָ֝ל֗וֹן וּרְאֵ֥ה עָנְיִֽי׃

‎<span id="016">16</span> ‏וְ֭יִגְאֶה כַּשַּׁ֣חַל תְּצוּדֵ֑נִי
וְ֝תָשֹׁ֗ב תִּתְפַּלָּא־בִֽי׃

‎<span id="017">17</span> ‏תְּחַדֵּ֬שׁ עֵדֶ֨יךָ׀ נֶגְדִּ֗י וְתֶ֣רֶב
כַּֽ֭עַשְׂךָ עִמָּדִ֑י חֲלִיפ֖וֹת וְצָבָ֣א עִמִּֽי׃

‎<span id="018">18</span> ‏וְלָ֣מָּה מֵ֭רֶחֶם הֹצֵאתָ֑נִי אֶ֝גְוַ֗ע
וְעַ֣יִן לֹא־תִרְאֵֽנִי׃

‎<span id="019">19</span> ‏כַּאֲשֶׁ֣ר לֹא־הָיִ֣יתִי אֶהְיֶ֑ה מִ֝בֶּ֗טֶן
לַקֶּ֥בֶר אוּבָֽל׃

‎<span id="020">20</span> ‏הֲלֹא־מְעַ֣ט יָמַ֣י יחדל וַחֲדָ֑ל ישית
וְשִׁ֥ית מִ֝מֶּ֗נִּי וְאַבְלִ֥יגָה מְּעָֽט׃

‎<span id="021">21</span> ‏בְּטֶ֣רֶם אֵ֭לֵךְ וְלֹ֣א אָשׁ֑וּב אֶל־אֶ֖רֶץ
חֹ֣שֶׁךְ וְצַלְמָֽוֶת׃

‎<span id="022">22</span> ‏אֶ֤רֶץ עֵיפָ֨תָה׀ כְּמ֥וֹ אֹ֗פֶל צַ֭לְמָוֶת
וְלֹ֥א סְדָרִ֗ים וַתֹּ֥פַע כְּמוֹ־אֹֽפֶל׃ פ

1 nāqəṭâ nafəšî bəḥayyāy ’e‘ezəḇâ ‘ālay śîḥî ’ăḏabərâ bəmar nafəšî:

2 ’ōmar ’el-’ĕlwōhha ’al-tarəšî‘ēnî hwōḏî‘ēnî ‘al mah-tərîḇēnî:

3 hăṭwōḇ ləḵā\|<sup>3</sup> kî-ṯ<sup>a</sup>‘ăšōq kî-ṯimə’as yəḡî‘a
kapeyḵā wə‘al-‘ăṣaṯ rəšā‘îm hwōfā‘ətā:

4 h<sup>a</sup>‘ênê ḇāśār lāḵə ’im-kirə’wōṯ ’ĕnwōš tirə’eh:

5 hăḵîmê ’ĕnwōš yāmeyḵā ’im-šənwōṯeyḵā kîmê ḡāḇer:

6 kî-ṯəḇaqqēš l<sup>a</sup>‘ăwōnî ûləḥaṭṭā’ṯî ṯiḏərwōš:

7 ‘al-d<sup>a</sup>‘ətəḵā kî-lō’ ’erəšā‘ wə’ên mîyāḏəḵā maṣṣîl:

8 yāḏeyḵā ‘iṣṣəḇûnî wayy<sup>a</sup>‘ăśûnî y<sup>a</sup>ḥaḏ sāḇîḇ
watəḇallə‘ēnî:

9 zəḵār-nā’ kî-ḵ<sup>a</sup>ḥōmer ‘ăśîṯānî wə’el-‘āfār təšîḇēnî:

10 hălō’ ḵeḥālāḇ tatîḵēnî wəḵagəḇinnâ taqəpî’ēnî:

11 ‘wōr ûḇāśār taləbîšēnî ûḇ<sup>a</sup>‘ăṣāmwōṯ wəḡîḏîm təsōḵəḵēnî:

12 ḥayyîm wāḥeseḏ ‘āśîṯā ‘immāḏî ûfəqudāṯəḵā šāmərâ rûḥî:

13 wə’ēlleh ṣāfanətā ḇiləḇāḇeḵā yāḏ<sup>a</sup>‘ətî kî-zō’ṯ ‘immāḵə:

14 ’im-ḥāṭā’ṯî ûšəmarətānî ûmē‘ăwōnî lō’ ṯənaqqēnî:

15 ’im-rāš<sup>a</sup>‘ətî ’aləlay lî wəṣāḏaqətî lō’-’eśśā’ rō’šî
śəḇ<sup>a</sup>‘ qālwōn ûrə’ēh ‘ānəyî:

16 wəyiḡə’eh kašš<sup>a</sup>ḥal təṣûḏēnî wəṯāšōḇ tiṯəpallā’-ḇî:

17 təḥadēš ‘ēḏeyḵā\| neḡədî wəṯereḇ k<sup>a</sup>‘aśəḵā ‘immāḏî ḥălîfwōṯ
wəṣāḇā’ ‘immî:

18 wəlāmmâ mēreḥem hōṣē’ṯānî ’eḡəw<sup>a</sup>‘ wə‘ayin lō’-ṯirə’ēnî:

19 ka’ăšer lō’-hāyîṯî ’ehəyeh mibeṭen laqqeḇer ’ûḇāl:

20 hălō’-mə‘aṭ yāmay yeḥədāl w<sup>a</sup>ḥăḏāl yāšîṯ wəšîṯ mimmennî
wə’aḇəlîḡâ mmə‘āṭ:

21 bəṭerem ’ēlēḵə wəlō’ ’āšûḇ ’el-’ereṣ ḥōšeḵə wəṣaləmāweṯ:

22 ’ereṣ ‘êfāṯâ\| kəmwō ’ōfel ṣaləmāweṯ wəlō’ səḏārîm watōf<sup>a</sup>‘
kəmwō-’ōfel: f

------------------------------------------------------------------------

[Next: Job (Iyov) Chapter 11](job011.md)
