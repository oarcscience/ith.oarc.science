[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num005)  [KJV](../kjv/num005)  [Sep](../sep/num005.md) 
[Vul](../vul/num005.md)   
  
[Numbers (Bemidbar) Index](num.md)  
  [Previous](num004)  [Next](num006.md) 

------------------------------------------------------------------------

### Tanach (Hebrew): Numbers (Bemidbar) Chapter 5

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏צַ֚ו אֶת־בְּנֵ֣י יִשְׂרָאֵ֔ל וִֽישַׁלְּחוּ֙
מִן־הַֽמַּחֲנֶ֔ה כָּל־צָר֖וּעַ וְכָל־זָ֑ב וְכֹ֖ל טָמֵ֥א לָנָֽפֶשׁ׃

‎<span id="003">3</span> ‏מִזָּכָ֤ר עַד־נְקֵבָה֙ תְּשַׁלֵּ֔חוּ
אֶל־מִח֥וּץ לַֽמַּחֲנֶ֖ה תְּשַׁלְּח֑וּם וְלֹ֤א יְטַמְּאוּ֙
אֶת־מַ֣חֲנֵיהֶ֔ם אֲשֶׁ֥ר אֲנִ֖י שֹׁכֵ֥ן בְּתוֹכָֽם׃

‎<span id="004">4</span> ‏וַיַּֽעֲשׂוּ־כֵן֙ בְּנֵ֣י יִשְׂרָאֵ֔ל
וַיְשַׁלְּח֣וּ אוֹתָ֔ם אֶל־מִח֖וּץ לַֽמַּחֲנֶ֑ה כַּאֲשֶׁ֨ר דִּבֶּ֤ר
יְהוָה֙ אֶל־מֹשֶׁ֔ה כֵּ֥ן עָשׂ֖וּ בְּנֵ֥י יִשְׂרָאֵֽל׃ פ

‎<span id="005">5</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="006">6</span> ‏דַּבֵּר֮ אֶל־בְּנֵ֣י יִשְׂרָאֵל֒ אִ֣ישׁ
אֽוֹ־אִשָּׁ֗ה כִּ֤י יַעֲשׂוּ֙ מִכָּל־חַטֹּ֣את הָֽאָדָ֔ם לִמְעֹ֥ל מַ֖עַל
בַּיהוָ֑ה וְאָֽשְׁמָ֖ה הַנֶּ֥פֶשׁ הַהִֽוא׃

‎<span id="007">7</span> ‏וְהִתְוַדּ֗וּ אֶֽת־חַטָּאתָם֮ אֲשֶׁ֣ר עָשׂוּ֒
וְהֵשִׁ֤יב אֶת־אֲשָׁמוֹ֙ בְּרֹאשׁ֔וֹ וַחֲמִישִׁת֖וֹ יֹסֵ֣ף עָלָ֑יו
וְנָתַ֕ן לַאֲשֶׁ֖ר אָשַׁ֥ם לֽוֹ׃

‎<span id="008">8</span> ‏וְאִם־אֵ֨ין לָאִ֜ישׁ גֹּאֵ֗ל לְהָשִׁ֤יב
הָאָשָׁם֙ אֵלָ֔יו הָאָשָׁ֛ם הַמּוּשָׁ֥ב לַיהוָ֖ה לַכֹּהֵ֑ן מִלְּבַ֗ד
אֵ֚יל הַכִּפֻּרִ֔ים אֲשֶׁ֥ר יְכַפֶּר־בּ֖וֹ עָלָֽיו׃

‎<span id="009">9</span> ‏וְכָל־תְּרוּמָ֞ה לְכָל־קָדְשֵׁ֧י
בְנֵי־יִשְׂרָאֵ֛ל אֲשֶׁר־יַקְרִ֥יבוּ לַכֹּהֵ֖ן ל֥וֹ יִהְיֶֽה׃

‎<span id="010">10</span> ‏וְאִ֥ישׁ אֶת־קֳדָשָׁ֖יו ל֣וֹ יִהְי֑וּ אִ֛ישׁ
אֲשֶׁר־יִתֵּ֥ן לַכֹּהֵ֖ן ל֥וֹ יִהְיֶֽה׃ פ

‎<span id="011">11</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="012">12</span> ‏דַּבֵּר֙ אֶל־בְּנֵ֣י יִשְׂרָאֵ֔ל וְאָמַרְתָּ֖
אֲלֵהֶ֑ם אִ֥ישׁ אִישׁ֙ כִּֽי־תִשְׂטֶ֣ה אִשְׁתּ֔וֹ וּמָעֲלָ֥ה ב֖וֹ
מָֽעַל׃

‎<span id="013">13</span> ‏וְשָׁכַ֨ב אִ֣ישׁ אֹתָהּ֮ שִׁכְבַת־זֶרַע֒
וְנֶעְלַם֙ מֵעֵינֵ֣י אִישָׁ֔הּ וְנִסְתְּרָ֖ה וְהִ֣יא נִטְמָ֑אָה וְעֵד֙
אֵ֣ין בָּ֔הּ וְהִ֖וא לֹ֥א נִתְפָּֽשָׂה׃

‎<span id="014">14</span> ‏וְעָבַ֨ר עָלָ֧יו רֽוּחַ־קִנְאָ֛ה וְקִנֵּ֥א
אֶת־אִשְׁתּ֖וֹ וְהִ֣וא נִטְמָ֑אָה אוֹ־עָבַ֨ר עָלָ֤יו רֽוּחַ־קִנְאָה֙
וְקִנֵּ֣א אֶת־אִשְׁתּ֔וֹ וְהִ֖יא לֹ֥א נִטְמָֽאָה׃

‎<span id="015">15</span> ‏וְהֵבִ֨יא הָאִ֣ישׁ אֶת־אִשְׁתּוֹ֮
אֶל־הַכֹּהֵן֒ וְהֵבִ֤יא אֶת־קָרְבָּנָהּ֙ עָלֶ֔יהָ עֲשִׂירִ֥ת הָאֵיפָ֖ה
קֶ֣מַח שְׂעֹרִ֑ים לֹֽא־יִצֹ֨ק עָלָ֜יו שֶׁ֗מֶן וְלֹֽא־יִתֵּ֤ן עָלָיו֙
לְבֹנָ֔ה כִּֽי־מִנְחַ֤ת קְנָאֹת֙ ה֔וּא מִנְחַ֥ת זִכָּר֖וֹן מַזְכֶּ֥רֶת
עָוֹֽן׃

‎<span id="016">16</span> ‏וְהִקְרִ֥יב אֹתָ֖הּ הַכֹּהֵ֑ן וְהֶֽעֱמִדָ֖הּ
לִפְנֵ֥י יְהוָֽה׃

‎<span id="017">17</span> ‏וְלָקַ֧ח הַכֹּהֵ֛ן מַ֥יִם קְדֹשִׁ֖ים
בִּכְלִי־חָ֑רֶשׂ וּמִן־הֶֽעָפָ֗ר אֲשֶׁ֤ר יִהְיֶה֙ בְּקַרְקַ֣ע
הַמִּשְׁכָּ֔ן יִקַּ֥ח הַכֹּהֵ֖ן וְנָתַ֥ן אֶל־הַמָּֽיִם׃

‎<span id="018">18</span> ‏וְהֶעֱמִ֨יד הַכֹּהֵ֥ן אֶֽת־הָאִשָּׁה֮
לִפְנֵ֣י יְהוָה֒ וּפָרַע֙ אֶת־רֹ֣אשׁ הָֽאִשָּׁ֔ה וְנָתַ֣ן עַל־כַּפֶּ֗יהָ
אֵ֚ת מִנְחַ֣ת הַזִּכָּר֔וֹן מִנְחַ֥ת קְנָאֹ֖ת הִ֑וא וּבְיַ֤ד הַכֹּהֵן֙
יִהְי֔וּ מֵ֥י הַמָּרִ֖ים הַמְאָֽרֲרִֽים׃<sup>3</sup>

‎<span id="019">19</span> ‏וְהִשְׁבִּ֨יעַ אֹתָ֜הּ הַכֹּהֵ֗ן וְאָמַ֤ר
אֶל־הָֽאִשָּׁה֙ אִם־לֹ֨א שָׁכַ֥ב אִישׁ֙ אֹתָ֔ךְ וְאִם־לֹ֥א שָׂטִ֛ית
טֻמְאָ֖ה תַּ֣חַת אִישֵׁ֑ךְ הִנָּקִ֕י מִמֵּ֛י הַמָּרִ֥ים הַֽמְאָרֲרִ֖ים
הָאֵֽלֶּה׃

‎<span id="020">20</span> ‏וְאַ֗תְּ כִּ֥י שָׂטִ֛ית תַּ֥חַת אִישֵׁ֖ךְ
וְכִ֣י נִטְמֵ֑את וַיִּתֵּ֨ן אִ֥ישׁ בָּךְ֙ אֶת־שְׁכָבְתּ֔וֹ
מִֽבַּלְעֲדֵ֖י אִישֵֽׁךְ׃

‎<span id="021">21</span> ‏וְהִשְׁבִּ֨יעַ הַכֹּהֵ֥ן אֶֽת־הָֽאִשָּׁה֮
בִּשְׁבֻעַ֣ת הָאָלָה֒ וְאָמַ֤ר הַכֹּהֵן֙ לָֽאִשָּׁ֔ה יִתֵּ֨ן יְהוָ֥ה
אוֹתָ֛ךְ לְאָלָ֥ה וְלִשְׁבֻעָ֖ה בְּת֣וֹךְ עַמֵּ֑ךְ בְּתֵ֨ת יְהוָ֤ה
אֶת־יְרֵכֵךְ֙ נֹפֶ֔לֶת וְאֶת־בִּטְנֵ֖ךְ צָבָֽה׃

‎<span id="022">22</span> ‏וּ֠בָאוּ הַמַּ֨יִם הַמְאָרְרִ֤ים הָאֵ֙לֶּה֙
בְּֽמֵעַ֔יִךְ לַצְבּ֥וֹת בֶּ֖טֶן וְלַנְפִּ֣ל יָרֵ֑ךְ וְאָמְרָ֥ה
הָאִשָּׁ֖ה אָמֵ֥ן׀ אָמֵֽן׃

‎<span id="023">23</span> ‏וְ֠כָתַב אֶת־הָאָלֹ֥ת הָאֵ֛לֶּה הַכֹּהֵ֖ן
בַּסֵּ֑פֶר וּמָחָ֖ה אֶל־מֵ֥י הַמָּרִֽים׃

‎<span id="024">24</span> ‏וְהִשְׁקָה֙ אֶת־הָ֣אִשָּׁ֔ה אֶת־מֵ֥י
הַמָּרִ֖ים הַמְאָֽרֲרִ֑ים וּבָ֥אוּ בָ֛הּ הַמַּ֥יִם הַֽמְאָרֲרִ֖ים
לְמָרִֽים׃

‎<span id="025">25</span> ‏וְלָקַ֤ח הַכֹּהֵן֙ מִיַּ֣ד הָֽאִשָּׁ֔ה אֵ֖ת
מִנְחַ֣ת הַקְּנָאֹ֑ת וְהֵנִ֤יף אֶת־הַמִּנְחָה֙ לִפְנֵ֣י יְהוָ֔ה
וְהִקְרִ֥יב אֹתָ֖הּ אֶל־הַמִּזְבֵּֽחַ׃

‎<span id="026">26</span> ‏וְקָמַ֨ץ הַכֹּהֵ֤ן מִן־הַמִּנְחָה֙
אֶת־אַזְכָּ֣רָתָ֔הּ וְהִקְטִ֖יר הַמִּזְבֵּ֑חָה וְאַחַ֛ר יַשְׁקֶ֥ה
אֶת־הָאִשָּׁ֖ה אֶת־הַמָּֽיִם׃

‎<span id="027">27</span> ‏וְהִשְׁקָ֣הּ אֶת־הַמַּ֗יִם וְהָיְתָ֣ה
אִֽם־נִטְמְאָה֮ וַתִּמְעֹ֣ל מַ֣עַל בְּאִישָׁהּ֒ וּבָ֨אוּ בָ֜הּ הַמַּ֤יִם
הַמְאָֽרֲרִים֙ לְמָרִ֔ים וְצָבְתָ֣ה בִטְנָ֔הּ וְנָפְלָ֖ה יְרֵכָ֑הּ
וְהָיְתָ֧ה הָאִשָּׁ֛ה לְאָלָ֖ה בְּקֶ֥רֶב עַמָּֽהּ׃

‎<span id="028">28</span> ‏וְאִם־לֹ֤א נִטְמְאָה֙ הָֽאִשָּׁ֔ה וּטְהֹרָ֖ה
הִ֑וא וְנִקְּתָ֖ה וְנִזְרְעָ֥ה זָֽרַע׃

‎<span id="029">29</span> ‏זֹ֥את תּוֹרַ֖ת הַקְּנָאֹ֑ת אֲשֶׁ֨ר תִּשְׂטֶ֥ה
אִשָּׁ֛ה תַּ֥חַת אִישָׁ֖הּ וְנִטְמָֽאָה׃

‎<span id="030">30</span> ‏א֣וֹ אִ֗ישׁ אֲשֶׁ֨ר תַּעֲבֹ֥ר עָלָ֛יו ר֥וּחַ
קִנְאָ֖ה וְקִנֵּ֣א אֶת־אִשְׁתּ֑וֹ וְהֶעֱמִ֤יד אֶת־הָֽאִשָּׁה֙ לִפְנֵ֣י
יְהוָ֔ה וְעָ֤שָׂה לָהּ֙ הַכֹּהֵ֔ן אֵ֥ת כָּל־הַתּוֹרָ֖ה הַזֹּֽאת׃

‎<span id="031">31</span> ‏וְנִקָּ֥ה הָאִ֖ישׁ מֵעָוֹ֑ן וְהָאִשָּׁ֣ה
הַהִ֔וא תִּשָּׂ֖א אֶת־עֲוֹנָֽהּ׃ פ

1 wayəḏabēr yəhwâ ’el-mōšeh llē’mōr:

2 ṣaw ’eṯ-bənê yiśərā’ēl wîšalləḥû min-hamm<sup>a</sup>ḥăneh kāl-ṣārû‘a
wəḵāl-zāḇ wəḵōl ṭāmē’ lānāfeš:

3 mizzāḵār ‘aḏ-nəqēḇâ təšallēḥû ’el-miḥûṣ lamm<sup>a</sup>ḥăneh
təšalləḥûm wəlō’ yəṭammə’û ’eṯ-m<sup>a</sup>ḥănêhem ’ăšer ’ănî šōḵēn
bəṯwōḵām:

4 wayy<sup>a</sup>‘ăśû-ḵēn bənê yiśərā’ēl wayəšalləḥû ’wōṯām ’el-miḥûṣ
lamm<sup>a</sup>ḥăneh ka’ăšer diber yəhwâ ’el-mōšeh kēn ‘āśû bənê
yiśərā’ēl: f

5 wayəḏabēr yəhwâ ’el-mōšeh llē’mōr:

6 dabēr ’el-bənê yiśərā’ēl ’îš ’wō-’iššâ kî y<sup>a</sup>‘ăśû
mikāl-ḥaṭṭō’ṯ hā’āḏām limə‘ōl m<sup>a</sup>‘al bayhwâ wə’āšəmâ hannefeš
hahiw’:

7 wəhiṯəwadû ’eṯ-ḥaṭṭā’ṯām ’ăšer ‘āśû wəhēšîḇ ’eṯ-’ăšāmwō bərō’šwō
w<sup>a</sup>ḥămîšiṯwō yōsēf ‘ālāyw wənāṯan la’ăšer ’āšam lwō:

8 wə’im-’ên lā’îš gō’ēl ləhāšîḇ hā’āšām ’ēlāyw hā’āšām hammûšāḇ layhwâ
lakōhēn milləḇaḏ ’êl hakipurîm ’ăšer yəḵaper-bwō ‘ālāyw:

9 wəḵāl-tərûmâ ləḵāl-qāḏəšê ḇənê-yiśərā’ēl ’ăšer-yaqərîḇû lakōhēn lwō
yihəyeh:

10 wə’îš ’eṯ-qŏḏāšāyw lwō yihəyû ’îš ’ăšer-yitēn lakōhēn lwō yihəyeh: f

11 wayəḏabēr yəhwâ ’el-mōšeh llē’mōr:

12 dabēr ’el-bənê yiśərā’ēl wə’āmarətā ’ălēhem ’îš ’îš kî-ṯiśəṭeh
’išətwō ûmā‘ălâ ḇwō mā‘al:

13 wəšāḵaḇ ’îš ’ōṯāh šiḵəḇaṯ-zer<sup>a</sup>‘ wəne‘əlam mē‘ênê ’îšāh
wənisətərâ wəhî’ niṭəmā’â wə‘ēḏ ’ên bāh wəhiw’ lō’ niṯəpāśâ:

14 wə‘āḇar ‘ālāyw rûḥa-qinə’â wəqinnē’ ’eṯ-’išətwō wəhiw’ niṭəmā’â
’wō-‘āḇar ‘ālāyw rûḥa-qinə’â wəqinnē’ ’eṯ-’išətwō wəhî’ lō’ niṭəmā’â:

15 wəhēḇî’ hā’îš ’eṯ-’išətwō ’el-hakōhēn wəhēḇî’ ’eṯ-qārəbānāh ‘āleyhā
‘ăśîriṯ hā’êfâ qem<sup>a</sup>ḥ śə‘ōrîm lō’-yiṣōq ‘ālāyw šemen
wəlō’-yitēn ‘ālāyw ləḇōnâ kî-minəḥaṯ qənā’ōṯ hû’ minəḥaṯ zikārwōn
mazəkereṯ ‘āwōn:

16 wəhiqərîḇ ’ōṯāh hakōhēn wəhe‘ĕmiḏāh lifənê yəhwâ:

17 wəlāq<sup>a</sup>ḥ hakōhēn mayim qəḏōšîm biḵəlî-ḥāreś ûmin-he‘āfār
’ăšer yihəyeh bəqarəq<sup>a</sup>‘ hammišəkān yiqq<sup>a</sup>ḥ hakōhēn
wənāṯan ’el-hammāyim:

18 wəhe‘ĕmîḏ hakōhēn ’eṯ-hā’iššâ lifənê yəhwâ ûfār<sup>a</sup>‘ ’eṯ-rō’š
hā’iššâ wənāṯan ‘al-kapeyhā ’ēṯ minəḥaṯ hazzikārwōn minəḥaṯ qənā’ōṯ hiw’
ûḇəyaḏ hakōhēn yihəyû mê hammārîm hamə’ārărîm:<sup>3</sup>

19 wəhišəbî‘a ’ōṯāh hakōhēn wə’āmar ’el-hā’iššâ ’im-lō’ šāḵaḇ ’îš ’ōṯāḵə
wə’im-lō’ śāṭîṯ ṭumə’â t<sup>a</sup>ḥaṯ ’îšēḵə hinnāqî mimmê hammārîm
hamə’ārărîm hā’ēlleh:

20 wə’atə kî śāṭîṯ t<sup>a</sup>ḥaṯ ’îšēḵə wəḵî niṭəmē’ṯ wayyitēn ’îš
bāḵə ’eṯ-šəḵāḇətwō mibalə‘ăḏê ’îšēḵə:

21 wəhišəbî‘a hakōhēn ’eṯ-hā’iššâ bišəḇu‘aṯ hā’ālâ wə’āmar hakōhēn
lā’iššâ yitēn yəhwâ ’wōṯāḵə lə’ālâ wəlišəḇu‘â bəṯwōḵə ‘ammēḵə bəṯēṯ
yəhwâ ’eṯ-yərēḵēḵə nōfeleṯ wə’eṯ-biṭənēḵə ṣāḇâ:

22 ûḇā’û hammayim hamə’ārərîm hā’ēlleh bəmē‘ayiḵə laṣəbwōṯ beṭen
wəlanəpil yārēḵə wə’āmərâ hā’iššâ ’āmēn\| ’āmēn:

23 wəḵāṯaḇ ’eṯ-hā’ālōṯ hā’ēlleh hakōhēn bassēfer ûmāḥâ ’el-mê hammārîm:

24 wəhišəqâ ’eṯ-hā’iššâ ’eṯ-mê hammārîm hamə’ārărîm ûḇā’û ḇāh hammayim
hamə’ārărîm ləmārîm:

25 wəlāq<sup>a</sup>ḥ hakōhēn mîyaḏ hā’iššâ ’ēṯ minəḥaṯ haqqənā’ōṯ
wəhēnîf ’eṯ-hamminəḥâ lifənê yəhwâ wəhiqərîḇ ’ōṯāh ’el-hammizəbēḥa:

26 wəqāmaṣ hakōhēn min-hamminəḥâ ’eṯ-’azəkārāṯāh wəhiqəṭîr hammizəbēḥâ
wə’<sup>a</sup>ḥar yašəqeh ’eṯ-hā’iššâ ’eṯ-hammāyim:

27 wəhišəqāh ’eṯ-hammayim wəhāyəṯâ ’im-niṭəmə’â watimə‘ōl
m<sup>a</sup>‘al bə’îšāh ûḇā’û ḇāh hammayim hamə’ārărîm ləmārîm wəṣāḇəṯâ
ḇiṭənāh wənāfəlâ yərēḵāh wəhāyəṯâ hā’iššâ lə’ālâ bəqereḇ ‘ammāh:

28 wə’im-lō’ niṭəmə’â hā’iššâ ûṭəhōrâ hiw’ wəniqqəṯâ wənizərə‘â
zār<sup>a</sup>‘:

29 zō’ṯ twōraṯ haqqənā’ōṯ ’ăšer tiśəṭeh ’iššâ t<sup>a</sup>ḥaṯ ’îšāh
wəniṭəmā’â:

30 ’wō ’îš ’ăšer t<sup>a</sup>‘ăḇōr ‘ālāyw rûḥa qinə’â wəqinnē’
’eṯ-’išətwō wəhe‘ĕmîḏ ’eṯ-hā’iššâ lifənê yəhwâ wə‘āśâ lāh hakōhēn ’ēṯ
kāl-hatwōrâ hazzō’ṯ:

31 wəniqqâ hā’îš mē‘āwōn wəhā’iššâ hahiw’ tiśśā’ ’eṯ-‘ăwōnāh: f

------------------------------------------------------------------------

[Next: Numbers (Bemidbar) Chapter 6](num006.md)
