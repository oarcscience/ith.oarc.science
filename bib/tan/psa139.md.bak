[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa139)  [KJV](../kjv/psa139)  [Sep](../sep/psa139.md) 
[Vul](../vul/psa139.md)   
  
[Psalms (Tehilim) Index](psa.md)  
  [Previous](psa138)  [Next](psa140.md) 

------------------------------------------------------------------------

### Tanach (Hebrew): Psalms (Tehilim) Chapter 139

‎<span id="001">1</span> ‏לַ֭מְנַצֵּחַ לְדָוִ֣ד מִזְמ֑וֹר יְהוָ֥ה
חֲ֝קַרְתַּ֗נִי וַתֵּדָֽע׃

‎<span id="002">2</span> ‏אַתָּ֣ה יָ֭דַעְתָּ שִׁבְתִּ֣י וְקוּמִ֑י
בַּ֥נְתָּה לְ֝רֵעִ֗י מֵרָחֽוֹק׃

‎<span id="003">3</span> ‏אָרְחִ֣י וְרִבְעִ֣י זֵרִ֑יתָ וְֽכָל־דְּרָכַ֥י
הִסְכַּֽנְתָּה׃

‎<span id="004">4</span> ‏כִּ֤י אֵ֣ין מִ֭לָּה בִּלְשׁוֹנִ֑י הֵ֥ן
יְ֝הוָ֗ה יָדַ֥עְתָּ כֻלָּֽהּ׃

‎<span id="005">5</span> ‏אָח֣וֹר וָקֶ֣דֶם צַרְתָּ֑נִי וַתָּ֖שֶׁת עָלַ֣י
כַּפֶּֽכָה׃

‎<span id="006">6</span> ‏פלאיה פְּלִ֣יאָֽה דַ֣עַת מִמֶּ֑נִּי
נִ֝שְׂגְּבָ֗ה לֹא־א֥וּכַֽל לָֽהּ׃

‎<span id="007">7</span> ‏אָ֭נָ֥ה אֵלֵ֣ךְ מֵרוּחֶ֑ךָ וְ֝אָ֗נָה
מִפָּנֶ֥יךָ אֶבְרָֽח׃

‎<span id="008">8</span> ‏אִם־אֶסַּ֣ק שָׁ֭מַיִם שָׁ֣ם אָ֑תָּה
וְאַצִּ֖יעָה שְּׁא֣וֹל הִנֶּֽךָּ׃

‎<span id="009">9</span> ‏אֶשָּׂ֥א כַנְפֵי־שָׁ֑חַר אֶ֝שְׁכְּנָ֗ה
בְּאַחֲרִ֥ית יָֽם׃

‎<span id="010">10</span> ‏גַּם־שָׁ֭ם יָדְךָ֣ תַנְחֵ֑נִי וְֽתֹאחֲזֵ֥נִי
יְמִינֶֽךָ׃

‎<span id="011">11</span> ‏וָ֭אֹמַר אַךְ־חֹ֣שֶׁךְ יְשׁוּפֵ֑נִי
וְ֝לַ֗יְלָה א֣וֹר בַּעֲדֵֽנִי׃

‎<span id="012">12</span> ‏גַּם־חֹשֶׁךְ֮ לֹֽא־יַחְשִׁ֪יךְ מִ֫מֶּ֥ךָ
וְ֭לַיְלָה כַּיּ֣וֹם יָאִ֑יר כַּ֝חֲשֵׁיכָ֗ה כָּאוֹרָֽה׃

‎<span id="013">13</span> ‏כִּֽי־אַ֭תָּה קָנִ֣יתָ כִלְיֹתָ֑י
תְּ֝סֻכֵּ֗נִי בְּבֶ֣טֶן אִמִּֽי׃

‎<span id="014">14</span> ‏אֽוֹדְךָ֗ עַ֤ל כִּ֥י נוֹרָא֗וֹת נִ֫פְלֵ֥יתִי
נִפְלָאִ֥ים מַעֲשֶׂ֑יךָ וְ֝נַפְשִׁ֗י יֹדַ֥עַת מְאֹֽד׃

‎<span id="015">15</span> ‏לֹא־נִכְחַ֥ד עָצְמִ֗י מִ֫מֶּ֥ךָּ
אֲשֶׁר־עֻשֵּׂ֥יתִי בַסֵּ֑תֶר רֻ֝קַּ֗מְתִּי בְּֽתַחְתִּיּ֥וֹת אָֽרֶץ׃

‎<span id="016">16</span> ‏גָּלְמִ֤י׀ רָ֘א֤וּ עֵינֶ֗יךָ וְעַֽל־סִפְרְךָ֮
כֻּלָּ֪ם יִכָּ֫תֵ֥בוּ יָמִ֥ים יֻצָּ֑רוּ ולא וְל֖וֹ אֶחָ֣ד בָּהֶֽם׃

‎<span id="017">17</span> ‏וְלִ֗י מַה־יָּקְר֣וּ רֵעֶ֣יךָ אֵ֑ל מֶ֥ה
עָ֝צְמוּ רָאשֵׁיהֶֽם׃

‎<span id="018">18</span> ‏אֶ֭סְפְּרֵם מֵח֣וֹל יִרְבּ֑וּן הֱ֝קִיצֹ֗תִי
וְעוֹדִ֥י עִמָּֽךְ׃

‎<span id="019">19</span> ‏אִם־תִּקְטֹ֖ל אֱל֥וֹהַּ׀ רָשָׁ֑ע וְאַנְשֵׁ֥י
דָ֝מִ֗ים ס֣וּרוּ מֶֽנִּי׃

‎<span id="020">20</span> ‏אֲשֶׁ֣ר יֹ֭אמְרֻךָ לִמְזִמָּ֑ה נָשֻׂ֖א
לַשָּׁ֣וְא עָרֶֽיךָ׃

‎<span id="021">21</span> ‏הֲלֽוֹא־מְשַׂנְאֶ֖יךָ יְהוָ֥ה׀ אֶשְׂנָ֑א
וּ֝בִתְקוֹמְמֶ֗יךָ אֶתְקוֹטָֽט׃

‎<span id="022">22</span> ‏תַּכְלִ֣ית שִׂנְאָ֣ה שְׂנֵאתִ֑ים
לְ֝אוֹיְבִ֗ים הָ֣יוּ לִֽי׃

‎<span id="023">23</span> ‏חָקְרֵ֣נִי אֵ֭ל וְדַ֣ע לְבָבִ֑י בְּ֝חָנֵ֗נִי
וְדַ֣ע שַׂרְעַפָּֽי׃

‎<span id="024">24</span> ‏וּרְאֵ֗ה אִם־דֶּֽרֶךְ־עֹ֥צֶב בִּ֑י
וּ֝נְחֵ֗נִי בְּדֶ֣רֶךְ עוֹלָֽם׃

1 lamənaṣṣēḥa ləḏāwiḏ mizəmwōr yəhwâ ḥăqarətanî watēḏā‘:

2 ’atâ yāḏ<sup>a</sup>‘ətā šiḇətî wəqûmî banətâ lərē‘î mērāḥwōq:

3 ’ārəḥî wəriḇə‘î zērîṯā wəḵāl-dərāḵay hisəkanətâ:

4 kî ’ên millâ biləšwōnî hēn yəhwâ yāḏ<sup>a</sup>‘ətā ḵullāh:

5 ’āḥwōr wāqeḏem ṣarətānî watāšeṯ ‘ālay kapeḵâ:

6 pilə’îyâ pəlî’â ḏ<sup>a</sup>‘aṯ mimmennî niśəgəḇâ lō’-’ûḵal lāh:

7 ’ānâ ’ēlēḵə mērûḥeḵā wə’ānâ mipāneyḵā ’eḇərāḥ:

8 ’im-’essaq šāmayim šām ’ātâ wə’aṣṣî‘â ššə’wōl hinneḵḵā:

9 ’eśśā’ ḵanəfê-šāḥar ’ešəkənâ bə’<sup>a</sup>ḥărîṯ yām:

10 gam-šām yāḏəḵā ṯanəḥēnî wəṯō’ḥăzēnî yəmîneḵā:

11 wā’ōmar ’aḵə-ḥōšeḵə yəšûfēnî wəlayəlâ ’wōr b<sup>a</sup>‘ăḏēnî:

12 gam-ḥōšeḵə lō’-y<sup>a</sup>ḥəšîḵə mimmeḵā wəlayəlâ kayywōm yā’îr
k<sup>a</sup>ḥăšêḵâ kā’wōrâ:

13 kî-’atâ qānîṯā ḵiləyōṯāy təsukēnî bəḇeṭen ’immî:

14 ’wōḏəḵā ‘al kî nwōrā’wōṯ nifəlêṯî nifəlā’îm m<sup>a</sup>‘ăśeyḵā
wənafəšî yōḏ<sup>a</sup>‘aṯ mə’ōḏ:

15 lō’-niḵəḥaḏ ‘āṣəmî mimmeḵḵā ’ăšer-‘uśśêṯî ḇassēṯer ruqqamətî
bəṯ<sup>a</sup>ḥətîywōṯ ’āreṣ:

16 gāləmî\| rā’û ‘êneyḵā wə‘al-sifərəḵā kullām yikāṯēḇû yāmîm yuṣṣārû
wəlō’ wəlwō ’eḥāḏ bâem:

17 wəlî mah-yyāqərû rē‘eyḵā ’ēl meh ‘āṣəmû rā’šêhem:

18 ’esəpərēm mēḥwōl yirəbûn hĕqîṣōṯî wə‘wōḏî ‘immāḵə:

19 ’im-tiqəṭōl ’ĕlwōhha\| rāšā‘ wə’anəšê ḏāmîm sûrû mennî:

20 ’ăšer yō’məruḵā liməzimmâ nāśu’ laššāwə’ ‘āreyḵā:

21 hălwō’-məśanə’eyḵā yəhwâ\| ’eśənā’ ûḇiṯəqwōməmeyḵā ’eṯəqwōṭāṭ:

22 taḵəlîṯ śinə’â śənē’ṯîm lə’wōyəḇîm hāyû lî:

23 ḥāqərēnî ’ēl wəḏ<sup>a</sup>‘ ləḇāḇî bəḥānēnî wəḏ<sup>a</sup>‘
śarə‘apāy:

24 ûrə’ēh ’im-dereḵə-‘ōṣeḇ bî ûnəḥēnî bəḏereḵə ‘wōlām:

------------------------------------------------------------------------

[Next: Psalms (Tehilim) Chapter 140](psa140.md)
