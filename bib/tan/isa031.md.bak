[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa031)  [KJV](../kjv/isa031)  [Sep](../sep/isa031.md) 
[Vul](../vul/isa031.md)   
  
[Isaiah (Yisheyah) Index](isa.md)  
  [Previous](isa030)  [Next](isa032.md) 

------------------------------------------------------------------------

### Tanach (Hebrew): Isaiah (Yisheyah) Chapter 31

‎<span id="001">1</span> ‏ה֣וֹי הַיֹּרְדִ֤ים מִצְרַ֙יִם֙ לְעֶזְרָ֔ה
עַל־סוּסִ֖ים יִשָּׁעֵ֑נוּ וַיִּבְטְח֨וּ עַל־רֶ֜כֶב כִּ֣י רָ֗ב וְעַ֤ל
פָּֽרָשִׁים֙ כִּֽי־עָצְמ֣וּ מְאֹ֔ד וְלֹ֤א שָׁעוּ֙ עַל־קְד֣וֹשׁ
יִשְׂרָאֵ֔ל וְאֶת־יְהוָ֖ה לֹ֥א דָרָֽשׁוּ׃

‎<span id="002">2</span> ‏וְגַם־ה֤וּא חָכָם֙ וַיָּ֣בֵא רָ֔ע
וְאֶת־דְּבָרָ֖יו לֹ֣א הֵסִ֑יר וְקָם֙ עַל־בֵּ֣ית מְרֵעִ֔ים וְעַל־עֶזְרַ֖ת
פֹּ֥עֲלֵי אָֽוֶן׃

‎<span id="003">3</span> ‏וּמִצְרַ֤יִם אָדָם֙ וְֽלֹא־אֵ֔ל וְסוּסֵיהֶ֥ם
בָּשָׂ֖ר וְלֹא־ר֑וּחַ וַֽיהוָ֞ה יַטֶּ֣ה יָד֗וֹ וְכָשַׁ֤ל עוֹזֵר֙
וְנָפַ֣ל עָזֻ֔ר וְיַחְדָּ֖ו כֻּלָּ֥ם יִכְלָיֽוּן׃ ס

‎<span id="004">4</span> ‏כִּ֣י כֹ֣ה אָֽמַר־יְהוָ֣ה׀ אֵלַ֡י כַּאֲשֶׁ֣ר
יֶהְגֶּה֩ הָאַרְיֵ֨ה וְהַכְּפִ֜יר עַל־טַרְפּ֗וֹ אֲשֶׁ֨ר יִקָּרֵ֤א
עָלָיו֙ מְלֹ֣א רֹעִ֔ים מִקּוֹלָם֙ לֹ֣א יֵחָ֔ת וּמֵֽהֲמוֹנָ֖ם לֹ֣א
יַֽעֲנֶ֑ה כֵּ֗ן יֵרֵד֙ יְהוָ֣ה צְבָא֔וֹת לִצְבֹּ֥א עַל־הַר־צִיּ֖וֹן
וְעַל־גִּבְעָתָֽהּ׃

‎<span id="005">5</span> ‏כְּצִפֳּרִ֣ים עָפ֔וֹת כֵּ֗ן יָגֵ֛ן יְהוָ֥ה
צְבָא֖וֹת עַל־יְרֽוּשָׁלִָ֑ם גָּנ֥וֹן וְהִצִּ֖יל פָּסֹ֥חַ וְהִמְלִֽיט׃

‎<span id="006">6</span> ‏שׁ֗וּבוּ לַאֲשֶׁ֛ר הֶעְמִ֥יקוּ סָרָ֖ה בְּנֵ֥י
יִשְׂרָאֵֽל׃

‎<span id="007">7</span> ‏כִּ֚י בַּיּ֣וֹם הַה֔וּא יִמְאָס֗וּן אִ֚ישׁ
אֱלִילֵ֣י כַסְפּ֔וֹ וֶאֱלִילֵ֖י זְהָב֑וֹ אֲשֶׁ֨ר עָשׂ֥וּ לָכֶ֛ם
יְדֵיכֶ֖ם חֵֽטְא׃

‎<span id="008">8</span> ‏וְנָפַ֤ל אַשּׁוּר֙ בְּחֶ֣רֶב לֹא־אִ֔ישׁ
וְחֶ֥רֶב לֹֽא־אָדָ֖ם תֹּֽאכֲלֶ֑נּוּ וְנָ֥ס לוֹ֙ מִפְּנֵי־חֶ֔רֶב
וּבַחוּרָ֖יו לָמַ֥ס יִהְיֽוּ׃

‎<span id="009">9</span> ‏וְסַלְעוֹ֙ מִמָּג֣וֹר יַֽעֲב֔וֹר וְחַתּ֥וּ
מִנֵּ֖ס שָׂרָ֑יו נְאֻם־יְהוָ֗ה אֲשֶׁר־א֥וּר לוֹ֙ בְּצִיּ֔וֹן וְתַנּ֥וּר
ל֖וֹ בִּירוּשָׁלִָֽם׃ ס

1 hwōy hayyōrəḏîm miṣərayim lə‘ezərâ ‘al-sûsîm yiššā‘ēnû wayyiḇəṭəḥû
‘al-reḵeḇ kî rāḇ wə‘al pārāšîm kî-‘āṣəmû mə’ōḏ wəlō’ šā‘û ‘al-qəḏwōš
yiśərā’ēl wə’eṯ-yəhwâ lō’ ḏārāšû:

2 wəḡam-hû’ ḥāḵām wayyāḇē’ rā‘ wə’eṯ-dəḇārāyw lō’ hēsîr wəqām ‘al-bêṯ
mərē‘îm wə‘al-‘ezəraṯ pō‘ălê ’āwen:

3 ûmiṣərayim ’āḏām wəlō’-’ēl wəsûsêhem bāśār wəlō’-rûḥa wayhwâ yaṭṭeh
yāḏwō wəḵāšal ‘wōzēr wənāfal ‘āzur wəy<sup>a</sup>ḥədāw kullām
yiḵəlāyûn: s

4 kî ḵōh ’āmar-yəhwâ\| ’ēlay ka’ăšer yehəgeh hā’arəyēh wəhakəfîr
‘al-ṭarəpwō ’ăšer yiqqārē’ ‘ālāyw məlō’ rō‘îm miqqwōlām lō’ yēḥāṯ
ûmēhămwōnām lō’ y<sup>a</sup>‘ăneh kēn yērēḏ yəhwâ ṣəḇā’wōṯ liṣəbō’
‘al-har-ṣîywōn wə‘al-giḇə‘āṯāh:

5 kəṣipŏrîm ‘āfwōṯ kēn yāḡēn yəhwâ ṣəḇā’wōṯ ‘al-yərûšālāim gānwōn
wəhiṣṣîl pāsōḥa wəhiməlîṭ:

6 šûḇû la’ăšer he‘əmîqû sārâ bənê yiśərā’ēl:

7 kî bayywōm hahû’ yimə’āsûn ’îš ’ĕlîlê ḵasəpwō we’ĕlîlê zəhāḇwō ’ăšer
‘āśû lāḵem yəḏêḵem ḥēṭə’:

8 wənāfal ’aššûr bəḥereḇ lō’-’îš wəḥereḇ lō’-’āḏām tō’ḵălennû wənās lwō
mipənê-ḥereḇ ûḇ<sup>a</sup>ḥûrāyw lāmas yihəyû:

9 wəsalə‘wō mimmāḡwōr y<sup>a</sup>‘ăḇwōr wəḥatû minnēs śārāyw
nə’um-yəhwâ ’ăšer-’ûr lwō bəṣîywōn wəṯannûr lwō bîrûšālāim: s

------------------------------------------------------------------------

[Next: Isaiah (Yisheyah) Chapter 32](isa032.md)
