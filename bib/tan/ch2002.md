[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2002)  [KJV](../kjv/ch2002)  [Sep](../sep/ch2002) 
[Vul](../vul/ch2002)   
  
[2 Chronicles (2 Divrey Yamim) Index](ch2)  
  [Previous](ch2001)  [Next](ch2003) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 2

‎<span id="001">1</span> ‏וַיִּסְפֹּ֨ר שְׁלֹמֹ֜ה שִׁבְעִ֥ים אֶ֙לֶף֙
אִ֣ישׁ סַבָּ֔ל וּשְׁמוֹנִ֥ים אֶ֛לֶף אִ֖ישׁ חֹצֵ֣ב בָּהָ֑ר וּמְנַצְּחִ֣ים
עֲלֵיהֶ֔ם שְׁלֹ֥שֶׁת אֲלָפִ֖ים וְשֵׁ֥שׁ מֵאֽוֹת׃ פ

‎<span id="002">2</span> ‏וַיִּשְׁלַ֣ח שְׁלֹמֹ֔ה אֶל־חוּרָ֥ם
מֶֽלֶךְ־צֹ֖ר לֵאמֹ֑ר כַּאֲשֶׁ֤ר עָשִׂ֙יתָ֙ עִם־דָּוִ֣יד אָבִ֔י
וַתִּֽשְׁלַֽח־ל֣וֹ אֲרָזִ֔ים לִבְנֽוֹת־ל֥וֹ בַ֖יִת לָשֶׁ֥בֶת בּֽוֹ׃

‎<span id="003">3</span> ‏הִנֵּה֩ אֲנִ֨י בֽוֹנֶה־בַּ֜יִת לְשֵׁ֣ם׀
יְהוָ֣ה אֱלֹהָ֗י לְהַקְדִּ֣ישׁ ל֡וֹ לְהַקְטִ֣יר לְפָנָ֣יו
קְטֹֽרֶת־סַמִּים֩ וּמַעֲרֶ֨כֶת תָּמִ֤יד וְעֹלוֹת֙ לַבֹּ֣קֶר וְלָעֶ֔רֶב
לַשַּׁבָּתוֹת֙ וְלֶ֣חֳדָשִׁ֔ים וּֽלְמוֹעֲדֵ֖י יְהוָ֣ה אֱלֹהֵ֑ינוּ
לְעוֹלָ֖ם זֹ֥את עַל־יִשְׂרָאֵֽל׃

‎<span id="004">4</span> ‏וְהַבַּ֛יִת אֲשֶׁר־אֲנִ֥י בוֹנֶ֖ה גָּד֑וֹל
כִּֽי־גָד֥וֹל אֱלֹהֵ֖ינוּ מִכָּל־הָאֱלֹהִֽים׃

‎<span id="005">5</span> ‏וּמִ֤י יַעֲצָר־כֹּ֙חַ֙ לִבְנֽוֹת־ל֣וֹ בַ֔יִת
כִּ֧י הַשָּׁמַ֛יִם וּשְׁמֵ֥י הַשָּׁמַ֖יִם לֹ֣א יְכַלְכְּלֻ֑הוּ וּמִ֤י
אֲנִי֙ אֲשֶׁ֣ר אֶבְנֶה־לּ֣וֹ בַ֔יִת כִּ֖י אִם־לְהַקְטִ֥יר לְפָנָֽיו׃

‎<span id="006">6</span> ‏וְעַתָּ֡ה שְֽׁלַֽח־לִ֣י אִישׁ־חָכָ֡ם
לַעֲשׂוֹת֩ בַּזָּהָ֨ב וּבַכֶּ֜סֶף וּבַנְּחֹ֣שֶׁת וּבַבַּרְזֶ֗ל
וּבָֽאַרְגְּוָן֙ וְכַרְמִ֣יל וּתְכֵ֔לֶת וְיֹדֵ֖עַ לְפַתֵּ֣חַ
פִּתּוּחִ֑ים עִם־הַֽחֲכָמִ֗ים אֲשֶׁ֤ר עִמִּי֙ בִּֽיהוּדָ֣ה
וּבִֽירוּשָׁלִַ֔ם אֲשֶׁ֥ר הֵכִ֖ין דָּוִ֥יד אָבִֽי׃

‎<span id="007">7</span> ‏וּֽשְׁלַֽח־לִי֩ עֲצֵ֨י אֲרָזִ֜ים בְּרוֹשִׁ֣ים
וְאַלְגּוּמִּים֮ מֵֽהַלְּבָנוֹן֒ כִּ֚י אֲנִ֣י יָדַ֔עְתִּי אֲשֶׁ֤ר
עֲבָדֶ֙יךָ֙ יֽוֹדְעִ֔ים לִכְר֖וֹת עֲצֵ֣י לְבָנ֑וֹן וְהִנֵּ֥ה עֲבָדַ֖י
עִם־עֲבָדֶֽיךָ׃

‎<span id="008">8</span> ‏וּלְהָכִ֥ין לִ֛י עֵצִ֖ים לָרֹ֑ב כִּ֥י
הַבַּ֛יִת אֲשֶׁר־אֲנִ֥י בוֹנֶ֖ה גָּד֥וֹל וְהַפְלֵֽא׃

‎<span id="009">9</span> ‏וְהִנֵּ֣ה לַֽחֹטְבִ֣ים׀ לְֽכֹרְתֵ֣י׀ הָעֵצִ֡ים
נָתַתִּי֩ חִטִּ֨ים׀ מַכּ֜וֹת לַעֲבָדֶ֗יךָ כֹּרִים֙ עֶשְׂרִ֣ים אֶ֔לֶף
וּשְׂעֹרִ֕ים כֹּרִ֖ים עֶשְׂרִ֣ים אָ֑לֶף וְיַ֗יִן בַּתִּים֙ עֶשְׂרִ֣ים
אֶ֔לֶף וְשֶׁ֕מֶן בַּתִּ֖ים עֶשְׂרִ֥ים אָֽלֶף׃ פ

‎<span id="010">10</span> ‏וַיֹּ֨אמֶר חוּרָ֤ם מֶֽלֶךְ־צֹר֙ בִּכְתָ֔ב
וַיִּשְׁלַ֖ח אֶל־שְׁלֹמֹ֑ה בְּאַהֲבַ֤ת יְהוָה֙ אֶת־עַמּ֔וֹ נְתָנְךָ֥
עֲלֵיהֶ֖ם מֶֽלֶךְ׃

‎<span id="011">11</span> ‏וַיֹּאמֶר֮ חוּרָם֒ בָּר֤וּךְ יְהוָה֙ אֱלֹהֵ֣י
יִשְׂרָאֵ֔ל אֲשֶׁ֣ר עָשָׂ֔ה אֶת־הַשָּׁמַ֖יִם וְאֶת־הָאָ֑רֶץ אֲשֶׁ֣ר
נָתַן֩ לְדָוִ֨יד הַמֶּ֜לֶךְ בֵּ֣ן חָכָ֗ם יוֹדֵ֙עַ֙ שֵׂ֣כֶל וּבִינָ֔ה
אֲשֶׁ֤ר יִבְנֶה־בַּ֙יִת֙ לַיהוָ֔ה וּבַ֖יִת לְמַלְכוּתֽוֹ׃

‎<span id="012">12</span> ‏וְעַתָּ֗ה שָׁלַ֧חְתִּי אִישׁ־חָכָ֛ם יוֹדֵ֥עַ
בִּינָ֖ה לְחוּרָ֥ם אָבִֽי׃

‎<span id="013">13</span> ‏בֶּן־אִשָּׁ֞ה מִן־בְּנ֣וֹת דָּ֗ן וְאָבִ֣יו
אִישׁ־צֹרִ֡י יוֹדֵ֡עַ לַעֲשׂ֣וֹת בַּזָּֽהָב־וּ֠בַכֶּסֶף בַּנְּחֹ֨שֶׁת
בַּבַּרְזֶ֜ל בָּאֲבָנִ֣ים וּבָעֵצִ֗ים בָּאַרְגָּמָ֤ן בַּתְּכֵ֙לֶת֙
וּבַבּ֣וּץ וּבַכַּרְמִ֔יל וּלְפַתֵּ֙חַ֙ כָּל־פִּתּ֔וּחַ וְלַחְשֹׁ֖ב
כָּל־מַחֲשָׁ֑בֶת אֲשֶׁ֤ר יִנָּֽתֶן־לוֹ֙ עִם־חֲכָמֶ֔יךָ וְֽחַכְמֵ֔י
אֲדֹנִ֖י דָּוִ֥יד אָבִֽיךָ׃

‎<span id="014">14</span> ‏וְ֠עַתָּה הַחִטִּ֨ים וְהַשְּׂעֹרִ֜ים
הַשֶּׁ֤מֶן וְהַיַּ֙יִן֙ אֲשֶׁ֣ר אָמַ֣ר אֲדֹנִ֔י יִשְׁלַ֖ח לַעֲבָדָֽיו׃

‎<span id="015">15</span> ‏וַ֠אֲנַחְנוּ נִכְרֹ֨ת עֵצִ֤ים
מִן־הַלְּבָנוֹן֙ כְּכָל־צָרְכֶּ֔ךָ וּנְבִיאֵ֥ם לְךָ֛ רַפְסֹד֖וֹת
עַל־יָ֣ם יָפ֑וֹ וְאַתָּ֛ה תַּעֲלֶ֥ה אֹתָ֖ם יְרוּשָׁלִָֽם׃ פ

‎<span id="016">16</span> ‏וַיִּסְפֹּ֣ר שְׁלֹמֹ֗ה כָּל־הָאֲנָשִׁ֤ים
הַגֵּירִים֙ אֲשֶׁר֙ בְּאֶ֣רֶץ יִשְׂרָאֵ֔ל אַחֲרֵ֣י הַסְּפָ֔ר אֲשֶׁ֥ר
סְפָרָ֖ם דָּוִ֣יד אָבִ֑יו וַיִּמָּצְא֗וּ מֵאָ֤ה וַחֲמִשִּׁים֙ אֶ֔לֶף
וּשְׁלֹ֥שֶׁת אֲלָפִ֖ים וְשֵׁ֥שׁ מֵאֽוֹת׃

‎<span id="017">17</span> ‏וַיַּ֨עַשׂ מֵהֶ֜ם שִׁבְעִ֥ים אֶ֙לֶף֙ סַבָּ֔ל
וּשְׁמֹנִ֥ים אֶ֖לֶף חֹצֵ֣ב בָּהָ֑ר וּשְׁלֹ֤שֶׁת אֲלָפִים֙ וְשֵׁ֣שׁ
מֵא֔וֹת מְנַצְּחִ֖ים לְהַעֲבִ֥יד אֶת־הָעָֽם׃

1 wayyisəpōr šəlōmōh šiḇə‘îm ’elef ’îš sabāl ûšəmwōnîm ’elef ’îš ḥōṣēḇ
bâār ûmənaṣṣəḥîm ‘ălêhem šəlōšeṯ ’ălāfîm wəšēš mē’wōṯ: f

2 wayyišəl<sup>a</sup>ḥ šəlōmōh ’el-ḥûrām meleḵə-ṣōr lē’mōr ka’ăšer
‘āśîṯā ‘im-dāwîḏ ’āḇî watišəl<sup>a</sup>ḥ-lwō ’ărāzîm liḇənwōṯ-lwō
ḇayiṯ lāšeḇeṯ bwō:

3 hinnēh ’ănî ḇwōneh-bayiṯ ləšēm\| yəhwâ ’ĕlōhāy ləhaqədîš lwō ləhaqəṭîr
ləfānāyw qəṭōreṯ-sammîm ûm<sup>a</sup>‘ăreḵeṯ tāmîḏ wə‘ōlwōṯ labōqer
wəlā‘ereḇ laššabāṯwōṯ wəleḥŏḏāšîm ûləmwō‘ăḏê yəhwâ ’ĕlōhênû lə‘wōlām
zō’ṯ ‘al-yiśərā’ēl:

4 wəhabayiṯ ’ăšer-’ănî ḇwōneh gāḏwōl kî-ḡāḏwōl ’ĕlōhênû mikāl-hā’ĕlōhîm:

5 ûmî y<sup>a</sup>‘ăṣār-kōḥa liḇənwōṯ-lwō ḇayiṯ kî haššāmayim ûšəmê
haššāmayim lō’ yəḵaləkəluhû ûmî ’ănî ’ăšer ’eḇəneh-llwō ḇayiṯ kî
’im-ləhaqəṭîr ləfānāyw:

6 wə‘atâ šəl<sup>a</sup>ḥ-lî ’îš-ḥāḵām l<sup>a</sup>‘ăśwōṯ bazzâāḇ
ûḇakesef ûḇannəḥōšeṯ ûḇabarəzel ûḇā’arəgəwān wəḵarəmîl ûṯəḵēleṯ wəyōḏē‘a
ləfatēḥa pitûḥîm ‘im-h<sup>a</sup>ḥăḵāmîm ’ăšer ‘immî bîhûḏâ ûḇîrûšālaim
’ăšer hēḵîn dāwîḏ ’āḇî:

7 ûšəl<sup>a</sup>ḥ-lî ‘ăṣê ’ărāzîm bərwōšîm wə’aləgûmmîm mēhalləḇānwōn
kî ’ănî yāḏ<sup>a</sup>‘ətî ’ăšer ‘ăḇāḏeyḵā ywōḏə‘îm liḵərwōṯ ‘ăṣê
ləḇānwōn wəhinnēh ‘ăḇāḏay ‘im-‘ăḇāḏeyḵā:

8 ûləhāḵîn lî ‘ēṣîm lārōḇ kî habayiṯ ’ăšer-’ănî ḇwōneh gāḏwōl wəhafəlē’:

9 wəhinnēh l<sup>a</sup>ḥōṭəḇîm\| ləḵōrəṯê\| hā‘ēṣîm nāṯatî ḥiṭṭîm\|
makwōṯ l<sup>a</sup>‘ăḇāḏeyḵā kōrîm ‘eśərîm ’elef ûśə‘ōrîm kōrîm ‘eśərîm
’ālef wəyayin batîm ‘eśərîm ’elef wəšemen batîm ‘eśərîm ’ālef: f

10 wayyō’mer ḥûrām meleḵə-ṣōr biḵəṯāḇ wayyišəl<sup>a</sup>ḥ ’el-šəlōmōh
bə’ahăḇaṯ yəhwâ ’eṯ-‘ammwō nəṯānəḵā ‘ălêhem meleḵə:

11 wayyō’mer ḥûrām bārûḵə yəhwâ ’ĕlōhê yiśərā’ēl ’ăšer ‘āśâ
’eṯ-haššāmayim wə’eṯ-hā’āreṣ ’ăšer nāṯan ləḏāwîḏ hammeleḵə bēn ḥāḵām
ywōḏē‘a śēḵel ûḇînâ ’ăšer yiḇəneh-bayiṯ layhwâ ûḇayiṯ ləmaləḵûṯwō:

12 wə‘atâ šāl<sup>a</sup>ḥətî ’îš-ḥāḵām ywōḏē‘a bînâ ləḥûrām ’āḇî:

13 ben-’iššâ min-bənwōṯ dān wə’āḇîw ’îš-ṣōrî ywōḏē‘a l<sup>a</sup>‘ăśwōṯ
bazzâāḇ-ûḇakesef bannəḥōšeṯ babarəzel bā’ăḇānîm ûḇā‘ēṣîm bā’arəgāmān
batəḵēleṯ ûḇabûṣ ûḇakarəmîl ûləfatēḥa kāl-pitûḥa wəl<sup>a</sup>ḥəšōḇ
kāl-m<sup>a</sup>ḥăšāḇeṯ ’ăšer yinnāṯen-lwō ‘im-ḥăḵāmeyḵā wəḥaḵəmê
’ăḏōnî dāwîḏ ’āḇîḵā:

14 wə‘atâ h<sup>a</sup>ḥiṭṭîm wəhaśśə‘ōrîm haššemen wəhayyayin ’ăšer
’āmar ’ăḏōnî yišəl<sup>a</sup>ḥ l<sup>a</sup>‘ăḇāḏāyw:

15 wa’ăn<sup>a</sup>ḥənû niḵərōṯ ‘ēṣîm min-halləḇānwōn kəḵāl-ṣārəkeḵā
ûnəḇî’ēm ləḵā rafəsōḏwōṯ ‘al-yām yāfwō wə’atâ t<sup>a</sup>‘ăleh ’ōṯām
yərûšālāim: f

16 wayyisəpōr šəlōmōh kāl-hā’ănāšîm hagêrîm ’ăšer bə’ereṣ yiśərā’ēl
’<sup>a</sup>ḥărê hassəfār ’ăšer səfārām dāwîḏ ’āḇîw wayyimmāṣə’û mē’â
w<sup>a</sup>ḥămiššîm ’elef ûšəlōšeṯ ’ălāfîm wəšēš mē’wōṯ:

17 wayy<sup>a</sup>‘aś mēhem šiḇə‘îm ’elef sabāl ûšəmōnîm ’elef ḥōṣēḇ
bâār ûšəlōšeṯ ’ălāfîm wəšēš mē’wōṯ mənaṣṣəḥîm ləh<sup>a</sup>‘ăḇîḏ
’eṯ-hā‘ām:

------------------------------------------------------------------------

[Next: 2 Chronicles (2 Divrey Yamim) Chapter 3](ch2003)
