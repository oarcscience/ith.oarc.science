[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2006)  [KJV](../kjv/ch2006)  [Sep](../sep/ch2006.md) 
[Vul](../vul/ch2006.md)   
  
[2 Chronicles (2 Divrey Yamim) Index](ch2.md)  
  [Previous](ch2005)  [Next](ch2007.md) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 6

‎<span id="001">1</span> ‏אָ֖ז אָמַ֣ר שְׁלֹמֹ֑ה יְהוָ֣ה אָמַ֔ר
לִשְׁכּ֖וֹן בָּעֲרָפֶֽל׃

‎<span id="002">2</span> ‏וַֽאֲנִ֛י בָּנִ֥יתִי בֵית־זְבֻ֖ל לָ֑ךְ
וּמָכ֥וֹן לְשִׁבְתְּךָ֖ עוֹלָמִֽים׃

‎<span id="003">3</span> ‏וַיַּסֵּ֤ב הַמֶּ֙לֶךְ֙ אֶת־פָּנָ֔יו
וַיְבָ֕רֶךְ אֵ֖ת כָּל־קְהַ֣ל יִשְׂרָאֵ֑ל וְכָל־קְהַ֥ל יִשְׂרָאֵ֖ל
עוֹמֵֽד׃

‎<span id="004">4</span> ‏וַיֹּ֗אמֶר בָּר֤וּךְ יְהוָה֙ אֱלֹהֵ֣י
יִשְׂרָאֵ֔ל אֲשֶׁר֙ דִּבֶּ֣ר בְּפִ֔יו אֵ֖ת דָּוִ֣יד אָבִ֑י וּבְיָדָ֥יו
מִלֵּ֖א לֵאמֹֽר׃

‎<span id="005">5</span> ‏מִן־הַיּ֗וֹם אֲשֶׁ֨ר הוֹצֵ֣אתִי אֶת־עַמִּי֮
מֵאֶ֣רֶץ מִצְרַיִם֒ לֹא־בָחַ֣רְתִּֽי בְעִ֗יר מִכֹּל֙ שִׁבְטֵ֣י
יִשְׂרָאֵ֔ל לִבְנ֣וֹת בַּ֔יִת לִהְי֥וֹת שְׁמִ֖י שָׁ֑ם וְלֹא־בָחַ֣רְתִּֽי
בְאִ֔ישׁ לִהְי֥וֹת נָגִ֖יד עַל־עַמִּ֥י יִשְׂרָאֵֽל׃

‎<span id="006">6</span> ‏וָאֶבְחַר֙ בִּיר֣וּשָׁלִַ֔ם לִהְי֥וֹת שְׁמִ֖י
שָׁ֑ם וָאֶבְחַ֣ר בְּדָוִ֔יד לִהְי֖וֹת עַל־עַמִּ֥י יִשְׂרָאֵֽל׃

‎<span id="007">7</span> ‏וַיְהִ֕י עִם־לְבַ֖ב דָּוִ֣יד אָבִ֑י לִבְנ֣וֹת
בַּ֔יִת לְשֵׁ֥ם יְהוָ֖ה אֱלֹהֵ֥י יִשְׂרָאֵֽל׃

‎<span id="008">8</span> ‏וַיֹּ֤אמֶר יְהוָה֙ אֶל־דָּוִ֣יד אָבִ֔י יַ֗עַן
אֲשֶׁ֤ר הָיָה֙ עִם־לְבָ֣בְךָ֔ לִבְנ֥וֹת בַּ֖יִת לִשְׁמִ֑י הֱ‍ֽטִיב֔וֹתָ
כִּ֥י הָיָ֖ה עִם־לְבָבֶֽךָ׃

‎<span id="009">9</span> ‏רַ֣ק אַתָּ֔ה לֹ֥א תִבְנֶ֖ה הַבָּ֑יִת כִּ֤י
בִנְךָ֙ הַיּוֹצֵ֣א מֵֽחֲלָצֶ֔יךָ הֽוּא־יִבְנֶ֥ה הַבַּ֖יִת לִשְׁמִֽי׃

‎<span id="010">10</span> ‏וַיָּ֣קֶם יְהוָ֔ה אֶת־דְּבָר֖וֹ אֲשֶׁ֣ר
דִּבֵּ֑ר וָאָק֡וּם תַּחַת֩ דָּוִ֨יד אָבִ֜י וָאֵשֵׁ֣ב׀ עַל־כִּסֵּ֣א
יִשְׂרָאֵ֗ל כַּאֲשֶׁר֙ דִּבֶּ֣ר יְהוָ֔ה וָאֶבְנֶ֣ה הַבַּ֔יִת לְשֵׁ֥ם
יְהוָ֖ה אֱלֹהֵ֥י יִשְׂרָאֵֽל׃

‎<span id="011">11</span> ‏וָאָשִׂ֥ים שָׁם֙ אֶת־הָ֣אָר֔וֹן אֲשֶׁר־שָׁ֖ם
בְּרִ֣ית יְהוָ֑ה אֲשֶׁ֥ר כָּרַ֖ת עִם־בְּנֵ֥י יִשְׂרָאֵֽל׃

‎<span id="012">12</span> ‏וַֽיַּעֲמֹ֗ד לִפְנֵי֙ מִזְבַּ֣ח יְהוָ֔ה
נֶ֖גֶד כָּל־קְהַ֣ל יִשְׂרָאֵ֑ל וַיִּפְרֹ֖שׂ כַּפָּֽיו׃

‎<span id="013">13</span> ‏כִּֽי־עָשָׂ֨ה שְׁלֹמֹ֜ה כִּיּ֣וֹר נְחֹ֗שֶׁת
וַֽיִּתְּנֵהוּ֮ בְּת֣וֹךְ הָעֲזָרָה֒ חָמֵ֨שׁ אַמּ֜וֹת אָרְכּ֗וֹ
וְחָמֵ֤שׁ אַמּוֹת֙ רָחְבּ֔וֹ וְאַמּ֥וֹת שָׁל֖וֹשׁ קוֹמָת֑וֹ וַיַּעֲמֹ֣ד
עָלָ֗יו וַיִּבְרַ֤ךְ עַל־בִּרְכָּיו֙ נֶ֚גֶד כָּל־קְהַ֣ל יִשְׂרָאֵ֔ל
וַיִּפְרֹ֥שׂ כַּפָּ֖יו הַשָּׁמָֽיְמָה׃

‎<span id="014">14</span> ‏וַיֹּאמַ֗ר יְהוָ֞ה אֱלֹהֵ֤י יִשְׂרָאֵל֙
אֵין־כָּמ֣וֹךָ אֱלֹהִ֔ים בַּשָּׁמַ֖יִם וּבָאָ֑רֶץ שֹׁמֵ֤ר הַבְּרִית֙
וְֽהַחֶ֔סֶד לַעֲבָדֶ֕יךָ הַהֹלְכִ֥ים לְפָנֶ֖יךָ בְּכָל־לִבָּֽם׃

‎<span id="015">15</span> ‏אֲשֶׁ֣ר שָׁמַ֗רְתָּ לְעַבְדְּךָ֙ דָּוִ֣יד
אָבִ֔י אֵ֥ת אֲשֶׁר־דִּבַּ֖רְתָּ ל֑וֹ וַתְּדַבֵּ֥ר בְּפִ֛יךָ וּבְיָדְךָ֥
מִלֵּ֖אתָ כַּיּ֥וֹם הַזֶּֽה׃

‎<span id="016">16</span> ‏וְעַתָּ֞ה יְהוָ֣ה׀ אֱלֹהֵ֣י יִשְׂרָאֵ֗ל
שְׁ֠מֹר לְעַבְדְּךָ֙ דָוִ֤יד אָבִי֙ אֵת֩ אֲשֶׁ֨ר דִּבַּ֤רְתָּ לּוֹ֙
לֵאמֹ֔ר לֹא־יִכָּרֵ֨ת לְךָ֥ אִישׁ֙ מִלְּפָנַ֔י יוֹשֵׁ֖ב עַל־כִּסֵּ֣א
יִשְׂרָאֵ֑ל רַ֠ק אִם־יִשְׁמְר֨וּ בָנֶ֜יךָ אֶת־דַּרְכָּ֗ם לָלֶ֙כֶת֙
בְּת֣וֹרָתִ֔י כַּאֲשֶׁ֥ר הָלַ֖כְתָּ לְפָנָֽי׃

‎<span id="017">17</span> ‏וְעַתָּ֕ה יְהוָ֖ה אֱלֹהֵ֣י יִשְׂרָאֵ֑ל
יֵֽאָמֵן֙ דְּבָ֣רְךָ֔ אֲשֶׁ֥ר דִּבַּ֖רְתָּ לְעַבְדְּךָ֥ לְדָוִֽיד׃

‎<span id="018">18</span> ‏כִּ֚י הַֽאֻמְנָ֔ם יֵשֵׁ֧ב אֱלֹהִ֛ים
אֶת־הָאָדָ֖ם עַל־הָאָ֑רֶץ הִ֠נֵּה שָׁמַ֜יִם וּשְׁמֵ֤י הַשָּׁמַ֙יִם֙ לֹ֣א
יְכַלְכְּל֔וּךָ אַ֕ף כִּֽי־הַבַּ֥יִת הַזֶּ֖ה<sup>3</sup> אֲשֶׁ֥ר
בָּנִֽיתִי׃

‎<span id="019">19</span> ‏וּפָנִ֜יתָ אֶל־תְּפִלַּ֧ת עַבְדְּךָ֛
וְאֶל־תְּחִנָּת֖וֹ יְהוָ֣ה אֱלֹהָ֑י לִשְׁמֹ֤עַ אֶל־הָרִנָּה֙
וְאֶל־הַתְּפִלָּ֔ה אֲשֶׁ֥ר עַבְדְּךָ֖ מִתְפַּלֵּ֥ל לְפָנֶֽיךָ׃

‎<span id="020">20</span> ‏לִהְיוֹת֩ עֵינֶ֨יךָ פְתֻח֜וֹת אֶל־הַבַּ֤יִת
הַזֶּה֙ יוֹמָ֣ם וָלַ֔יְלָה אֶל־הַ֨מָּק֔וֹם אֲשֶׁ֣ר אָמַ֔רְתָּ לָשׂ֥וּם
שִׁמְךָ֖ שָׁ֑ם לִשְׁמ֙וֹעַ֙ אֶל־הַתְּפִלָּ֔ה אֲשֶׁ֣ר יִתְפַּלֵּ֣ל
עַבְדְּךָ֔ אֶל־הַמָּק֖וֹם הַזֶּֽה׃

‎<span id="021">21</span> ‏וְשָׁ֨מַעְתָּ֜ אֶל־תַּחֲנוּנֵ֤י עַבְדְּךָ֙
וְעַמְּךָ֣ יִשְׂרָאֵ֔ל אֲשֶׁ֥ר יִֽתְפַּֽלְל֖וּ אֶל־הַמָּק֣וֹם הַזֶּ֑ה
וְ֠אַתָּה תִּשְׁמַ֞ע מִמְּק֤וֹם שִׁבְתְּךָ֙ מִן־הַשָּׁמַ֔יִם
וְשָׁמַעְתָּ֖ וְסָלָֽחְתָּ׃

‎<span id="022">22</span> ‏אִם־יֶחֱטָ֥א אִישׁ֙ לְרֵעֵ֔הוּ וְנָֽשָׁא־ב֥וֹ
אָלָ֖ה לְהַֽאֲלֹת֑וֹ וּבָ֗א אָלָ֛ה לִפְנֵ֥י מִֽזְבַּחֲךָ֖ בַּבַּ֥יִת
הַזֶּֽה׃

‎<span id="023">23</span> ‏וְאַתָּ֣ה׀ תִּשְׁמַ֣ע מִן־הַשָּׁמַ֗יִם
וְעָשִׂ֙יתָ֙ וְשָׁפַטְתָּ֣ אֶת־עֲבָדֶ֔יךָ לְהָשִׁ֣יב לְרָשָׁ֔ע לָתֵ֥ת
דַּרְכּ֖וֹ בְּרֹאשׁ֑וֹ וּלְהַצְדִּ֣יק צַדִּ֔יק לָ֥תֶת ל֖וֹ
כְּצִדְקָתֽוֹ׃ ס

‎<span id="024">24</span> ‏וְֽאִם־יִנָּגֵ֞ף עַמְּךָ֧ יִשְׂרָאֵ֛ל
לִפְנֵ֥י אוֹיֵ֖ב כִּ֣י יֶֽחֶטְאוּ־לָ֑ךְ וְשָׁ֙בוּ֙ וְהוֹד֣וּ
אֶת־שְׁמֶ֔ךָ וְהִתְפַּֽלְל֧וּ וְהִֽתְחַנְּנ֛וּ לְפָנֶ֖יךָ בַּבַּ֥יִת
הַזֶּֽה׃

‎<span id="025">25</span> ‏וְאַתָּה֙ תִּשְׁמַ֣ע מִן־הַשָּׁמַ֔יִם
וְסָ֣לַחְתָּ֔ לְחַטַּ֖את עַמְּךָ֣ יִשְׂרָאֵ֑ל וַהֲשֵׁיבוֹתָם֙
אֶל־הָ֣אֲדָמָ֔ה אֲשֶׁר־נָתַ֥תָּה לָהֶ֖ם וְלַאֲבֹתֵיהֶֽם׃ פ

‎<span id="026">26</span> ‏בְּהֵעָצֵ֧ר הַשָּׁמַ֛יִם וְלֹֽא־יִהְיֶ֥ה
מָטָ֖ר כִּ֣י יֶֽחֶטְאוּ־לָ֑ךְ וְהִֽתְפַּלְל֞וּ אֶל־הַמָּק֤וֹם הַזֶּה֙
וְהוֹד֣וּ אֶת־שְׁמֶ֔ךָ מֵחַטָּאתָ֥ם יְשׁוּב֖וּן כִּ֥י תַעֲנֵֽם׃

‎<span id="027">27</span> ‏וְאַתָּ֣ה׀ תִּשְׁמַ֣ע הַשָּׁמַ֗יִם
וְסָ֨לַחְתָּ֜ לְחַטַּ֤את עֲבָדֶ֙יךָ֙ וְעַמְּךָ֣ יִשְׂרָאֵ֔ל כִּ֥י
תוֹרֵ֛ם אֶל־הַדֶּ֥רֶךְ הַטּוֹבָ֖ה אֲשֶׁ֣ר יֵֽלְכוּ־בָ֑הּ וְנָתַתָּ֤ה
מָטָר֙ עַֽל־אַרְצְךָ֔ אֲשֶׁר־נָתַ֥תָּה לְעַמְּךָ֖ לְנַחֲלָֽה׃ ס

‎<span id="028">28</span> ‏רָעָ֞ב כִּֽי־יִהְיֶ֣ה בָאָ֗רֶץ דֶּ֣בֶר
כִּֽי־יִֽ֠הְיֶה שִׁדָּפ֨וֹן וְיֵרָק֜וֹן אַרְבֶּ֤ה וְחָסִיל֙ כִּ֣י
יִהְיֶ֔ה כִּ֧י יָֽצַר־ל֛וֹ אוֹיְבָ֖יו בְּאֶ֣רֶץ שְׁעָרָ֑יו כָּל־נֶ֖גַע
וְכָֽל־מַחֲלָֽה׃

‎<span id="029">29</span> ‏כָּל־תְּפִלָּ֣ה כָל־תְּחִנָּ֗ה אֲשֶׁ֤ר
יִהְיֶה֙ לְכָל־הָ֣אָדָ֔ם וּלְכֹ֖ל עַמְּךָ֣ יִשְׂרָאֵ֑ל אֲשֶׁ֣ר יֵדְע֗וּ
אִ֤ישׁ נִגְעוֹ֙ וּמַכְאֹב֔וֹ וּפָרַ֥שׂ כַּפָּ֖יו אֶל־הַבַּ֥יִת הַזֶּֽה׃

‎<span id="030">30</span> ‏וְ֠אַתָּה תִּשְׁמַ֨ע מִן־הַשָּׁמַ֜יִם מְכ֤וֹן
שִׁבְתֶּ֙ךָ֙ וְסָ֣לַחְתָּ֔ וְנָתַתָּ֤ה לָאִישׁ֙ כְּכָל־דְּרָכָ֔יו
אֲשֶׁ֥ר תֵּדַ֖ע אֶת־לְבָב֑וֹ כִּ֤י אַתָּה֙ לְבַדְּךָ֣ יָדַ֔עְתָּ
אֶת־לְבַ֖ב בְּנֵ֥י הָאָדָֽם׃

‎<span id="031">31</span> ‏לְמַ֣עַן יִֽירָא֗וּךָ לָלֶ֙כֶת֙ בִּדְרָכֶ֔יךָ
כָּל־הַ֨יָּמִ֔ים אֲשֶׁר־הֵ֥ם חַיִּ֖ים עַל־פְּנֵ֣י הָאֲדָמָ֑ה אֲשֶׁ֥ר
נָתַ֖תָּה לַאֲבֹתֵֽינוּ׃ ס

‎<span id="032">32</span> ‏וְגַ֣ם אֶל־הַנָּכְרִ֗י אֲ֠שֶׁר לֹ֥א
מֵעַמְּךָ֣ יִשְׂרָאֵל֮ הוּא֒ וּבָ֣א׀ מֵאֶ֣רֶץ רְחוֹקָ֗ה לְמַ֨עַן
שִׁמְךָ֤ הַגָּדוֹל֙ וְיָדְךָ֣ הַחֲזָקָ֔ה וּֽזְרֽוֹעֲךָ֖ הַנְּטוּיָ֑ה
וּבָ֥אוּ וְהִֽתְפַּלְל֖וּ אֶל־הַבַּ֥יִת הַזֶּֽה׃

‎<span id="033">33</span> ‏וְאַתָּ֞ה תִּשְׁמַ֤ע מִן־הַשָּׁמַ֙יִם֙
מִמְּכ֣וֹן שִׁבְתֶּ֔ךָ וְעָשִׂ֕יתָ כְּכֹ֛ל אֲשֶׁר־יִקְרָ֥א אֵלֶ֖יךָ
הַנָּכְרִ֑י לְמַ֣עַן יֵדְעוּ֩ כָל־עַמֵּ֨י הָאָ֜רֶץ אֶת־שְׁמֶ֗ךָ
וּלְיִרְאָ֤ה אֹֽתְךָ֙ כְּעַמְּךָ֣ יִשְׂרָאֵ֔ל וְלָדַ֕עַת כִּֽי־שִׁמְךָ֣
נִקְרָ֔א עַל־הַבַּ֥יִת הַזֶּ֖ה אֲשֶׁ֥ר בָּנִֽיתִי׃

‎<span id="034">34</span> ‏כִּֽי־יֵצֵ֨א עַמְּךָ֤ לַמִּלְחָמָה֙
עַל־א֣וֹיְבָ֔יו בַּדֶּ֖רֶךְ אֲשֶׁ֣ר תִּשְׁלָחֵ֑ם וְהִתְפַּֽלְל֣וּ
אֵלֶ֗יךָ דֶּ֣רֶךְ הָעִ֤יר הַזֹּאת֙ אֲשֶׁ֣ר בָּחַ֣רְתָּ בָּ֔הּ
וְהַבַּ֖יִת אֲשֶׁר־בָּנִ֥יתִי לִשְׁמֶֽךָ׃

‎<span id="035">35</span> ‏וְשָׁמַעְתָּ֙ מִן־הַשָּׁמַ֔יִם
אֶת־תְּפִלָּתָ֖ם וְאֶת־תְּחִנָּתָ֑ם וְעָשִׂ֖יתָ מִשְׁפָּטָֽם׃

‎<span id="036">36</span> ‏כִּ֣י יֶחֶטְאוּ־לָ֗ךְ כִּ֣י אֵ֤ין אָדָם֙
אֲשֶׁ֣ר לֹא־יֶחֱטָ֔א וְאָנַפְתָּ֣ בָ֔ם וּנְתַתָּ֖ם לִפְנֵ֣י אוֹיֵ֑ב
וְשָׁב֧וּם שׁוֹבֵיהֶ֛ם אֶל־אֶ֥רֶץ רְחוֹקָ֖ה א֥וֹ קְרוֹבָֽה׃

‎<span id="037">37</span> ‏וְהֵשִׁ֙יבוּ֙ אֶל־לְבָבָ֔ם בָּאָ֖רֶץ אֲשֶׁ֣ר
נִשְׁבּוּ־שָׁ֑ם וְשָׁ֣בוּ׀ וְהִֽתְחַנְּנ֣וּ אֵלֶ֗יךָ בְּאֶ֤רֶץ שִׁבְיָם֙
לֵאמֹ֔ר חָטָ֥אנוּ הֶעֱוִ֖ינוּ וְרָשָֽׁעְנוּ׃

‎<span id="038">38</span> ‏וְשָׁ֣בוּ אֵלֶ֗יךָ בְּכָל־לִבָּם֙
וּבְכָל־נַפְשָׁ֔ם בְּאֶ֥רֶץ שִׁבְיָ֖ם אֲשֶׁר־שָׁב֣וּ אֹתָ֑ם
וְהִֽתְפַּֽלְל֗וּ דֶּ֤רֶךְ אַרְצָם֙ אֲשֶׁ֣ר נָתַ֣תָּה לַאֲבוֹתָ֔ם
וְהָעִיר֙ אֲשֶׁ֣ר בָּחַ֔רְתָּ וְלַבַּ֖יִת אֲשֶׁר־בָּנִ֥יתִי לִשְׁמֶֽךָ׃

‎<span id="039">39</span> ‏וְשָׁמַעְתָּ֙ מִן־הַשָּׁמַ֜יִם מִמְּכ֣וֹן
שִׁבְתְּךָ֗ אֶת־תְּפִלָּתָם֙ וְאֶת־תְּחִנֹּ֣תֵיהֶ֔ם וְעָשִׂ֖יתָ
מִשְׁפָּטָ֑ם וְסָלַחְתָּ֥ לְעַמְּךָ֖ אֲשֶׁ֥ר חָֽטְאוּ־לָֽךְ׃

‎<span id="040">40</span> ‏עַתָּ֣ה אֱלֹהַ֗י יִֽהְיוּ־נָ֤א עֵינֶ֙יךָ֙
פְּתֻח֔וֹת וְאָזְנֶ֖יךָ קַשֻּׁב֑וֹת לִתְפִלַּ֖ת הַמָּק֥וֹם הַזֶּֽה׃ ס

‎<span id="041">41</span> ‏וְעַתָּ֗ה קוּמָ֞ה יְהוָ֤ה אֱלֹהִים֙
לְֽנוּחֶ֔ךָ אַתָּ֖ה וַאֲר֣וֹן עֻזֶּ֑ךָ כֹּהֲנֶ֜יךָ יְהוָ֤ה אֱלֹהִים֙
יִלְבְּשׁ֣וּ תְשׁוּעָ֔ה וַחֲסִידֶ֖יךָ יִשְׂמְח֥וּ בַטּֽוֹב׃

‎<span id="042">42</span> ‏יְהוָ֣ה אֱלֹהִ֔ים אַל־תָּשֵׁ֖ב פְּנֵ֣י
מְשִׁיחֶ֑יךָ זָכְרָ֕ה לְחַֽסְדֵ֖י דָּוִ֥יד עַבְדֶּֽךָ׃ פ

1 ’āz ’āmar šəlōmōh yəhwâ ’āmar lišəkwōn bā‘ărāfel:

2 wa’ănî bānîṯî ḇêṯ-zəḇul lāḵə ûmāḵwōn ləšiḇətəḵā ‘wōlāmîm:

3 wayyassēḇ hammeleḵə ’eṯ-pānāyw wayəḇāreḵə ’ēṯ kāl-qəhal yiśərā’ēl
wəḵāl-qəhal yiśərā’ēl ‘wōmēḏ:

4 wayyō’mer bārûḵə yəhwâ ’ĕlōhê yiśərā’ēl ’ăšer diber bəfîw ’ēṯ dāwîḏ
’āḇî ûḇəyāḏāyw millē’ lē’mōr:

5 min-hayywōm ’ăšer hwōṣē’ṯî ’eṯ-‘ammî mē’ereṣ miṣərayim lō’-ḇāḥarətî
ḇə‘îr mikōl šiḇəṭê yiśərā’ēl liḇənwōṯ bayiṯ lihəywōṯ šəmî šām
wəlō’-ḇāḥarətî ḇə’îš lihəywōṯ nāḡîḏ ‘al-‘ammî yiśərā’ēl:

6 wā’eḇəḥar bîrûšālaim lihəywōṯ šəmî šām wā’eḇəḥar bəḏāwîḏ lihəywōṯ
‘al-‘ammî yiśərā’ēl:

7 wayəhî ‘im-ləḇaḇ dāwîḏ ’āḇî liḇənwōṯ bayiṯ ləšēm yəhwâ ’ĕlōhê
yiśərā’ēl:

8 wayyō’mer yəhwâ ’el-dāwîḏ ’āḇî y<sup>a</sup>‘an ’ăšer hāyâ
‘im-ləḇāḇəḵā liḇənwōṯ bayiṯ lišəmî hĕ‍ṭîḇwōṯā kî hāyâ ‘im-ləḇāḇeḵā:

9 raq ’atâ lō’ ṯiḇəneh habāyiṯ kî ḇinəḵā hayywōṣē’ mēḥălāṣeyḵā
hû’-yiḇəneh habayiṯ lišəmî:

10 wayyāqem yəhwâ ’eṯ-dəḇārwō ’ăšer dibēr wā’āqûm t<sup>a</sup>ḥaṯ dāwîḏ
’āḇî wā’ēšēḇ\| ‘al-kissē’ yiśərā’ēl ka’ăšer diber yəhwâ wā’eḇəneh
habayiṯ ləšēm yəhwâ ’ĕlōhê yiśərā’ēl:

11 wā’āśîm šām ’eṯ-hā’ārwōn ’ăšer-šām bərîṯ yəhwâ ’ăšer kāraṯ ‘im-bənê
yiśərā’ēl:

12 wayy<sup>a</sup>‘ămōḏ lifənê mizəb<sup>a</sup>ḥ yəhwâ neḡeḏ kāl-qəhal
yiśərā’ēl wayyifərōś kapāyw:

13 kî-‘āśâ šəlōmōh kîywōr nəḥōšeṯ wayyitənēhû bəṯwōḵə hā‘ăzārâ ḥāmēš
’ammwōṯ ’ārəkwō wəḥāmēš ’ammwōṯ rāḥəbwō wə’ammwōṯ šālwōš qwōmāṯwō
wayy<sup>a</sup>‘ămōḏ ‘ālāyw wayyiḇəraḵə ‘al-birəkāyw neḡeḏ kāl-qəhal
yiśərā’ēl wayyifərōś kapāyw haššāmāyəmâ:

14 wayyō’mar yəhwâ ’ĕlōhê yiśərā’ēl ’ên-kāmwōḵā ’ĕlōhîm baššāmayim
ûḇā’āreṣ šōmēr habərîṯ wəh<sup>a</sup>ḥeseḏ l<sup>a</sup>‘ăḇāḏeyḵā
hahōləḵîm ləfāneyḵā bəḵāl-libām:

15 ’ăšer šāmarətā lə‘aḇədəḵā dāwîḏ ’āḇî ’ēṯ ’ăšer-dibarətā lwō watəḏabēr
bəfîḵā ûḇəyāḏəḵā millē’ṯā kayywōm hazzeh:

16 wə‘atâ yəhwâ\| ’ĕlōhê yiśərā’ēl šəmōr lə‘aḇədəḵā ḏāwîḏ ’āḇî ’ēṯ ’ăšer
dibarətā llwō lē’mōr lō’-yikārēṯ ləḵā ’îš milləfānay ywōšēḇ ‘al-kissē’
yiśərā’ēl raq ’im-yišəmərû ḇāneyḵā ’eṯ-darəkām lāleḵeṯ bəṯwōrāṯî ka’ăšer
hālaḵətā ləfānāy:

17 wə‘atâ yəhwâ ’ĕlōhê yiśərā’ēl yē’āmēn dəḇārəḵā ’ăšer dibarətā
lə‘aḇədəḵā ləḏāwîḏ:

18 kî ha’umənām yēšēḇ ’ĕlōhîm ’eṯ-hā’āḏām ‘al-hā’āreṣ hinnēh šāmayim
ûšəmê haššāmayim lō’ yəḵaləkəlûḵā ’af kî-habayiṯ hazzeh<sup>3</sup>
’ăšer bānîṯî:

19 ûfānîṯā ’el-təfillaṯ ‘aḇədəḵā wə’el-təḥinnāṯwō yəhwâ ’ĕlōhāy lišəmō‘a
’el-hārinnâ wə’el-hatəfillâ ’ăšer ‘aḇədəḵā miṯəpallēl ləfāneyḵā:

20 lihəywōṯ ‘êneyḵā fəṯuḥwōṯ ’el-habayiṯ hazzeh ywōmām wālayəlâ
’el-hammāqwōm ’ăšer ’āmarətā lāśûm šiməḵā šām lišəmwō‘a ’el-hatəfillâ
’ăšer yiṯəpallēl ‘aḇədəḵā ’el-hammāqwōm hazzeh:

21 wəšām<sup>a</sup>‘ətā ’el-t<sup>a</sup>ḥănûnê ‘aḇədəḵā wə‘amməḵā
yiśərā’ēl ’ăšer yiṯəpaləlû ’el-hammāqwōm hazzeh wə’atâ
tišəm<sup>a</sup>‘ mimməqwōm šiḇətəḵā min-haššāmayim
wəšām<sup>a</sup>‘ətā wəsālāḥətā:

22 ’im-yeḥĕṭā’ ’îš lərē‘ēhû wənāšā’-ḇwō ’ālâ ləha’ălōṯwō ûḇā’ ’ālâ
lifənê mizəb<sup>a</sup>ḥăḵā babayiṯ hazzeh:

23 wə’atâ\| tišəm<sup>a</sup>‘ min-haššāmayim wə‘āśîṯā wəšāfaṭətā
’eṯ-‘ăḇāḏeyḵā ləhāšîḇ lərāšā‘ lāṯēṯ darəkwō bərō’šwō ûləhaṣədîq ṣadîq
lāṯeṯ lwō kəṣiḏəqāṯwō: s

24 wə’im-yinnāḡēf ‘amməḵā yiśərā’ēl lifənê ’wōyēḇ kî yeḥeṭə’û-lāḵə
wəšāḇû wəhwōḏû ’eṯ-šəmeḵā wəhiṯəpaləlû wəhiṯəḥannənû ləfāneyḵā babayiṯ
hazzeh:

25 wə’atâ tišəm<sup>a</sup>‘ min-haššāmayim wəsāl<sup>a</sup>ḥətā
ləḥaṭṭa’ṯ ‘amməḵā yiśərā’ēl wahăšêḇwōṯām ’el-hā’ăḏāmâ ’ăšer-nāṯatâ lâem
wəla’ăḇōṯêhem: f

26 bəhē‘āṣēr haššāmayim wəlō’-yihəyeh māṭār kî yeḥeṭə’û-lāḵə
wəhiṯəpaləlû ’el-hammāqwōm hazzeh wəhwōḏû ’eṯ-šəmeḵā mēḥaṭṭā’ṯām yəšûḇûn
kî ṯ<sup>a</sup>‘ănēm:

27 wə’atâ\| tišəm<sup>a</sup>‘ haššāmayim wəsāl<sup>a</sup>ḥətā
ləḥaṭṭa’ṯ ‘ăḇāḏeyḵā wə‘amməḵā yiśərā’ēl kî ṯwōrēm ’el-hadereḵə haṭṭwōḇâ
’ăšer yēləḵû-ḇāh wənāṯatâ māṭār ‘al-’arəṣəḵā ’ăšer-nāṯatâ lə‘amməḵā
lən<sup>a</sup>ḥălâ: s

28 rā‘āḇ kî-yihəyeh ḇā’āreṣ deḇer kî-yihəyeh šidāfwōn wəyērāqwōn ’arəbeh
wəḥāsîl kî yihəyeh kî yāṣar-lwō ’wōyəḇāyw bə’ereṣ šə‘ārāyw
kāl-neḡ<sup>a</sup>‘ wəḵāl-m<sup>a</sup>ḥălâ:

29 kāl-təfillâ ḵāl-təḥinnâ ’ăšer yihəyeh ləḵāl-hā’āḏām ûləḵōl ‘amməḵā
yiśərā’ēl ’ăšer yēḏə‘û ’îš niḡə‘wō ûmaḵə’ōḇwō ûfāraś kapāyw ’el-habayiṯ
hazzeh:

30 wə’atâ tišəm<sup>a</sup>‘ min-haššāmayim məḵwōn šiḇəteḵā
wəsāl<sup>a</sup>ḥətā wənāṯatâ lā’îš kəḵāl-dərāḵāyw ’ăšer
tēḏ<sup>a</sup>‘ ’eṯ-ləḇāḇwō kî ’atâ ləḇadəḵā yāḏ<sup>a</sup>‘ətā
’eṯ-ləḇaḇ bənê hā’āḏām:

31 ləm<sup>a</sup>‘an yîrā’ûḵā lāleḵeṯ biḏərāḵeyḵā kāl-hayyāmîm
’ăšer-hēm ḥayyîm ‘al-pənê hā’ăḏāmâ ’ăšer nāṯatâ la’ăḇōṯênû: s

32 wəḡam ’el-hannāḵərî ’ăšer lō’ mē‘amməḵā yiśərā’ēl hû’ ûḇā’\| mē’ereṣ
rəḥwōqâ ləm<sup>a</sup>‘an šiməḵā hagāḏwōl wəyāḏəḵā h<sup>a</sup>ḥăzāqâ
ûzərwō‘ăḵā hannəṭûyâ ûḇā’û wəhiṯəpaləlû ’el-habayiṯ hazzeh:

33 wə’atâ tišəm<sup>a</sup>‘ min-haššāmayim mimməḵwōn šiḇəteḵā wə‘āśîṯā
kəḵōl ’ăšer-yiqərā’ ’ēleyḵā hannāḵərî ləm<sup>a</sup>‘an yēḏə‘û
ḵāl-‘ammê hā’āreṣ ’eṯ-šəmeḵā ûləyirə’â ’ōṯəḵā kə‘amməḵā yiśərā’ēl
wəlāḏ<sup>a</sup>‘aṯ kî-šiməḵā niqərā’ ‘al-habayiṯ hazzeh ’ăšer bānîṯî:

34 kî-yēṣē’ ‘amməḵā lammiləḥāmâ ‘al-’wōyəḇāyw badereḵə ’ăšer tišəlāḥēm
wəhiṯəpaləlû ’ēleyḵā dereḵə hā‘îr hazzō’ṯ ’ăšer bāḥarətā bāh wəhabayiṯ
’ăšer-bānîṯî lišəmeḵā:

35 wəšām<sup>a</sup>‘ətā min-haššāmayim ’eṯ-təfillāṯām wə’eṯ-təḥinnāṯām
wə‘āśîṯā mišəpāṭām:

36 kî yeḥeṭə’û-lāḵə kî ’ên ’āḏām ’ăšer lō’-yeḥĕṭā’ wə’ānafətā ḇām
ûnəṯatām lifənê ’wōyēḇ wəšāḇûm šwōḇêhem ’el-’ereṣ rəḥwōqâ ’wō qərwōḇâ:

37 wəhēšîḇû ’el-ləḇāḇām bā’āreṣ ’ăšer nišəbû-šām wəšāḇû\| wəhiṯəḥannənû
’ēleyḵā bə’ereṣ šiḇəyām lē’mōr ḥāṭā’nû he‘ĕwînû wərāšā‘ənû:

38 wəšāḇû ’ēleyḵā bəḵāl-libām ûḇəḵāl-nafəšām bə’ereṣ šiḇəyām ’ăšer-šāḇû
’ōṯām wəhiṯəpaləlû dereḵə ’arəṣām ’ăšer nāṯatâ la’ăḇwōṯām wəhā‘îr ’ăšer
bāḥarətā wəlabayiṯ ’ăšer-bānîṯî lišəmeḵā:

39 wəšām<sup>a</sup>‘ətā min-haššāmayim mimməḵwōn šiḇətəḵā
’eṯ-təfillāṯām wə’eṯ-təḥinnōṯêhem wə‘āśîṯā mišəpāṭām
wəsāl<sup>a</sup>ḥətā lə‘amməḵā ’ăšer ḥāṭə’û-lāḵə:

40 ‘atâ ’ĕlōhay yihəyû-nā’ ‘êneyḵā pəṯuḥwōṯ wə’āzəneyḵā qaššuḇwōṯ
liṯəfillaṯ hammāqwōm hazzeh: s

41 wə‘atâ qûmâ yəhwâ ’ĕlōhîm lənûḥeḵā ’atâ wa’ărwōn ‘uzzeḵā kōhăneyḵā
yəhwâ ’ĕlōhîm yiləbəšû ṯəšû‘â w<sup>a</sup>ḥăsîḏeyḵā yiśəməḥû ḇaṭṭwōḇ:

42 yəhwâ ’ĕlōhîm ’al-tāšēḇ pənê məšîḥeyḵā zāḵərâ ləḥasəḏê dāwîḏ
‘aḇədeḵā: f

------------------------------------------------------------------------

[Next: 2 Chronicles (2 Divrey Yamim) Chapter 7](ch2007.md)
