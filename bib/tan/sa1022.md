[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1022)  [KJV](../kjv/sa1022)  [Sep](../sep/sa1022.md) 
[Vul](../vul/sa1022.md)   
  
[1 Samuel (1 Shmuel) Index](sa1.md)  
  [Previous](sa1021)  [Next](sa1023.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 22

‎<span id="001">1</span> ‏וַיֵּ֤לֶךְ דָּוִד֙ מִשָּׁ֔ם וַיִּמָּלֵ֖ט
אֶל־מְעָרַ֣ת עֲדֻלָּ֑ם וַיִּשְׁמְע֤וּ אֶחָיו֙ וְכָל־בֵּ֣ית אָבִ֔יו
וַיֵּרְד֥וּ אֵלָ֖יו שָֽׁמָּה׃

‎<span id="002">2</span> ‏וַיִּֽתְקַבְּצ֣וּ אֵ֠לָיו כָּל־אִ֨ישׁ מָצ֜וֹק
וְכָל־אִ֨ישׁ אֲשֶׁר־ל֤וֹ נֹשֶׁא֙ וְכָל־אִ֣ישׁ מַר־נֶ֔פֶשׁ וַיְהִ֥י
עֲלֵיהֶ֖ם לְשָׂ֑ר וַיִּהְי֣וּ עִמּ֔וֹ כְּאַרְבַּ֥ע מֵא֖וֹת אִֽישׁ׃

‎<span id="003">3</span> ‏וַיֵּ֧לֶךְ דָּוִ֛ד מִשָּׁ֖ם מִצְפֵּ֣ה מוֹאָ֑ב
וַיֹּ֣אמֶר׀ אֶל־מֶ֣לֶךְ מוֹאָ֗ב יֵֽצֵא־נָ֞א אָבִ֤י וְאִמִּי֙ אִתְּכֶ֔ם
עַ֚ד אֲשֶׁ֣ר אֵדַ֔ע מַה־יַּֽעֲשֶׂה־לִּ֖י אֱלֹהִֽים׃

‎<span id="004">4</span> ‏וַיַּנְחֵ֕ם אֶת־פְּנֵ֖י מֶ֣לֶךְ מוֹאָ֑ב
וַיֵּשְׁב֣וּ עִמּ֔וֹ כָּל־יְמֵ֥י הֱיוֹת־דָּוִ֖ד בַּמְּצוּדָֽה׃ ס

‎<span id="005">5</span> ‏וַיֹּאמֶר֩ גָּ֨ד הַנָּבִ֜יא אֶל־דָּוִ֗ד לֹ֤א
תֵשֵׁב֙ בַּמְּצוּדָ֔ה לֵ֥ךְ וּבָֽאתָ־לְּךָ֖ אֶ֣רֶץ יְהוּדָ֑ה וַיֵּ֣לֶךְ
דָּוִ֔ד וַיָּבֹ֖א יַ֥עַר חָֽרֶת׃ ס

‎<span id="006">6</span> ‏וַיִּשְׁמַ֣ע שָׁא֔וּל כִּ֚י נוֹדַ֣ע דָּוִ֔ד
וַאֲנָשִׁ֖ים אֲשֶׁ֣ר אִתּ֑וֹ וְשָׁאוּל֩ יוֹשֵׁ֨ב בַּגִּבְעָ֜ה
תַּֽחַת־הָאֶ֤שֶׁל בָּֽרָמָה֙ וַחֲנִית֣וֹ בְיָד֔וֹ וְכָל־עֲבָדָ֖יו
נִצָּבִ֥ים עָלָֽיו׃

‎<span id="007">7</span> ‏וַיֹּ֣אמֶר שָׁא֗וּל לַֽעֲבָדָיו֙ הַנִּצָּבִ֣ים
עָלָ֔יו שִׁמְעוּ־נָ֖א בְּנֵ֣י יְמִינִ֑י גַּם־לְכֻלְּכֶ֗ם יִתֵּ֤ן
בֶּן־יִשַׁי֙ שָׂד֣וֹת וּכְרָמִ֔ים לְכֻלְּכֶ֣ם יָשִׂ֔ים שָׂרֵ֥י אֲלָפִ֖ים
וְשָׂרֵ֥י מֵאֽוֹת׃

‎<span id="008">8</span> ‏כִּי֩ קְשַׁרְתֶּ֨ם כֻּלְּכֶ֜ם עָלַ֗י
וְאֵין־גֹּלֶ֤ה אֶת־אָזְנִי֙ בִּכְרָת־בְּנִ֣י עִם־בֶּן־יִשַׁ֔י
וְאֵין־חֹלֶ֥ה מִכֶּ֛ם עָלַ֖י וְגֹלֶ֣ה אֶת־אָזְנִ֑י כִּ֣י הֵקִים֩ בְּנִ֨י
אֶת־עַבְדִּ֥י עָלַ֛י לְאֹרֵ֖ב כַּיּ֥וֹם הַזֶּֽה׃ ס

‎<span id="009">9</span> ‏וַיַּ֜עַן דֹּאֵ֣ג הָאֲדֹמִ֗י וְה֛וּא נִצָּ֥ב
עַל־עַבְדֵֽי־שָׁא֖וּל וַיֹּאמַ֑ר רָאִ֙יתִי֙ אֶת־בֶּן־יִשַׁ֔י בָּ֣א
נֹ֔בֶה אֶל־אֲחִימֶ֖לֶךְ בֶּן־אֲחִטֽוּב׃

‎<span id="010">10</span> ‏וַיִּשְׁאַל־לוֹ֙ בַּֽיהוָ֔ה וְצֵידָ֖ה נָ֣תַן
ל֑וֹ וְאֵ֗ת חֶ֛רֶב גָּלְיָ֥ת הַפְּלִשְׁתִּ֖י נָ֥תַן לֽוֹ׃

‎<span id="011">11</span> ‏וַיִּשְׁלַ֣ח הַמֶּ֡לֶךְ לִקְרֹא֩
אֶת־אֲחִימֶ֨לֶךְ בֶּן־אֲחִיט֜וּב הַכֹּהֵ֗ן וְאֵ֨ת כָּל־בֵּ֥ית אָבִ֛יו
הַכֹּהֲנִ֖ים אֲשֶׁ֣ר בְּנֹ֑ב וַיָּבֹ֥אוּ כֻלָּ֖ם אֶל־הַמֶּֽלֶךְ׃ ס

‎<span id="012">12</span> ‏וַיֹּ֣אמֶר שָׁא֔וּל שְֽׁמַֽע־נָ֖א
בֶּן־אֲחִיט֑וּב וַיֹּ֖אמֶר הִנְנִ֥י אֲדֹנִֽי׃

‎<span id="013">13</span> ‏וַיֹּ֤אמֶר אלו אֵלָיו֙ שָׁא֔וּל לָ֚מָּה
קְשַׁרְתֶּ֣ם עָלַ֔י אַתָּ֖ה וּבֶן־יִשָׁ֑י בְּתִתְּךָ֙ ל֜וֹ לֶ֣חֶם
וְחֶ֗רֶב וְשָׁא֥וֹל לוֹ֙ בֵּֽאלֹהִ֔ים לָק֥וּם אֵלַ֛י לְאֹרֵ֖ב כַּיּ֥וֹם
הַזֶּֽה׃ ס

‎<span id="014">14</span> ‏וַיַּ֧עַן אֲחִימֶ֛לֶךְ אֶת־הַמֶּ֖לֶךְ
וַיֹּאמַ֑ר וּמִ֤י בְכָל־עֲבָדֶ֙יךָ֙ כְּדָוִ֣ד נֶאֱמָ֔ן וַחֲתַ֥ן
הַמֶּ֛לֶךְ וְסָ֥ר אֶל־מִשְׁמַעְתֶּ֖ךָ וְנִכְבָּ֥ד בְּבֵיתֶֽךָ׃

‎<span id="015">15</span> ‏הַיּ֧וֹם הַחִלֹּ֛תִי לשאול־ לִשְׁאָל־ ל֥וֹ
בֵאלֹהִ֖ים חָלִ֣ילָה לִּ֑י אַל־יָשֵׂם֩ הַמֶּ֨לֶךְ בְּעַבְדּ֤וֹ דָבָר֙
בְּכָל־בֵּ֣ית אָבִ֔י כִּ֠י לֹֽא־יָדַ֤ע עַבְדְּךָ֙ בְּכָל־זֹ֔את דָּבָ֥ר
קָטֹ֖ן א֥וֹ גָדֽוֹל׃

‎<span id="016">16</span> ‏וַיֹּ֣אמֶר הַמֶּ֔לֶךְ מ֥וֹת תָּמ֖וּת
אֲחִימֶ֑לֶךְ אַתָּ֖ה וְכָל־בֵּ֥ית אָבִֽיךָ׃

‎<span id="017">17</span> ‏וַיֹּ֣אמֶר הַמֶּ֡לֶךְ לָרָצִים֩ הַנִּצָּבִ֨ים
עָלָ֜יו סֹ֥בּוּ וְהָמִ֣יתוּ׀ כֹּהֲנֵ֣י יְהוָ֗ה כִּ֤י גַם־יָדָם֙
עִם־דָּוִ֔ד וְכִ֤י יָֽדְעוּ֙ כִּֽי־בֹרֵ֣חַ ה֔וּא וְלֹ֥א גָל֖וּ אֶת־אזנו
אָזְנִ֑י וְלֹֽא־אָב֞וּ עַבְדֵ֤י הַמֶּ֙לֶךְ֙ לִשְׁלֹ֣חַ אֶת־יָדָ֔ם
לִפְגֹ֖עַ בְּכֹהֲנֵ֥י יְהוָֽה׃ ס

‎<span id="018">18</span> ‏וַיֹּ֤אמֶר הַמֶּ֙לֶךְ֙ לדויג לְדוֹאֵ֔ג סֹ֣ב
אַתָּ֔ה וּפְגַ֖ע בַּכֹּהֲנִ֑ים וַיִּסֹּ֞ב דויג דּוֹאֵ֣ג הָאֲדֹמִ֗י
וַיִּפְגַּע־הוּא֙ בַּכֹּ֣הֲנִ֔ים וַיָּ֣מֶת׀ בַּיּ֣וֹם הַה֗וּא שְׁמֹנִ֤ים
וַחֲמִשָּׁה֙ אִ֔ישׁ נֹשֵׂ֖א אֵפ֥וֹד בָּֽד׃

‎<span id="019">19</span> ‏וְאֵ֨ת נֹ֤ב עִיר־הַכֹּֽהֲנִים֙ הִכָּ֣ה
לְפִי־חֶ֔רֶב מֵאִישׁ֙ וְעַד־אִשָּׁ֔ה מֵעוֹלֵ֖ל וְעַד־יוֹנֵ֑ק וְשׁ֧וֹר
וַחֲמ֛וֹר וָשֶׂ֖ה לְפִי־חָֽרֶב׃

‎<span id="020">20</span> ‏וַיִּמָּלֵ֣ט בֵּן־אֶחָ֗ד לַאֲחִימֶ֙לֶךְ֙
בֶּן־אֲחִט֔וּב וּשְׁמ֖וֹ אֶבְיָתָ֑ר וַיִּבְרַ֖ח אַחֲרֵ֥י דָוִֽד׃

‎<span id="021">21</span> ‏וַיַּגֵּ֥ד אֶבְיָתָ֖ר לְדָוִ֑ד כִּ֚י הָרַ֣ג
שָׁא֔וּל אֵ֖ת כֹּהֲנֵ֥י יְהוָֽה׃

‎<span id="022">22</span> ‏וַיֹּ֨אמֶר דָּוִ֜ד לְאֶבְיָתָ֗ר יָדַ֜עְתִּי
בַּיּ֤וֹם הַהוּא֙ כִּֽי־שָׁם֙ דויג דּוֹאֵ֣ג הָאֲדֹמִ֔י כִּֽי־הַגֵּ֥ד
יַגִּ֖יד לְשָׁא֑וּל אָנֹכִ֣י סַבֹּ֔תִי בְּכָל־נֶ֖פֶשׁ בֵּ֥ית אָבִֽיךָ׃

‎<span id="023">23</span> ‏שְׁבָ֤ה אִתִּי֙ אַל־תִּירָ֔א כִּ֛י
אֲשֶׁר־יְבַקֵּ֥שׁ אֶת־נַפְשִׁ֖י יְבַקֵּ֣שׁ אֶת־נַפְשֶׁ֑ךָ
כִּֽי־מִשְׁמֶ֥רֶת אַתָּ֖ה עִמָּדִֽי׃

1 wayyēleḵə dāwiḏ miššām wayyimmālēṭ ’el-mə‘āraṯ ‘ăḏullām wayyišəmə‘û
’eḥāyw wəḵāl-bêṯ ’āḇîw wayyērəḏû ’ēlāyw šāmmâ:

2 wayyiṯəqabəṣû ’ēlāyw kāl-’îš māṣwōq wəḵāl-’îš ’ăšer-lwō nōše’
wəḵāl-’îš mar-nefeš wayəhî ‘ălêhem ləśār wayyihəyû ‘immwō
kə’arəb<sup>a</sup>‘ mē’wōṯ ’îš:

3 wayyēleḵə dāwiḏ miššām miṣəpēh mwō’āḇ wayyō’mer\| ’el-meleḵə mwō’āḇ
yēṣē’-nā’ ’āḇî wə’immî ’itəḵem ‘aḏ ’ăšer ’ēḏ<sup>a</sup>‘
mah-yy<sup>a</sup>‘ăśeh-llî ’ĕlōhîm:

4 wayyanəḥēm ’eṯ-pənê meleḵə mwō’āḇ wayyēšəḇû ‘immwō kāl-yəmê
hĕywōṯ-dāwiḏ bamməṣûḏâ: s

5 wayyō’mer gāḏ hannāḇî’ ’el-dāwiḏ lō’ ṯēšēḇ bamməṣûḏâ lēḵə ûḇā’ṯā-lləḵā
’ereṣ yəhûḏâ wayyēleḵə dāwiḏ wayyāḇō’ y<sup>a</sup>‘ar ḥāreṯ: s

6 wayyišəm<sup>a</sup>‘ šā’ûl kî nwōḏ<sup>a</sup>‘ dāwiḏ wa’ănāšîm ’ăšer
’itwō wəšā’ûl ywōšēḇ bagiḇə‘â t<sup>a</sup>ḥaṯ-hā’ešel bārāmâ
w<sup>a</sup>ḥănîṯwō ḇəyāḏwō wəḵāl-‘ăḇāḏāyw niṣṣāḇîm ‘ālāyw:

7 wayyō’mer šā’ûl l<sup>a</sup>‘ăḇāḏāyw hanniṣṣāḇîm ‘ālāyw šimə‘û-nā’
bənê yəmînî gam-ləḵulləḵem yitēn ben-yišay śāḏwōṯ ûḵərāmîm ləḵulləḵem
yāśîm śārê ’ălāfîm wəśārê mē’wōṯ:

8 kî qəšarətem kulləḵem ‘ālay wə’ên-gōleh ’eṯ-’āzənî biḵərāṯ-bənî
‘im-ben-yišay wə’ên-ḥōleh mikem ‘ālay wəḡōleh ’eṯ-’āzənî kî hēqîm bənî
’eṯ-‘aḇədî ‘ālay lə’ōrēḇ kayywōm hazzeh: s

9 wayy<sup>a</sup>‘an dō’ēḡ hā’ăḏōmî wəhû’ niṣṣāḇ ‘al-‘aḇəḏê-šā’ûl
wayyō’mar rā’îṯî ’eṯ-ben-yišay bā’ nōḇeh ’el-’ăḥîmeleḵə ben-’ăḥiṭûḇ:

10 wayyišə’al-lwō bayhwâ wəṣêḏâ nāṯan lwō wə’ēṯ ḥereḇ gāləyāṯ hapəlišətî
nāṯan lwō:

11 wayyišəl<sup>a</sup>ḥ hammeleḵə liqərō’ ’eṯ-’ăḥîmeleḵə ben-’ăḥîṭûḇ
hakōhēn wə’ēṯ kāl-bêṯ ’āḇîw hakōhănîm ’ăšer bənōḇ wayyāḇō’û ḵullām
’el-hammeleḵə: s

12 wayyō’mer šā’ûl šəm<sup>a</sup>‘-nā’ ben-’ăḥîṭûḇ wayyō’mer hinənî
’ăḏōnî:

13 wayyō’mer ’ēlāw ’ēlāyw šā’ûl lāmmâ qəšarətem ‘ālay ’atâ ûḇen-yišāy
bəṯitəḵā lwō leḥem wəḥereḇ wəšā’wōl lwō bē’lōhîm lāqûm ’ēlay lə’ōrēḇ
kayywōm hazzeh: s

14 wayy<sup>a</sup>‘an ’ăḥîmeleḵə ’eṯ-hammeleḵə wayyō’mar ûmî
ḇəḵāl-‘ăḇāḏeyḵā kəḏāwiḏ ne’ĕmān w<sup>a</sup>ḥăṯan hammeleḵə wəsār
’el-mišəm<sup>a</sup>‘əteḵā wəniḵəbāḏ bəḇêṯeḵā:

15 hayywōm h<sup>a</sup>ḥillōṯî lišə’wōl- lišə’āl- lwō ḇē’lōhîm ḥālîlâ
llî ’al-yāśēm hammeleḵə bə‘aḇədwō ḏāḇār bəḵāl-bêṯ ’āḇî kî
lō’-yāḏ<sup>a</sup>‘ ‘aḇədəḵā bəḵāl-zō’ṯ dāḇār qāṭōn ’wō ḡāḏwōl:

16 wayyō’mer hammeleḵə mwōṯ tāmûṯ ’ăḥîmeleḵə ’atâ wəḵāl-bêṯ ’āḇîḵā:

17 wayyō’mer hammeleḵə lārāṣîm hanniṣṣāḇîm ‘ālāyw sōbû wəhāmîṯû\| kōhănê
yəhwâ kî ḡam-yāḏām ‘im-dāwiḏ wəḵî yāḏə‘û kî-ḇōrēḥa hû’ wəlō’ ḡālû
’eṯ-’āzənwō ’āzənî wəlō’-’āḇû ‘aḇəḏê hammeleḵə lišəlōḥa ’eṯ-yāḏām
lifəḡō‘a bəḵōhănê yəhwâ: s

18 wayyō’mer hammeleḵə ləḏwōyēḡ ləḏwō’ēḡ sōḇ ’atâ ûfəḡ<sup>a</sup>‘
bakōhănîm wayyissōḇ dwōyēḡ dwō’ēḡ hā’ăḏōmî wayyifəg<sup>a</sup>‘-hû’
bakōhănîm wayyāmeṯ\| bayywōm hahû’ šəmōnîm w<sup>a</sup>ḥămiššâ ’îš
nōśē’ ’ēfwōḏ bāḏ:

19 wə’ēṯ nōḇ ‘îr-hakōhănîm hikâ ləfî-ḥereḇ mē’îš wə‘aḏ-’iššâ mē‘wōlēl
wə‘aḏ-ywōnēq wəšwōr w<sup>a</sup>ḥămwōr wāśeh ləfî-ḥāreḇ:

20 wayyimmālēṭ bēn-’eḥāḏ la’ăḥîmeleḵə ben-’ăḥiṭûḇ ûšəmwō ’eḇəyāṯār
wayyiḇər<sup>a</sup>ḥ ’<sup>a</sup>ḥărê ḏāwiḏ:

21 wayyagēḏ ’eḇəyāṯār ləḏāwiḏ kî hāraḡ šā’ûl ’ēṯ kōhănê yəhwâ:

22 wayyō’mer dāwiḏ lə’eḇəyāṯār yāḏ<sup>a</sup>‘ətî bayywōm hahû’ kî-šām
dwōyēḡ dwō’ēḡ hā’ăḏōmî kî-hagēḏ yagîḏ ləšā’ûl ’ānōḵî sabōṯî bəḵāl-nefeš
bêṯ ’āḇîḵā:

23 šəḇâ ’itî ’al-tîrā’ kî ’ăšer-yəḇaqqēš ’eṯ-nafəšî yəḇaqqēš
’eṯ-nafəšeḵā kî-mišəmereṯ ’atâ ‘immāḏî:

------------------------------------------------------------------------

[Next: 1 Samuel (1 Shmuel) Chapter 23](sa1023.md)
