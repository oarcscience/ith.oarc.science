[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc003)  [KJV](../kjv/ecc003)  [Sep](../sep/ecc003) 
[Vul](../vul/ecc003)   
  
[Ecclesiastes (Qohelet) Index](ecc)  
  [Previous](ecc002)  [Next](ecc004) 

------------------------------------------------------------------------

### Tanach (Hebrew): Ecclesiastes (Qohelet) Chapter 3

‎<span id="001">1</span> ‏לַכֹּ֖ל זְמָ֑ן וְעֵ֥ת לְכָל־חֵ֖פֶץ תַּ֥חַת
הַשָּׁמָֽיִם׃ ס

‎<span id="002">2</span> ‏עֵ֥ת לָלֶ֖דֶת וְעֵ֣ת לָמ֑וּת עֵ֣ת לָטַ֔עַת
וְעֵ֖ת לַעֲק֥וֹר נָטֽוּעַ׃

‎<span id="003">3</span> ‏עֵ֤ת לַהֲרוֹג֙ וְעֵ֣ת לִרְפּ֔וֹא עֵ֥ת
לִפְר֖וֹץ וְעֵ֥ת לִבְנֽוֹת׃

‎<span id="004">4</span> ‏עֵ֤ת לִבְכּוֹת֙ וְעֵ֣ת לִשְׂח֔וֹק עֵ֥ת סְפ֖וֹד
וְעֵ֥ת רְקֽוֹד׃

‎<span id="005">5</span> ‏עֵ֚ת לְהַשְׁלִ֣יךְ אֲבָנִ֔ים וְעֵ֖ת כְּנ֣וֹס
אֲבָנִ֑ים עֵ֣ת לַחֲב֔וֹק וְעֵ֖ת לִרְחֹ֥ק מֵחַבֵּֽק׃

‎<span id="006">6</span> ‏עֵ֤ת לְבַקֵּשׁ֙ וְעֵ֣ת לְאַבֵּ֔ד עֵ֥ת
לִשְׁמ֖וֹר וְעֵ֥ת לְהַשְׁלִֽיךְ׃

‎<span id="007">7</span> ‏עֵ֤ת לִקְר֙וֹעַ֙ וְעֵ֣ת לִתְפּ֔וֹר עֵ֥ת
לַחֲשׁ֖וֹת וְעֵ֥ת לְדַבֵּֽר׃

‎<span id="008">8</span> ‏עֵ֤ת לֶֽאֱהֹב֙ וְעֵ֣ת לִשְׂנֹ֔א עֵ֥ת
מִלְחָמָ֖ה וְעֵ֥ת שָׁלֽוֹם׃ ס

‎<span id="009">9</span> ‏מַה־יִּתְרוֹן֙ הָֽעוֹשֶׂ֔ה בַּאֲשֶׁ֖ר ה֥וּא
עָמֵֽל׃

‎<span id="010">10</span> ‏רָאִ֣יתִי אֶת־הָֽעִנְיָ֗ן אֲשֶׁ֨ר נָתַ֧ן
אֱלֹהִ֛ים לִבְנֵ֥י הָאָדָ֖ם לַעֲנ֥וֹת בּֽוֹ׃

‎<span id="011">11</span> ‏אֶת־הַכֹּ֥ל עָשָׂ֖ה יָפֶ֣ה בְעִתּ֑וֹ גַּ֤ם
אֶת־הָעֹלָם֙ נָתַ֣ן בְּלִבָּ֔ם מִבְּלִ֞י אֲשֶׁ֧ר לֹא־יִמְצָ֣א הָאָדָ֗ם
אֶת־הַֽמַּעֲשֶׂ֛ה אֲשֶׁר־עָשָׂ֥ה הָאֱלֹהִ֖ים מֵרֹ֥אשׁ וְעַד־סֽוֹף׃

‎<span id="012">12</span> ‏יָדַ֕עְתִּי כִּ֛י אֵ֥ין ט֖וֹב בָּ֑ם כִּ֣י
אִם־לִשְׂמ֔וֹחַ וְלַעֲשׂ֥וֹת ט֖וֹב בְּחַיָּֽיו׃

‎<span id="013">13</span> ‏וְגַ֤ם כָּל־הָאָדָם֙ שֶׁיֹּאכַ֣ל וְשָׁתָ֔ה
וְרָאָ֥ה ט֖וֹב בְּכָל־עֲמָל֑וֹ מַתַּ֥ת אֱלֹהִ֖ים הִֽיא׃

‎<span id="014">14</span> ‏יָדַ֗עְתִּי כִּ֠י כָּל־אֲשֶׁ֨ר יַעֲשֶׂ֤ה
הָאֱלֹהִים֙ ה֚וּא יִהְיֶ֣ה לְעוֹלָ֔ם עָלָיו֙ אֵ֣ין לְהוֹסִ֔יף
וּמִמֶּ֖נּוּ אֵ֣ין לִגְרֹ֑עַ וְהָאֱלֹהִ֣ים עָשָׂ֔ה שֶׁיִּֽרְא֖וּ
מִלְּפָנָֽיו׃

‎<span id="015">15</span> ‏מַה־שֶּֽׁהָיָה֙ כְּבָ֣ר ה֔וּא וַאֲשֶׁ֥ר
לִהְי֖וֹת כְּבָ֣ר הָיָ֑ה וְהָאֱלֹהִ֖ים יְבַקֵּ֥שׁ אֶת־נִרְדָּֽף׃

‎<span id="016">16</span> ‏וְע֥וֹד רָאִ֖יתִי תַּ֣חַת הַשָּׁ֑מֶשׁ מְק֤וֹם
הַמִּשְׁפָּט֙ שָׁ֣מָּה הָרֶ֔שַׁע וּמְק֥וֹם הַצֶּ֖דֶק שָׁ֥מָּה הָרָֽשַׁע׃

‎<span id="017">17</span> ‏אָמַ֤רְתִּֽי אֲנִי֙ בְּלִבִּ֔י
אֶת־הַצַּדִּיק֙ וְאֶת־הָ֣רָשָׁ֔ע יִשְׁפֹּ֖ט הָאֱלֹהִ֑ים כִּי־עֵ֣ת
לְכָל־חֵ֔פֶץ וְעַ֥ל כָּל־הַֽמַּעֲשֶׂ֖ה שָֽׁם׃

‎<span id="018">18</span> ‏אָמַ֤רְתִּֽי אֲנִי֙ בְּלִבִּ֔י עַל־דִּבְרַת֙
בְּנֵ֣י הָאָדָ֔ם לְבָרָ֖ם הָאֱלֹהִ֑ים וְלִרְא֕וֹת שְׁהֶם־בְּהֵמָ֥ה
הֵ֖מָּה לָהֶֽם׃

‎<span id="019">19</span> ‏כִּי֩ מִקְרֶ֨ה בְֽנֵי־הָאָדָ֜ם וּמִקְרֶ֣ה
הַבְּהֵמָ֗ה וּמִקְרֶ֤ה אֶחָד֙ לָהֶ֔ם כְּמ֥וֹת זֶה֙ כֵּ֣ן מ֣וֹת זֶ֔ה
וְר֥וּחַ אֶחָ֖ד לַכֹּ֑ל וּמוֹתַ֨ר הָאָדָ֤ם מִן־הַבְּהֵמָה֙ אָ֔יִן כִּ֥י
הַכֹּ֖ל הָֽבֶל׃

‎<span id="020">20</span> ‏הַכֹּ֥ל הוֹלֵ֖ךְ אֶל־מָק֣וֹם אֶחָ֑ד הַכֹּל֙
הָיָ֣ה מִן־הֶֽעָפָ֔ר וְהַכֹּ֖ל שָׁ֥ב אֶל־הֶעָפָֽר׃

‎<span id="021">21</span> ‏מִ֣י יוֹדֵ֗עַ ר֚וּחַ בְּנֵ֣י הָאָדָ֔ם
הָעֹלָ֥ה הִ֖יא לְמָ֑עְלָה וְר֙וּחַ֙ הַבְּהֵמָ֔ה הַיֹּרֶ֥דֶת הִ֖יא
לְמַ֥טָּה לָאָֽרֶץ׃

‎<span id="022">22</span> ‏וְרָאִ֗יתִי כִּ֣י אֵ֥ין טוֹב֙ מֵאֲשֶׁ֨ר
יִשְׂמַ֤ח הָאָדָם֙ בְּֽמַעֲשָׂ֔יו כִּי־ה֖וּא חֶלְק֑וֹ כִּ֣י מִ֤י
יְבִיאֶ֙נּוּ֙ לִרְא֔וֹת בְּמֶ֖ה שֶׁיִּהְיֶ֥ה אַחֲרָֽיו׃

1 lakōl zəmān wə‘ēṯ ləḵāl-ḥēfeṣ t<sup>a</sup>ḥaṯ haššāmāyim: s

2 ‘ēṯ lāleḏeṯ wə‘ēṯ lāmûṯ ‘ēṯ lāṭ<sup>a</sup>‘aṯ wə‘ēṯ
l<sup>a</sup>‘ăqwōr nāṭû‘a:

3 ‘ēṯ lahărwōḡ wə‘ēṯ lirəpwō’ ‘ēṯ lifərwōṣ wə‘ēṯ liḇənwōṯ:

4 ‘ēṯ liḇəkwōṯ wə‘ēṯ liśəḥwōq ‘ēṯ səfwōḏ wə‘ēṯ rəqwōḏ:

5 ‘ēṯ ləhašəlîḵə ’ăḇānîm wə‘ēṯ kənwōs ’ăḇānîm ‘ēṯ l<sup>a</sup>ḥăḇwōq
wə‘ēṯ lirəḥōq mēḥabēq:

6 ‘ēṯ ləḇaqqēš wə‘ēṯ lə’abēḏ ‘ēṯ lišəmwōr wə‘ēṯ ləhašəlîḵə:

7 ‘ēṯ liqərwō‘a wə‘ēṯ liṯəpwōr ‘ēṯ l<sup>a</sup>ḥăšwōṯ wə‘ēṯ ləḏabēr:

8 ‘ēṯ le’ĕhōḇ wə‘ēṯ liśənō’ ‘ēṯ miləḥāmâ wə‘ēṯ šālwōm: s

9 mah-yyiṯərwōn hā‘wōśeh ba’ăšer hû’ ‘āmēl:

10 rā’îṯî ’eṯ-hā‘inəyān ’ăšer nāṯan ’ĕlōhîm liḇənê hā’āḏām
l<sup>a</sup>‘ănwōṯ bwō:

11 ’eṯ-hakōl ‘āśâ yāfeh ḇə‘itwō gam ’eṯ-hā‘ōlām nāṯan bəlibām mibəlî
’ăšer lō’-yiməṣā’ hā’āḏām ’eṯ-hamm<sup>a</sup>‘ăśeh ’ăšer-‘āśâ hā’ĕlōhîm
mērō’š wə‘aḏ-swōf:

12 yāḏ<sup>a</sup>‘ətî kî ’ên ṭwōḇ bām kî ’im-liśəmwōḥa
wəl<sup>a</sup>‘ăśwōṯ ṭwōḇ bəḥayyāyw:

13 wəḡam kāl-hā’āḏām šeyyō’ḵal wəšāṯâ wərā’â ṭwōḇ bəḵāl-‘ămālwō mataṯ
’ĕlōhîm hî’:

14 yāḏ<sup>a</sup>‘ətî kî kāl-’ăšer y<sup>a</sup>‘ăśeh hā’ĕlōhîm hû’
yihəyeh lə‘wōlām ‘ālāyw ’ên ləhwōsîf ûmimmennû ’ên liḡərō‘a wəhā’ĕlōhîm
‘āśâ šeyyirə’û milləfānāyw:

15 mah-ššehāyâ kəḇār hû’ wa’ăšer lihəywōṯ kəḇār hāyâ wəhā’ĕlōhîm
yəḇaqqēš ’eṯ-nirədāf:

16 wə‘wōḏ rā’îṯî t<sup>a</sup>ḥaṯ haššāmeš məqwōm hammišəpāṭ šāmmâ
hāreš<sup>a</sup>‘ ûməqwōm haṣṣeḏeq šāmmâ hārāš<sup>a</sup>‘:

17 ’āmarətî ’ănî bəlibî ’eṯ-haṣṣadîq wə’eṯ-hārāšā‘ yišəpōṭ hā’ĕlōhîm
kî-‘ēṯ ləḵāl-ḥēfeṣ wə‘al kāl-hamm<sup>a</sup>‘ăśeh šām:

18 ’āmarətî ’ănî bəlibî ‘al-diḇəraṯ bənê hā’āḏām ləḇārām hā’ĕlōhîm
wəlirə’wōṯ šəhem-bəhēmâ hēmmâ lâem:

19 kî miqəreh ḇənê-hā’āḏām ûmiqəreh habəhēmâ ûmiqəreh ’eḥāḏ lâem kəmwōṯ
zeh kēn mwōṯ zeh wərûḥa ’eḥāḏ lakōl ûmwōṯar hā’āḏām min-habəhēmâ ’āyin
kî hakōl hāḇel:

20 hakōl hwōlēḵə ’el-māqwōm ’eḥāḏ hakōl hāyâ min-he‘āfār wəhakōl šāḇ
’el-he‘āfār:

21 mî ywōḏē‘a rûḥa bənê hā’āḏām hā‘ōlâ hî’ ləmā‘əlâ wərûḥa habəhēmâ
hayyōreḏeṯ hî’ ləmaṭṭâ lā’āreṣ:

22 wərā’îṯî kî ’ên ṭwōḇ mē’ăšer yiśəm<sup>a</sup>ḥ hā’āḏām
bəm<sup>a</sup>‘ăśāyw kî-hû’ ḥeləqwō kî mî yəḇî’ennû lirə’wōṯ bəmeh
šeyyihəyeh ’<sup>a</sup>ḥărāyw:

------------------------------------------------------------------------

[Next: Ecclesiastes (Qohelet) Chapter 4](ecc004)
