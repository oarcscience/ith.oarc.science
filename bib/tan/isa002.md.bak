[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa002)  [KJV](../kjv/isa002)  [Sep](../sep/isa002.md) 
[Vul](../vul/isa002.md)   
  
[Isaiah (Yisheyah) Index](isa.md)  
  [Previous](isa001)  [Next](isa003.md) 

------------------------------------------------------------------------

### Tanach (Hebrew): Isaiah (Yisheyah) Chapter 2

‎<span id="001">1</span> ‏הַדָּבָר֙ אֲשֶׁ֣ר חָזָ֔ה יְשַֽׁעְיָ֖הוּ
בֶּן־אָמ֑וֹץ עַל־יְהוּדָ֖ה וִירוּשָׁלִָֽם׃

‎<span id="002">2</span> ‏וְהָיָ֣ה׀ בְּאַחֲרִ֣ית הַיָּמִ֗ים נָכ֨וֹן
יִֽהְיֶ֜ה הַ֤ר בֵּית־יְהוָה֙ בְּרֹ֣אשׁ הֶהָרִ֔ים וְנִשָּׂ֖א מִגְּבָע֑וֹת
וְנָהֲר֥וּ אֵלָ֖יו כָּל־הַגּוֹיִֽם׃

‎<span id="003">3</span> ‏וְֽהָלְכ֞וּ עַמִּ֣ים רַבִּ֗ים וְאָמְרוּ֙
לְכ֣וּ׀ וְנַעֲלֶ֣ה אֶל־הַר־יְהוָ֗ה אֶל־בֵּית֙ אֱלֹהֵ֣י יַעֲקֹ֔ב
וְיֹרֵ֙נוּ֙ מִדְּרָכָ֔יו וְנֵלְכָ֖ה בְּאֹרְחֹתָ֑יו כִּ֤י מִצִּיּוֹן֙
תֵּצֵ֣א תוֹרָ֔ה וּדְבַר־יְהוָ֖ה מִירוּשָׁלִָֽם׃

‎<span id="004">4</span> ‏וְשָׁפַט֙ בֵּ֣ין הַגּוֹיִ֔ם וְהוֹכִ֖יחַ
לְעַמִּ֣ים רַבִּ֑ים וְכִתְּת֨וּ חַרְבוֹתָ֜ם לְאִתִּ֗ים
וַחֲנִיתֽוֹתֵיהֶם֙ לְמַזְמֵר֔וֹת לֹא־יִשָּׂ֨א ג֤וֹי אֶל־גּוֹי֙ חֶ֔רֶב
וְלֹא־יִלְמְד֥וּ ע֖וֹד מִלְחָמָֽה׃ פ

‎<span id="005">5</span> ‏בֵּ֖ית יַעֲקֹ֑ב לְכ֥וּ וְנֵלְכָ֖ה בְּא֥וֹר
יְהוָֽה׃

‎<span id="006">6</span> ‏כִּ֣י נָטַ֗שְׁתָּה עַמְּךָ֙ בֵּ֣ית יַעֲקֹ֔ב
כִּ֤י מָלְאוּ֙ מִקֶּ֔דֶם וְעֹֽנְנִ֖ים כַּפְּלִשְׁתִּ֑ים וּבְיַלְדֵ֥י
נָכְרִ֖ים יַשְׂפִּֽיקוּ׃

‎<span id="007">7</span> ‏וַתִּמָּלֵ֤א אַרְצוֹ֙ כֶּ֣סֶף וְזָהָ֔ב וְאֵ֥ין
קֵ֖צֶה לְאֹצְרֹתָ֑יו וַתִּמָּלֵ֤א אַרְצוֹ֙ סוּסִ֔ים וְאֵ֥ין קֵ֖צֶה
לְמַרְכְּבֹתָֽיו׃

‎<span id="008">8</span> ‏וַתִּמָּלֵ֥א אַרְצ֖וֹ אֱלִילִ֑ים לְמַעֲשֵׂ֤ה
יָדָיו֙ יִֽשְׁתַּחֲו֔וּ לַאֲשֶׁ֥ר עָשׂ֖וּ אֶצְבְּעֹתָֽיו׃

‎<span id="009">9</span> ‏וַיִּשַּׁ֥ח אָדָ֖ם וַיִּשְׁפַּל־אִ֑ישׁ
וְאַל־תִּשָּׂ֖א לָהֶֽם׃

‎<span id="010">10</span> ‏בּ֣וֹא בַצּ֔וּר וְהִטָּמֵ֖ן בֶּֽעָפָ֑ר
מִפְּנֵי֙ פַּ֣חַד יְהוָ֔ה וּמֵהֲדַ֖ר גְּאֹנֽוֹ׃

‎<span id="011">11</span> ‏עֵינֵ֞י גַּבְה֤וּת אָדָם֙ שָׁפֵ֔ל וְשַׁ֖ח
ר֣וּם אֲנָשִׁ֑ים וְנִשְׂגַּ֧ב יְהוָ֛ה לְבַדּ֖וֹ בַּיּ֥וֹם הַהֽוּא׃ ס

‎<span id="012">12</span> ‏כִּ֣י י֞וֹם לַיהוָ֧ה צְבָא֛וֹת עַ֥ל
כָּל־גֵּאֶ֖ה וָרָ֑ם וְעַ֖ל כָּל־נִשָּׂ֥א וְשָׁפֵֽל׃

‎<span id="013">13</span> ‏וְעַל֙ כָּל־אַרְזֵ֣י הַלְּבָנ֔וֹן הָרָמִ֖ים
וְהַנִּשָּׂאִ֑ים וְעַ֖ל כָּל־אַלּוֹנֵ֥י הַבָּשָֽׁן׃

‎<span id="014">14</span> ‏וְעַ֖ל כָּל־הֶהָרִ֣ים הָרָמִ֑ים וְעַ֖ל
כָּל־הַגְּבָע֥וֹת הַנִּשָּׂאֽוֹת׃

‎<span id="015">15</span> ‏וְעַ֖ל כָּל־מִגְדָּ֣ל גָּבֹ֑הַ<sup>1</sup>
וְעַ֖ל כָּל־חוֹמָ֥ה בְצוּרָֽה׃

‎<span id="016">16</span> ‏וְעַ֖ל כָּל־אֳנִיּ֣וֹת תַּרְשִׁ֑ישׁ וְעַ֖ל
כָּל־שְׂכִיּ֥וֹת הַחֶמְדָּֽה׃

‎<span id="017">17</span> ‏וְשַׁח֙ גַּבְה֣וּת הָאָדָ֔ם וְשָׁפֵ֖ל ר֣וּם
אֲנָשִׁ֑ים וְנִשְׂגַּ֧ב יְהוָ֛ה לְבַדּ֖וֹ בַּיּ֥וֹם הַהֽוּא׃

‎<span id="018">18</span> ‏וְהָאֱלִילִ֖ים כָּלִ֥יל יַחֲלֹֽף׃

‎<span id="019">19</span> ‏וּבָ֙אוּ֙ בִּמְעָר֣וֹת צֻרִ֔ים וּבִמְחִלּ֖וֹת
עָפָ֑ר מִפְּנֵ֞י פַּ֤חַד יְהוָה֙ וּמֵהֲדַ֣ר גְּאוֹנ֔וֹ בְּקוּמ֖וֹ
לַעֲרֹ֥ץ הָאָֽרֶץ׃

‎<span id="020">20</span> ‏בַּיּ֤וֹם הַהוּא֙ יַשְׁלִ֣יךְ הָאָדָ֔ם אֵ֚ת
אֱלִילֵ֣י כַסְפּ֔וֹ וְאֵ֖ת אֱלִילֵ֣י זְהָב֑וֹ אֲשֶׁ֤ר עָֽשׂוּ־לוֹ֙
לְהִֽשְׁתַּחֲוֹ֔ת לַחְפֹּ֥ר פֵּר֖וֹת וְלָעֲטַלֵּפִֽים׃

‎<span id="021">21</span> ‏לָבוֹא֙ בְּנִקְר֣וֹת הַצֻּרִ֔ים וּבִסְעִפֵ֖י
הַסְּלָעִ֑ים מִפְּנֵ֞י פַּ֤חַד יְהוָה֙ וּמֵהֲדַ֣ר גְּאוֹנ֔וֹ בְּקוּמ֖וֹ
לַעֲרֹ֥ץ הָאָֽרֶץ׃

‎<span id="022">22</span> ‏חִדְל֤וּ לָכֶם֙ מִן־הָ֣אָדָ֔ם אֲשֶׁ֥ר
נְשָׁמָ֖ה בְּאַפּ֑וֹ כִּֽי־בַמֶּ֥ה נֶחְשָׁ֖ב הֽוּא׃ פ

1 hadāḇār ’ăšer ḥāzâ yəš<sup>a</sup>‘əyâû ben-’āmwōṣ ‘al-yəhûḏâ
wîrûšālāim:

2 wəhāyâ\| bə’<sup>a</sup>ḥărîṯ hayyāmîm nāḵwōn yihəyeh har bêṯ-yəhwâ
bərō’š hehārîm wəniśśā’ migəḇā‘wōṯ wənâărû ’ēlāyw kāl-hagwōyim:

3 wəhāləḵû ‘ammîm rabîm wə’āmərû ləḵû\| wən<sup>a</sup>‘ăleh
’el-har-yəhwâ ’el-bêṯ ’ĕlōhê y<sup>a</sup>‘ăqōḇ wəyōrēnû midərāḵāyw
wənēləḵâ bə’ōrəḥōṯāyw kî miṣṣîywōn tēṣē’ ṯwōrâ ûḏəḇar-yəhwâ mîrûšālāim:

4 wəšāfaṭ bên hagwōyim wəhwōḵîḥa lə‘ammîm rabîm wəḵitəṯû ḥarəḇwōṯām
lə’itîm w<sup>a</sup>ḥănîṯwōṯêhem ləmazəmērwōṯ lō’-yiśśā’ ḡwōy ’el-gwōy
ḥereḇ wəlō’-yiləməḏû ‘wōḏ miləḥāmâ: f

5 bêṯ y<sup>a</sup>‘ăqōḇ ləḵû wənēləḵâ bə’wōr yəhwâ:

6 kî nāṭašətâ ‘amməḵā bêṯ y<sup>a</sup>‘ăqōḇ kî mālə’û miqqeḏem
wə‘ōnənîm kapəlišətîm ûḇəyaləḏê nāḵərîm yaśəpîqû:

7 watimmālē’ ’arəṣwō kesef wəzâāḇ wə’ên qēṣeh lə’ōṣərōṯāyw watimmālē’
’arəṣwō sûsîm wə’ên qēṣeh ləmarəkəḇōṯāyw:

8 watimmālē’ ’arəṣwō ’ĕlîlîm ləm<sup>a</sup>‘ăśēh yāḏāyw
yišət<sup>a</sup>ḥăwû la’ăšer ‘āśû ’eṣəbə‘ōṯāyw:

9 wayyišš<sup>a</sup>ḥ ’āḏām wayyišəpal-’îš wə’al-tiśśā’ lâem:

10 bwō’ ḇaṣṣûr wəhiṭṭāmēn be‘āfār mipənê p<sup>a</sup>ḥaḏ yəhwâ ûmēhăḏar
gə’ōnwō:

11 ‘ênê gaḇəhûṯ ’āḏām šāfēl wəš<sup>a</sup>ḥ rûm ’ănāšîm wəniśəgaḇ yəhwâ
ləḇadwō bayywōm hahû’: s

12 kî ywōm layhwâ ṣəḇā’wōṯ ‘al kāl-gē’eh wārām wə‘al kāl-niśśā’ wəšāfēl:

13 wə‘al kāl-’arəzê halləḇānwōn hārāmîm wəhanniśśā’îm wə‘al kāl-’allwōnê
habāšān:

14 wə‘al kāl-hehārîm hārāmîm wə‘al kāl-hagəḇā‘wōṯ hanniśśā’wōṯ:

15 wə‘al kāl-miḡədāl gāḇōha<sup>1</sup> wə‘al kāl-ḥwōmâ ḇəṣûrâ:

16 wə‘al kāl-’ŏnîywōṯ tarəšîš wə‘al kāl-śəḵîywōṯ h<sup>a</sup>ḥemədâ:

17 wəš<sup>a</sup>ḥ gaḇəhûṯ hā’āḏām wəšāfēl rûm ’ănāšîm wəniśəgaḇ yəhwâ
ləḇadwō bayywōm hahû’:

18 wəhā’ĕlîlîm kālîl y<sup>a</sup>ḥălōf:

19 ûḇā’û bimə‘ārwōṯ ṣurîm ûḇiməḥillwōṯ ‘āfār mipənê p<sup>a</sup>ḥaḏ
yəhwâ ûmēhăḏar gə’wōnwō bəqûmwō l<sup>a</sup>‘ărōṣ hā’āreṣ:

20 bayywōm hahû’ yašəlîḵə hā’āḏām ’ēṯ ’ĕlîlê ḵasəpwō wə’ēṯ ’ĕlîlê
zəhāḇwō ’ăšer ‘āśû-lwō ləhišət<sup>a</sup>ḥăwōṯ l<sup>a</sup>ḥəpōr
pērwōṯ wəlā‘ăṭallēfîm:

21 lāḇwō’ bəniqərwōṯ haṣṣurîm ûḇisə‘ifê hassəlā‘îm mipənê
p<sup>a</sup>ḥaḏ yəhwâ ûmēhăḏar gə’wōnwō bəqûmwō l<sup>a</sup>‘ărōṣ
hā’āreṣ:

22 ḥiḏəlû lāḵem min-hā’āḏām ’ăšer nəšāmâ bə’apwō kî-ḇammeh neḥəšāḇ hû’:
f

------------------------------------------------------------------------

[Next: Isaiah (Yisheyah) Chapter 3](isa003.md)
