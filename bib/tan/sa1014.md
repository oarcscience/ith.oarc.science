[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1014)  [KJV](../kjv/sa1014)  [Sep](../sep/sa1014) 
[Vul](../vul/sa1014)   
  
[1 Samuel (1 Shmuel) Index](sa1)  
  [Previous](sa1013)  [Next](sa1015) 

------------------------------------------------------------------------

### Tanach (Hebrew): 1 Samuel (1 Shmuel) Chapter 14

‎<span id="001">1</span> ‏וַיְהִ֣י הַיּ֗וֹם וַיֹּ֨אמֶר יוֹנָתָ֤ן
בֶּן־שָׁאוּל֙ אֶל־הַנַּ֙עַר֙ נֹשֵׂ֣א כֵלָ֔יו לְכָ֗ה וְנַעְבְּרָה֙
אֶל־מַצַּ֣ב פְּלִשְׁתִּ֔ים אֲשֶׁ֖ר מֵעֵ֣בֶר הַלָּ֑ז וּלְאָבִ֖יו לֹ֥א
הִגִּֽיד׃

‎<span id="002">2</span> ‏וְשָׁא֗וּל יוֹשֵׁב֙ בִּקְצֵ֣ה הַגִּבְעָ֔ה
תַּ֥חַת הָרִמּ֖וֹן אֲשֶׁ֣ר בְּמִגְר֑וֹן וְהָעָם֙ אֲשֶׁ֣ר עִמּ֔וֹ
כְּשֵׁ֥שׁ מֵא֖וֹת אִֽישׁ׃

‎<span id="003">3</span> ‏וַאֲחִיָּ֣ה בֶן־אֲחִט֡וּב אֲחִ֡י אִיכָב֣וֹד׀
בֶּן־פִּינְחָ֨ס בֶּן־עֵלִ֜י כֹּהֵ֧ן׀ יְהוָ֛ה בְּשִׁל֖וֹ נֹשֵׂ֣א אֵפ֑וֹד
וְהָעָם֙ לֹ֣א יָדַ֔ע כִּ֥י הָלַ֖ךְ יוֹנָתָֽן׃

‎<span id="004">4</span> ‏וּבֵ֣ין הַֽמַּעְבְּר֗וֹת אֲשֶׁ֨ר בִּקֵּ֤שׁ
יֽוֹנָתָן֙ לַֽעֲבֹר֙ עַל־מַצַּ֣ב פְּלִשְׁתִּ֔ים שֵׁן־הַסֶּ֤לַע
מֵהָעֵ֙בֶר֙ מִזֶּ֔ה וְשֵׁן־הַסֶּ֥לַע מֵהָעֵ֖בֶר מִזֶּ֑ה וְשֵׁ֤ם
הָֽאֶחָד֙ בּוֹצֵ֔ץ וְשֵׁ֥ם הָאֶחָ֖ד סֶֽנֶּה׃

‎<span id="005">5</span> ‏הַשֵּׁ֧ן הָאֶחָ֛ד מָצ֥וּק מִצָּפ֖וֹן מ֣וּל
מִכְמָ֑שׂ וְהָאֶחָ֥ד מִנֶּ֖גֶב מ֥וּל גָּֽבַע׃ ס

‎<span id="006">6</span> ‏וַיֹּ֨אמֶר יְהוֹנָתָ֜ן אֶל־הַנַּ֣עַר׀ נֹשֵׂ֣א
כֵלָ֗יו לְכָה֙ וְנַעְבְּרָ֗ה אֶל־מַצַּב֙ הָעֲרֵלִ֣ים הָאֵ֔לֶּה אוּלַ֛י
יַעֲשֶׂ֥ה יְהוָ֖ה לָ֑נוּ כִּ֣י אֵ֤ין לַֽיהוָה֙ מַעְצ֔וֹר לְהוֹשִׁ֥יעַ
בְּרַ֖ב א֥וֹ בִמְעָֽט׃

‎<span id="007">7</span> ‏וַיֹּ֤אמֶר לוֹ֙ נֹשֵׂ֣א כֵלָ֔יו עֲשֵׂ֖ה
כָּל־אֲשֶׁ֣ר בִּלְבָבֶ֑ךָ נְטֵ֣ה לָ֔ךְ הִנְנִ֥י עִמְּךָ֖ כִּלְבָבֶֽךָ׃ ס

‎<span id="008">8</span> ‏וַיֹּ֙אמֶר֙ יְה֣וֹנָתָ֔ן הִנֵּ֛ה אֲנַ֥חְנוּ
עֹבְרִ֖ים אֶל־הָאֲנָשִׁ֑ים וְנִגְלִ֖ינוּ אֲלֵיהֶֽם׃

‎<span id="009">9</span> ‏אִם־כֹּ֤ה יֹֽאמְרוּ֙ אֵלֵ֔ינוּ
דֹּ֕מּוּ<sup>3</sup> עַד־הַגִּיעֵ֖נוּ אֲלֵיכֶ֑ם וְעָמַ֣דְנוּ
תַחְתֵּ֔ינוּ וְלֹ֥א נַעֲלֶ֖ה אֲלֵיהֶֽם׃

‎<span id="010">10</span> ‏וְאִם־כֹּ֨ה יֹאמְר֜וּ עֲל֤וּ עָלֵ֙ינוּ֙
וְעָלִ֔ינוּ כִּֽי־נְתָנָ֥ם יְהוָ֖ה בְּיָדֵ֑נוּ וְזֶה־לָּ֖נוּ הָאֽוֹת׃

‎<span id="011">11</span> ‏וַיִּגָּל֣וּ שְׁנֵיהֶ֔ם אֶל־מַצַּ֖ב
פְּלִשְׁתִּ֑ים וַיֹּאמְר֣וּ פְלִשְׁתִּ֔ים הִנֵּ֤ה עִבְרִים֙ יֹֽצְאִ֔ים
מִן־הַחֹרִ֖ים אֲשֶׁ֥ר הִתְחַבְּאוּ־שָֽׁם׃

‎<span id="012">12</span> ‏וַיַּעֲנוּ֩ אַנְשֵׁ֨י הַמַּצָּבָ֜ה
אֶת־יוֹנָתָ֣ן׀ וְאֶת־נֹשֵׂ֣א כֵלָ֗יו וַיֹּֽאמְרוּ֙ עֲל֣וּ אֵלֵ֔ינוּ
וְנוֹדִ֥יעָה אֶתְכֶ֖ם דָּבָ֑ר פוַיֹּ֨אמֶר יוֹנָתָ֜ן אֶל־נֹשֵׂ֤א כֵלָיו֙
עֲלֵ֣ה אַחֲרַ֔י כִּֽי־נְתָנָ֥ם יְהוָ֖ה בְּיַ֥ד יִשְׂרָאֵֽל׃

‎<span id="013">13</span> ‏וַיַּ֣עַל יוֹנָתָ֗ן עַל־יָדָיו֙
וְעַל־רַגְלָ֔יו וְנֹשֵׂ֥א כֵלָ֖יו אַחֲרָ֑יו וַֽיִּפְּלוּ֙ לִפְנֵ֣י
יוֹנָתָ֔ן וְנֹשֵׂ֥א כֵלָ֖יו מְמוֹתֵ֥ת אַחֲרָֽיו׃

‎<span id="014">14</span> ‏וַתְּהִ֞י הַמַּכָּ֣ה הָרִאשֹׁנָ֗ה אֲשֶׁ֨ר
הִכָּ֧ה יוֹנָתָ֛ן וְנֹשֵׂ֥א כֵלָ֖יו כְּעֶשְׂרִ֣ים אִ֑ישׁ כְּבַחֲצִ֥י
מַעֲנָ֖ה צֶ֥מֶד שָׂדֶֽה׃

‎<span id="015">15</span> ‏וַתְּהִי֩ חֲרָדָ֨ה בַמַּחֲנֶ֤ה בַשָּׂדֶה֙
וּבְכָל־הָעָ֔ם הַמַּצָּב֙ וְהַמַּשְׁחִ֔ית חָרְד֖וּ גַּם־הֵ֑מָּה
וַתִּרְגַּ֣ז הָאָ֔רֶץ וַתְּהִ֖י לְחֶרְדַּ֥ת אֱלֹהִֽים׃

‎<span id="016">16</span> ‏וַיִּרְא֤וּ הַצֹּפִים֙ לְשָׁא֔וּל בְּגִבְעַ֖ת
בִּנְיָמִ֑ן וְהִנֵּ֧ה הֶהָמ֛וֹן נָמ֖וֹג וַיֵּ֥לֶךְ וַהֲלֹֽם׃ פ

‎<span id="017">17</span> ‏וַיֹּ֣אמֶר שָׁא֗וּל לָעָם֙ אֲשֶׁ֣ר אִתּ֔וֹ
פִּקְדוּ־נָ֣א וּרְא֔וּ מִ֖י הָלַ֣ךְ מֵעִמָּ֑נוּ וַֽיִּפְקְד֔וּ וְהִנֵּ֛ה
אֵ֥ין יוֹנָתָ֖ן וְנֹשֵׂ֥א כֵלָֽיו׃

‎<span id="018">18</span> ‏וַיֹּ֤אמֶר שָׁאוּל֙ לַֽאֲחִיָּ֔ה הַגִּ֖ישָׁה
אֲר֣וֹן הָאֱלֹהִ֑ים כִּֽי־הָיָ֞ה אֲר֧וֹן הָאֱלֹהִ֛ים בַּיּ֥וֹם הַה֖וּא
וּבְנֵ֥י יִשְׂרָאֵֽל׃

‎<span id="019">19</span> ‏וַיְהִ֗י עַ֣ד דִּבֶּ֤ר שָׁאוּל֙ אֶל־הַכֹּהֵ֔ן
וְהֶהָמ֗וֹן אֲשֶׁר֙ בְּמַחֲנֵ֣ה פְלִשְׁתִּ֔ים וַיֵּ֥לֶךְ הָל֖וֹךְ וָרָ֑ב
פוַיֹּ֧אמֶר שָׁא֛וּל אֶל־הַכֹּהֵ֖ן אֱסֹ֥ף יָדֶֽךָ׃

‎<span id="020">20</span> ‏וַיִּזָּעֵ֣ק שָׁא֗וּל וְכָל־הָעָם֙ אֲשֶׁ֣ר
אִתּ֔וֹ וַיָּבֹ֖אוּ עַד־הַמִּלְחָמָ֑ה וְהִנֵּ֨ה הָיְתָ֜ה חֶ֤רֶב אִישׁ֙
בְּרֵעֵ֔הוּ מְהוּמָ֖ה גְּדוֹלָ֥ה מְאֹֽד׃

‎<span id="021">21</span> ‏וְהָעִבְרִ֗ים הָי֤וּ לַפְּלִשְׁתִּים֙
כְּאֶתְמ֣וֹל שִׁלְשׁ֔וֹם אֲשֶׁ֨ר עָל֥וּ עִמָּ֛ם בַּֽמַּחֲנֶ֖ה סָבִ֑יב
וְגַם־הֵ֗מָּה לִֽהְיוֹת֙ עִם־יִשְׂרָאֵ֔ל אֲשֶׁ֥ר עִם־שָׁא֖וּל
וְיוֹנָתָֽן׃

‎<span id="022">22</span> ‏וְכֹל֩ אִ֨ישׁ יִשְׂרָאֵ֜ל הַמִּֽתְחַבְּאִ֤ים
בְּהַר־אֶפְרַ֙יִם֙ שָֽׁמְע֔וּ כִּֽי־נָ֖סוּ פְּלִשְׁתִּ֑ים
וַֽיַּדְבְּק֥וּ גַם־הֵ֛מָּה אַחֲרֵיהֶ֖ם בַּמִּלְחָמָֽה׃

‎<span id="023">23</span> ‏וַיּ֧וֹשַׁע יְהוָ֛ה בַּיּ֥וֹם הַה֖וּא
אֶת־יִשְׂרָאֵ֑ל וְהַ֨מִּלְחָמָ֔ה עָבְרָ֖ה אֶת־בֵּ֥ית אָֽוֶן׃

‎<span id="024">24</span> ‏וְאִֽישׁ־יִשְׂרָאֵ֥ל נִגַּ֖שׂ בַּיּ֣וֹם
הַה֑וּא וַיֹּאֶל֩ שָׁא֨וּל אֶת־הָעָ֜ם לֵאמֹ֗ר אָר֣וּר הָ֠אִישׁ
אֲשֶׁר־יֹ֨אכַל לֶ֜חֶם עַד־הָעֶ֗רֶב וְנִקַּמְתִּי֙ מֵאֹ֣יְבַ֔י וְלֹֽא
טָעַ֥ם כָּל־הָעָ֖ם לָֽחֶם׃ ס

‎<span id="025">25</span> ‏וְכָל־הָאָ֖רֶץ בָּ֣אוּ בַיָּ֑עַר וַיְהִ֥י
דְבַ֖שׁ עַל־פְּנֵ֥י הַשָּׂדֶֽה׃

‎<span id="026">26</span> ‏וַיָּבֹ֤א הָעָם֙ אֶל־הַיַּ֔עַר וְהִנֵּ֖ה
הֵ֣לֶךְ דְּבָ֑שׁ וְאֵין־מַשִּׂ֤יג יָדוֹ֙ אֶל־פִּ֔יו כִּֽי־יָרֵ֥א הָעָ֖ם
אֶת־הַשְּׁבֻעָֽה׃

‎<span id="027">27</span> ‏וְיוֹנָתָ֣ן לֹֽא־שָׁמַ֗ע בְּהַשְׁבִּ֣יעַ
אָבִיו֮ אֶת־הָעָם֒ וַיִּשְׁלַ֗ח אֶת־קְצֵ֤ה הַמַּטֶּה֙ אֲשֶׁ֣ר בְּיָד֔וֹ
וַיִּטְבֹּ֥ל אוֹתָ֖הּ בְּיַעְרַ֣ת הַדְּבָ֑שׁ וַיָּ֤שֶׁב יָדוֹ֙
אֶל־פִּ֔יו ותראנה וַתָּאֹ֖רְנָה עֵינָֽיו׃

‎<span id="028">28</span> ‏וַיַּעַן֩ אִ֨ישׁ מֵֽהָעָ֜ם וַיֹּ֗אמֶר
הַשְׁבֵּעַ֩ הִשְׁבִּ֨יעַ אָבִ֤יךָ אֶת־הָעָם֙ לֵאמֹ֔ר אָר֥וּר הָאִ֛ישׁ
אֲשֶׁר־יֹ֥אכַל לֶ֖חֶם הַיּ֑וֹם וַיָּ֖עַף הָעָֽם׃

‎<span id="029">29</span> ‏וַיֹּ֙אמֶר֙ יֽוֹנָתָ֔ן עָכַ֥ר אָבִ֖י
אֶת־הָאָ֑רֶץ רְאוּ־נָא֙ כִּֽי־אֹ֣רוּ עֵינַ֔י כִּ֣י טָעַ֔מְתִּי מְעַ֖ט
דְּבַ֥שׁ הַזֶּֽה׃

‎<span id="030">30</span> ‏אַ֗ף כִּ֡י לוּא֩ אָכֹ֨ל אָכַ֤ל הַיּוֹם֙
הָעָ֔ם מִשְּׁלַ֥ל אֹיְבָ֖יו אֲשֶׁ֣ר מָצָ֑א כִּ֥י עַתָּ֛ה לֹֽא־רָבְתָ֥ה
מַכָּ֖ה בַּפְּלִשְׁתִּֽים׃

‎<span id="031">31</span> ‏וַיַּכּ֞וּ בַּיּ֤וֹם הַהוּא֙
בַּפְּלִשְׁתִּ֔ים מִמִּכְמָ֖שׂ אַיָּלֹ֑נָה וַיָּ֥עַף הָעָ֖ם מְאֹֽד׃

‎<span id="032">32</span> ‏ויעש וַיַּ֤עַט הָעָם֙ אֶל־שלל הַשָּׁלָ֔ל
וַיִּקְח֨וּ צֹ֧אן וּבָקָ֛ר וּבְנֵ֥י בָקָ֖ר וַיִּשְׁחֲטוּ־אָ֑רְצָה
וַיֹּ֥אכַל הָעָ֖ם עַל־הַדָּֽם׃

‎<span id="033">33</span> ‏וַיַּגִּ֤ידוּ לְשָׁאוּל֙ לֵאמֹ֔ר הִנֵּ֥ה
הָעָ֛ם חֹטִ֥אים לַֽיהוָ֖ה לֶאֱכֹ֣ל עַל־הַדָּ֑ם וַיֹּ֣אמֶר בְּגַדְתֶּ֔ם
גֹּֽלּוּ־אֵלַ֥י הַיּ֖וֹם אֶ֥בֶן גְּדוֹלָֽה׃

‎<span id="034">34</span> ‏וַיֹּ֣אמֶר שָׁא֣וּל פֻּ֣צוּ בָעָ֡ם
וַאֲמַרְתֶּ֣ם לָהֶ֡ם הַגִּ֣ישׁוּ אֵלַי֩ אִ֨ישׁ שׁוֹר֜וֹ וְאִ֣ישׁ
שְׂיֵ֗הוּ וּשְׁחַטְתֶּ֤ם בָּזֶה֙ וַאֲכַלְתֶּ֔ם וְלֹֽא־תֶחֶטְא֥וּ
לַֽיהוָ֖ה לֶאֱכֹ֣ל אֶל־הַדָּ֑ם וַיַּגִּ֨שׁוּ כָל־הָעָ֜ם אִ֣ישׁ שׁוֹר֧וֹ
בְיָ֛דוֹ הַלַּ֖יְלָה וַיִּשְׁחֲטוּ־שָֽׁם׃

‎<span id="035">35</span> ‏וַיִּ֧בֶן שָׁא֛וּל מִזְבֵּ֖חַ לַֽיהוָ֑ה
אֹת֣וֹ הֵחֵ֔ל לִבְנ֥וֹת מִזְבֵּ֖חַ לַֽיהוָֽה׃ פ

‎<span id="036">36</span> ‏וַיֹּ֣אמֶר שָׁא֡וּל נֵרְדָ֣ה אַחֲרֵי֩
פְלִשְׁתִּ֨ים׀ לַ֜יְלָה וְֽנָבֹ֥זָה בָהֶ֣ם׀ עַד־א֣וֹר הַבֹּ֗קֶר
וְלֹֽא־נַשְׁאֵ֤ר בָּהֶם֙ אִ֔ישׁ וַיֹּ֣אמְר֔וּ כָּל־הַטּ֥וֹב בְּעֵינֶ֖יךָ
עֲשֵׂ֑ה סוַיֹּ֙אמֶר֙ הַכֹּהֵ֔ן נִקְרְבָ֥ה הֲלֹ֖ם אֶל־הָאֱלֹהִֽים׃

‎<span id="037">37</span> ‏וַיִּשְׁאַ֤ל שָׁאוּל֙ בֵּֽאלֹהִ֔ים הַֽאֵרֵד֙
אַחֲרֵ֣י פְלִשְׁתִּ֔ים הֲתִתְּנֵ֖ם בְּיַ֣ד יִשְׂרָאֵ֑ל וְלֹ֥א עָנָ֖הוּ
בַּיּ֥וֹם הַהֽוּא׃

‎<span id="038">38</span> ‏וַיֹּ֣אמֶר שָׁא֔וּל גֹּ֣שֽׁוּ הֲלֹ֔ם כֹּ֖ל
פִּנּ֣וֹת הָעָ֑ם וּדְע֣וּ וּרְא֔וּ בַּמָּ֗ה הָֽיְתָ֛ה הַחַטָּ֥את
הַזֹּ֖את הַיּֽוֹם׃

‎<span id="039">39</span> ‏כִּ֣י חַי־יְהוָ֗ה הַמּוֹשִׁ֙יעַ֙
אֶת־יִשְׂרָאֵ֔ל כִּ֧י אִם־יֶשְׁנ֛וֹ בְּיוֹנָתָ֥ן בְּנִ֖י כִּ֣י מ֣וֹת
יָמ֑וּת וְאֵ֥ין עֹנֵ֖הוּ מִכָּל־הָעָֽם׃

‎<span id="040">40</span> ‏וַיֹּ֣אמֶר אֶל־כָּל־יִשְׂרָאֵ֗ל אַתֶּם֙
תִּֽהְיוּ֙ לְעֵ֣בֶר אֶחָ֔ד וַֽאֲנִי֙ וְיוֹנָתָ֣ן בְּנִ֔י נִהְיֶ֖ה
לְעֵ֣בֶר אֶחָ֑ד וַיֹּאמְר֤וּ הָעָם֙ אֶל־שָׁא֔וּל הַטּ֥וֹב בְּעֵינֶ֖יךָ
עֲשֵֽׂה׃ ס

‎<span id="041">41</span> ‏וַיֹּ֣אמֶר שָׁא֗וּל אֶל־יְהוָ֛ה אֱלֹהֵ֥י
יִשְׂרָאֵ֖ל הָ֣בָה תָמִ֑ים וַיִּלָּכֵ֧ד יוֹנָתָ֛ן וְשָׁא֖וּל וְהָעָ֥ם
יָצָֽאוּ׃

‎<span id="042">42</span> ‏וַיֹּ֣אמֶר שָׁא֔וּל הַפִּ֕ילוּ בֵּינִ֕י
וּבֵ֖ין יוֹנָתָ֣ן בְּנִ֑י וַיִּלָּכֵ֖ד יוֹנָתָֽן׃

‎<span id="043">43</span> ‏וַיֹּ֤אמֶר שָׁאוּל֙ אֶל־י֣וֹנָתָ֔ן הַגִּ֥ידָה
לִּ֖י מֶ֣ה עָשִׂ֑יתָה וַיַּגֶּד־ל֣וֹ יוֹנָתָ֗ן וַיֹּאמֶר֩ טָעֹ֨ם
טָעַ֜מְתִּי בִּקְצֵ֨ה הַמַּטֶּ֧ה אֲשֶׁר־בְּיָדִ֛י מְעַ֥ט דְּבַ֖שׁ
הִנְנִ֥י אָמֽוּת׃

‎<span id="044">44</span> ‏וַיֹּ֣אמֶר שָׁא֔וּל כֹּֽה־יַעֲשֶׂ֥ה אֱלֹהִ֖ים
וְכֹ֣ה יוֹסִ֑ף כִּֽי־מ֥וֹת תָּמ֖וּת יוֹנָתָֽן׃

‎<span id="045">45</span> ‏וַיֹּ֨אמֶר הָעָ֜ם אֶל־שָׁא֗וּל הֲ‍ֽיוֹנָתָ֤ן׀
יָמוּת֙ אֲשֶׁ֣ר עָ֠שָׂה הַיְשׁוּעָ֨ה הַגְּדוֹלָ֣ה הַזֹּאת֮
בְּיִשְׂרָאֵל֒ חָלִ֗ילָה חַי־יְהוָה֙ אִם־יִפֹּ֞ל מִשַּׂעֲרַ֤ת רֹאשׁוֹ֙
אַ֔רְצָה כִּֽי־עִם־אֱלֹהִ֥ים עָשָׂ֖ה הַיּ֣וֹם הַזֶּ֑ה וַיִּפְדּ֥וּ
הָעָ֛ם אֶת־יוֹנָתָ֖ן וְלֹא־מֵֽת׃ ס

‎<span id="046">46</span> ‏וַיַּ֣עַל שָׁא֔וּל מֵאַחֲרֵ֖י פְּלִשְׁתִּ֑ים
וּפְלִשְׁתִּ֖ים הָלְכ֥וּ לִמְקוֹמָֽם׃

‎<span id="047">47</span> ‏וְשָׁא֛וּל לָכַ֥ד הַמְּלוּכָ֖ה
עַל־יִשְׂרָאֵ֑ל וַיִּלָּ֣חֶם סָבִ֣יב׀ בְּֽכָל־אֹיְבָ֡יו בְּמוֹאָ֣ב׀
וּבִבְנֵי־עַמּ֨וֹן וּבֶאֱד֜וֹם וּבְמַלְכֵ֤י צוֹבָה֙ וּבַפְּלִשְׁתִּ֔ים
וּבְכֹ֥ל אֲשֶׁר־יִפְנֶ֖ה יַרְשִֽׁיעַ׃

‎<span id="048">48</span> ‏וַיַּ֣עַשׂ חַ֔יִל וַיַּ֖ךְ אֶת־עֲמָלֵ֑ק
וַיַּצֵּ֥ל אֶת־יִשְׂרָאֵ֖ל מִיַּ֥ד שֹׁסֵֽהוּ׃ ס

‎<span id="049">49</span> ‏וַיִּֽהְיוּ֙ בְּנֵ֣י שָׁא֔וּל יוֹנָתָ֥ן
וְיִשְׁוִ֖י וּמַלְכִּי־שׁ֑וּעַ וְשֵׁם֙ שְׁתֵּ֣י בְנֹתָ֔יו שֵׁ֤ם
הַבְּכִירָה֙ מֵרַ֔ב וְשֵׁ֥ם הַקְּטַנָּ֖ה מִיכַֽל׃

‎<span id="050">50</span> ‏וְשֵׁם֙ אֵ֣שֶׁת שָׁא֔וּל אֲחִינֹ֖עַם
בַּת־אֲחִימָ֑עַץ וְשֵׁ֤ם שַׂר־צְבָאוֹ֙ אֲבִינֵ֔ר בֶּן־נֵ֖ר דּ֥וֹד
שָׁאֽוּל׃

‎<span id="051">51</span> ‏וְקִ֧ישׁ אֲבִֽי־שָׁא֛וּל וְנֵ֥ר
אֲבִֽי־אַבְנֵ֖ר בֶּן־אֲבִיאֵֽל׃ ס

‎<span id="052">52</span> ‏וַתְּהִ֤י הַמִּלְחָמָה֙ חֲזָקָ֣ה
עַל־פְּלִשְׁתִּ֔ים כֹּ֖ל יְמֵ֣י שָׁא֑וּל וְרָאָ֨ה שָׁא֜וּל כָּל־אִ֤ישׁ
גִּבּוֹר֙ וְכָל־בֶּן־חַ֔יִל וַיַּאַסְפֵ֖הוּ אֵלָֽיו׃ ס

1 wayəhî hayywōm wayyō’mer ywōnāṯān ben-šā’ûl ’el-hann<sup>a</sup>‘ar
nōśē’ ḵēlāyw ləḵâ wən<sup>a</sup>‘əbərâ ’el-maṣṣaḇ pəlišətîm ’ăšer
mē‘ēḇer hallāz ûlə’āḇîw lō’ higîḏ:

2 wəšā’ûl ywōšēḇ biqəṣēh hagiḇə‘â t<sup>a</sup>ḥaṯ hārimmwōn ’ăšer
bəmiḡərwōn wəhā‘ām ’ăšer ‘immwō kəšēš mē’wōṯ ’îš:

3 wa’ăḥîyâ ḇen-’ăḥiṭûḇ ’ăḥî ’îḵāḇwōḏ\| ben-pînəḥās ben-‘ēlî kōhēn\|
yəhwâ bəšilwō nōśē’ ’ēfwōḏ wəhā‘ām lō’ yāḏ<sup>a</sup>‘ kî hālaḵə
ywōnāṯān:

4 ûḇên hamm<sup>a</sup>‘əbərwōṯ ’ăšer biqqēš ywōnāṯān l<sup>a</sup>‘ăḇōr
‘al-maṣṣaḇ pəlišətîm šēn-hassel<sup>a</sup>‘ mēhā‘ēḇer mizzeh
wəšēn-hassel<sup>a</sup>‘ mēhā‘ēḇer mizzeh wəšēm hā’eḥāḏ bwōṣēṣ wəšēm
hā’eḥāḏ senneh:

5 haššēn hā’eḥāḏ māṣûq miṣṣāfwōn mûl miḵəmāś wəhā’eḥāḏ minneḡeḇ mûl
gāḇ<sup>a</sup>‘: s

6 wayyō’mer yəhwōnāṯān ’el-hann<sup>a</sup>‘ar\| nōśē’ ḵēlāyw ləḵâ
wən<sup>a</sup>‘əbərâ ’el-maṣṣaḇ hā‘ărēlîm hā’ēlleh ’ûlay
y<sup>a</sup>‘ăśeh yəhwâ lānû kî ’ên layhwâ m<sup>a</sup>‘əṣwōr
ləhwōšî‘a bəraḇ ’wō ḇimə‘āṭ:

7 wayyō’mer lwō nōśē’ ḵēlāyw ‘ăśēh kāl-’ăšer biləḇāḇeḵā nəṭēh lāḵə
hinənî ‘imməḵā kiləḇāḇeḵā: s

8 wayyō’mer yəhwōnāṯān hinnēh ’ăn<sup>a</sup>ḥənû ‘ōḇərîm ’el-hā’ănāšîm
wəniḡəlînû ’ălêhem:

9 ’im-kōh yō’mərû ’ēlênû dōmmû<sup>3</sup> ‘aḏ-hagî‘ēnû ’ălêḵem
wə‘āmaḏənû ṯ<sup>a</sup>ḥətênû wəlō’ n<sup>a</sup>‘ăleh ’ălêhem:

10 wə’im-kōh yō’mərû ‘ălû ‘ālênû wə‘ālînû kî-nəṯānām yəhwâ bəyāḏēnû
wəzeh-llānû hā’wōṯ:

11 wayyigālû šənêhem ’el-maṣṣaḇ pəlišətîm wayyō’mərû fəlišətîm hinnēh
‘iḇərîm yōṣə’îm min-h<sup>a</sup>ḥōrîm ’ăšer hiṯəḥabə’û-šām:

12 wayy<sup>a</sup>‘ănû ’anəšê hammaṣṣāḇâ ’eṯ-ywōnāṯān\| wə’eṯ-nōśē’
ḵēlāyw wayyō’mərû ‘ălû ’ēlênû wənwōḏî‘â ’eṯəḵem dāḇār fwayyō’mer
ywōnāṯān ’el-nōśē’ ḵēlāyw ‘ălēh ’<sup>a</sup>ḥăray kî-nəṯānām yəhwâ
bəyaḏ yiśərā’ēl:

13 wayy<sup>a</sup>‘al ywōnāṯān ‘al-yāḏāyw wə‘al-raḡəlāyw wənōśē’ ḵēlāyw
’<sup>a</sup>ḥărāyw wayyipəlû lifənê ywōnāṯān wənōśē’ ḵēlāyw məmwōṯēṯ
’<sup>a</sup>ḥărāyw:

14 watəhî hammakâ hāri’šōnâ ’ăšer hikâ ywōnāṯān wənōśē’ ḵēlāyw kə‘eśərîm
’îš kəḇ<sup>a</sup>ḥăṣî m<sup>a</sup>‘ănâ ṣemeḏ śāḏeh:

15 watəhî ḥărāḏâ ḇamm<sup>a</sup>ḥăneh ḇaśśāḏeh ûḇəḵāl-hā‘ām hammaṣṣāḇ
wəhammašəḥîṯ ḥārəḏû gam-hēmmâ watirəgaz hā’āreṣ watəhî ləḥerədaṯ
’ĕlōhîm:

16 wayyirə’û haṣṣōfîm ləšā’ûl bəḡiḇə‘aṯ binəyāmin wəhinnēh hehāmwōn
nāmwōḡ wayyēleḵə wahălōm: f

17 wayyō’mer šā’ûl lā‘ām ’ăšer ’itwō piqəḏû-nā’ ûrə’û mî hālaḵə
mē‘immānû wayyifəqəḏû wəhinnēh ’ên ywōnāṯān wənōśē’ ḵēlāyw:

18 wayyō’mer šā’ûl la’ăḥîyâ hagîšâ ’ărwōn hā’ĕlōhîm kî-hāyâ ’ărwōn
hā’ĕlōhîm bayywōm hahû’ ûḇənê yiśərā’ēl:

19 wayəhî ‘aḏ diber šā’ûl ’el-hakōhēn wəhehāmwōn ’ăšer
bəm<sup>a</sup>ḥănēh fəlišətîm wayyēleḵə hālwōḵə wārāḇ fwayyō’mer šā’ûl
’el-hakōhēn ’ĕsōf yāḏeḵā:

20 wayyizzā‘ēq šā’ûl wəḵāl-hā‘ām ’ăšer ’itwō wayyāḇō’û ‘aḏ-hammiləḥāmâ
wəhinnēh hāyəṯâ ḥereḇ ’îš bərē‘ēhû məhûmâ gəḏwōlâ mə’ōḏ:

21 wəhā‘iḇərîm hāyû lapəlišətîm kə’eṯəmwōl šiləšwōm ’ăšer ‘ālû ‘immām
bamm<sup>a</sup>ḥăneh sāḇîḇ wəḡam-hēmmâ lihəywōṯ ‘im-yiśərā’ēl ’ăšer
‘im-šā’ûl wəywōnāṯān:

22 wəḵōl ’îš yiśərā’ēl hammiṯəḥabə’îm bəhar-’efərayim šāmə‘û kî-nāsû
pəlišətîm wayyaḏəbəqû ḡam-hēmmâ ’<sup>a</sup>ḥărêhem bammiləḥāmâ:

23 wayywōš<sup>a</sup>‘ yəhwâ bayywōm hahû’ ’eṯ-yiśərā’ēl wəhammiləḥāmâ
‘āḇərâ ’eṯ-bêṯ ’āwen:

24 wə’îš-yiśərā’ēl nigaś bayywōm hahû’ wayyō’el šā’ûl ’eṯ-hā‘ām lē’mōr
’ārûr hā’îš ’ăšer-yō’ḵal leḥem ‘aḏ-hā‘ereḇ wəniqqamətî mē’ōyəḇay wəlō’
ṭā‘am kāl-hā‘ām lāḥem: s

25 wəḵāl-hā’āreṣ bā’û ḇayyā‘ar wayəhî ḏəḇaš ‘al-pənê haśśāḏeh:

26 wayyāḇō’ hā‘ām ’el-hayy<sup>a</sup>‘ar wəhinnēh hēleḵə dəḇāš
wə’ên-maśśîḡ yāḏwō ’el-pîw kî-yārē’ hā‘ām ’eṯ-haššəḇu‘â:

27 wəywōnāṯān lō’-šām<sup>a</sup>‘ bəhašəbî‘a ’āḇîw ’eṯ-hā‘ām
wayyišəl<sup>a</sup>ḥ ’eṯ-qəṣēh hammaṭṭeh ’ăšer bəyāḏwō wayyiṭəbōl
’wōṯāh bəy<sup>a</sup>‘əraṯ hadəḇāš wayyāšeḇ yāḏwō ’el-pîw watārō’nâ
watā’ōrənâ ‘ênāyw:

28 wayy<sup>a</sup>‘an ’îš mēhā‘ām wayyō’mer hašəbē‘a hišəbî‘a ’āḇîḵā
’eṯ-hā‘ām lē’mōr ’ārûr hā’îš ’ăšer-yō’ḵal leḥem hayywōm wayyā‘af hā‘ām:

29 wayyō’mer ywōnāṯān ‘āḵar ’āḇî ’eṯ-hā’āreṣ rə’û-nā’ kî-’ōrû ‘ênay kî
ṭā‘amətî mə‘aṭ dəḇaš hazzeh:

30 ’af kî lû’ ’āḵōl ’āḵal hayywōm hā‘ām miššəlal ’ōyəḇāyw ’ăšer māṣā’ kî
‘atâ lō’-rāḇəṯâ makâ bapəlišətîm:

31 wayyakû bayywōm hahû’ bapəlišətîm mimmiḵəmāś ’ayyālōnâ wayyā‘af hā‘ām
mə’ōḏ:

32 wayy<sup>a</sup>‘aś wayy<sup>a</sup>‘aṭ hā‘ām ’el-šālāl haššālāl
wayyiqəḥû ṣō’n ûḇāqār ûḇənê ḇāqār wayyišəḥăṭû-’ārəṣâ wayyō’ḵal hā‘ām
‘al-hadām:

33 wayyagîḏû ləšā’ûl lē’mōr hinnēh hā‘ām ḥōṭi’ym layhwâ le’ĕḵōl
‘al-hadām wayyō’mer bəḡaḏətem gōllû-’ēlay hayywōm ’eḇen gəḏwōlâ:

34 wayyō’mer šā’ûl puṣû ḇā‘ām wa’ămarətem lâem hagîšû ’ēlay ’îš šwōrwō
wə’îš śəyēhû ûšəḥaṭətem bāzeh wa’ăḵalətem wəlō’-ṯeḥeṭə’û layhwâ le’ĕḵōl
’el-hadām wayyagišû ḵāl-hā‘ām ’îš šwōrwō ḇəyāḏwō hallayəlâ
wayyišəḥăṭû-šām:

35 wayyiḇen šā’ûl mizəbēḥa layhwâ ’ōṯwō hēḥēl liḇənwōṯ mizəbēḥa layhwâ:
f

36 wayyō’mer šā’ûl nērəḏâ ’<sup>a</sup>ḥărê fəlišətîm\| layəlâ wənāḇōzâ
ḇâem\| ‘aḏ-’wōr habōqer wəlō’-našə’ēr bâem ’îš wayyō’mərû kāl-haṭṭwōḇ
bə‘êneyḵā ‘ăśēh swayyō’mer hakōhēn niqərəḇâ hălōm ’el-hā’ĕlōhîm:

37 wayyišə’al šā’ûl bē’lōhîm ha’ērēḏ ’<sup>a</sup>ḥărê fəlišətîm
hăṯitənēm bəyaḏ yiśərā’ēl wəlō’ ‘ānâû bayywōm hahû’:

38 wayyō’mer šā’ûl gōšû hălōm kōl pinnwōṯ hā‘ām ûḏə‘û ûrə’û bammâ hāyəṯâ
h<sup>a</sup>ḥaṭṭā’ṯ hazzō’ṯ hayywōm:

39 kî ḥay-yəhwâ hammwōšî‘a ’eṯ-yiśərā’ēl kî ’im-yešənwō bəywōnāṯān bənî
kî mwōṯ yāmûṯ wə’ên ‘ōnēhû mikāl-hā‘ām:

40 wayyō’mer ’el-kāl-yiśərā’ēl ’atem tihəyû lə‘ēḇer ’eḥāḏ wa’ănî
wəywōnāṯān bənî nihəyeh lə‘ēḇer ’eḥāḏ wayyō’mərû hā‘ām ’el-šā’ûl haṭṭwōḇ
bə‘êneyḵā ‘ăśēh: s

41 wayyō’mer šā’ûl ’el-yəhwâ ’ĕlōhê yiśərā’ēl hāḇâ ṯāmîm wayyillāḵēḏ
ywōnāṯān wəšā’ûl wəhā‘ām yāṣā’û:

42 wayyō’mer šā’ûl hapîlû bênî ûḇên ywōnāṯān bənî wayyillāḵēḏ ywōnāṯān:

43 wayyō’mer šā’ûl ’el-ywōnāṯān hagîḏâ llî meh ‘āśîṯâ wayyageḏ-lwō
ywōnāṯān wayyō’mer ṭā‘ōm ṭā‘amətî biqəṣēh hammaṭṭeh ’ăšer-bəyāḏî mə‘aṭ
dəḇaš hinənî ’āmûṯ:

44 wayyō’mer šā’ûl kōh-y<sup>a</sup>‘ăśeh ’ĕlōhîm wəḵōh ywōsif kî-mwōṯ
tāmûṯ ywōnāṯān:

45 wayyō’mer hā‘ām ’el-šā’ûl hă‍ywōnāṯān\| yāmûṯ ’ăšer ‘āśâ hayəšû‘â
hagəḏwōlâ hazzō’ṯ bəyiśərā’ēl ḥālîlâ ḥay-yəhwâ ’im-yipōl
miśś<sup>a</sup>‘ăraṯ rō’šwō ’arəṣâ kî-‘im-’ĕlōhîm ‘āśâ hayywōm hazzeh
wayyifədû hā‘ām ’eṯ-ywōnāṯān wəlō’-mēṯ: s

46 wayy<sup>a</sup>‘al šā’ûl mē’<sup>a</sup>ḥărê pəlišətîm ûfəlišətîm
hāləḵû liməqwōmām:

47 wəšā’ûl lāḵaḏ hamməlûḵâ ‘al-yiśərā’ēl wayyillāḥem sāḇîḇ\|
bəḵāl-’ōyəḇāyw bəmwō’āḇ\| ûḇiḇənê-‘ammwōn ûḇe’ĕḏwōm ûḇəmaləḵê ṣwōḇâ
ûḇapəlišətîm ûḇəḵōl ’ăšer-yifəneh yarəšî‘a:

48 wayy<sup>a</sup>‘aś ḥayil wayyaḵə ’eṯ-‘ămālēq wayyaṣṣēl ’eṯ-yiśərā’ēl
mîyaḏ šōsēhû: s

49 wayyihəyû bənê šā’ûl ywōnāṯān wəyišəwî ûmaləkî-šû‘a wəšēm šətê
ḇənōṯāyw šēm habəḵîrâ mēraḇ wəšēm haqqəṭannâ mîḵal:

50 wəšēm ’ēšeṯ šā’ûl ’ăḥînō‘am baṯ-’ăḥîmā‘aṣ wəšēm śar-ṣəḇā’wō ’ăḇînēr
ben-nēr dwōḏ šā’ûl:

51 wəqîš ’ăḇî-šā’ûl wənēr ’ăḇî-’aḇənēr ben-’ăḇî’ēl: s

52 watəhî hammiləḥāmâ ḥăzāqâ ‘al-pəlišətîm kōl yəmê šā’ûl wərā’â šā’ûl
kāl-’îš gibwōr wəḵāl-ben-ḥayil wayya’asəfēhû ’ēlāyw: s

------------------------------------------------------------------------

[Next: 1 Samuel (1 Shmuel) Chapter 15](sa1015)
