[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2001)  [KJV](../kjv/ch2001)  [Sep](../sep/ch2001) 
[Vul](../vul/ch2001)   
  
[2 Chronicles (2 Divrey Yamim) Index](ch2)  
  [Previous](ch1029)  [Next](ch2002) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 1

‎<span id="001">1</span> ‏וַיִּתְחַזֵּ֛ק שְׁלֹמֹ֥ה בֶן־דָּוִ֖יד
עַל־מַלְכוּת֑וֹ וַיהוָ֤ה אֱלֹהָיו֙ עִמּ֔וֹ וַֽיְגַדְּלֵ֖הוּ לְמָֽעְלָה׃

‎<span id="002">2</span> ‏וַיֹּ֣אמֶר שְׁלֹמֹ֣ה לְכָל־יִשְׂרָאֵ֡ל
לְשָׂרֵי֩ הָאֲלָפִ֨ים וְהַמֵּא֜וֹת וְלַשֹּֽׁפְטִ֗ים וּלְכֹ֛ל נָשִׂ֥יא
לְכָל־יִשְׂרָאֵ֖ל רָאשֵׁ֥י הָאָבֽוֹת׃

‎<span id="003">3</span> ‏וַיֵּלְכ֗וּ שְׁלֹמֹה֙ וְכָל־הַקָּהָ֣ל עִמּ֔וֹ
לַבָּמָ֖ה אֲשֶׁ֣ר בְּגִבְע֑וֹן כִּי־שָׁ֣ם הָיָ֗ה אֹ֤הֶל מוֹעֵד֙
הָֽאֱלֹהִ֔ים אֲשֶׁ֥ר עָשָׂ֛ה מֹשֶׁ֥ה עֶֽבֶד־יְהוָ֖ה בַּמִּדְבָּֽר׃

‎<span id="004">4</span> ‏אֲבָ֗ל אֲר֤וֹן הָאֱלֹהִים֙ הֶעֱלָ֤ה דָוִיד֙
מִקִּרְיַ֣ת יְעָרִ֔ים בַּֽהֵכִ֥ין ל֖וֹ דָּוִ֑יד כִּ֧י נָֽטָה־ל֛וֹ אֹ֖הֶל
בִּירוּשָׁלִָֽם׃

‎<span id="005">5</span> ‏וּמִזְבַּ֣ח הַנְּחֹ֗שֶׁת אֲשֶׁ֤ר עָשָׂה֙
בְּצַלְאֵל֙ בֶּן־אוּרִ֣י בֶן־ח֔וּר שָׂ֕ם לִפְנֵ֖י מִשְׁכַּ֣ן יְהוָ֑ה
וַיִּדְרְשֵׁ֥הוּ שְׁלֹמֹ֖ה וְהַקָּהָֽל׃

‎<span id="006">6</span> ‏וַיַּעַל֩ שְׁלֹמֹ֨ה שָׁ֜ם עַל־מִזְבַּ֤ח
הַנְּחֹ֙שֶׁת֙ לִפְנֵ֣י יְהוָ֔ה אֲשֶׁ֖ר לְאֹ֣הֶל מוֹעֵ֑ד וַיַּ֧עַל
עָלָ֛יו עֹל֖וֹת אָֽלֶף׃

‎<span id="007">7</span> ‏בַּלַּ֣יְלָה הַה֔וּא נִרְאָ֥ה אֱלֹהִ֖ים
לִשְׁלֹמֹ֑ה וַיֹּ֣אמֶר ל֔וֹ שְׁאַ֖ל מָ֥ה אֶתֶּן־לָֽךְ׃

‎<span id="008">8</span> ‏וַיֹּ֤אמֶר שְׁלֹמֹה֙ לֵֽאלֹהִ֔ים אַתָּ֗ה
עָשִׂ֛יתָ עִם־דָּוִ֥יד אָבִ֖י חֶ֣סֶד גָּד֑וֹל וְהִמְלַכְתַּ֖נִי
תַּחְתָּֽיו׃

‎<span id="009">9</span> ‏עַתָּה֙ יְהוָ֣ה אֱלֹהִ֔ים יֵֽאָמֵן֙
דְּבָ֣רְךָ֔ עִ֖ם דָּוִ֣יד אָבִ֑י כִּ֤י אַתָּה֙ הִמְלַכְתַּ֔נִי עַל־עַ֕ם
רַ֖ב כַּעֲפַ֥ר הָאָֽרֶץ׃

‎<span id="010">10</span> ‏עַתָּ֗ה חָכְמָ֤ה וּמַדָּע֙ תֶּן־לִ֔י
וְאֵֽצְאָ֛ה לִפְנֵ֥י הָֽעָם־הַזֶּ֖ה וְאָב֑וֹאָה כִּֽי־מִ֣י יִשְׁפֹּ֔ט
אֶת־עַמְּךָ֥ הַזֶּ֖ה הַגָּדֽוֹל׃ ס

‎<span id="011">11</span> ‏וַיֹּ֣אמֶר־אֱלֹהִ֣ים׀ לִשְׁלֹמֹ֡ה יַ֣עַן
אֲשֶׁר֩ הָיְתָ֨ה זֹ֜את עִם־לְבָבֶ֗ךָ וְלֹֽא־שָׁ֠אַלְתָּ עֹ֣שֶׁר
נְכָסִ֤ים וְכָבוֹד֙ וְאֵת֙ נֶ֣פֶשׁ שֹׂנְאֶ֔יךָ וְגַם־יָמִ֥ים רַבִּ֖ים
לֹ֣א שָׁאָ֑לְתָּ וַתִּֽשְׁאַל־לְךָ֙ חָכְמָ֣ה וּמַדָּ֔ע אֲשֶׁ֤ר
תִּשְׁפּוֹט֙ אֶת־עַמִּ֔י אֲשֶׁ֥ר הִמְלַכְתִּ֖יךָ עָלָֽיו׃

‎<span id="012">12</span> ‏הַֽחָכְמָ֥ה וְהַמַּדָּ֖ע נָת֣וּן לָ֑ךְ
וְעֹ֨שֶׁר וּנְכָסִ֤ים וְכָבוֹד֙ אֶתֶּן־לָ֔ךְ אֲשֶׁ֣ר׀ לֹא־הָ֣יָה כֵ֗ן
לַמְּלָכִים֙ אֲשֶׁ֣ר לְפָנֶ֔יךָ וְאַחֲרֶ֖יךָ לֹ֥א יִֽהְיֶה־כֵּֽן׃

‎<span id="013">13</span> ‏וַיָּבֹ֨א שְׁלֹמֹ֜ה לַבָּמָ֤ה
אֲשֶׁר־בְּגִבְעוֹן֙ יְר֣וּשָׁלִַ֔ם מִלִּפְנֵ֖י אֹ֣הֶל מוֹעֵ֑ד
וַיִּמְלֹ֖ךְ עַל־יִשְׂרָאֵֽל׃ פ

‎<span id="014">14</span> ‏וַיֶּאֱסֹ֣ף שְׁלֹמֹה֮ רֶ֣כֶב וּפָרָשִׁים֒
וַֽיְהִי־ל֗וֹ אֶ֤לֶף וְאַרְבַּע־מֵאוֹת֙ רֶ֔כֶב וּשְׁנֵים־עָשָׂ֥ר אֶ֖לֶף
פָּרָשִׁ֑ים וַיַּנִּיחֵם֙ בְּעָרֵ֣י הָרֶ֔כֶב וְעִם־הַמֶּ֖לֶךְ
בִּירֽוּשָׁלִָֽם׃

‎<span id="015">15</span> ‏וַיִּתֵּ֨ן הַמֶּ֜לֶךְ אֶת־הַכֶּ֧סֶף
וְאֶת־הַזָּהָ֛ב בִּירוּשָׁלִַ֖ם כָּאֲבָנִ֑ים וְאֵ֣ת הָאֲרָזִ֗ים נָתַ֛ן
כַּשִּׁקְמִ֥ים אֲשֶׁר־בַּשְּׁפֵלָ֖ה לָרֹֽב׃

‎<span id="016">16</span> ‏וּמוֹצָ֧א הַסּוּסִ֛ים אֲשֶׁ֥ר לִשְׁלֹמֹ֖ה
מִמִּצְרָ֑יִם וּמִקְוֵ֕א סֹחֲרֵ֣י הַמֶּ֔לֶךְ מִקְוֵ֥א יִקְח֖וּ
בִּמְחִֽיר׃

‎<span id="017">17</span> ‏וַֽ֠יַּעֲלוּ וַיּוֹצִ֨יאוּ מִמִּצְרַ֤יִם
מֶרְכָּבָה֙ בְּשֵׁ֣שׁ מֵא֣וֹת כֶּ֔סֶף וְס֖וּס בַּחֲמִשִּׁ֣ים וּמֵאָ֑ה
וְ֠כֵן לְכָל־מַלְכֵ֧י הַֽחִתִּ֛ים וּמַלְכֵ֥י אֲרָ֖ם בְּיָדָ֥ם
יוֹצִֽיאוּ׃

‎<span id="018">18</span> ‏וַיֹּ֣אמֶר שְׁלֹמֹ֗ה לִבְנ֥וֹת בַּ֙יִת֙
לְשֵׁ֣ם יְהוָ֔ה וּבַ֖יִת לְמַלְכוּתֽוֹ׃

1 wayyiṯəḥazzēq šəlōmōh ḇen-dāwîḏ ‘al-maləḵûṯwō wayhwâ ’ĕlōhāyw ‘immwō
wayəḡadəlēhû ləmā‘əlâ:

2 wayyō’mer šəlōmōh ləḵāl-yiśərā’ēl ləśārê hā’ălāfîm wəhammē’wōṯ
wəlaššōfəṭîm ûləḵōl nāśî’ ləḵāl-yiśərā’ēl rā’šê hā’āḇwōṯ:

3 wayyēləḵû šəlōmōh wəḵāl-haqqâāl ‘immwō labāmâ ’ăšer bəḡiḇə‘wōn kî-šām
hāyâ ’ōhel mwō‘ēḏ hā’ĕlōhîm ’ăšer ‘āśâ mōšeh ‘eḇeḏ-yəhwâ bammiḏəbār:

4 ’ăḇāl ’ărwōn hā’ĕlōhîm he‘ĕlâ ḏāwîḏ miqqirəyaṯ yə‘ārîm bahēḵîn lwō
dāwîḏ kî nāṭâ-lwō ’ōhel bîrûšālāim:

5 ûmizəb<sup>a</sup>ḥ hannəḥōšeṯ ’ăšer ‘āśâ bəṣalə’ēl ben-’ûrî ḇen-ḥûr
śām lifənê mišəkan yəhwâ wayyiḏərəšēhû šəlōmōh wəhaqqâāl:

6 wayy<sup>a</sup>‘al šəlōmōh šām ‘al-mizəb<sup>a</sup>ḥ hannəḥōšeṯ
lifənê yəhwâ ’ăšer lə’ōhel mwō‘ēḏ wayy<sup>a</sup>‘al ‘ālāyw ‘ōlwōṯ
’ālef:

7 ballayəlâ hahû’ nirə’â ’ĕlōhîm lišəlōmōh wayyō’mer lwō šə’al mâ
’eten-lāḵə:

8 wayyō’mer šəlōmōh lē’lōhîm ’atâ ‘āśîṯā ‘im-dāwîḏ ’āḇî ḥeseḏ gāḏwōl
wəhiməlaḵətanî t<sup>a</sup>ḥətāyw:

9 ‘atâ yəhwâ ’ĕlōhîm yē’āmēn dəḇārəḵā ‘im dāwîḏ ’āḇî kî ’atâ
himəlaḵətanî ‘al-‘am raḇ k<sup>a</sup>‘ăfar hā’āreṣ:

10 ‘atâ ḥāḵəmâ ûmadā‘ ten-lî wə’ēṣə’â lifənê hā‘ām-hazzeh wə’āḇwō’â
kî-mî yišəpōṭ ’eṯ-‘amməḵā hazzeh hagāḏwōl: s

11 wayyō’mer-’ĕlōhîm\| lišəlōmōh y<sup>a</sup>‘an ’ăšer hāyəṯâ zō’ṯ
‘im-ləḇāḇeḵā wəlō’-šā’alətā ‘ōšer nəḵāsîm wəḵāḇwōḏ wə’ēṯ nefeš śōnə’eyḵā
wəḡam-yāmîm rabîm lō’ šā’ālətā watišə’al-ləḵā ḥāḵəmâ ûmadā‘ ’ăšer
tišəpwōṭ ’eṯ-‘ammî ’ăšer himəlaḵətîḵā ‘ālāyw:

12 h<sup>a</sup>ḥāḵəmâ wəhammadā‘ nāṯûn lāḵə wə‘ōšer ûnəḵāsîm wəḵāḇwōḏ
’eten-lāḵə ’ăšer\| lō’-hāyâ ḵēn lamməlāḵîm ’ăšer ləfāneyḵā
wə’<sup>a</sup>ḥăreyḵā lō’ yihəyeh-kēn:

13 wayyāḇō’ šəlōmōh labāmâ ’ăšer-bəḡiḇə‘wōn yərûšālaim millifənê ’ōhel
mwō‘ēḏ wayyiməlōḵə ‘al-yiśərā’ēl: f

14 wayye’ĕsōf šəlōmōh reḵeḇ ûfārāšîm wayəhî-lwō ’elef
wə’arəb<sup>a</sup>‘-mē’wōṯ reḵeḇ ûšənêm-‘āśār ’elef pārāšîm wayyannîḥēm
bə‘ārê hāreḵeḇ wə‘im-hammeleḵə bîrûšālāim:

15 wayyitēn hammeleḵə ’eṯ-hakesef wə’eṯ-hazzâāḇ bîrûšālaim kā’ăḇānîm
wə’ēṯ hā’ărāzîm nāṯan kaššiqəmîm ’ăšer-baššəfēlâ lārōḇ:

16 ûmwōṣā’ hassûsîm ’ăšer lišəlōmōh mimmiṣərāyim ûmiqəwē’ sōḥărê
hammeleḵə miqəwē’ yiqəḥû biməḥîr:

17 wayy<sup>a</sup>‘ălû wayywōṣî’û mimmiṣərayim merəkāḇâ bəšēš mē’wōṯ
kesef wəsûs b<sup>a</sup>ḥămiššîm ûmē’â wəḵēn ləḵāl-maləḵê
h<sup>a</sup>ḥitîm ûmaləḵê ’ărām bəyāḏām ywōṣî’û:

18 wayyō’mer šəlōmōh liḇənwōṯ bayiṯ ləšēm yəhwâ ûḇayiṯ ləmaləḵûṯwō:

------------------------------------------------------------------------

[Next: 2 Chronicles (2 Divrey Yamim) Chapter 2](ch2002)
