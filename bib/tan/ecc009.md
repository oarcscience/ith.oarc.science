[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc009)  [KJV](../kjv/ecc009)  [Sep](../sep/ecc009.md) 
[Vul](../vul/ecc009.md)   
  
[Ecclesiastes (Qohelet) Index](ecc.md)  
  [Previous](ecc008)  [Next](ecc010.md) 

------------------------------------------------------------------------

### Tanach (Hebrew): Ecclesiastes (Qohelet) Chapter 9

‎<span id="001">1</span> ‏כִּ֣י אֶת־כָּל־זֶ֞ה נָתַ֤תִּי אֶל־לִבִּי֙
וְלָב֣וּר אֶת־כָּל־זֶ֔ה אֲשֶׁ֨ר הַצַּדִּיקִ֧ים וְהַחֲכָמִ֛ים
וַעֲבָדֵיהֶ֖ם בְּיַ֣ד הָאֱלֹהִ֑ים גַּֽם־אַהֲבָ֣ה גַם־שִׂנְאָ֗ה אֵ֤ין
יוֹדֵ֙עַ֙ הָֽאָדָ֔ם הַכֹּ֖ל לִפְנֵיהֶֽם׃

‎<span id="002">2</span> ‏הַכֹּ֞ל כַּאֲשֶׁ֣ר לַכֹּ֗ל מִקְרֶ֨ה אֶחָ֜ד
לַצַּדִּ֤יק וְלָרָשָׁע֙ לַטּוֹב֙ וְלַטָּה֣וֹר וְלַטָּמֵ֔א וְלַזֹּבֵ֔חַ
וְלַאֲשֶׁ֖ר אֵינֶ֣נּוּ זֹבֵ֑חַ כַּטּוֹב֙ כַּֽחֹטֶ֔א הַנִּשְׁבָּ֕ע
כַּאֲשֶׁ֖ר שְׁבוּעָ֥ה יָרֵֽא׃

‎<span id="003">3</span> ‏זֶ֣ה׀ רָ֗ע בְּכֹ֤ל אֲשֶֽׁר־נַעֲשָׂה֙ תַּ֣חַת
הַשֶּׁ֔מֶשׁ כִּֽי־מִקְרֶ֥ה אֶחָ֖ד לַכֹּ֑ל וְגַ֣ם לֵ֣ב בְּֽנֵי־הָ֠אָדָם
מָלֵא־רָ֨ע וְהוֹלֵל֤וֹת בִּלְבָבָם֙ בְּחַיֵּיהֶ֔ם וְאַחֲרָ֖יו
אֶל־הַמֵּתִֽים׃

‎<span id="004">4</span> ‏כִּי־מִי֙ אֲשֶׁ֣ר יבחר יְחֻבַּ֔ר אֶ֥ל
כָּל־הַחַיִּ֖ים יֵ֣שׁ בִּטָּח֑וֹן כִּֽי־לְכֶ֤לֶב חַי֙ ה֣וּא ט֔וֹב
מִן־הָאַרְיֵ֖ה הַמֵּֽת׃

‎<span id="005">5</span> ‏כִּ֧י הַֽחַיִּ֛ים יוֹדְעִ֖ים שֶׁיָּמֻ֑תוּ
וְהַמֵּתִ֞ים אֵינָ֧ם יוֹדְעִ֣ים מְא֗וּמָה וְאֵֽין־ע֤וֹד לָהֶם֙ שָׂכָ֔ר
כִּ֥י נִשְׁכַּ֖ח זִכְרָֽם׃

‎<span id="006">6</span> ‏גַּ֣ם אַהֲבָתָ֧ם גַּם־שִׂנְאָתָ֛ם
גַּם־קִנְאָתָ֖ם כְּבָ֣ר אָבָ֑דָה וְחֵ֨לֶק אֵין־לָהֶ֥ם עוֹד֙ לְעוֹלָ֔ם
בְּכֹ֥ל אֲשֶֽׁר־נַעֲשָׂ֖ה תַּ֥חַת הַשָּֽׁמֶשׁ׃

‎<span id="007">7</span> ‏לֵ֣ךְ אֱכֹ֤ל בְּשִׂמְחָה֙ לַחְמֶ֔ךָ וּֽשֲׁתֵ֥ה
בְלֶב־ט֖וֹב יֵינֶ֑ךָ כִּ֣י כְבָ֔ר רָצָ֥ה הָאֱלֹהִ֖ים אֶֽת־מַעֲשֶֽׂיךָ׃

‎<span id="008">8</span> ‏בְּכָל־עֵ֕ת יִהְי֥וּ בְגָדֶ֖יךָ לְבָנִ֑ים
וְשֶׁ֖מֶן עַל־רֹאשְׁךָ֥ אַל־יֶחְסָֽר׃

‎<span id="009">9</span> ‏רְאֵ֨ה חַיִּ֜ים עִם־אִשָּׁ֣ה אֲשֶׁר־אָהַ֗בְתָּ
כָּל־יְמֵי֙ חַיֵּ֣י הֶבְלֶ֔ךָ אֲשֶׁ֤ר נָֽתַן־לְךָ֙ תַּ֣חַת הַשֶּׁ֔מֶשׁ
כֹּ֖ל יְמֵ֣י הֶבְלֶ֑ךָ כִּ֣י ה֤וּא חֶלְקְךָ֙ בַּֽחַיִּ֔ים וּבַעֲמָ֣לְךָ֔
אֲשֶׁר־אַתָּ֥ה עָמֵ֖ל תַּ֥חַת הַשָּֽׁמֶשׁ׃

‎<span id="010">10</span> ‏כֹּ֠ל אֲשֶׁ֨ר תִּמְצָ֧א יָֽדְךָ֛ לַעֲשׂ֥וֹת
בְּכֹחֲךָ֖ עֲשֵׂ֑ה כִּי֩ אֵ֨ין מַעֲשֶׂ֤ה וְחֶשְׁבּוֹן֙ וְדַ֣עַת
וְחָכְמָ֔ה בִּשְׁא֕וֹל אֲשֶׁ֥ר אַתָּ֖ה הֹלֵ֥ךְ שָֽׁמָּה׃ ס

‎<span id="011">11</span> ‏שַׁ֜בְתִּי וְרָאֹ֣ה תַֽחַת־הַשֶּׁ֗מֶשׁ כִּ֣י
לֹא֩ לַקַּלִּ֨ים הַמֵּר֜וֹץ וְלֹ֧א לַגִּבּוֹרִ֣ים הַמִּלְחָמָ֗ה וְ֠גַם
לֹ֣א לַחֲכָמִ֥ים לֶ֙חֶם֙ וְגַ֨ם לֹ֤א לַנְּבֹנִים֙ עֹ֔שֶׁר וְגַ֛ם לֹ֥א
לַיֹּדְעִ֖ים חֵ֑ן כִּי־עֵ֥ת וָפֶ֖גַע יִקְרֶ֥ה אֶת־כֻּלָּֽם׃

‎<span id="012">12</span> ‏כִּ֡י גַּם֩ לֹֽא־יֵדַ֨ע הָאָדָ֜ם אֶת־עִתּ֗וֹ
כַּדָּגִים֙ שֶׁנֶּֽאֱחָזִים֙ בִּמְצוֹדָ֣ה רָעָ֔ה וְכַ֨צִּפֳּרִ֔ים
הָאֲחֻז֖וֹת בַּפָּ֑ח כָּהֵ֗ם יֽוּקָשִׁים֙ בְּנֵ֣י הָֽאָדָ֔ם לְעֵ֣ת
רָעָ֔ה כְּשֶׁתִּפּ֥וֹל עֲלֵיהֶ֖ם פִּתְאֹֽם׃

‎<span id="013">13</span> ‏גַּם־זֹ֛ה רָאִ֥יתִי חָכְמָ֖ה תַּ֣חַת
הַשָּׁ֑מֶשׁ וּגְדוֹלָ֥ה הִ֖יא אֵלָֽי׃

‎<span id="014">14</span> ‏עִ֣יר קְטַנָּ֔ה וַאֲנָשִׁ֥ים בָּ֖הּ מְעָ֑ט
וּבָֽא־אֵלֶ֜יהָ מֶ֤לֶךְ גָּדוֹל֙ וְסָבַ֣ב אֹתָ֔הּ וּבָנָ֥ה עָלֶ֖יהָ
מְצוֹדִ֥ים גְּדֹלִֽים׃

‎<span id="015">15</span> ‏וּמָ֣צָא בָ֗הּ אִ֤ישׁ מִסְכֵּן֙ חָכָ֔ם
וּמִלַּט־ה֥וּא אֶת־הָעִ֖יר בְּחָכְמָת֑וֹ וְאָדָם֙ לֹ֣א זָכַ֔ר
אֶת־הָאִ֥ישׁ הַמִּסְכֵּ֖ן הַהֽוּא׃

‎<span id="016">16</span> ‏וְאָמַ֣רְתִּי אָ֔נִי טוֹבָ֥ה חָכְמָ֖ה
מִגְּבוּרָ֑ה וְחָכְמַ֤ת הַמִּסְכֵּן֙ בְּזוּיָ֔ה וּדְבָרָ֖יו אֵינָ֥ם
נִשְׁמָעִֽים׃

‎<span id="017">17</span> ‏דִּבְרֵ֣י חֲכָמִ֔ים בְּנַ֖חַת נִשְׁמָעִ֑ים
מִזַּעֲקַ֥ת מוֹשֵׁ֖ל בַּכְּסִילִֽים׃

‎<span id="018">18</span> ‏טוֹבָ֥ה חָכְמָ֖ה מִכְּלֵ֣י קְרָ֑ב וְחוֹטֶ֣א
אֶחָ֔ד יְאַבֵּ֥ד טוֹבָ֥ה הַרְבֵּֽה׃

1 kî ’eṯ-kāl-zeh nāṯatî ’el-libî wəlāḇûr ’eṯ-kāl-zeh ’ăšer haṣṣadîqîm
wəh<sup>a</sup>ḥăḵāmîm w<sup>a</sup>‘ăḇāḏêhem bəyaḏ hā’ĕlōhîm gam-’ahăḇâ
ḡam-śinə’â ’ên ywōḏē‘a hā’āḏām hakōl lifənêhem:

2 hakōl ka’ăšer lakōl miqəreh ’eḥāḏ laṣṣadîq wəlārāšā‘ laṭṭwōḇ
wəlaṭṭâwōr wəlaṭṭāmē’ wəlazzōḇēḥa wəla’ăšer ’ênennû zōḇēḥa kaṭṭwōḇ
k<sup>a</sup>ḥōṭe’ hannišəbā‘ ka’ăšer šəḇû‘â yārē’:

3 zeh\| rā‘ bəḵōl ’ăšer-n<sup>a</sup>‘ăśâ t<sup>a</sup>ḥaṯ haššemeš
kî-miqəreh ’eḥāḏ lakōl wəḡam lēḇ bənê-hā’āḏām mālē’-rā‘ wəhwōlēlwōṯ
biləḇāḇām bəḥayyêhem wə’<sup>a</sup>ḥărāyw ’el-hammēṯîm:

4 kî-mî ’ăšer yibāḥēr yəḥubar ’el kāl-h<sup>a</sup>ḥayyîm yēš biṭṭāḥwōn
kî-ləḵeleḇ ḥay hû’ ṭwōḇ min-hā’arəyēh hammēṯ:

5 kî h<sup>a</sup>ḥayyîm ywōḏə‘îm šeyyāmuṯû wəhammēṯîm ’ênām ywōḏə‘îm
mə’ûmâ wə’ên-‘wōḏ lâem śāḵār kî nišək<sup>a</sup>ḥ ziḵərām:

6 gam ’ahăḇāṯām gam-śinə’āṯām gam-qinə’āṯām kəḇār ’āḇāḏâ wəḥēleq
’ên-lâem ‘wōḏ lə‘wōlām bəḵōl ’ăšer-n<sup>a</sup>‘ăśâ t<sup>a</sup>ḥaṯ
haššāmeš:

7 lēḵə ’ĕḵōl bəśiməḥâ l<sup>a</sup>ḥəmeḵā ûšăṯēh ḇəleḇ-ṭwōḇ yêneḵā kî
ḵəḇār rāṣâ hā’ĕlōhîm ’eṯ-m<sup>a</sup>‘ăśeyḵā:

8 bəḵāl-‘ēṯ yihəyû ḇəḡāḏeyḵā ləḇānîm wəšemen ‘al-rō’šəḵā ’al-yeḥəsār:

9 rə’ēh ḥayyîm ‘im-’iššâ ’ăšer-’âaḇətā kāl-yəmê ḥayyê heḇəleḵā ’ăšer
nāṯan-ləḵā t<sup>a</sup>ḥaṯ haššemeš kōl yəmê heḇəleḵā kî hû’ ḥeləqəḵā
b<sup>a</sup>ḥayyîm ûḇ<sup>a</sup>‘ămāləḵā ’ăšer-’atâ ‘āmēl
t<sup>a</sup>ḥaṯ haššāmeš:

10 kōl ’ăšer timəṣā’ yāḏəḵā l<sup>a</sup>‘ăśwōṯ bəḵōḥăḵā ‘ăśēh kî ’ên
m<sup>a</sup>‘ăśeh wəḥešəbwōn wəḏ<sup>a</sup>‘aṯ wəḥāḵəmâ bišə’wōl ’ăšer
’atâ hōlēḵə šāmmâ: s

11 šaḇətî wərā’ōh ṯ<sup>a</sup>ḥaṯ-haššemeš kî lō’ laqqallîm hammērwōṣ
wəlō’ lagibwōrîm hammiləḥāmâ wəḡam lō’ l<sup>a</sup>ḥăḵāmîm leḥem wəḡam
lō’ lannəḇōnîm ‘ōšer wəḡam lō’ layyōḏə‘îm ḥēn kî-‘ēṯ wāfeḡ<sup>a</sup>‘
yiqəreh ’eṯ-kullām:

12 kî gam lō’-yēḏ<sup>a</sup>‘ hā’āḏām ’eṯ-‘itwō kadāḡîm šenne’ĕḥāzîm
biməṣwōḏâ rā‘â wəḵaṣṣipŏrîm hā’ăḥuzwōṯ bapāḥ kâēm yûqāšîm bənê hā’āḏām
lə‘ēṯ rā‘â kəšetipwōl ‘ălêhem piṯə’ōm:

13 gam-zōh rā’îṯî ḥāḵəmâ t<sup>a</sup>ḥaṯ haššāmeš ûḡəḏwōlâ hî’ ’ēlāy:

14 ‘îr qəṭannâ wa’ănāšîm bāh mə‘āṭ ûḇā’-’ēleyhā meleḵə gāḏwōl wəsāḇaḇ
’ōṯāh ûḇānâ ‘āleyhā məṣwōḏîm gəḏōlîm:

15 ûmāṣā’ ḇāh ’îš misəkēn ḥāḵām ûmillaṭ-hû’ ’eṯ-hā‘îr bəḥāḵəmāṯwō
wə’āḏām lō’ zāḵar ’eṯ-hā’îš hammisəkēn hahû’:

16 wə’āmarətî ’ānî ṭwōḇâ ḥāḵəmâ migəḇûrâ wəḥāḵəmaṯ hammisəkēn bəzûyâ
ûḏəḇārāyw ’ênām nišəmā‘îm:

17 diḇərê ḥăḵāmîm bən<sup>a</sup>ḥaṯ nišəmā‘îm mizz<sup>a</sup>‘ăqaṯ
mwōšēl bakəsîlîm:

18 ṭwōḇâ ḥāḵəmâ mikəlê qərāḇ wəḥwōṭe’ ’eḥāḏ yə’abēḏ ṭwōḇâ harəbēh:

------------------------------------------------------------------------

[Next: Ecclesiastes (Qohelet) Chapter 10](ecc010.md)
