<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Jeremiah (Yermiyah): Jeremiah (Yermiyah) Chapter 7</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jer007.htm">Polyglot</A>&nbsp;
<A HREF="../kjv/jer007.htm">KJV</A>&nbsp;
<A HREF="../sep/jer007.htm">Sep</A>&nbsp;
<A HREF="../vul/jer007.htm">Vul</A>&nbsp;

<BR>
<BR><A HREF="jer.htm">Jeremiah (Yermiyah) Index</A><BR>
&nbsp;
<A HREF="jer006.htm">Previous</A>&nbsp;
<A HREF="jer008.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Jeremiah (Yermiyah) Chapter 7</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;הַדָּבָר֙ אֲשֶׁ֣ר הָיָ֣ה אֶֽל־יִרְמְיָ֔הוּ מֵאֵ֥ת יְהוָ֖ה לֵאמֹֽר׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;עֲמֹ֗ד בְּשַׁ֙עַר֙ בֵּ֣ית יְהוָ֔ה וְקָרָ֣אתָ שָּׁ֔ם אֶת־הַדָּבָ֖ר הַזֶּ֑ה וְאָמַרְתָּ֞ שִׁמְע֣וּ דְבַר־יְהוָ֗ה כָּל־יְהוּדָה֙ הַבָּאִים֙ בַּשְּׁעָרִ֣ים הָאֵ֔לֶּה לְהִֽשְׁתַּחֲוֹ֖ת לַיהוָֽה׃ ס</P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;כֹּֽה־אָמַ֞ר יְהוָ֤ה צְבָאוֹת֙ אֱלֹהֵ֣י יִשְׂרָאֵ֔ל הֵיטִ֥יבוּ דַרְכֵיכֶ֖ם וּמַֽעַלְלֵיכֶ֑ם וַאֲשַׁכְּנָ֣ה אֶתְכֶ֔ם בַּמָּק֥וֹם הַזֶּֽה׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;אַל־תִּבְטְח֣וּ לָכֶ֔ם אֶל־דִּבְרֵ֥י הַשֶּׁ֖קֶר לֵאמֹ֑ר הֵיכַ֤ל יְהוָה֙ הֵיכַ֣ל יְהוָ֔ה הֵיכַ֥ל יְהוָ֖ה הֵֽמָּה׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;כִּ֤י אִם־הֵיטֵיב֙ תֵּיטִ֔יבוּ אֶת־דַּרְכֵיכֶ֖ם וְאֶת־מַֽעַלְלֵיכֶ֑ם אִם־עָשׂ֤וֹ תַֽעֲשׂוּ֙ מִשְׁפָּ֔ט בֵּ֥ין אִ֖ישׁ וּבֵ֥ין רֵעֵֽהוּ׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;גֵּ֣ר יָת֤וֹם וְאַלְמָנָה֙ לֹ֣א תַֽעֲשֹׁ֔קוּ וְדָ֣ם נָקִ֔י אַֽל־תִּשְׁפְּכ֖וּ בַּמָּק֣וֹם הַזֶּ֑ה וְאַחֲרֵ֨י אֱלֹהִ֧ים אֲחֵרִ֛ים לֹ֥א תֵלְכ֖וּ לְרַ֥ע לָכֶֽם׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וְשִׁכַּנְתִּ֤י אֶתְכֶם֙ בַּמָּק֣וֹם הַזֶּ֔ה בָּאָ֕רֶץ אֲשֶׁ֥ר נָתַ֖תִּי לַאֲבֽוֹתֵיכֶ֑ם לְמִן־עוֹלָ֖ם וְעַד־עוֹלָֽם׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;הִנֵּ֤ה אַתֶּם֙ בֹּטְחִ֣ים לָכֶ֔ם עַל־דִּבְרֵ֖י הַשָּׁ֑קֶר לְבִלְתִּ֖י הוֹעִֽיל׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;הֲגָנֹ֤ב׀ רָצֹ֙חַ֙ וְֽנָאֹ֗ף וְהִשָּׁבֵ֥עַ לַשֶּׁ֖קֶר וְקַטֵּ֣ר לַבָּ֑עַל וְהָלֹ֗ךְ אַחֲרֵ֛י אֱלֹהִ֥ים אֲחֵרִ֖ים אֲשֶׁ֥ר לֹֽא־יְדַעְתֶּֽם׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וּבָאתֶ֞ם וַעֲמַדְתֶּ֣ם לְפָנַ֗י בַּבַּ֤יִת הַזֶּה֙ אֲשֶׁ֣ר נִקְרָא־שְׁמִ֣י עָלָ֔יו וַאֲמַרְתֶּ֖ם נִצַּ֑לְנוּ לְמַ֣עַן עֲשׂ֔וֹת אֵ֥ת כָּל־הַתּוֹעֵב֖וֹת הָאֵֽלֶּה׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;הַמְעָרַ֣ת פָּרִצִ֗ים הָיָ֨ה הַבַּ֧יִת הַזֶּ֛ה אֲשֶׁר־נִקְרָֽא־שְׁמִ֥י עָלָ֖יו בְּעֵינֵיכֶ֑ם גַּ֧ם אָנֹכִ֛י הִנֵּ֥ה רָאִ֖יתִי נְאֻם־יְהוָֽה׃ ס</P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;כִּ֣י לְכוּ־נָ֗א אֶל־מְקוֹמִי֙ אֲשֶׁ֣ר בְּשִׁיל֔וֹ אֲשֶׁ֨ר שִׁכַּ֧נְתִּֽי שְׁמִ֛י שָׁ֖ם בָּרִֽאשׁוֹנָ֑ה וּרְאוּ֙ אֵ֣ת אֲשֶׁר־עָשִׂ֣יתִי ל֔וֹ מִפְּנֵ֕י רָעַ֖ת עַמִּ֥י יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וְעַתָּ֗ה יַ֧עַן עֲשׂוֹתְכֶ֛ם אֶת־כָּל־הַמַּֽעֲשִׂ֥ים הָאֵ֖לֶּה נְאֻם־יְהוָ֑ה וָאֲדַבֵּ֨ר אֲלֵיכֶ֜ם הַשְׁכֵּ֤ם וְדַבֵּר֙ וְלֹ֣א שְׁמַעְתֶּ֔ם וָאֶקְרָ֥א אֶתְכֶ֖ם וְלֹ֥א עֲנִיתֶֽם׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;וְעָשִׂ֜יתִי לַבַּ֣יִת׀ אֲשֶׁ֧ר נִֽקְרָא־שְׁמִ֣י עָלָ֗יו אֲשֶׁ֤ר אַתֶּם֙ בֹּטְחִ֣ים בּ֔וֹ וְלַ֨מָּק֔וֹם אֲשֶׁר־נָתַ֥תִּי לָכֶ֖ם וְלַאֲבֽוֹתֵיכֶ֑ם כַּאֲשֶׁ֥ר עָשִׂ֖יתִי לְשִׁלֽוֹ׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;וְהִשְׁלַכְתִּ֥י אֶתְכֶ֖ם מֵעַ֣ל פָּנָ֑י כַּאֲשֶׁ֤ר הִשְׁלַ֙כְתִּי֙ אֶת־כָּל־אֲחֵיכֶ֔ם אֵ֖ת כָּל־זֶ֥רַע אֶפְרָֽיִם׃ ס</P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וְאַתָּ֞ה אַל־תִּתְפַּלֵּ֣ל׀ בְּעַד־הָעָ֣ם הַזֶּ֗ה וְאַל־תִּשָּׂ֧א בַעֲדָ֛ם רִנָּ֥ה וּתְפִלָּ֖ה וְאַל־תִּפְגַּע־בִּ֑י כִּי־אֵינֶ֥נִּי שֹׁמֵ֖עַ אֹתָֽךְ׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;הַֽאֵינְךָ֣ רֹאֶ֔ה מָ֛ה הֵ֥מָּה עֹשִׂ֖ים בְּעָרֵ֣י יְהוּדָ֑ה וּבְחֻצ֖וֹת יְרוּשָׁלִָֽם׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;הַבָּנִ֞ים מְלַקְּטִ֣ים עֵצִ֗ים וְהָֽאָבוֹת֙ מְבַעֲרִ֣ים אֶת־הָאֵ֔שׁ וְהַנָּשִׁ֖ים לָשׁ֣וֹת בָּצֵ֑ק לַעֲשׂ֨וֹת כַּוָּנִ֜ים לִמְלֶ֣כֶת הַשָּׁמַ֗יִם וְהַסֵּ֤ךְ נְסָכִים֙ לֵאלֹהִ֣ים אֲחֵרִ֔ים לְמַ֖עַן הַכְעִסֵֽנִי׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;הַאֹתִ֛י הֵ֥ם מַכְעִסִ֖ים נְאֻם־יְהוָ֑ה הֲל֣וֹא אֹתָ֔ם לְמַ֖עַן בֹּ֥שֶׁת פְּנֵיהֶֽם׃ ס</P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;לָכֵ֞ן כֹּה־אָמַ֣ר׀ אֲדֹנָ֣י יְהוִֹ֗ה הִנֵּ֨ה אַפִּ֤י וַֽחֲמָתִי֙ נִתֶּ֙כֶת֙ אֶל־הַמָּק֣וֹם הַזֶּ֔ה עַל־הָֽאָדָם֙ וְעַל־הַבְּהֵמָ֔ה וְעַל־עֵ֥ץ הַשָּׂדֶ֖ה וְעַל־פְּרִ֣י הָֽאֲדָמָ֑ה וּבָעֲרָ֖ה וְלֹ֥א תִכְבֶּֽה׃ ס</P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;כֹּ֥ה אָמַ֛ר יְהוָ֥ה צְבָא֖וֹת אֱלֹהֵ֣י יִשְׂרָאֵ֑ל עֹלוֹתֵיכֶ֛ם סְפ֥וּ עַל־זִבְחֵיכֶ֖ם וְאִכְל֥וּ בָשָֽׂר׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;כִּ֠י לֹֽא־דִבַּ֤רְתִּי אֶת־אֲבֽוֹתֵיכֶם֙ וְלֹ֣א צִוִּיתִ֔ים בְּי֛וֹם <font color="brown">הוציא</font> <font color="blue">הוֹצִיאִ֥י</font> אוֹתָ֖ם מֵאֶ֣רֶץ מִצְרָ֑יִם עַל־דִּבְרֵ֥י עוֹלָ֖ה וָזָֽבַח׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;כִּ֣י אִֽם־אֶת־הַדָּבָ֣ר הַ֠זֶּה צִוִּ֨יתִי אוֹתָ֤ם לֵאמֹר֙ שִׁמְע֣וּ בְקוֹלִ֔י וְהָיִ֤יתִי לָכֶם֙ לֵֽאלֹהִ֔ים וְאַתֶּ֖ם תִּֽהְיוּ־לִ֣י לְעָ֑ם וַהֲלַכְתֶּ֗ם בְּכָל־הַדֶּ֙רֶךְ֙ אֲשֶׁ֣ר אֲצַוֶּ֣ה אֶתְכֶ֔ם לְמַ֖עַן יִיטַ֥ב לָכֶֽם׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;וְלֹ֤א שָֽׁמְעוּ֙ וְלֹֽא־הִטּ֣וּ אֶת־אָזְנָ֔ם וַיֵּֽלְכוּ֙ בְּמֹ֣עֵצ֔וֹת בִּשְׁרִר֖וּת לִבָּ֣ם הָרָ֑ע וַיִּהְי֥וּ לְאָח֖וֹר וְלֹ֥א לְפָנִֽים׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;לְמִן־הַיּ֗וֹם אֲשֶׁ֨ר יָצְא֤וּ אֲבֽוֹתֵיכֶם֙ מֵאֶ֣רֶץ מִצְרַ֔יִם עַ֖ד הַיּ֣וֹם הַזֶּ֑ה וָאֶשְׁלַ֤ח אֲלֵיכֶם֙ אֶת־כָּל־עֲבָדַ֣י הַנְּבִיאִ֔ים י֖וֹם הַשְׁכֵּ֥ם וְשָׁלֹֽחַ׃ </P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;וְל֤וֹא שָׁמְעוּ֙ אֵלַ֔י וְלֹ֥א הִטּ֖וּ אֶת־אָזְנָ֑ם וַיַּקְשׁוּ֙ אֶת־עָרְפָּ֔ם הֵרֵ֖עוּ מֵאֲבוֹתָֽם׃ </P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;וְדִבַּרְתָּ֤ אֲלֵיהֶם֙ אֶת־כָּל־הַדְּבָרִ֣ים הָאֵ֔לֶּה וְלֹ֥א יִשְׁמְע֖וּ אֵלֶ֑יךָ וְקָרָ֥אתָ אֲלֵיהֶ֖ם וְלֹ֥א יַעֲנֽוּכָה׃ </P>
<P ALIGN="RIGHT"><span lang="he">&#8206;<a name="028">28</A>&nbsp;&#8207;וְאָמַרְתָּ֣ אֲלֵיהֶ֗ם זֶ֤ה הַגּוֹי֙ אֲשֶׁ֣ר לֽוֹא־שָׁמְע֗וּ בְּקוֹל֙ יְהוָ֣ה אֱלֹהָ֔יו וְלֹ֥א לָקְח֖וּ מוּסָ֑ר אָֽבְדָה֙ הָֽאֱמוּנָ֔ה וְנִכְרְתָ֖ה מִפִּיהֶֽם׃ ס</P>
<P ALIGN="RIGHT"><span lang="he">&#8206;<a name="029">29</A>&nbsp;&#8207;גָּזִּ֤י נִזְרֵךְ֙ וְֽהַשְׁלִ֔יכִי וּשְׂאִ֥י עַל־שְׁפָיִ֖ם קִינָ֑ה כִּ֚י מָאַ֣ס יְהוָ֔ה וַיִּטֹּ֖שׁ אֶת־דּ֥וֹר עֶבְרָתֽוֹ׃ </P>
<P ALIGN="RIGHT"><span lang="he">&#8206;<a name="030">30</A>&nbsp;&#8207;כִּֽי־עָשׂ֨וּ בְנֵי־יְהוּדָ֥ה הָרַ֛ע בְּעֵינַ֖י נְאֻום־יְהוָ֑ה שָׂ֣מוּ שִׁקּֽוּצֵיהֶ֗ם בַּבַּ֛יִת אֲשֶׁר־נִקְרָא־שְׁמִ֥י עָלָ֖יו לְטַמְּאֽוֹ׃ </P>
<P ALIGN="RIGHT"><span lang="he">&#8206;<a name="031">31</A>&nbsp;&#8207;וּבָנ֞וּ בָּמ֣וֹת הַתֹּ֗פֶת אֲשֶׁר֙ בְּגֵ֣יא בֶן־הִנֹּ֔ם לִשְׂרֹ֛ף אֶת־בְּנֵיהֶ֥ם וְאֶת־בְּנֹתֵיהֶ֖ם בָּאֵ֑שׁ אֲשֶׁר֙ לֹ֣א צִוִּ֔יתִי וְלֹ֥א עָלְתָ֖ה עַל־לִבִּֽי׃ ס</P>
<P ALIGN="RIGHT"><span lang="he">&#8206;<a name="032">32</A>&nbsp;&#8207;לָכֵ֞ן הִנֵּֽה־יָמִ֤ים בָּאִים֙ נְאֻם־יְהוָ֔ה וְלֹא־יֵאָמֵ֨ר ע֤וֹד הַתֹּ֙פֶת֙ וְגֵ֣יא בֶן־הִנֹּ֔ם כִּ֖י אִם־גֵּ֣יא הַהֲרֵגָ֑ה וְקָבְר֥וּ בְתֹ֖פֶת מֵאֵ֥ין מָקֽוֹם׃ </P>
<P ALIGN="RIGHT"><span lang="he">&#8206;<a name="033">33</A>&nbsp;&#8207;וְֽהָ֨יְתָ֜ה נִבְלַ֨ת הָעָ֤ם הַזֶּה֙ לְמַֽאֲכָ֔ל לְע֥וֹף הַשָּׁמַ֖יִם וּלְבֶהֱמַ֣ת הָאָ֑רֶץ וְאֵ֖ין מַחֲרִֽיד׃ </P>
<P ALIGN="RIGHT"><span lang="he">&#8206;<a name="034">34</A>&nbsp;&#8207;וְהִשְׁבַּתִּ֣י׀ מֵעָרֵ֣י יְהוּדָ֗ה וּמֵֽחֻצוֹת֙ יְר֣וּשָׁלִַ֔ם ק֤וֹל שָׂשׂוֹן֙ וְק֣וֹל שִׂמְחָ֔ה ק֥וֹל חָתָ֖ן וְק֣וֹל כַּלָּ֑ה כִּ֥י לְחָרְבָּ֖ה תִּהְיֶ֥ה הָאָֽרֶץ׃ </P>
</TD>
<TD WIDTH="50%">
<P>1&nbsp;had&#257;&#x1E07;&#257;r &#8217;&#259;&#353;er h&#257;y&acirc; &#8217;el-yir&#601;m&#601;y&acirc;&ucirc; m&#275;&#8217;&#275;&#x1E6F; y&#601;hw&acirc; l&#275;&#8217;m&#333;r: </P>
<P>2&nbsp;&#8216;&#259;m&#333;&#x1E0F; b&#601;&#353;<sup>a</sup>&#8216;ar b&ecirc;&#x1E6F; y&#601;hw&acirc; w&#601;q&#257;r&#257;&#8217;&#x1E6F;&#257; &#353;&#353;&#257;m &#8217;e&#x1E6F;-had&#257;&#x1E07;&#257;r hazzeh w&#601;&#8217;&#257;mar&#601;t&#257; &#353;im&#601;&#8216;&ucirc; &#x1E0F;&#601;&#x1E07;ar-y&#601;hw&acirc; k&#257;l-y&#601;h&ucirc;&#x1E0F;&acirc; hab&#257;&#8217;&icirc;m ba&#353;&#353;&#601;&#8216;&#257;r&icirc;m h&#257;&#8217;&#275;lleh l&#601;hi&#353;&#601;t<sup>a</sup>&#x1E25;&#259;w&#333;&#x1E6F; layhw&acirc;: s</P>
<P>3&nbsp;k&#333;h-&#8217;&#257;mar y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#8217;&#277;l&#333;h&ecirc; yi&#347;&#601;r&#257;&#8217;&#275;l h&ecirc;&#x1E6D;&icirc;&#x1E07;&ucirc; &#x1E0F;ar&#601;&#x1E35;&ecirc;&#x1E35;em &ucirc;m<sup>a</sup>&#8216;al&#601;l&ecirc;&#x1E35;em wa&#8217;&#259;&#353;ak&#601;n&acirc; &#8217;e&#x1E6F;&#601;&#x1E35;em bamm&#257;qw&#333;m hazzeh: </P>
<P>4&nbsp;&#8217;al-ti&#x1E07;&#601;&#x1E6D;&#601;&#x1E25;&ucirc; l&#257;&#x1E35;em &#8217;el-di&#x1E07;&#601;r&ecirc; ha&#353;&#353;eqer l&#275;&#8217;m&#333;r h&ecirc;&#x1E35;al y&#601;hw&acirc; h&ecirc;&#x1E35;al y&#601;hw&acirc; h&ecirc;&#x1E35;al y&#601;hw&acirc; h&#275;mm&acirc;: </P>
<P>5&nbsp;k&icirc; &#8217;im-h&ecirc;&#x1E6D;&ecirc;&#x1E07; t&ecirc;&#x1E6D;&icirc;&#x1E07;&ucirc; &#8217;e&#x1E6F;-dar&#601;&#x1E35;&ecirc;&#x1E35;em w&#601;&#8217;e&#x1E6F;-m<sup>a</sup>&#8216;al&#601;l&ecirc;&#x1E35;em &#8217;im-&#8216;&#257;&#347;w&#333; &#x1E6F;<sup>a</sup>&#8216;&#259;&#347;&ucirc; mi&#353;&#601;p&#257;&#x1E6D; b&ecirc;n &#8217;&icirc;&#353; &ucirc;&#x1E07;&ecirc;n r&#275;&#8216;&#275;h&ucirc;: </P>
<P>6&nbsp;g&#275;r y&#257;&#x1E6F;w&#333;m w&#601;&#8217;al&#601;m&#257;n&acirc; l&#333;&#8217; &#x1E6F;<sup>a</sup>&#8216;&#259;&#353;&#333;q&ucirc; w&#601;&#x1E0F;&#257;m n&#257;q&icirc; &#8217;al-ti&#353;&#601;p&#601;&#x1E35;&ucirc; bamm&#257;qw&#333;m hazzeh w&#601;&#8217;<sup>a</sup>&#x1E25;&#259;r&ecirc; &#8217;&#277;l&#333;h&icirc;m &#8217;&#259;&#x1E25;&#275;r&icirc;m l&#333;&#8217; &#x1E6F;&#275;l&#601;&#x1E35;&ucirc; l&#601;r<sup>a</sup>&#8216; l&#257;&#x1E35;em: </P>
<P>7&nbsp;w&#601;&#353;ikan&#601;t&icirc; &#8217;e&#x1E6F;&#601;&#x1E35;em bamm&#257;qw&#333;m hazzeh b&#257;&#8217;&#257;re&#x1E63; &#8217;&#259;&#353;er n&#257;&#x1E6F;at&icirc; la&#8217;&#259;&#x1E07;w&#333;&#x1E6F;&ecirc;&#x1E35;em l&#601;min-&#8216;w&#333;l&#257;m w&#601;&#8216;a&#x1E0F;-&#8216;w&#333;l&#257;m: </P>
<P>8&nbsp;hinn&#275;h &#8217;atem b&#333;&#x1E6D;&#601;&#x1E25;&icirc;m l&#257;&#x1E35;em &#8216;al-di&#x1E07;&#601;r&ecirc; ha&#353;&#353;&#257;qer l&#601;&#x1E07;il&#601;t&icirc; hw&#333;&#8216;&icirc;l: </P>
<P>9&nbsp;h&#259;&#x1E21;&#257;n&#333;&#x1E07;| r&#257;&#x1E63;&#333;&#x1E25;a w&#601;n&#257;&#8217;&#333;f w&#601;hi&#353;&#353;&#257;&#x1E07;&#275;&#8216;a la&#353;&#353;eqer w&#601;qa&#x1E6D;&#x1E6D;&#275;r lab&#257;&#8216;al w&#601;h&#257;l&#333;&#x1E35;&#601; &#8217;<sup>a</sup>&#x1E25;&#259;r&ecirc; &#8217;&#277;l&#333;h&icirc;m &#8217;&#259;&#x1E25;&#275;r&icirc;m &#8217;&#259;&#353;er l&#333;&#8217;-y&#601;&#x1E0F;<sup>a</sup>&#8216;&#601;tem: </P>
<P>10&nbsp;&ucirc;&#x1E07;&#257;&#8217;&#x1E6F;em w<sup>a</sup>&#8216;&#259;ma&#x1E0F;&#601;tem l&#601;f&#257;nay babayi&#x1E6F; hazzeh &#8217;&#259;&#353;er niq&#601;r&#257;&#8217;-&#353;&#601;m&icirc; &#8216;&#257;l&#257;yw wa&#8217;&#259;mar&#601;tem ni&#x1E63;&#x1E63;al&#601;n&ucirc; l&#601;m<sup>a</sup>&#8216;an &#8216;&#259;&#347;w&#333;&#x1E6F; &#8217;&#275;&#x1E6F; k&#257;l-hatw&#333;&#8216;&#275;&#x1E07;w&#333;&#x1E6F; h&#257;&#8217;&#275;lleh: </P>
<P>11&nbsp;ham&#601;&#8216;&#257;ra&#x1E6F; p&#257;ri&#x1E63;&icirc;m h&#257;y&acirc; habayi&#x1E6F; hazzeh &#8217;&#259;&#353;er-niq&#601;r&#257;&#8217;-&#353;&#601;m&icirc; &#8216;&#257;l&#257;yw b&#601;&#8216;&ecirc;n&ecirc;&#x1E35;em gam &#8217;&#257;n&#333;&#x1E35;&icirc; hinn&#275;h r&#257;&#8217;&icirc;&#x1E6F;&icirc; n&#601;&#8217;um-y&#601;hw&acirc;: s</P>
<P>12&nbsp;k&icirc; l&#601;&#x1E35;&ucirc;-n&#257;&#8217; &#8217;el-m&#601;qw&#333;m&icirc; &#8217;&#259;&#353;er b&#601;&#353;&icirc;lw&#333; &#8217;&#259;&#353;er &#353;ikan&#601;t&icirc; &#353;&#601;m&icirc; &#353;&#257;m b&#257;ri&#8217;&#353;w&#333;n&acirc; &ucirc;r&#601;&#8217;&ucirc; &#8217;&#275;&#x1E6F; &#8217;&#259;&#353;er-&#8216;&#257;&#347;&icirc;&#x1E6F;&icirc; lw&#333; mip&#601;n&ecirc; r&#257;&#8216;a&#x1E6F; &#8216;amm&icirc; yi&#347;&#601;r&#257;&#8217;&#275;l: </P>
<P>13&nbsp;w&#601;&#8216;at&acirc; y<sup>a</sup>&#8216;an &#8216;&#259;&#347;w&#333;&#x1E6F;&#601;&#x1E35;em &#8217;e&#x1E6F;-k&#257;l-hamm<sup>a</sup>&#8216;&#259;&#347;&icirc;m h&#257;&#8217;&#275;lleh n&#601;&#8217;um-y&#601;hw&acirc; w&#257;&#8217;&#259;&#x1E0F;ab&#275;r &#8217;&#259;l&ecirc;&#x1E35;em ha&#353;&#601;k&#275;m w&#601;&#x1E0F;ab&#275;r w&#601;l&#333;&#8217; &#353;&#601;m<sup>a</sup>&#8216;&#601;tem w&#257;&#8217;eq&#601;r&#257;&#8217; &#8217;e&#x1E6F;&#601;&#x1E35;em w&#601;l&#333;&#8217; &#8216;&#259;n&icirc;&#x1E6F;em: </P>
<P>14&nbsp;w&#601;&#8216;&#257;&#347;&icirc;&#x1E6F;&icirc; labayi&#x1E6F;| &#8217;&#259;&#353;er niq&#601;r&#257;&#8217;-&#353;&#601;m&icirc; &#8216;&#257;l&#257;yw &#8217;&#259;&#353;er &#8217;atem b&#333;&#x1E6D;&#601;&#x1E25;&icirc;m bw&#333; w&#601;lamm&#257;qw&#333;m &#8217;&#259;&#353;er-n&#257;&#x1E6F;at&icirc; l&#257;&#x1E35;em w&#601;la&#8217;&#259;&#x1E07;w&#333;&#x1E6F;&ecirc;&#x1E35;em ka&#8217;&#259;&#353;er &#8216;&#257;&#347;&icirc;&#x1E6F;&icirc; l&#601;&#353;ilw&#333;: </P>
<P>15&nbsp;w&#601;hi&#353;&#601;la&#x1E35;&#601;t&icirc; &#8217;e&#x1E6F;&#601;&#x1E35;em m&#275;&#8216;al p&#257;n&#257;y ka&#8217;&#259;&#353;er hi&#353;&#601;la&#x1E35;&#601;t&icirc; &#8217;e&#x1E6F;-k&#257;l-&#8217;&#259;&#x1E25;&ecirc;&#x1E35;em &#8217;&#275;&#x1E6F; k&#257;l-zer<sup>a</sup>&#8216; &#8217;ef&#601;r&#257;yim: s</P>
<P>16&nbsp;w&#601;&#8217;at&acirc; &#8217;al-ti&#x1E6F;&#601;pall&#275;l| b&#601;&#8216;a&#x1E0F;-h&#257;&#8216;&#257;m hazzeh w&#601;&#8217;al-ti&#347;&#347;&#257;&#8217; &#x1E07;<sup>a</sup>&#8216;&#259;&#x1E0F;&#257;m rinn&acirc; &ucirc;&#x1E6F;&#601;fill&acirc; w&#601;&#8217;al-tif&#601;g<sup>a</sup>&#8216;-b&icirc; k&icirc;-&#8217;&ecirc;nenn&icirc; &#353;&#333;m&#275;&#8216;a &#8217;&#333;&#x1E6F;&#257;&#x1E35;&#601;: </P>
<P>17&nbsp;ha&#8217;&ecirc;n&#601;&#x1E35;&#257; r&#333;&#8217;eh m&acirc; h&#275;mm&acirc; &#8216;&#333;&#347;&icirc;m b&#601;&#8216;&#257;r&ecirc; y&#601;h&ucirc;&#x1E0F;&acirc; &ucirc;&#x1E07;&#601;&#x1E25;u&#x1E63;w&#333;&#x1E6F; y&#601;r&ucirc;&#353;&#257;l&#257;im: </P>
<P>18&nbsp;hab&#257;n&icirc;m m&#601;laqq&#601;&#x1E6D;&icirc;m &#8216;&#275;&#x1E63;&icirc;m w&#601;h&#257;&#8217;&#257;&#x1E07;w&#333;&#x1E6F; m&#601;&#x1E07;<sup>a</sup>&#8216;&#259;r&icirc;m &#8217;e&#x1E6F;-h&#257;&#8217;&#275;&#353; w&#601;hann&#257;&#353;&icirc;m l&#257;&#353;w&#333;&#x1E6F; b&#257;&#x1E63;&#275;q l<sup>a</sup>&#8216;&#259;&#347;w&#333;&#x1E6F; ka&ucirc;&#257;n&icirc;m lim&#601;le&#x1E35;e&#x1E6F; ha&#353;&#353;&#257;mayim w&#601;hass&#275;&#x1E35;&#601; n&#601;s&#257;&#x1E35;&icirc;m l&#275;&#8217;l&#333;h&icirc;m &#8217;&#259;&#x1E25;&#275;r&icirc;m l&#601;m<sup>a</sup>&#8216;an ha&#x1E35;&#601;&#8216;is&#275;n&icirc;: </P>
<P>19&nbsp;ha&#8217;&#333;&#x1E6F;&icirc; h&#275;m ma&#x1E35;&#601;&#8216;is&icirc;m n&#601;&#8217;um-y&#601;hw&acirc; h&#259;lw&#333;&#8217; &#8217;&#333;&#x1E6F;&#257;m l&#601;m<sup>a</sup>&#8216;an b&#333;&#353;e&#x1E6F; p&#601;n&ecirc;hem: s</P>
<P>20&nbsp;l&#257;&#x1E35;&#275;n k&#333;h-&#8217;&#257;mar| &#8217;&#259;&#x1E0F;&#333;n&#257;y y&#601;hw&#333;ih hinn&#275;h &#8217;ap&icirc; w<sup>a</sup>&#x1E25;&#259;m&#257;&#x1E6F;&icirc; nite&#x1E35;e&#x1E6F; &#8217;el-hamm&#257;qw&#333;m hazzeh &#8216;al-h&#257;&#8217;&#257;&#x1E0F;&#257;m w&#601;&#8216;al-hab&#601;h&#275;m&acirc; w&#601;&#8216;al-&#8216;&#275;&#x1E63; ha&#347;&#347;&#257;&#x1E0F;eh w&#601;&#8216;al-p&#601;r&icirc; h&#257;&#8217;&#259;&#x1E0F;&#257;m&acirc; &ucirc;&#x1E07;&#257;&#8216;&#259;r&acirc; w&#601;l&#333;&#8217; &#x1E6F;i&#x1E35;&#601;beh: s</P>
<P>21&nbsp;k&#333;h &#8217;&#257;mar y&#601;hw&acirc; &#x1E63;&#601;&#x1E07;&#257;&#8217;w&#333;&#x1E6F; &#8217;&#277;l&#333;h&ecirc; yi&#347;&#601;r&#257;&#8217;&#275;l &#8216;&#333;lw&#333;&#x1E6F;&ecirc;&#x1E35;em s&#601;f&ucirc; &#8216;al-zi&#x1E07;&#601;&#x1E25;&ecirc;&#x1E35;em w&#601;&#8217;i&#x1E35;&#601;l&ucirc; &#x1E07;&#257;&#347;&#257;r: </P>
<P>22&nbsp;k&icirc; l&#333;&#8217;-&#x1E0F;ibar&#601;t&icirc; &#8217;e&#x1E6F;-&#8217;&#259;&#x1E07;w&#333;&#x1E6F;&ecirc;&#x1E35;em w&#601;l&#333;&#8217; &#x1E63;i&ucirc;&icirc;&#x1E6F;&icirc;m b&#601;yw&#333;m <font color="brown">hw&#333;&#x1E63;&icirc;&#8217;</font> <font color="blue">hw&#333;&#x1E63;&icirc;&#8217;&icirc;</font> &#8217;w&#333;&#x1E6F;&#257;m m&#275;&#8217;ere&#x1E63; mi&#x1E63;&#601;r&#257;yim &#8216;al-di&#x1E07;&#601;r&ecirc; &#8216;w&#333;l&acirc; w&#257;z&#257;&#x1E07;<sup>a</sup>&#x1E25;: </P>
<P>23&nbsp;k&icirc; &#8217;im-&#8217;e&#x1E6F;-had&#257;&#x1E07;&#257;r hazzeh &#x1E63;i&ucirc;&icirc;&#x1E6F;&icirc; &#8217;w&#333;&#x1E6F;&#257;m l&#275;&#8217;m&#333;r &#353;im&#601;&#8216;&ucirc; &#x1E07;&#601;qw&#333;l&icirc; w&#601;h&#257;y&icirc;&#x1E6F;&icirc; l&#257;&#x1E35;em l&#275;&#8217;l&#333;h&icirc;m w&#601;&#8217;atem tih&#601;y&ucirc;-l&icirc; l&#601;&#8216;&#257;m wah&#259;la&#x1E35;&#601;tem b&#601;&#x1E35;&#257;l-hadere&#x1E35;&#601; &#8217;&#259;&#353;er &#8217;&#259;&#x1E63;a&ucirc;eh &#8217;e&#x1E6F;&#601;&#x1E35;em l&#601;m<sup>a</sup>&#8216;an y&icirc;&#x1E6D;a&#x1E07; l&#257;&#x1E35;em: </P>
<P>24&nbsp;w&#601;l&#333;&#8217; &#353;&#257;m&#601;&#8216;&ucirc; w&#601;l&#333;&#8217;-hi&#x1E6D;&#x1E6D;&ucirc; &#8217;e&#x1E6F;-&#8217;&#257;z&#601;n&#257;m wayy&#275;l&#601;&#x1E35;&ucirc; b&#601;m&#333;&#8216;&#275;&#x1E63;w&#333;&#x1E6F; bi&#353;&#601;rir&ucirc;&#x1E6F; lib&#257;m h&#257;r&#257;&#8216; wayyih&#601;y&ucirc; l&#601;&#8217;&#257;&#x1E25;w&#333;r w&#601;l&#333;&#8217; l&#601;f&#257;n&icirc;m: </P>
<P>25&nbsp;l&#601;min-hayyw&#333;m &#8217;&#259;&#353;er y&#257;&#x1E63;&#601;&#8217;&ucirc; &#8217;&#259;&#x1E07;w&#333;&#x1E6F;&ecirc;&#x1E35;em m&#275;&#8217;ere&#x1E63; mi&#x1E63;&#601;rayim &#8216;a&#x1E0F; hayyw&#333;m hazzeh w&#257;&#8217;e&#353;&#601;l<sup>a</sup>&#x1E25; &#8217;&#259;l&ecirc;&#x1E35;em &#8217;e&#x1E6F;-k&#257;l-&#8216;&#259;&#x1E07;&#257;&#x1E0F;ay hann&#601;&#x1E07;&icirc;&#8217;&icirc;m yw&#333;m ha&#353;&#601;k&#275;m w&#601;&#353;&#257;l&#333;&#x1E25;a: </P>
<P>26&nbsp;w&#601;lw&#333;&#8217; &#353;&#257;m&#601;&#8216;&ucirc; &#8217;&#275;lay w&#601;l&#333;&#8217; hi&#x1E6D;&#x1E6D;&ucirc; &#8217;e&#x1E6F;-&#8217;&#257;z&#601;n&#257;m wayyaq&#601;&#353;&ucirc; &#8217;e&#x1E6F;-&#8216;&#257;r&#601;p&#257;m h&#275;r&#275;&#8216;&ucirc; m&#275;&#8217;&#259;&#x1E07;w&#333;&#x1E6F;&#257;m: </P>
<P>27&nbsp;w&#601;&#x1E0F;ibar&#601;t&#257; &#8217;&#259;l&ecirc;hem &#8217;e&#x1E6F;-k&#257;l-had&#601;&#x1E07;&#257;r&icirc;m h&#257;&#8217;&#275;lleh w&#601;l&#333;&#8217; yi&#353;&#601;m&#601;&#8216;&ucirc; &#8217;&#275;ley&#x1E35;&#257; w&#601;q&#257;r&#257;&#8217;&#x1E6F;&#257; &#8217;&#259;l&ecirc;hem w&#601;l&#333;&#8217; y<sup>a</sup>&#8216;&#259;n&ucirc;&#x1E35;&acirc;: </P>
<P>28&nbsp;w&#601;&#8217;&#257;mar&#601;t&#257; &#8217;&#259;l&ecirc;hem zeh hagw&#333;y &#8217;&#259;&#353;er lw&#333;&#8217;-&#353;&#257;m&#601;&#8216;&ucirc; b&#601;qw&#333;l y&#601;hw&acirc; &#8217;&#277;l&#333;h&#257;yw w&#601;l&#333;&#8217; l&#257;q&#601;&#x1E25;&ucirc; m&ucirc;s&#257;r &#8217;&#257;&#x1E07;&#601;&#x1E0F;&acirc; h&#257;&#8217;&#277;m&ucirc;n&acirc; w&#601;ni&#x1E35;&#601;r&#601;&#x1E6F;&acirc; mip&icirc;hem: s</P>
<P>29&nbsp;g&#257;zz&icirc; niz&#601;r&#275;&#x1E35;&#601; w&#601;ha&#353;&#601;l&icirc;&#x1E35;&icirc; &ucirc;&#347;&#601;&#8217;&icirc; &#8216;al-&#353;&#601;f&#257;yim q&icirc;n&acirc; k&icirc; m&#257;&#8217;as y&#601;hw&acirc; wayyi&#x1E6D;&#x1E6D;&#333;&#353; &#8217;e&#x1E6F;-dw&#333;r &#8216;e&#x1E07;&#601;r&#257;&#x1E6F;w&#333;: </P>
<P>30&nbsp;k&icirc;-&#8216;&#257;&#347;&ucirc; &#x1E07;&#601;n&ecirc;-y&#601;h&ucirc;&#x1E0F;&acirc; h&#257;r<sup>a</sup>&#8216; b&#601;&#8216;&ecirc;nay n&#601;&#8217;uwm-y&#601;hw&acirc; &#347;&#257;m&ucirc; &#353;iqq&ucirc;&#x1E63;&ecirc;hem babayi&#x1E6F; &#8217;&#259;&#353;er-niq&#601;r&#257;&#8217;-&#353;&#601;m&icirc; &#8216;&#257;l&#257;yw l&#601;&#x1E6D;amm&#601;&#8217;w&#333;: </P>
<P>31&nbsp;&ucirc;&#x1E07;&#257;n&ucirc; b&#257;mw&#333;&#x1E6F; hat&#333;fe&#x1E6F; &#8217;&#259;&#353;er b&#601;&#x1E21;&ecirc;&#8217; &#x1E07;en-hinn&#333;m li&#347;&#601;r&#333;f &#8217;e&#x1E6F;-b&#601;n&ecirc;hem w&#601;&#8217;e&#x1E6F;-b&#601;n&#333;&#x1E6F;&ecirc;hem b&#257;&#8217;&#275;&#353; &#8217;&#259;&#353;er l&#333;&#8217; &#x1E63;i&ucirc;&icirc;&#x1E6F;&icirc; w&#601;l&#333;&#8217; &#8216;&#257;l&#601;&#x1E6F;&acirc; &#8216;al-lib&icirc;: s</P>
<P>32&nbsp;l&#257;&#x1E35;&#275;n hinn&#275;h-y&#257;m&icirc;m b&#257;&#8217;&icirc;m n&#601;&#8217;um-y&#601;hw&acirc; w&#601;l&#333;&#8217;-y&#275;&#8217;&#257;m&#275;r &#8216;w&#333;&#x1E0F; hat&#333;fe&#x1E6F; w&#601;&#x1E21;&ecirc;&#8217; &#x1E07;en-hinn&#333;m k&icirc; &#8217;im-g&ecirc;&#8217; hah&#259;r&#275;&#x1E21;&acirc; w&#601;q&#257;&#x1E07;&#601;r&ucirc; &#x1E07;&#601;&#x1E6F;&#333;fe&#x1E6F; m&#275;&#8217;&ecirc;n m&#257;qw&#333;m: </P>
<P>33&nbsp;w&#601;h&#257;y&#601;&#x1E6F;&acirc; ni&#x1E07;&#601;la&#x1E6F; h&#257;&#8216;&#257;m hazzeh l&#601;ma&#8217;&#259;&#x1E35;&#257;l l&#601;&#8216;w&#333;f ha&#353;&#353;&#257;mayim &ucirc;l&#601;&#x1E07;eh&#277;ma&#x1E6F; h&#257;&#8217;&#257;re&#x1E63; w&#601;&#8217;&ecirc;n m<sup>a</sup>&#x1E25;&#259;r&icirc;&#x1E0F;: </P>
<P>34&nbsp;w&#601;hi&#353;&#601;bat&icirc;| m&#275;&#8216;&#257;r&ecirc; y&#601;h&ucirc;&#x1E0F;&acirc; &ucirc;m&#275;&#x1E25;u&#x1E63;w&#333;&#x1E6F; y&#601;r&ucirc;&#353;&#257;laim qw&#333;l &#347;&#257;&#347;w&#333;n w&#601;qw&#333;l &#347;im&#601;&#x1E25;&acirc; qw&#333;l &#x1E25;&#257;&#x1E6F;&#257;n w&#601;qw&#333;l kall&acirc; k&icirc; l&#601;&#x1E25;&#257;r&#601;b&acirc; tih&#601;yeh h&#257;&#8217;&#257;re&#x1E63;: </P>
</TD>
</TABLE>
<P><HR>
<CENTER>
<A HREF="jer008.htm">Next: Jeremiah (Yermiyah) Chapter 8</A></CENTER>
</BODY>
</HTML>
