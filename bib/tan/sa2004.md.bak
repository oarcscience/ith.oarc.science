[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2004)  [KJV](../kjv/sa2004)  [Sep](../sep/sa2004.md) 
[Vul](../vul/sa2004.md)   
  
[2 Samuel (2 Shmuel) Index](sa2.md)  
  [Previous](sa2003)  [Next](sa2005.md) 

------------------------------------------------------------------------

### Tanach (Hebrew): 2 Samuel (2 Shmuel) Chapter 4

‎<span id="001">1</span> ‏וַיִּשְׁמַ֣ע בֶּן־שָׁא֗וּל כִּ֣י מֵ֤ת אַבְנֵר֙
בְּחֶבְר֔וֹן וַיִּרְפּ֖וּ יָדָ֑יו וְכָל־יִשְׂרָאֵ֖ל נִבְהָֽלוּ׃

‎<span id="002">2</span> ‏וּשְׁנֵ֣י אֲנָשִׁ֣ים שָׂרֵֽי־גְדוּדִ֣ים הָי֪וּ
בֶן־שָׁא֟וּל שֵׁם֩ הָאֶחָ֨ד בַּֽעֲנָ֜ה וְשֵׁ֧ם הַשֵּׁנִ֣י רֵכָ֗ב בְּנֵ֛י
רִמּ֥וֹן הַבְּאֶֽרֹתִ֖י מִבְּנֵ֣י בִנְיָמִ֑ן כִּ֚י גַּם־בְּאֵר֔וֹת
תֵּחָשֵׁ֖ב עַל־בִּנְיָמִֽן׃

‎<span id="003">3</span> ‏וַיִּבְרְח֥וּ הַבְּאֵרֹתִ֖ים גִּתָּ֑יְמָה
וַֽיִּהְיוּ־שָׁ֣ם גָּרִ֔ים עַ֖ד הַיּ֥וֹם הַזֶּֽה׃ ס

‎<span id="004">4</span> ‏וְלִיהֽוֹנָתָן֙ בֶּן־שָׁא֔וּל בֵּ֖ן נְכֵ֣ה
רַגְלָ֑יִם בֶּן־חָמֵ֣שׁ שָׁנִ֣ים הָיָ֡ה בְּבֹ֣א שְׁמֻעַת֩ שָׁא֨וּל
וִיהֽוֹנָתָ֜ן מִֽיִּזְרְעֶ֗אל וַתִּשָּׂאֵ֤הוּ אֹֽמַנְתּוֹ֙ וַתָּנֹ֔ס
וַיְהִ֞י בְּחָפְזָ֥הּ לָנ֛וּס וַיִּפֹּ֥ל וַיִּפָּסֵ֖חַ וּשְׁמ֥וֹ
מְפִיבֹֽשֶׁת׃

‎<span id="005">5</span> ‏וַיֵּ֨לְכ֜וּ בְּנֵֽי־רִמּ֤וֹן הַבְּאֵֽרֹתִי֙
רֵכָ֣ב וּבַעֲנָ֔ה וַיָּבֹ֙אוּ֙ כְּחֹ֣ם הַיּ֔וֹם אֶל־בֵּ֖ית אִ֣ישׁ
בֹּ֑שֶׁת וְה֣וּא שֹׁכֵ֔ב אֵ֖ת מִשְׁכַּ֥ב הַֽצָּהֳרָֽיִם׃

‎<span id="006">6</span> ‏וְ֠הֵנָּה בָּ֜אוּ עַד־תּ֤וֹךְ הַבַּ֙יִת֙
לֹקְחֵ֣י חִטִּ֔ים וַיַּכֻּ֖הוּ אֶל־הַחֹ֑מֶשׁ וְרֵכָ֛ב וּבַעֲנָ֥ה אָחִ֖יו
נִמְלָֽטוּ׃

‎<span id="007">7</span> ‏וַיָּבֹ֣אוּ הַבַּ֗יִת וְהֽוּא־שֹׁכֵ֤ב
עַל־מִטָּתוֹ֙ בַּחֲדַ֣ר מִשְׁכָּב֔וֹ וַיַּכֻּ֙הוּ֙ וַיְמִתֻ֔הוּ
וַיָּסִ֖ירוּ אֶת־רֹאשׁ֑וֹ וַיִּקְחוּ֙ אֶת־רֹאשׁ֔וֹ וַיֵּֽלְכ֛וּ דֶּ֥רֶךְ
הָעֲרָבָ֖ה כָּל־הַלָּֽיְלָה׃

‎<span id="008">8</span> ‏וַ֠יָּבִאוּ אֶת־רֹ֨אשׁ אִֽישׁ־בֹּ֥שֶׁת
אֶל־דָּוִד֮ חֶבְרוֹן֒ וַיֹּֽאמְרוּ֙ אֶל־הַמֶּ֔לֶךְ הִנֵּֽה־רֹ֣אשׁ
אִֽישׁ־בֹּ֗שֶׁת בֶּן־שָׁאוּל֙ אֹֽיִבְךָ֔ אֲשֶׁ֥ר בִּקֵּ֖שׁ
אֶת־נַפְשֶׁ֑ךָ וַיִּתֵּ֣ן יְ֠הוָה לַֽאדֹנִ֨י הַמֶּ֤לֶךְ נְקָמוֹת֙
הַיּ֣וֹם הַזֶּ֔ה מִשָּׁא֖וּל וּמִזַּרְעֽוֹ׃ ס

‎<span id="009">9</span> ‏וַיַּ֨עַן דָּוִ֜ד אֶת־רֵכָ֣ב׀ וְאֶת־בַּעֲנָ֣ה
אָחִ֗יו בְּנֵ֛י רִמּ֥וֹן הַבְּאֵֽרֹתִ֖י וַיֹּ֣אמֶר לָהֶ֑ם חַי־יְהוָ֕ה
אֲשֶׁר־פָּדָ֥ה אֶת־נַפְשִׁ֖י מִכָּל־צָרָֽה׃

‎<span id="010">10</span> ‏כִּ֣י הַמַּגִּיד֩ לִ֨י לֵאמֹ֜ר הִנֵּה־מֵ֣ת
שָׁא֗וּל וְהֽוּא־הָיָ֤ה כִמְבַשֵּׂר֙ בְּעֵינָ֔יו וָאֹחֲזָ֣ה ב֔וֹ
וָאֶהְרְגֵ֖הוּ בְּצִֽקְלָ֑ג אֲשֶׁ֥ר לְתִתִּי־ל֖וֹ בְּשֹׂרָֽה׃

‎<span id="011">11</span> ‏אַ֞ף כִּֽי־אֲנָשִׁ֣ים רְשָׁעִ֗ים הָרְג֧וּ
אֶת־אִישׁ־צַדִּ֛יק בְּבֵית֖וֹ עַל־מִשְׁכָּב֑וֹ וְעַתָּ֗ה הֲל֨וֹא
אֲבַקֵּ֤שׁ אֶת־דָּמוֹ֙ מִיֶּדְכֶ֔ם וּבִעַרְתִּ֥י אֶתְכֶ֖ם מִן־הָאָֽרֶץ׃

‎<span id="012">12</span> ‏וַיְצַו֩ דָּוִ֨ד אֶת־הַנְּעָרִ֜ים
וַיַּהַרְג֗וּם וַֽיְקַצְּצ֤וּ אֶת־יְדֵיהֶם֙ וְאֶת־רַגְלֵיהֶ֔ם
וַיִּתְל֥וּ עַל־הַבְּרֵכָ֖ה בְּחֶבְר֑וֹן וְאֵ֨ת רֹ֤אשׁ אִֽישׁ־בֹּ֙שֶׁת֙
לָקָ֔חוּ וַיִּקְבְּר֥וּ בְקֶֽבֶר־אַבְנֵ֖ר בְּחֶבְרֽוֹן׃ פ

1 wayyišəm<sup>a</sup>‘ ben-šā’ûl kî mēṯ ’aḇənēr bəḥeḇərwōn wayyirəpû
yāḏāyw wəḵāl-yiśərā’ēl niḇəhālû:

2 ûšənê ’ănāšîm śārê-ḡəḏûḏîm hāyû ḇen-šā’ûl šēm hā’eḥāḏ
b<sup>a</sup>‘ănâ wəšēm haššēnî rēḵāḇ bənê rimmwōn habə’erōṯî mibənê
ḇinəyāmin kî gam-bə’ērwōṯ tēḥāšēḇ ‘al-binəyāmin:

3 wayyiḇərəḥû habə’ērōṯîm gitāyəmâ wayyihəyû-šām gārîm ‘aḏ hayywōm
hazzeh: s

4 wəlîhwōnāṯān ben-šā’ûl bēn nəḵēh raḡəlāyim ben-ḥāmēš šānîm hāyâ bəḇō’
šəmu‘aṯ šā’ûl wîhwōnāṯān mîyizərə‘e’l watiśśā’ēhû ’ōmanətwō watānōs
wayəhî bəḥāfəzāh lānûs wayyipōl wayyipāsēḥa ûšəmwō məfîḇōšeṯ:

5 wayyēləḵû bənê-rimmwōn habə’ērōṯî rēḵāḇ ûḇ<sup>a</sup>‘ănâ wayyāḇō’û
kəḥōm hayywōm ’el-bêṯ ’îš bōšeṯ wəhû’ šōḵēḇ ’ēṯ mišəkaḇ haṣṣâŏrāyim:

6 wəhēnnâ bā’û ‘aḏ-twōḵə habayiṯ lōqəḥê ḥiṭṭîm wayyakuhû
’el-h<sup>a</sup>ḥōmeš wərēḵāḇ ûḇ<sup>a</sup>‘ănâ ’āḥîw niməlāṭû:

7 wayyāḇō’û habayiṯ wəhû’-šōḵēḇ ‘al-miṭṭāṯwō b<sup>a</sup>ḥăḏar
mišəkāḇwō wayyakuhû wayəmiṯuhû wayyāsîrû ’eṯ-rō’šwō wayyiqəḥû ’eṯ-rō’šwō
wayyēləḵû dereḵə hā‘ărāḇâ kāl-hallāyəlâ:

8 wayyāḇi’û ’eṯ-rō’š ’îš-bōšeṯ ’el-dāwiḏ ḥeḇərwōn wayyō’mərû
’el-hammeleḵə hinnēh-rō’š ’îš-bōšeṯ ben-šā’ûl ’ōyiḇəḵā ’ăšer biqqēš
’eṯ-nafəšeḵā wayyitēn yəhwâ la’ḏōnî hammeleḵə nəqāmwōṯ hayywōm hazzeh
miššā’ûl ûmizzarə‘wō: s

9 wayy<sup>a</sup>‘an dāwiḏ ’eṯ-rēḵāḇ\| wə’eṯ-b<sup>a</sup>‘ănâ ’āḥîw
bənê rimmwōn habə’ērōṯî wayyō’mer lâem ḥay-yəhwâ ’ăšer-pāḏâ ’eṯ-nafəšî
mikāl-ṣārâ:

10 kî hammagîḏ lî lē’mōr hinnēh-mēṯ šā’ûl wəhû’-hāyâ ḵiməḇaśśēr bə‘ênāyw
wā’ōḥăzâ ḇwō wā’ehərəḡēhû bəṣiqəlāḡ ’ăšer ləṯitî-lwō bəśōrâ:

11 ’af kî-’ănāšîm rəšā‘îm hārəḡû ’eṯ-’îš-ṣadîq bəḇêṯwō ‘al-mišəkāḇwō
wə‘atâ hălwō’ ’ăḇaqqēš ’eṯ-dāmwō mîyeḏəḵem ûḇi‘arətî ’eṯəḵem
min-hā’āreṣ:

12 wayəṣaw dāwiḏ ’eṯ-hannə‘ārîm wayyaharəḡûm wayəqaṣṣəṣû ’eṯ-yəḏêhem
wə’eṯ-raḡəlêhem wayyiṯəlû ‘al-habərēḵâ bəḥeḇərwōn wə’ēṯ rō’š ’îš-bōšeṯ
lāqāḥû wayyiqəbərû ḇəqeḇer-’aḇənēr bəḥeḇərwōn: f

------------------------------------------------------------------------

[Next: 2 Samuel (2 Shmuel) Chapter 5](sa2005.md)
