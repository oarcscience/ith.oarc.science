[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2020)  [KJV](../kjv/ch2020)  [Sep](../sep/ch2020) 
[Vul](../vul/ch2020)   
  
[2 Chronicles (2 Divrey Yamim) Index](ch2)  
  [Previous](ch2019)  [Next](ch2021) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 20

‎<span id="001">1</span> ‏וַיְהִ֣י אַֽחֲרֵיכֵ֡ן בָּ֣אוּ בְנֵי־מוֹאָב֩
וּבְנֵ֨י עַמּ֜וֹן וְעִמָּהֶ֧ם׀ מֵֽהָעַמּוֹנִ֛ים עַל־יְהוֹשָׁפָ֖ט
לַמִּלְחָמָֽה׃

‎<span id="002">2</span> ‏וַיָּבֹ֗אוּ וַיַּגִּ֤ידוּ לִֽיהוֹשָׁפָט֙
לֵאמֹ֔ר בָּ֣א עָלֶ֜יךָ הָמ֥וֹן רָ֛ב מֵעֵ֥בֶר לַיָּ֖ם מֵאֲרָ֑ם וְהִנָּם֙
בְּחַֽצְצ֣וֹן תָּמָ֔ר הִ֖יא עֵ֥ין גֶּֽדִי׃

‎<span id="003">3</span> ‏וַיִּרָ֕א וַיִּתֵּ֧ן יְהוֹשָׁפָ֛ט אֶת־פָּנָ֖יו
לִדְר֣וֹשׁ לַיהוָ֑ה וַיִּקְרָא־צ֖וֹם עַל־כָּל־יְהוּדָֽה׃

‎<span id="004">4</span> ‏וַיִּקָּבְצ֣וּ יְהוּדָ֔ה לְבַקֵּ֖שׁ מֵֽיְהוָ֑ה
גַּ֚ם מִכָּל־עָרֵ֣י יְהוּדָ֔ה בָּ֖אוּ לְבַקֵּ֥שׁ אֶת־יְהוָֽה׃

‎<span id="005">5</span> ‏וַיַּעֲמֹ֣ד יְהוֹשָׁפָ֗ט בִּקְהַ֧ל יְהוּדָ֛ה
וִירוּשָׁלִַ֖ם בְּבֵ֣ית יְהוָ֑ה לִפְנֵ֖י הֶחָצֵ֥ר הַחֲדָשָֽׁה׃

‎<span id="006">6</span> ‏וַיֹּאמַ֗ר יְהוָ֞ה אֱלֹהֵ֤י אֲבֹתֵ֙ינוּ֙
הֲלֹ֨א אַתָּֽה־ה֤וּא אֱלֹהִים֙ בַּשָּׁמַ֔יִם וְאַתָּ֣ה מוֹשֵׁ֔ל בְּכֹ֖ל
מַמְלְכ֣וֹת הַגּוֹיִ֑ם וּבְיָדְךָ֙ כֹּ֣חַ וּגְבוּרָ֔ה וְאֵ֥ין עִמְּךָ֖
לְהִתְיַצֵּֽב׃

‎<span id="007">7</span> ‏הֲלֹ֣א׀ אַתָּ֣ה אֱלֹהֵ֗ינוּ הוֹרַ֙שְׁתָּ֙
אֶת־יֹשְׁבֵי֙ הָאָ֣רֶץ הַזֹּ֔את מִלִּפְנֵ֖י עַמְּךָ֣ יִשְׂרָאֵ֑ל
וַֽתִּתְּנָ֗הּ לְזֶ֛רַע אַבְרָהָ֥ם אֹֽהַבְךָ֖ לְעוֹלָֽם׃

‎<span id="008">8</span> ‏וַיֵּשְׁב֖וּ־בָ֑הּ וַיִּבְנ֨וּ לְךָ֧׀ בָּ֛הּ
מִקְדָּ֖שׁ לְשִׁמְךָ֥ לֵאמֹֽר׃

‎<span id="009">9</span> ‏אִם־תָּב֨וֹא עָלֵ֜ינוּ רָעָ֗ה חֶרֶב֮ שְׁפוֹט֮
וְדֶ֣בֶר וְרָעָב֒ נַֽעַמְדָ֞ה לִפְנֵי֙ הַבַּ֤יִת הַזֶּה֙ וּלְפָנֶ֔יךָ
כִּ֥י שִׁמְךָ֖ בַּבַּ֣יִת הַזֶּ֑ה וְנִזְעַ֥ק אֵלֶ֛יךָ מִצָּרָתֵ֖נוּ
וְתִשְׁמַ֥ע וְתוֹשִֽׁיעַ׃

‎<span id="010">10</span> ‏וְעַתָּ֡ה הִנֵּה֩ בְנֵֽי־עַמּ֨וֹן וּמוֹאָ֜ב
וְהַר־שֵׂעִ֗יר אֲ֠שֶׁר לֹֽא־נָתַ֤תָּה לְיִשְׂרָאֵל֙ לָב֣וֹא בָהֶ֔ם
בְּבֹאָ֖ם מֵאֶ֣רֶץ מִצְרָ֑יִם כִּ֛י סָ֥רוּ מֵעֲלֵיהֶ֖ם וְלֹ֥א
הִשְׁמִידֽוּם׃

‎<span id="011">11</span> ‏וְהִ֨נֵּה־הֵ֔ם גֹּמְלִ֖ים עָלֵ֑ינוּ לָבוֹא֙
לְגָ֣רְשֵׁ֔נוּ מִיְּרֻשָּׁתְךָ֖ אֲשֶׁ֥ר הֽוֹרַשְׁתָּֽנוּ׃

‎<span id="012">12</span> ‏אֱלֹהֵ֙ינוּ֙ הֲלֹ֣א תִשְׁפָּט־בָּ֔ם כִּ֣י
אֵ֥ין בָּ֙נוּ֙ כֹּ֔חַ לִ֠פְנֵי הֶהָמ֥וֹן הָרָ֛ב הַזֶּ֖ה הַבָּ֣א
עָלֵ֑ינוּ וַאֲנַ֗חְנוּ לֹ֤א נֵדַע֙ מַֽה־נַּעֲשֶׂ֔ה כִּ֥י עָלֶ֖יךָ
עֵינֵֽינוּ׃

‎<span id="013">13</span> ‏וְכָ֨ל־יְהוּדָ֔ה עֹמְדִ֖ים לִפְנֵ֣י יְהוָ֑ה
גַּם־טַפָּ֖ם נְשֵׁיהֶ֥ם וּבְנֵיהֶֽם׃ פ

‎<span id="014">14</span> ‏וְיַחֲזִיאֵ֡ל בֶּן־זְכַרְיָ֡הוּ
בֶּן־בְּ֠נָיָה בֶּן־יְעִיאֵ֧ל בֶּן־מַתַּנְיָ֛ה הַלֵּוִ֖י מִן־בְּנֵ֣י
אָסָ֑ף הָיְתָ֤ה עָלָיו֙ ר֣וּחַ יְהוָ֔ה בְּת֖וֹךְ הַקָּהָֽל׃

‎<span id="015">15</span> ‏וַיֹּ֗אמֶר הַקְשִׁ֤יבוּ כָל־יְהוּדָה֙
וְיֹשְׁבֵ֣י יְרוּשָׁלִַ֔ם וְהַמֶּ֖לֶךְ יְהוֹשָׁפָ֑ט כֹּֽה־אָמַ֨ר יְהוָ֜ה
לָכֶ֗ם אַ֠תֶּם אַל־תִּֽירְא֤וּ וְאַל־תֵּחַ֙תּוּ֙ מִפְּנֵ֨י הֶהָמ֤וֹן
הָרָב֙ הַזֶּ֔ה כִּ֣י לֹ֥א לָכֶ֛ם הַמִּלְחָמָ֖ה כִּ֥י לֵאלֹהִֽים׃

‎<span id="016">16</span> ‏מָחָר֙ רְד֣וּ עֲלֵיהֶ֔ם הִנָּ֥ם עֹלִ֖ים
בְּמַעֲלֵ֣ה הַצִּ֑יץ וּמְצָאתֶ֤ם אֹתָם֙ בְּס֣וֹף הַנַּ֔חַל פְּנֵ֖י
מִדְבַּ֥ר יְרוּאֵֽל׃

‎<span id="017">17</span> ‏לֹ֥א לָכֶ֖ם לְהִלָּחֵ֣ם בָּזֹ֑את
הִתְיַצְּב֣וּ עִמְד֡וּ וּרְא֣וּ אֶת־יְשׁוּעַת֩ יְהוָ֨ה עִמָּכֶ֜ם
יְהוּדָ֣ה וִֽירוּשָׁלִַ֗ם אַל־תִּֽירְאוּ֙ וְאַל־תֵּחַ֔תּוּ מָחָר֙ צְא֣וּ
לִפְנֵיהֶ֔ם וַיהוָ֖ה עִמָּכֶֽם׃

‎<span id="018">18</span> ‏וַיִּקֹּ֧ד יְהוֹשָׁפָ֛ט אַפַּ֖יִם אָ֑רְצָה
וְכָל־יְהוּדָ֞ה וְיֹשְׁבֵ֣י יְרוּשָׁלִַ֗ם נָֽפְלוּ֙ לִפְנֵ֣י יְהוָ֔ה
לְהִֽשְׁתַּחֲוֹ֖ת לַיהוָֽה׃

‎<span id="019">19</span> ‏וַיָּקֻ֧מוּ הַלְוִיִּ֛ם מִן־בְּנֵ֥י
הַקְּהָתִ֖ים וּמִן־בְּנֵ֣י הַקָּרְחִ֑ים לְהַלֵּ֗ל לַיהוָה֙ אֱלֹהֵ֣י
יִשְׂרָאֵ֔ל בְּק֥וֹל גָּד֖וֹל לְמָֽעְלָה׃

‎<span id="020">20</span> ‏וַיַּשְׁכִּ֣ימוּ בַבֹּ֔קֶר וַיֵּצְא֖וּ
לְמִדְבַּ֣ר תְּק֑וֹעַ וּבְצֵאתָ֞ם עָמַ֣ד יְהוֹשָׁפָ֗ט וַיֹּ֙אמֶר֙
שְׁמָע֗וּנִי יְהוּדָה֙ וְיֹשְׁבֵ֣י יְרוּשָׁלִַ֔ם הַאֲמִ֜ינוּ בַּיהוָ֤ה
אֱלֹהֵיכֶם֙ וְתֵ֣אָמֵ֔נוּ הַאֲמִ֥ינוּ בִנְבִיאָ֖יו וְהַצְלִֽיחוּ׃

‎<span id="021">21</span> ‏וַיִּוָּעַץ֙ אֶל־הָעָ֔ם וַיַּעֲמֵ֤ד
מְשֹֽׁרֲרִים֙ לַיהוָ֔ה וּֽמְהַֽלְלִ֖ים לְהַדְרַת־קֹ֑דֶשׁ בְּצֵאת֙
לִפְנֵ֣י הֶֽחָל֔וּץ וְאֹֽמְרִים֙ הוֹד֣וּ לַיהוָ֔ה כִּ֥י לְעוֹלָ֖ם
חַסְדּֽוֹ׃

‎<span id="022">22</span> ‏וּבְעֵת֩ הֵחֵ֨לּוּ בְרִנָּ֜ה וּתְהִלָּ֗ה
נָתַ֣ן יְהוָ֣ה׀ מְ֠אָֽרְבִים עַל־בְּנֵ֨י עַמּ֜וֹן מוֹאָ֧ב וְהַר־שֵׂעִ֛יר
הַבָּאִ֥ים לִֽיהוּדָ֖ה וַיִּנָּגֵֽפוּ׃

‎<span id="023">23</span> ‏וַ֠יַּֽעַמְדוּ בְּנֵ֨י עַמּ֧וֹן וּמוֹאָ֛ב
עַל־יֹשְׁבֵ֥י הַר־שֵׂעִ֖יר לְהַחֲרִ֣ים וּלְהַשְׁמִ֑יד וּכְכַלּוֹתָם֙
בְּיוֹשְׁבֵ֣י שֵׂעִ֔יר עָזְר֥וּ אִישׁ־בְּרֵעֵ֖הוּ לְמַשְׁחִֽית׃

‎<span id="024">24</span> ‏וִֽיהוּדָ֛ה בָּ֥א עַל־הַמִּצְפֶּ֖ה
לַמִּדְבָּ֑ר וַיִּפְנוּ֙ אֶל־הֶ֣הָמ֔וֹן וְהִנָּ֧ם פְּגָרִ֛ים נֹפְלִ֥ים
אַ֖רְצָה וְאֵ֥ין פְּלֵיטָֽה׃

‎<span id="025">25</span> ‏וַיָּבֹ֨א יְהוֹשָׁפָ֣ט וְעַמּוֹ֮ לָבֹ֣ז
אֶת־שְׁלָלָם֒ וַיִּמְצְאוּ֩ בָהֶ֨ם לָרֹ֜ב וּרְכ֤וּשׁ וּפְגָרִים֙
וּכְלֵ֣י חֲמֻד֔וֹת וַיְנַצְּל֥וּ לָהֶ֖ם לְאֵ֣ין מַשָּׂ֑א וַיִּֽהְי֞וּ
יָמִ֧ים שְׁלוֹשָׁ֛ה בֹּזְזִ֥ים אֶת־הַשָּׁלָ֖ל כִּ֥י רַב־הֽוּא׃

‎<span id="026">26</span> ‏וּבַיּ֣וֹם הָרְבִעִ֗י נִקְהֲלוּ֙ לְעֵ֣מֶק
בְּרָכָ֔ה כִּי־שָׁ֖ם בֵּרֲכ֣וּ אֶת־יְהוָ֑ה עַל־כֵּ֡ן קָֽרְא֞וּ אֶת־שֵׁ֨ם
הַמָּק֥וֹם הַה֛וּא עֵ֥מֶק בְּרָכָ֖ה עַד־הַיּֽוֹם׃

‎<span id="027">27</span> ‏וַ֠יָּשֻׁבוּ כָּל־אִ֨ישׁ יְהוּדָ֤ה
וִֽירוּשָׁלִַ֙ם֙ וִֽיהוֹשָׁפָ֣ט בְּרֹאשָׁ֔ם לָשׁ֥וּב אֶל־יְרוּשָׁלִַ֖ם
בְּשִׂמְחָ֑ה כִּֽי־שִׂמְּחָ֥ם יְהוָ֖ה מֵֽאוֹיְבֵיהֶֽם׃

‎<span id="028">28</span> ‏וַיָּבֹ֙אוּ֙ יְר֣וּשָׁלִַ֔ם בִּנְבָלִ֥ים
וּבְכִנֹּר֖וֹת וּבַחֲצֹצְר֑וֹת אֶל־בֵּ֖ית יְהוָֽה׃

‎<span id="029">29</span> ‏וַיְהִי֙ פַּ֣חַד אֱלֹהִ֔ים עַ֖ל
כָּל־מַמְלְכ֣וֹת הָאֲרָצ֑וֹת בְּשָׁמְעָ֕ם כִּ֚י נִלְחַ֣ם יְהוָ֔ה עִ֖ם
אוֹיְבֵ֥י יִשְׂרָאֵֽל׃

‎<span id="030">30</span> ‏וַתִּשְׁקֹ֖ט מַלְכ֣וּת יְהוֹשָׁפָ֑ט
וַיָּ֧נַֽח ל֦וֹ אֱלֹהָ֖יו מִסָּבִֽיב׃ פ

‎<span id="031">31</span> ‏וַיִּמְלֹ֥ךְ יְהוֹשָׁפָ֖ט עַל־יְהוּדָ֑ה
בֶּן־שְׁלֹשִׁים֩ וְחָמֵ֨שׁ שָׁנָ֜ה בְּמָלְכ֗וֹ וְעֶשְׂרִ֨ים וְחָמֵ֤שׁ
שָׁנָה֙ מָלַ֣ךְ בִּֽירוּשָׁלִַ֔ם וְשֵׁ֣ם אִמּ֔וֹ עֲזוּבָ֖ה
בַּת־שִׁלְחִֽי׃

‎<span id="032">32</span> ‏וַיֵּ֗לֶךְ בְּדֶ֛רֶךְ אָבִ֥יו אָסָ֖א
וְלֹא־סָ֣ר מִמֶּ֑נָּה לַעֲשׂ֥וֹת הַיָּשָׁ֖ר בְּעֵינֵ֥י יְהוָֽה׃

‎<span id="033">33</span> ‏אַ֥ךְ הַבָּמ֖וֹת לֹא־סָ֑רוּ וְע֤וֹד הָעָם֙
לֹא־הֵכִ֣ינוּ לְבָבָ֔ם לֵאלֹהֵ֖י אֲבֹתֵיהֶֽם׃

‎<span id="034">34</span> ‏וְיֶ֙תֶר֙ דִּבְרֵ֣י יְהוֹשָׁפָ֔ט
הָרִאשֹׁנִ֖ים וְהָאַחֲרֹנִ֑ים הִנָּ֣ם כְּתוּבִ֗ים בְּדִבְרֵי֙ יֵה֣וּא
בֶן־חֲנָ֔נִי אֲשֶׁ֣ר הֹֽעֲלָ֔ה עַל־סֵ֖פֶר מַלְכֵ֥י יִשְׂרָאֵֽל׃

‎<span id="035">35</span> ‏וְאַחֲרֵיכֵ֗ן אֶתְחַבַּר֙ יְהוֹשָׁפָ֣ט
מֶֽלֶךְ־יְהוּדָ֔ה עִ֖ם אֲחַזְיָ֣ה מֶֽלֶךְ־יִשְׂרָאֵ֑ל ה֖וּא הִרְשִׁ֥יעַ
לַעֲשֽׂוֹת׃

‎<span id="036">36</span> ‏וַיְחַבְּרֵ֣הוּ עִמּ֔וֹ לַעֲשׂ֥וֹת אֳנִיּ֖וֹת
לָלֶ֣כֶת תַּרְשִׁ֑ישׁ וַיַּעֲשׂ֥וּ אֳנִיּ֖וֹת בְּעֶצְי֥וֹן גָּֽבֶר׃

‎<span id="037">37</span> ‏וַיִּתְנַבֵּ֞א אֱלִיעֶ֤זֶר בֶּן־דֹּדָוָ֙הוּ֙
מִמָּ֣רֵשָׁ֔ה עַל־יְהוֹשָׁפָ֖ט לֵאמֹ֑ר כְּהִֽתְחַבֶּרְךָ֣
עִם־אֲחַזְיָ֗הוּ פָּרַ֤ץ יְהוָה֙ אֶֽת־מַעֲשֶׂ֔יךָ וַיִּשָּׁבְר֣וּ
אֳנִיּ֔וֹת וְלֹ֥א עָצְר֖וּ לָלֶ֥כֶת אֶל־תַּרְשִֽׁישׁ׃

1 wayəhî ’<sup>a</sup>ḥărêḵēn bā’û ḇənê-mwō’āḇ ûḇənê ‘ammwōn wə‘immâem\|
mēhā‘ammwōnîm ‘al-yəhwōšāfāṭ lammiləḥāmâ:

2 wayyāḇō’û wayyagîḏû lîhwōšāfāṭ lē’mōr bā’ ‘āleyḵā hāmwōn rāḇ mē‘ēḇer
layyām mē’ărām wəhinnām bəḥaṣəṣwōn tāmār hî’ ‘ên geḏî:

3 wayyirā’ wayyitēn yəhwōšāfāṭ ’eṯ-pānāyw liḏərwōš layhwâ
wayyiqərā’-ṣwōm ‘al-kāl-yəhûḏâ:

4 wayyiqqāḇəṣû yəhûḏâ ləḇaqqēš mêəhwâ gam mikāl-‘ārê yəhûḏâ bā’û
ləḇaqqēš ’eṯ-yəhwâ:

5 wayy<sup>a</sup>‘ămōḏ yəhwōšāfāṭ biqəhal yəhûḏâ wîrûšālaim bəḇêṯ yəhwâ
lifənê heḥāṣēr h<sup>a</sup>ḥăḏāšâ:

6 wayyō’mar yəhwâ ’ĕlōhê ’ăḇōṯênû hălō’ ’atâ-hû’ ’ĕlōhîm baššāmayim
wə’atâ mwōšēl bəḵōl mamələḵwōṯ hagwōyim ûḇəyāḏəḵā kōḥa ûḡəḇûrâ wə’ên
‘imməḵā ləhiṯəyaṣṣēḇ:

7 hălō’\| ’atâ ’ĕlōhênû hwōrašətā ’eṯ-yōšəḇê hā’āreṣ hazzō’ṯ millifənê
‘amməḵā yiśərā’ēl watitənāh ləzer<sup>a</sup>‘ ’aḇərâām ’ōhaḇəḵā
lə‘wōlām:

8 wayyēšəḇû-ḇāh wayyiḇənû ləḵā\| bāh miqədāš ləšiməḵā lē’mōr:

9 ’im-tāḇwō’ ‘ālênû rā‘â ḥereḇ šəfwōṭ wəḏeḇer wərā‘āḇ
n<sup>a</sup>‘aməḏâ lifənê habayiṯ hazzeh ûləfāneyḵā kî šiməḵā babayiṯ
hazzeh wənizə‘aq ’ēleyḵā miṣṣārāṯēnû wəṯišəm<sup>a</sup>‘ wəṯwōšî‘a:

10 wə‘atâ hinnēh ḇənê-‘ammwōn ûmwō’āḇ wəhar-śē‘îr ’ăšer lō’-nāṯatâ
ləyiśərā’ēl lāḇwō’ ḇâem bəḇō’ām mē’ereṣ miṣərāyim kî sārû mē‘ălêhem
wəlō’ hišəmîḏûm:

11 wəhinnēh-hēm gōməlîm ‘ālênû lāḇwō’ ləḡārəšēnû mîyəruššāṯəḵā ’ăšer
hwōrašətānû:

12 ’ĕlōhênû hălō’ ṯišəpāṭ-bām kî ’ên bānû kōḥa lifənê hehāmwōn hārāḇ
hazzeh habā’ ‘ālênû wa’ăn<sup>a</sup>ḥənû lō’ nēḏ<sup>a</sup>‘
mah-nn<sup>a</sup>‘ăśeh kî ‘āleyḵā ‘ênênû:

13 wəḵāl-yəhûḏâ ‘ōməḏîm lifənê yəhwâ gam-ṭapām nəšêhem ûḇənêhem: f

14 wəy<sup>a</sup>ḥăzî’ēl ben-zəḵarəyâû ben-bənāyâ ben-yə‘î’ēl
ben-matanəyâ hallēwî min-bənê ’āsāf hāyəṯâ ‘ālāyw rûḥa yəhwâ bəṯwōḵə
haqqâāl:

15 wayyō’mer haqəšîḇû ḵāl-yəhûḏâ wəyōšəḇê yərûšālaim wəhammeleḵə
yəhwōšāfāṭ kōh-’āmar yəhwâ lāḵem ’atem ’al-tîrə’û wə’al-tēḥatû mipənê
hehāmwōn hārāḇ hazzeh kî lō’ lāḵem hammiləḥāmâ kî lē’lōhîm:

16 māḥār rəḏû ‘ălêhem hinnām ‘ōlîm bəm<sup>a</sup>‘ălēh haṣṣîṣ ûməṣā’ṯem
’ōṯām bəswōf hann<sup>a</sup>ḥal pənê miḏəbar yərû’ēl:

17 lō’ lāḵem ləhillāḥēm bāzō’ṯ hiṯəyaṣṣəḇû ‘iməḏû ûrə’û ’eṯ-yəšû‘aṯ
yəhwâ ‘immāḵem yəhûḏâ wîrûšālaim ’al-tîrə’û wə’al-tēḥatû māḥār ṣə’û
lifənêhem wayhwâ ‘immāḵem:

18 wayyiqqōḏ yəhwōšāfāṭ ’apayim ’ārəṣâ wəḵāl-yəhûḏâ wəyōšəḇê yərûšālaim
nāfəlû lifənê yəhwâ ləhišət<sup>a</sup>ḥăwōṯ layhwâ:

19 wayyāqumû haləwîyim min-bənê haqqəhāṯîm ûmin-bənê haqqārəḥîm ləhallēl
layhwâ ’ĕlōhê yiśərā’ēl bəqwōl gāḏwōl ləmā‘əlâ:

20 wayyašəkîmû ḇabōqer wayyēṣə’û ləmiḏəbar təqwō‘a ûḇəṣē’ṯām ‘āmaḏ
yəhwōšāfāṭ wayyō’mer šəmā‘ûnî yəhûḏâ wəyōšəḇê yərûšālaim ha’ămînû bayhwâ
’ĕlōhêḵem wəṯē’āmēnû ha’ămînû ḇinəḇî’āyw wəhaṣəlîḥû:

21 wayyiûā‘aṣ ’el-hā‘ām wayy<sup>a</sup>‘ămēḏ məšōrărîm layhwâ
ûməhaləlîm ləhaḏəraṯ-qōḏeš bəṣē’ṯ lifənê heḥālûṣ wə’ōmərîm hwōḏû layhwâ
kî lə‘wōlām ḥasədwō:

22 ûḇə‘ēṯ hēḥēllû ḇərinnâ ûṯəhillâ nāṯan yəhwâ\| mə’ārəḇîm ‘al-bənê
‘ammwōn mwō’āḇ wəhar-śē‘îr habā’îm lîhûḏâ wayyinnāḡēfû:

23 wayy<sup>a</sup>‘aməḏû bənê ‘ammwōn ûmwō’āḇ ‘al-yōšəḇê har-śē‘îr
ləh<sup>a</sup>ḥărîm ûləhašəmîḏ ûḵəḵallwōṯām bəywōšəḇê śē‘îr ‘āzərû
’îš-bərē‘ēhû ləmašəḥîṯ:

24 wîhûḏâ bā’ ‘al-hammiṣəpeh lammiḏəbār wayyifənû ’el-hehāmwōn wəhinnām
pəḡārîm nōfəlîm ’arəṣâ wə’ên pəlêṭâ:

25 wayyāḇō’ yəhwōšāfāṭ wə‘ammwō lāḇōz ’eṯ-šəlālām wayyiməṣə’û ḇâem lārōḇ
ûrəḵûš ûfəḡārîm ûḵəlê ḥămuḏwōṯ wayənaṣṣəlû lâem lə’ên maśśā’ wayyihəyû
yāmîm šəlwōšâ bōzəzîm ’eṯ-haššālāl kî raḇ-hû’:

26 ûḇayywōm hārəḇi‘î niqəhălû lə‘ēmeq bərāḵâ kî-šām bērăḵû ’eṯ-yəhwâ
‘al-kēn qārə’û ’eṯ-šēm hammāqwōm hahû’ ‘ēmeq bərāḵâ ‘aḏ-hayywōm:

27 wayyāšuḇû kāl-’îš yəhûḏâ wîrûšālaim wîhwōšāfāṭ bərō’šām lāšûḇ
’el-yərûšālaim bəśiməḥâ kî-śimməḥām yəhwâ mē’wōyəḇêhem:

28 wayyāḇō’û yərûšālaim binəḇālîm ûḇəḵinnōrwōṯ ûḇ<sup>a</sup>ḥăṣōṣərwōṯ
’el-bêṯ yəhwâ:

29 wayəhî p<sup>a</sup>ḥaḏ ’ĕlōhîm ‘al kāl-mamələḵwōṯ hā’ărāṣwōṯ
bəšāmə‘ām kî niləḥam yəhwâ ‘im ’wōyəḇê yiśərā’ēl:

30 watišəqōṭ maləḵûṯ yəhwōšāfāṭ wayyān<sup>a</sup>ḥ lwō ’ĕlōhāyw
missāḇîḇ: f

31 wayyiməlōḵə yəhwōšāfāṭ ‘al-yəhûḏâ ben-šəlōšîm wəḥāmēš šānâ bəmāləḵwō
wə‘eśərîm wəḥāmēš šānâ mālaḵə bîrûšālaim wəšēm ’immwō ‘ăzûḇâ baṯ-šiləḥî:

32 wayyēleḵə bəḏereḵə ’āḇîw ’āsā’ wəlō’-sār mimmennâ l<sup>a</sup>‘ăśwōṯ
hayyāšār bə‘ênê yəhwâ:

33 ’aḵə habāmwōṯ lō’-sārû wə‘wōḏ hā‘ām lō’-hēḵînû ləḇāḇām lē’lōhê
’ăḇōṯêhem:

34 wəyeṯer diḇərê yəhwōšāfāṭ hāri’šōnîm wəhā’<sup>a</sup>ḥărōnîm hinnām
kəṯûḇîm bəḏiḇərê yēhû’ ḇen-ḥănānî ’ăšer hō‘ălâ ‘al-sēfer maləḵê
yiśərā’ēl:

35 wə’<sup>a</sup>ḥărêḵēn ’eṯəḥabar yəhwōšāfāṭ meleḵə-yəhûḏâ ‘im
’ăḥazəyâ meleḵə-yiśərā’ēl hû’ hirəšî‘a l<sup>a</sup>‘ăśwōṯ:

36 wayəḥabərēhû ‘immwō l<sup>a</sup>‘ăśwōṯ ’ŏnîywōṯ lāleḵeṯ tarəšîš
wayy<sup>a</sup>‘ăśû ’ŏnîywōṯ bə‘eṣəywōn gāḇer:

37 wayyiṯənabē’ ’ĕlî‘ezer ben-dōḏāwâû mimmārēšâ ‘al-yəhwōšāfāṭ lē’mōr
kəhiṯəḥaberəḵā ‘im-’ăḥazəyâû pāraṣ yəhwâ ’eṯ-m<sup>a</sup>‘ăśeyḵā
wayyiššāḇərû ’ŏnîywōṯ wəlō’ ‘āṣərû lāleḵeṯ ’el-tarəšîš:

------------------------------------------------------------------------

[Next: 2 Chronicles (2 Divrey Yamim) Chapter 21](ch2021)
