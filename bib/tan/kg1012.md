[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1012)  [KJV](../kjv/kg1012)  [Sep](../sep/kg1012) 
[Vul](../vul/kg1012)   
  
[1 Kings (1 Melakhim) Index](kg1)  
  [Previous](kg1011)  [Next](kg1013) 

------------------------------------------------------------------------

### Tanach (Hebrew): 1 Kings (1 Melakhim) Chapter 12

‎<span id="001">1</span> ‏וַיֵּ֥לֶךְ רְחַבְעָ֖ם שְׁכֶ֑ם כִּ֥י שְׁכֶ֛ם
בָּ֥א כָל־יִשְׂרָאֵ֖ל לְהַמְלִ֥יךְ אֹתֽוֹ׃

‎<span id="002">2</span> ‏וַיְהִ֞י כִּשְׁמֹ֣עַ׀ יָרָבְעָ֣ם בֶּן־נְבָ֗ט
וְהוּא֙ עוֹדֶ֣נּוּ בְמִצְרַ֔יִם אֲשֶׁ֣ר בָּרַ֔ח מִפְּנֵ֖י הַמֶּ֣לֶךְ
שְׁלֹמֹ֑ה וַיֵּ֥שֶׁב יָרָבְעָ֖ם בְּמִצְרָֽיִם׃

‎<span id="003">3</span> ‏וַֽיִּשְׁלְחוּ֙ וַיִּקְרְאוּ־ל֔וֹ ויבאו
וַיָּבֹ֥א יָרָבְעָ֖ם וְכָל־קְהַ֣ל יִשְׂרָאֵ֑ל וַֽיְדַבְּר֔וּ
אֶל־רְחַבְעָ֖ם לֵאמֹֽר׃

‎<span id="004">4</span> ‏אָבִ֖יךָ הִקְשָׁ֣ה אֶת־עֻלֵּ֑נוּ וְאַתָּ֡ה
עַתָּ֣ה הָקֵל֩ מֵעֲבֹדַ֨ת אָבִ֜יךָ הַקָּשָׁ֗ה וּמֵעֻלּ֧וֹ הַכָּבֵ֛ד
אֲשֶׁר־נָתַ֥ן עָלֵ֖ינוּ וְנַעַבְדֶֽךָּ׃

‎<span id="005">5</span> ‏וַיֹּ֣אמֶר אֲלֵיהֶ֗ם לְכ֥וּ עֹ֛ד שְׁלֹשָׁ֥ה
יָמִ֖ים וְשׁ֣וּבוּ אֵלָ֑י וַיֵּלְכ֖וּ הָעָֽם׃

‎<span id="006">6</span> ‏וַיִּוָּעַ֞ץ הַמֶּ֣לֶךְ רְחַבְעָ֗ם
אֶת־הַזְּקֵנִים֙ אֲשֶׁר־הָי֣וּ עֹמְדִ֗ים אֶת־פְּנֵי֙ שְׁלֹמֹ֣ה אָבִ֔יו
בִּֽהְיֹת֥וֹ חַ֖י לֵאמֹ֑ר אֵ֚יךְ אַתֶּ֣ם נֽוֹעָצִ֔ים לְהָשִׁ֥יב
אֶת־הָֽעָם־הַזֶּ֖ה דָּבָֽר׃

‎<span id="007">7</span> ‏וידבר וַיְדַבְּרוּ֙ אֵלָ֜יו לֵאמֹ֗ר
אִם־הַ֠יּוֹם תִּֽהְיֶה־עֶ֜בֶד לָעָ֤ם הַזֶּה֙ וַֽעֲבַדְתָּ֔ם וַעֲנִיתָ֕ם
וְדִבַּרְתָּ֥ אֲלֵיהֶ֖ם דְּבָרִ֣ים טוֹבִ֑ים וְהָי֥וּ לְךָ֛ עֲבָדִ֖ים
כָּל־הַיָּמִֽים׃

‎<span id="008">8</span> ‏וַֽיַּעֲזֹ֛ב אֶת־עֲצַ֥ת הַזְּקֵנִ֖ים אֲשֶׁ֣ר
יְעָצֻ֑הוּ וַיִּוָּעַ֗ץ אֶת־הַיְלָדִים֙ אֲשֶׁ֣ר גָּדְל֣וּ אִתּ֔וֹ
אֲשֶׁ֥ר הָעֹמְדִ֖ים לְפָנָֽיו׃

‎<span id="009">9</span> ‏וַיֹּ֣אמֶר אֲלֵיהֶ֗ם מָ֚ה אַתֶּ֣ם נֽוֹעָצִ֔ים
וְנָשִׁ֥יב דָּבָ֖ר אֶת־הָעָ֣ם הַזֶּ֑ה אֲשֶׁ֨ר דִּבְּר֤וּ אֵלַי֙ לֵאמֹ֔ר
הָקֵל֙ מִן־הָעֹ֔ל אֲשֶׁר־נָתַ֥ן אָבִ֖יךָ עָלֵֽינוּ׃

‎<span id="010">10</span> ‏וַיְדַבְּר֣וּ אֵלָ֗יו הַיְלָדִים֙ אֲשֶׁ֨ר
גָּדְל֣וּ אִתּוֹ֮ לֵאמֹר֒ כֹּֽה־תֹאמַ֣ר לָעָ֣ם הַזֶּ֡ה אֲשֶׁר֩
דִּבְּר֨וּ אֵלֶ֜יךָ לֵאמֹ֗ר אָבִ֙יךָ֙ הִכְבִּ֣יד אֶת־עֻלֵּ֔נוּ וְאַתָּ֖ה
הָקֵ֣ל מֵעָלֵ֑ינוּ כֹּ֚ה תְּדַבֵּ֣ר אֲלֵיהֶ֔ם קָֽטָנִּ֥י עָבָ֖ה
מִמָּתְנֵ֥י אָבִֽי׃

‎<span id="011">11</span> ‏וְעַתָּ֗ה אָבִי֙ הֶעְמִ֤יס עֲלֵיכֶם֙ עֹ֣ל
כָּבֵ֔ד וַאֲנִ֖י אוֹסִ֣יף עַֽל־עֻלְּכֶ֑ם אָבִ֗י יִסַּ֤ר אֶתְכֶם֙
בַּשּׁוֹטִ֔ים וַאֲנִ֕י אֲיַסֵּ֥ר אֶתְכֶ֖ם בָּעַקְרַבִּֽים׃

‎<span id="012">12</span> ‏ויבו וַיָּב֨וֹא יָרָבְעָ֧ם וְכָל־הָעָ֛ם
אֶל־רְחַבְעָ֖ם בַּיּ֣וֹם הַשְּׁלִישִׁ֑י כַּאֲשֶׁ֨ר דִּבֶּ֤ר הַמֶּ֙לֶךְ֙
לֵאמֹ֔ר שׁ֥וּבוּ אֵלַ֖י בַּיּ֥וֹם הַשְּׁלִישִֽׁי׃

‎<span id="013">13</span> ‏וַיַּ֧עַן הַמֶּ֛לֶךְ אֶת־הָעָ֖ם קָשָׁ֑ה
וַֽיַּעֲזֹ֛ב אֶת־עֲצַ֥ת הַזְּקֵנִ֖ים אֲשֶׁ֥ר יְעָצֻֽהוּ׃

‎<span id="014">14</span> ‏וַיְדַבֵּ֣ר אֲלֵיהֶ֗ם כַּעֲצַ֤ת הַיְלָדִים֙
לֵאמֹ֔ר אָבִי֙ הִכְבִּ֣יד אֶֽת־עֻלְּכֶ֔ם וַאֲנִ֖י אֹסִ֣יף עַֽל־עֻלְּכֶ֑ם
אָבִ֗י יִסַּ֤ר אֶתְכֶם֙ בַּשּׁוֹטִ֔ים וַאֲנִ֕י אֲיַסֵּ֥ר אֶתְכֶ֖ם
בָּעַקְרַבִּֽים׃

‎<span id="015">15</span> ‏וְלֹֽא־שָׁמַ֥ע הַמֶּ֖לֶךְ אֶל־הָעָ֑ם
כִּֽי־הָיְתָ֤ה סִבָּה֙ מֵעִ֣ם יְהוָ֔ה לְמַ֜עַן הָקִ֣ים אֶת־דְּבָר֗וֹ
אֲשֶׁ֨ר דִּבֶּ֤ר יְהוָה֙ בְּיַד֙ אֲחִיָּ֣ה הַשִּׁילֹנִ֔י אֶל־יָרָבְעָ֖ם
בֶּן־נְבָֽט׃

‎<span id="016">16</span> ‏וַיַּ֣רְא כָּל־יִשְׂרָאֵ֗ל כִּ֠י לֹֽא־שָׁמַ֣ע
הַמֶּלֶךְ֮ אֲלֵיהֶם֒ וַיָּשִׁ֣בוּ הָעָ֣ם אֶת־הַמֶּ֣לֶךְ דָּבָ֣ר׀ לֵאמֹ֡ר
מַה־לָּנוּ֩ חֵ֨לֶק בְּדָוִ֜ד וְלֹֽא־נַחֲלָ֣ה בְּבֶן־יִשַׁ֗י
לְאֹהָלֶ֙יךָ֙ יִשְׂרָאֵ֔ל עַתָּ֕ה רְאֵ֥ה בֵיתְךָ֖ דָּוִ֑ד וַיֵּ֥לֶךְ
יִשְׂרָאֵ֖ל לְאֹהָלָֽיו׃

‎<span id="017">17</span> ‏וּבְנֵ֣י יִשְׂרָאֵ֔ל הַיֹּשְׁבִ֖ים בְּעָרֵ֣י
יְהוּדָ֑ה וַיִּמְלֹ֥ךְ עֲלֵיהֶ֖ם רְחַבְעָֽם׃ פ

‎<span id="018">18</span> ‏וַיִּשְׁלַ֞ח הַמֶּ֣לֶךְ רְחַבְעָ֗ם
אֶת־אֲדֹרָם֙ אֲשֶׁ֣ר עַל־הַמַּ֔ס וַיִּרְגְּמ֨וּ כָל־יִשְׂרָאֵ֥ל בּ֛וֹ
אֶ֖בֶן וַיָּמֹ֑ת וְהַמֶּ֣לֶךְ רְחַבְעָ֗ם הִתְאַמֵּץ֙ לַעֲל֣וֹת
בַּמֶּרְכָּבָ֔ה לָנ֖וּס יְרוּשָׁלִָֽם׃

‎<span id="019">19</span> ‏וַיִּפְשְׁע֤וּ יִשְׂרָאֵל֙ בְּבֵ֣ית דָּוִ֔ד
עַ֖ד הַיּ֥וֹם הַזֶּֽה׃ ס

‎<span id="020">20</span> ‏וַיְהִ֞י כִּשְׁמֹ֤עַ כָּל־יִשְׂרָאֵל֙
כִּֽי־שָׁ֣ב יָרָבְעָ֔ם וַֽיִּשְׁלְח֗וּ וַיִּקְרְא֤וּ אֹתוֹ֙
אֶל־הָ֣עֵדָ֔ה וַיַּמְלִ֥יכוּ אֹת֖וֹ עַל־כָּל־יִשְׂרָאֵ֑ל לֹ֤א הָיָה֙
אַחֲרֵ֣י בֵית־דָּוִ֔ד זוּלָתִ֥י שֵֽׁבֶט־יְהוּדָ֖ה לְבַדּֽוֹ׃

‎<span id="021">21</span> ‏ויבאו וַיָּבֹ֣א רְחַבְעָם֮ יְרוּשָׁלִַם֒
וַיַּקְהֵל֩ אֶת־כָּל־בֵּ֨ית יְהוּדָ֜ה וְאֶת־שֵׁ֣בֶט בִּנְיָמִ֗ן מֵאָ֨ה
וּשְׁמֹנִ֥ים אֶ֛לֶף בָּח֖וּר עֹשֵׂ֣ה מִלְחָמָ֑ה לְהִלָּחֵם֙ עִם־בֵּ֣ית
יִשְׂרָאֵ֔ל לְהָשִׁיב֙ אֶת־הַמְּלוּכָ֔ה לִרְחַבְעָ֖ם בֶּן־שְׁלֹמֹֽה׃ פ

‎<span id="022">22</span> ‏וַיְהִי֙ דְּבַ֣ר הָֽאֱלֹהִ֔ים אֶל־שְׁמַעְיָ֥ה
אִישׁ־הָאֱלֹהִ֖ים לֵאמֹֽר׃

‎<span id="023">23</span> ‏אֱמֹ֗ר אֶל־רְחַבְעָ֤ם בֶּן־שְׁלֹמֹה֙ מֶ֣לֶךְ
יְהוּדָ֔ה וְאֶל־כָּל־בֵּ֥ית יְהוּדָ֖ה וּבִנְיָמִ֑ין וְיֶ֥תֶר הָעָ֖ם
לֵאמֹֽר׃

‎<span id="024">24</span> ‏כֹּ֣ה אָמַ֣ר יְהוָ֡ה לֹֽא־תַעֲלוּ֩
וְלֹא־תִלָּ֨חֲמ֜וּן עִם־אֲחֵיכֶ֣ם בְּנֵֽי־יִשְׂרָאֵ֗ל שׁ֚וּבוּ אִ֣ישׁ
לְבֵית֔וֹ כִּ֧י מֵאִתִּ֛י נִהְיָ֖ה הַדָּבָ֣ר הַזֶּ֑ה וַיִּשְׁמְעוּ֙
אֶת־דְּבַ֣ר יְהוָ֔ה וַיָּשֻׁ֥בוּ לָלֶ֖כֶת כִּדְבַ֥ר יְהוָֽה׃ ס

‎<span id="025">25</span> ‏וַיִּ֨בֶן יָרָבְעָ֧ם אֶת־שְׁכֶ֛ם בְּהַ֥ר
אֶפְרַ֖יִם וַיֵּ֣שֶׁב בָּ֑הּ וַיֵּצֵ֣א מִשָּׁ֔ם וַיִּ֖בֶן
אֶת־פְּנוּאֵֽל׃

‎<span id="026">26</span> ‏וַיֹּ֥אמֶר יָרָבְעָ֖ם בְּלִבּ֑וֹ עַתָּ֛ה
תָּשׁ֥וּב הַמַּמְלָכָ֖ה לְבֵ֥ית דָּוִֽד׃

‎<span id="027">27</span> ‏אִֽם־יַעֲלֶ֣ה׀ הָעָ֣ם הַזֶּ֗ה לַעֲשׂ֨וֹת
זְבָחִ֤ים בְּבֵית־יְהוָה֙ בִּיר֣וּשָׁלִַ֔ם וְ֠שָׁב לֵ֣ב הָעָ֤ם הַזֶּה֙
אֶל־אֲדֹ֣נֵיהֶ֔ם אֶל־רְחַבְעָ֖ם מֶ֣לֶךְ יְהוּדָ֑ה וַהֲרָגֻ֕נִי וְשָׁ֖בוּ
אֶל־רְחַבְעָ֥ם מֶֽלֶךְ־יְהוּדָֽה׃

‎<span id="028">28</span> ‏וַיִּוָּעַ֣ץ הַמֶּ֔לֶךְ וַיַּ֕עַשׂ שְׁנֵ֖י
עֶגְלֵ֣י זָהָ֑ב וַיֹּ֣אמֶר אֲלֵהֶ֗ם רַב־לָכֶם֙ מֵעֲל֣וֹת יְרוּשָׁלִַ֔ם
הִנֵּ֤ה אֱלֹהֶ֙יךָ֙ יִשְׂרָאֵ֔ל אֲשֶׁ֥ר הֶעֱל֖וּךָ מֵאֶ֥רֶץ מִצְרָֽיִם׃

‎<span id="029">29</span> ‏וַיָּ֥שֶׂם אֶת־הָאֶחָ֖ד בְּבֵֽית־אֵ֑ל
וְאֶת־הָאֶחָ֖ד נָתַ֥ן בְּדָֽן׃

‎<span id="030">30</span> ‏וַיְהִ֛י הַדָּבָ֥ר הַזֶּ֖ה לְחַטָּ֑את
וַיֵּלְכ֥וּ הָעָ֛ם לִפְנֵ֥י הָאֶחָ֖ד עַד־דָּֽן׃

‎<span id="031">31</span> ‏וַיַּ֖עַשׂ אֶת־בֵּ֣ית בָּמ֑וֹת וַיַּ֤עַשׂ
כֹּֽהֲנִים֙ מִקְצ֣וֹת הָעָ֔ם אֲשֶׁ֥ר לֹֽא־הָי֖וּ מִבְּנֵ֥י לֵוִֽי׃

‎<span id="032">32</span> ‏וַיַּ֣עַשׂ יָרָבְעָ֣ם׀ חָ֡ג בַּחֹ֣דֶשׁ
הַשְּׁמִינִ֣י בַּחֲמִשָּֽׁה־עָשָׂר֩ י֨וֹם׀ לַחֹ֜דֶשׁ כֶּחָ֣ג׀ אֲשֶׁ֣ר
בִּיהוּדָ֗ה וַיַּ֙עַל֙ עַל־הַמִּזְבֵּ֔חַ כֵּ֤ן עָשָׂה֙ בְּבֵֽית־אֵ֔ל
לְזַבֵּ֖חַ לָעֲגָלִ֣ים אֲשֶׁר־עָשָׂ֑ה וְהֶעֱמִיד֙ בְּבֵ֣ית אֵ֔ל
אֶת־כֹּהֲנֵ֥י הַבָּמ֖וֹת אֲשֶׁ֥ר עָשָֽׂה׃

‎<span id="033">33</span> ‏וַיַּ֜עַל עַֽל־הַמִּזְבֵּ֣חַ׀ אֲשֶׁר־עָשָׂ֣ה
בְּבֵֽית־אֵ֗ל בַּחֲמִשָּׁ֨ה עָשָׂ֥ר יוֹם֙ בַּחֹ֣דֶשׁ הַשְּׁמִינִ֔י
בַּחֹ֖דֶשׁ אֲשֶׁר־בָּדָ֣א מלבד מִלִּבּ֑וֹ וַיַּ֤עַשׂ חָג֙ לִבְנֵ֣י
יִשְׂרָאֵ֔ל וַיַּ֥עַל עַל־הַמִּזְבֵּ֖חַ לְהַקְטִֽיר׃ פ

1 wayyēleḵə rəḥaḇə‘ām šəḵem kî šəḵem bā’ ḵāl-yiśərā’ēl ləhaməlîḵə ’ōṯwō:

2 wayəhî kišəmō‘a\| yārāḇə‘ām ben-nəḇāṭ wəhû’ ‘wōḏennû ḇəmiṣərayim ’ăšer
bār<sup>a</sup>ḥ mipənê hammeleḵə šəlōmōh wayyēšeḇ yārāḇə‘ām
bəmiṣərāyim:

3 wayyišələḥû wayyiqərə’û-lwō wayyāḇō’û wayyāḇō’ yārāḇə‘ām wəḵāl-qəhal
yiśərā’ēl wayəḏabərû ’el-rəḥaḇə‘ām lē’mōr:

4 ’āḇîḵā hiqəšâ ’eṯ-‘ullēnû wə’atâ ‘atâ hāqēl mē‘ăḇōḏaṯ ’āḇîḵā haqqāšâ
ûmē‘ullwō hakāḇēḏ ’ăšer-nāṯan ‘ālênû wən<sup>a</sup>‘aḇəḏeḵḵā:

5 wayyō’mer ’ălêhem ləḵû ‘ōḏ šəlōšâ yāmîm wəšûḇû ’ēlāy wayyēləḵû hā‘ām:

6 wayyiûā‘aṣ hammeleḵə rəḥaḇə‘ām ’eṯ-hazzəqēnîm ’ăšer-hāyû ‘ōməḏîm
’eṯ-pənê šəlōmōh ’āḇîw bihəyōṯwō ḥay lē’mōr ’êḵə ’atem nwō‘āṣîm ləhāšîḇ
’eṯ-hā‘ām-hazzeh dāḇār:

7 wayəḏabēr wayəḏabərû ’ēlāyw lē’mōr ’im-hayywōm tihəyeh-‘eḇeḏ lā‘ām
hazzeh w<sup>a</sup>‘ăḇaḏətām w<sup>a</sup>‘ănîṯām wəḏibarətā ’ălêhem
dəḇārîm ṭwōḇîm wəhāyû ləḵā ‘ăḇāḏîm kāl-hayyāmîm:

8 wayy<sup>a</sup>‘ăzōḇ ’eṯ-‘ăṣaṯ hazzəqēnîm ’ăšer yə‘āṣuhû wayyiûā‘aṣ
’eṯ-hayəlāḏîm ’ăšer gāḏəlû ’itwō ’ăšer hā‘ōməḏîm ləfānāyw:

9 wayyō’mer ’ălêhem mâ ’atem nwō‘āṣîm wənāšîḇ dāḇār ’eṯ-hā‘ām hazzeh
’ăšer dibərû ’ēlay lē’mōr hāqēl min-hā‘ōl ’ăšer-nāṯan ’āḇîḵā ‘ālênû:

10 wayəḏabərû ’ēlāyw hayəlāḏîm ’ăšer gāḏəlû ’itwō lē’mōr kōh-ṯō’mar
lā‘ām hazzeh ’ăšer dibərû ’ēleyḵā lē’mōr ’āḇîḵā hiḵəbîḏ ’eṯ-‘ullēnû
wə’atâ hāqēl mē‘ālênû kōh təḏabēr ’ălêhem qāṭānnî ‘āḇâ mimmāṯənê ’āḇî:

11 wə‘atâ ’āḇî he‘əmîs ‘ălêḵem ‘ōl kāḇēḏ wa’ănî ’wōsîf ‘al-‘ulləḵem ’āḇî
yissar ’eṯəḵem baššwōṭîm wa’ănî ’ăyassēr ’eṯəḵem bā‘aqərabîm:

12 wayyāḇwō wayyāḇwō’ yārāḇə‘ām wəḵāl-hā‘ām ’el-rəḥaḇə‘ām bayywōm
haššəlîšî ka’ăšer diber hammeleḵə lē’mōr šûḇû ’ēlay bayywōm haššəlîšî:

13 wayy<sup>a</sup>‘an hammeleḵə ’eṯ-hā‘ām qāšâ wayy<sup>a</sup>‘ăzōḇ
’eṯ-‘ăṣaṯ hazzəqēnîm ’ăšer yə‘āṣuhû:

14 wayəḏabēr ’ălêhem k<sup>a</sup>‘ăṣaṯ hayəlāḏîm lē’mōr ’āḇî hiḵəbîḏ
’eṯ-‘ulləḵem wa’ănî ’ōsîf ‘al-‘ulləḵem ’āḇî yissar ’eṯəḵem baššwōṭîm
wa’ănî ’ăyassēr ’eṯəḵem bā‘aqərabîm:

15 wəlō’-šām<sup>a</sup>‘ hammeleḵə ’el-hā‘ām kî-hāyəṯâ sibâ mē‘im yəhwâ
ləm<sup>a</sup>‘an hāqîm ’eṯ-dəḇārwō ’ăšer diber yəhwâ bəyaḏ ’ăḥîyâ
haššîlōnî ’el-yārāḇə‘ām ben-nəḇāṭ:

16 wayyarə’ kāl-yiśərā’ēl kî lō’-šām<sup>a</sup>‘ hammeleḵə ’ălêhem
wayyāšiḇû hā‘ām ’eṯ-hammeleḵə dāḇār\| lē’mōr mah-llānû ḥēleq bəḏāwiḏ
wəlō’-n<sup>a</sup>ḥălâ bəḇen-yišay lə’ōhāleyḵā yiśərā’ēl ‘atâ rə’ēh
ḇêṯəḵā dāwiḏ wayyēleḵə yiśərā’ēl lə’ōhālāyw:

17 ûḇənê yiśərā’ēl hayyōšəḇîm bə‘ārê yəhûḏâ wayyiməlōḵə ‘ălêhem
rəḥaḇə‘ām: f

18 wayyišəl<sup>a</sup>ḥ hammeleḵə rəḥaḇə‘ām ’eṯ-’ăḏōrām ’ăšer
‘al-hammas wayyirəgəmû ḵāl-yiśərā’ēl bwō ’eḇen wayyāmōṯ wəhammeleḵə
rəḥaḇə‘ām hiṯə’ammēṣ l<sup>a</sup>‘ălwōṯ bammerəkāḇâ lānûs yərûšālāim:

19 wayyifəšə‘û yiśərā’ēl bəḇêṯ dāwiḏ ‘aḏ hayywōm hazzeh: s

20 wayəhî kišəmō‘a kāl-yiśərā’ēl kî-šāḇ yārāḇə‘ām wayyišələḥû
wayyiqərə’û ’ōṯwō ’el-hā‘ēḏâ wayyaməlîḵû ’ōṯwō ‘al-kāl-yiśərā’ēl lō’
hāyâ ’<sup>a</sup>ḥărê ḇêṯ-dāwiḏ zûlāṯî šēḇeṭ-yəhûḏâ ləḇadwō:

21 wayyāḇō’û wayyāḇō’ rəḥaḇə‘ām yərûšālaim wayyaqəhēl ’eṯ-kāl-bêṯ yəhûḏâ
wə’eṯ-šēḇeṭ binəyāmin mē’â ûšəmōnîm ’elef bāḥûr ‘ōśēh miləḥāmâ
ləhillāḥēm ‘im-bêṯ yiśərā’ēl ləhāšîḇ ’eṯ-hamməlûḵâ lirəḥaḇə‘ām
ben-šəlōmōh: f

22 wayəhî dəḇar hā’ĕlōhîm ’el-šəm<sup>a</sup>‘əyâ ’îš-hā’ĕlōhîm lē’mōr:

23 ’ĕmōr ’el-rəḥaḇə‘ām ben-šəlōmōh meleḵə yəhûḏâ wə’el-kāl-bêṯ yəhûḏâ
ûḇinəyāmîn wəyeṯer hā‘ām lē’mōr:

24 kōh ’āmar yəhwâ lō’-ṯ<sup>a</sup>‘ălû wəlō’-ṯillāḥămûn ‘im-’ăḥêḵem
bənê-yiśərā’ēl šûḇû ’îš ləḇêṯwō kî mē’itî nihəyâ hadāḇār hazzeh
wayyišəmə‘û ’eṯ-dəḇar yəhwâ wayyāšuḇû lāleḵeṯ kiḏəḇar yəhwâ: s

25 wayyiḇen yārāḇə‘ām ’eṯ-šəḵem bəhar ’efərayim wayyēšeḇ bāh wayyēṣē’
miššām wayyiḇen ’eṯ-pənû’ēl:

26 wayyō’mer yārāḇə‘ām bəlibwō ‘atâ tāšûḇ hammaməlāḵâ ləḇêṯ dāwiḏ:

27 ’im-y<sup>a</sup>‘ăleh\| hā‘ām hazzeh l<sup>a</sup>‘ăśwōṯ zəḇāḥîm
bəḇêṯ-yəhwâ bîrûšālaim wəšāḇ lēḇ hā‘ām hazzeh ’el-’ăḏōnêhem
’el-rəḥaḇə‘ām meleḵə yəhûḏâ wahărāḡunî wəšāḇû ’el-rəḥaḇə‘ām
meleḵə-yəhûḏâ:

28 wayyiûā‘aṣ hammeleḵə wayy<sup>a</sup>‘aś šənê ‘eḡəlê zâāḇ wayyō’mer
’ălēhem raḇ-lāḵem mē‘ălwōṯ yərûšālaim hinnēh ’ĕlōheyḵā yiśərā’ēl ’ăšer
he‘ĕlûḵā mē’ereṣ miṣərāyim:

29 wayyāśem ’eṯ-hā’eḥāḏ bəḇêṯ-’ēl wə’eṯ-hā’eḥāḏ nāṯan bəḏān:

30 wayəhî hadāḇār hazzeh ləḥaṭṭā’ṯ wayyēləḵû hā‘ām lifənê hā’eḥāḏ
‘aḏ-dān:

31 wayy<sup>a</sup>‘aś ’eṯ-bêṯ bāmwōṯ wayy<sup>a</sup>‘aś kōhănîm
miqəṣwōṯ hā‘ām ’ăšer lō’-hāyû mibənê lēwî:

32 wayy<sup>a</sup>‘aś yārāḇə‘ām\| ḥāḡ b<sup>a</sup>ḥōḏeš haššəmînî
b<sup>a</sup>ḥămiššâ-‘āśār ywōm\| l<sup>a</sup>ḥōḏeš keḥāḡ\| ’ăšer
bîhûḏâ wayy<sup>a</sup>‘al ‘al-hammizəbēḥa kēn ‘āśâ bəḇêṯ-’ēl ləzabēḥa
lā‘ăḡālîm ’ăšer-‘āśâ wəhe‘ĕmîḏ bəḇêṯ ’ēl ’eṯ-kōhănê habāmwōṯ ’ăšer ‘āśâ:

33 wayy<sup>a</sup>‘al ‘al-hammizəbēḥa\| ’ăšer-‘āśâ bəḇêṯ-’ēl
b<sup>a</sup>ḥămiššâ ‘āśār ywōm b<sup>a</sup>ḥōḏeš haššəmînî
b<sup>a</sup>ḥōḏeš ’ăšer-bāḏā’ millibaḏ millibwō wayy<sup>a</sup>‘aś ḥāḡ
liḇənê yiśərā’ēl wayy<sup>a</sup>‘al ‘al-hammizəbēḥa ləhaqəṭîr: f

------------------------------------------------------------------------

[Next: 1 Kings (1 Melakhim) Chapter 13](kg1013)
