[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa013)  [KJV](../kjv/isa013)  [Sep](../sep/isa013.md) 
[Vul](../vul/isa013.md)   
  
[Isaiah (Yisheyah) Index](isa.md)  
  [Previous](isa012)  [Next](isa014.md) 

------------------------------------------------------------------------

### Tanach (Hebrew): Isaiah (Yisheyah) Chapter 13

‎<span id="001">1</span> ‏מַשָּׂ֖א בָּבֶ֑ל אֲשֶׁ֣ר חָזָ֔ה יְשַׁעְיָ֖הוּ
בֶּן־אָמֽוֹץ׃

‎<span id="002">2</span> ‏עַ֤ל הַר־נִשְׁפֶּה֙ שְֽׂאוּ־נֵ֔ס הָרִ֥ימוּ
ק֖וֹל לָהֶ֑ם הָנִ֣יפוּ יָ֔ד וְיָבֹ֖אוּ פִּתְחֵ֥י נְדִיבִֽים׃

‎<span id="003">3</span> ‏אֲנִ֥י צִוֵּ֖יתִי לִמְקֻדָּשָׁ֑י גַּ֣ם
קָרָ֤אתִי גִבּוֹרַי֙ לְאַפִּ֔י עַלִּיזֵ֖י גַּאֲוָתִֽי׃

‎<span id="004">4</span> ‏ק֥וֹל הָמ֛וֹן בֶּֽהָרִ֖ים דְּמ֣וּת עַם־רָ֑ב
ק֠וֹל שְׁא֞וֹן מַמְלְכ֤וֹת גּוֹיִם֙ נֶֽאֱסָפִ֔ים יְהוָ֣ה צְבָא֔וֹת
מְפַקֵּ֖ד צְבָ֥א מִלְחָמָֽה׃

‎<span id="005">5</span> ‏בָּאִ֛ים מֵאֶ֥רֶץ מֶרְחָ֖ק מִקְצֵ֣ה
הַשָּׁמָ֑יִם יְהוָה֙ וּכְלֵ֣י זַעְמ֔וֹ לְחַבֵּ֖ל כָּל־הָאָֽרֶץ׃

‎<span id="006">6</span> ‏הֵילִ֕ילוּ כִּ֥י קָר֖וֹב י֣וֹם יְהוָ֑ה
כְּשֹׁ֖ד מִשַּׁדַּ֥י יָבֽוֹא׃

‎<span id="007">7</span> ‏עַל־כֵּ֖ן כָּל־יָדַ֣יִם תִּרְפֶּ֑ינָה
וְכָל־לְבַ֥ב אֱנ֖וֹשׁ יִמָּֽס׃<sup>3</sup>

‎<span id="008">8</span> ‏וְֽנִבְהָ֓לוּ׀ צִירִ֤ים וַֽחֲבָלִים֙
יֹֽאחֵז֔וּן כַּיּוֹלֵדָ֖ה יְחִיל֑וּן אִ֤ישׁ אֶל־רֵעֵ֙הוּ֙ יִתְמָ֔הוּ
פְּנֵ֥י לְהָבִ֖ים פְּנֵיהֶֽם׃

‎<span id="009">9</span> ‏הִנֵּ֤ה יוֹם־יְהוָה֙ בָּ֔א אַכְזָרִ֥י
וְעֶבְרָ֖ה וַחֲר֣וֹן אָ֑ף לָשׂ֤וּם הָאָ֙רֶץ֙ לְשַׁמָּ֔ה וְחַטָּאֶ֖יהָ
יַשְׁמִ֥יד מִמֶּֽנָּה׃

‎<span id="010">10</span> ‏כִּֽי־כוֹכְבֵ֤י הַשָּׁמַ֙יִם֙ וּכְסִ֣ילֵיהֶ֔ם
לֹ֥א יָהֵ֖לּוּ אוֹרָ֑ם חָשַׁ֤ךְ הַשֶּׁ֙מֶשׁ֙ בְּצֵאת֔וֹ וְיָרֵ֖חַ
לֹֽא־יַגִּ֥יהַ אוֹרֽוֹ׃

‎<span id="011">11</span> ‏וּפָקַדְתִּ֤י עַל־תֵּבֵל֙ רָעָ֔ה
וְעַל־רְשָׁעִ֖ים עֲוֹנָ֑ם וְהִשְׁבַּתִּי֙ גְּא֣וֹן זֵדִ֔ים וְגַאֲוַ֥ת
עָרִיצִ֖ים אַשְׁפִּֽיל׃

‎<span id="012">12</span> ‏אוֹקִ֥יר אֱנ֖וֹשׁ מִפָּ֑ז וְאָדָ֖ם מִכֶּ֥תֶם
אוֹפִֽיר׃

‎<span id="013">13</span> ‏עַל־כֵּן֙ שָׁמַ֣יִם אַרְגִּ֔יז וְתִרְעַ֥שׁ
הָאָ֖רֶץ מִמְּקוֹמָ֑הּ בְּעֶבְרַת֙ יְהוָ֣ה צְבָא֔וֹת וּבְי֖וֹם חֲר֥וֹן
אַפּֽוֹ׃

‎<span id="014">14</span> ‏וְהָיָה֙ כִּצְבִ֣י מֻדָּ֔ח וּכְצֹ֖אן וְאֵ֣ין
מְקַבֵּ֑ץ אִ֤ישׁ אֶל־עַמּוֹ֙ יִפְנ֔וּ וְאִ֥ישׁ אֶל־אַרְצ֖וֹ יָנֽוּסוּ׃

‎<span id="015">15</span> ‏כָּל־הַנִּמְצָ֖א יִדָּקֵ֑ר וְכָל־הַנִּסְפֶּ֖ה
יִפּ֥וֹל בֶּחָֽרֶב׃

‎<span id="016">16</span> ‏וְעֹלְלֵיהֶ֥ם יְרֻטְּשׁ֖וּ לְעֵֽינֵיהֶ֑ם
יִשַּׁ֙סּוּ֙ בָּֽתֵּיהֶ֔ם וּנְשֵׁיהֶ֖ם תשגלנה תִּשָּׁכַֽבְנָה׃

‎<span id="017">17</span> ‏הִנְנִ֛י מֵעִ֥יר עֲלֵיהֶ֖ם אֶת־מָדָ֑י
אֲשֶׁר־כֶּ֙סֶף֙ לֹ֣א יַחְשֹׁ֔בוּ וְזָהָ֖ב לֹ֥א יַחְפְּצוּ־בֽוֹ׃

‎<span id="018">18</span> ‏וּקְשָׁת֖וֹת נְעָרִ֣ים תְּרַטַּ֑שְׁנָה
וּפְרִי־בֶ֙טֶן֙ לֹ֣א יְרַחֵ֔מוּ עַל־בָּנִ֖ים לֹֽא־תָח֥וּס עֵינָֽם׃

‎<span id="019">19</span> ‏וְהָיְתָ֤ה בָבֶל֙ צְבִ֣י מַמְלָכ֔וֹת
תִּפְאֶ֖רֶת גְּא֣וֹן כַּשְׂדִּ֑ים כְּמַהְפֵּכַ֣ת אֱלֹהִ֔ים אֶת־סְדֹ֖ם
וְאֶת־עֲמֹרָֽה׃

‎<span id="020">20</span> ‏לֹֽא־תֵשֵׁ֣ב לָנֶ֔צַח וְלֹ֥א תִשְׁכֹּ֖ן
עַד־דּ֣וֹר וָד֑וֹר וְלֹֽא־יַהֵ֥ל שָׁם֙ עֲרָבִ֔י וְרֹעִ֖ים
לֹא־יַרְבִּ֥צוּ שָֽׁם׃

‎<span id="021">21</span> ‏וְרָבְצוּ־שָׁ֣ם צִיִּ֔ים וּמָלְא֥וּ
בָתֵּיהֶ֖ם אֹחִ֑ים וְשָׁ֤כְנוּ שָׁם֙ בְּנ֣וֹת יַֽעֲנָ֔ה וּשְׂעִירִ֖ים
יְרַקְּדוּ־שָֽׁם׃

‎<span id="022">22</span> ‏וְעָנָ֤ה אִיִּים֙
בְּאַלְמנוֹתָ֔יו<sup>1</sup> וְתַנִּ֖ים בְּהֵ֣יכְלֵי עֹ֑נֶג וְקָר֤וֹב
לָבוֹא֙ עִתָּ֔הּ וְיָמֶ֖יהָ לֹ֥א יִמָּשֵֽׁכוּ׃

1 maśśā’ bāḇel ’ăšer ḥāzâ yəš<sup>a</sup>‘əyâû ben-’āmwōṣ:

2 ‘al har-nišəpeh śə’û-nēs hārîmû qwōl lâem hānîfû yāḏ wəyāḇō’û piṯəḥê
nəḏîḇîm:

3 ’ănî ṣiûêṯî liməqudāšāy gam qārā’ṯî ḡibwōray lə’apî ‘allîzê ga’ăwāṯî:

4 qwōl hāmwōn behārîm dəmûṯ ‘am-rāḇ qwōl šə’wōn mamələḵwōṯ gwōyim
ne’ĕsāfîm yəhwâ ṣəḇā’wōṯ məfaqqēḏ ṣəḇā’ miləḥāmâ:

5 bā’îm mē’ereṣ merəḥāq miqəṣēh haššāmāyim yəhwâ ûḵəlê
z<sup>a</sup>‘əmwō ləḥabēl kāl-hā’āreṣ:

6 hêlîlû kî qārwōḇ ywōm yəhwâ kəšōḏ miššaday yāḇwō’:

7 ‘al-kēn kāl-yāḏayim tirəpeynâ wəḵāl-ləḇaḇ ’ĕnwōš yimmās:<sup>3</sup>

8 wəniḇəhālû\| ṣîrîm w<sup>a</sup>ḥăḇālîm yō’ḥēzûn kayywōlēḏâ yəḥîlûn
’îš ’el-rē‘ēhû yiṯəmâû pənê ləhāḇîm pənêhem:

9 hinnēh ywōm-yəhwâ bā’ ’aḵəzārî wə‘eḇərâ w<sup>a</sup>ḥărwōn ’āf lāśûm
hā’āreṣ ləšammâ wəḥaṭṭā’eyhā yašəmîḏ mimmennâ:

10 kî-ḵwōḵəḇê haššāmayim ûḵəsîlêhem lō’ yâēllû ’wōrām ḥāšaḵə haššemeš
bəṣē’ṯwō wəyārēḥa lō’-yagîha ’wōrwō:

11 ûfāqaḏətî ‘al-tēḇēl rā‘â wə‘al-rəšā‘îm ‘ăwōnām wəhišəbatî gə’wōn
zēḏîm wəḡa’ăwaṯ ‘ārîṣîm ’ašəpîl:

12 ’wōqîr ’ĕnwōš mipāz wə’āḏām mikeṯem ’wōfîr:

13 ‘al-kēn šāmayim ’arəgîz wəṯirə‘aš hā’āreṣ mimməqwōmāh bə‘eḇəraṯ yəhwâ
ṣəḇā’wōṯ ûḇəywōm ḥărwōn ’apwō:

14 wəhāyâ kiṣəḇî mudāḥ ûḵəṣō’n wə’ên məqabēṣ ’îš ’el-‘ammwō yifənû wə’îš
’el-’arəṣwō yānûsû:

15 kāl-hanniməṣā’ yidāqēr wəḵāl-hannisəpeh yipwōl beḥāreḇ:

16 wə‘ōləlêhem yəruṭṭəšû lə‘ênêhem yiššassû bātêhem ûnəšêhem tiššāḡalənâ
tiššāḵaḇənâ:

17 hinənî mē‘îr ‘ălêhem ’eṯ-māḏāy ’ăšer-kesef lō’ y<sup>a</sup>ḥəšōḇû
wəzâāḇ lō’ y<sup>a</sup>ḥəpəṣû-ḇwō:

18 ûqəšāṯwōṯ nə‘ārîm təraṭṭašənâ ûfərî-ḇeṭen lō’ yər<sup>a</sup>ḥēmû
‘al-bānîm lō’-ṯāḥûs ‘ênām:

19 wəhāyəṯâ ḇāḇel ṣəḇî maməlāḵwōṯ tifə’ereṯ gə’wōn kaśədîm kəmahəpēḵaṯ
’ĕlōhîm ’eṯ-səḏōm wə’eṯ-‘ămōrâ:

20 lō’-ṯēšēḇ lāneṣ<sup>a</sup>ḥ wəlō’ ṯišəkōn ‘aḏ-dwōr wāḏwōr
wəlō’-yahēl šām ‘ărāḇî wərō‘îm lō’-yarəbiṣû šām:

21 wərāḇəṣû-šām ṣîyîm ûmālə’û ḇātêhem ’ōḥîm wəšāḵənû šām bənwōṯ
y<sup>a</sup>‘ănâ ûśə‘îrîm yəraqqəḏû-šām:

22 wə‘ānâ ’îyîm bə’aləmnwōṯāyw<sup>1</sup> wəṯannîm bəhêḵəlê ‘ōneḡ
wəqārwōḇ lāḇwō’ ‘itāh wəyāmeyhā lō’ yimmāšēḵû:

------------------------------------------------------------------------

[Next: Isaiah (Yisheyah) Chapter 14](isa014.md)
