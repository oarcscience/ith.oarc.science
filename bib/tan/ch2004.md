[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2004)  [KJV](../kjv/ch2004)  [Sep](../sep/ch2004.md) 
[Vul](../vul/ch2004.md)   
  
[2 Chronicles (2 Divrey Yamim) Index](ch2.md)  
  [Previous](ch2003)  [Next](ch2005.md) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 4

‎<span id="001">1</span> ‏וַיַּ֙עַשׂ֙ מִזְבַּ֣ח נְחֹ֔שֶׁת עֶשְׂרִ֤ים
אַמָּה֙ אָרְכּ֔וֹ וְעֶשְׂרִ֥ים אַמָּ֖ה רָחְבּ֑וֹ וְעֶ֥שֶׂר אַמּ֖וֹת
קוֹמָתֽוֹ׃ ס

‎<span id="002">2</span> ‏וַיַּ֥עַשׂ אֶת־הַיָּ֖ם מוּצָ֑ק עֶ֣שֶׂר
בָּֽ֠אַמָּה מִשְּׂפָת֨וֹ אֶל־שְׂפָת֜וֹ עָג֣וֹל׀ סָבִ֗יב וְחָמֵ֤שׁ
בָּֽאַמָּה֙ קֽוֹמָת֔וֹ וְקָו֙ שְׁלֹשִׁ֣ים בָּֽאַמָּ֔ה יָסֹ֥ב אֹת֖וֹ
סָבִֽיב׃

‎<span id="003">3</span> ‏וּדְמ֣וּת בְּקָרִים֩ תַּ֨חַת ל֜וֹ סָבִ֤יב׀
סָבִיב֙ סוֹבְבִ֣ים אֹת֔וֹ עֶ֚שֶׂר בָּֽאַמָּ֔ה מַקִּיפִ֥ים אֶת־הַיָּ֖ם
סָבִ֑יב שְׁנַ֤יִם טוּרִים֙ הַבָּקָ֔ר יְצוּקִ֖ים בְּמֻֽצַקְתּֽוֹ׃

‎<span id="004">4</span> ‏עוֹמֵ֞ד עַל־שְׁנֵ֧ים עָשָׂ֣ר בָּקָ֗ר
שְׁלֹשָׁ֣ה פֹנִ֣ים׀ צָפ֡וֹנָה וּשְׁלוֹשָׁה֩ פֹנִ֨ים׀ יָ֜מָּה
וּשְׁלֹשָׁ֣ה׀ פֹּנִ֣ים נֶ֗גְבָּה וּשְׁלֹשָׁה֙ פֹּנִ֣ים מִזְרָ֔חָה
וְהַיָּ֥ם עֲלֵיהֶ֖ם מִלְמָ֑עְלָה וְכָל־אֲחֹרֵיהֶ֖ם בָּֽיְתָה׃

‎<span id="005">5</span> ‏וְעָבְי֣וֹ טֶ֔פַח וּשְׂפָתוֹ֙ כְּמַעֲשֵׂ֣ה
שְׂפַת־כּ֔וֹס פֶּ֖רַח שֽׁוֹשַׁנָּ֑ה מַחֲזִ֣יק בַּתִּ֔ים שְׁלֹ֥שֶׁת
אֲלָפִ֖ים יָכִֽיל׃ ס

‎<span id="006">6</span> ‏וַיַּ֣עַשׂ כִּיּוֹרִים֮ עֲשָׂרָה֒ וַ֠יִּתֵּן
חֲמִשָּׁ֨ה מִיָּמִ֜ין וַחֲמִשָּׁ֤ה מִשְּׂמֹאול֙ לְרָחְצָ֣ה בָהֶ֔ם
אֶת־מַעֲשֵׂ֥ה הָעוֹלָ֖ה יָדִ֣יחוּ בָ֑ם וְהַיָּ֕ם לְרָחְצָ֥ה לַכֹּהֲנִ֖ים
בּֽוֹ׃ ס

‎<span id="007">7</span> ‏וַ֠יַּעַשׂ אֶת־מְנֹר֧וֹת הַזָּהָ֛ב עֶ֖שֶׂר
כְּמִשְׁפָּטָ֑ם וַיִּתֵּן֙ בַּֽהֵיכָ֔ל חָמֵ֥שׁ מִיָּמִ֖ין וְחָמֵ֥שׁ
מִשְּׂמֹֽאול׃ ס

‎<span id="008">8</span> ‏וַיַּ֣עַשׂ שֻׁלְחָנוֹת֮ עֲשָׂרָה֒ וַיַּנַּח֙
בַּֽהֵיכָ֔ל חֲמִשָּׁ֥ה מִיָּמִ֖ין וַחֲמִשָּׁ֣ה מִשְּׂמֹ֑אול וַיַּ֛עַשׂ
מִזְרְקֵ֥י זָהָ֖ב מֵאָֽה׃

‎<span id="009">9</span> ‏וַיַּ֙עַשׂ֙ חֲצַ֣ר הַכֹּהֲנִ֔ים וְהָעֲזָרָ֖ה
הַגְּדוֹלָ֑ה וּדְלָת֧וֹת לָעֲזָרָ֛ה וְדַלְתוֹתֵיהֶ֖ם צִפָּ֥ה נְחֹֽשֶׁת׃

‎<span id="010">10</span> ‏וְאֶת־הַיָּ֗ם נָתַ֞ן מִכֶּ֧תֶף הַיְמָנִ֛ית
קֵ֖דְמָה מִמּ֥וּל נֶֽגְבָּה׃

‎<span id="011">11</span> ‏וַיַּ֣עַשׂ חוּרָ֔ם אֶת־הַ֨סִּיר֔וֹת
וְאֶת־הַיָּעִ֖ים וְאֶת־הַמִּזְרָק֑וֹת סוַיְכַ֣ל חירם חוּרָ֗ם לַעֲשׂוֹת֙
אֶת־הַמְּלָאכָ֔ה אֲשֶׁ֥ר עָשָׂ֛ה לַמֶּ֥לֶךְ שְׁלֹמֹ֖ה בְּבֵ֥ית
הָאֱלֹהִֽים׃

‎<span id="012">12</span> ‏עַמּוּדִ֣ים שְׁנַ֔יִם וְהַגֻּלּ֧וֹת
וְהַכֹּתָר֛וֹת עַל־רֹ֥אשׁ הָעַמּוּדִ֖ים שְׁתָּ֑יִם וְהַשְּׂבָכ֣וֹת
שְׁתַּ֔יִם לְכַסּ֗וֹת אֶת־שְׁתֵּי֙ גֻּלּ֣וֹת הַכֹּֽתָר֔וֹת אֲשֶׁ֖ר
עַל־רֹ֥אשׁ הָֽעַמּוּדִֽים׃

‎<span id="013">13</span> ‏וְאֶת־הָֽרִמּוֹנִ֛ים אַרְבַּ֥ע מֵא֖וֹת
לִשְׁתֵּ֣י הַשְּׂבָכ֑וֹת שְׁנַ֨יִם טוּרִ֤ים רִמּוֹנִים֙ לַשְּׂבָכָ֣ה
הָאֶחָ֔ת לְכַסּ֗וֹת אֶת־שְׁתֵּי֙ גֻּלּ֣וֹת הַכֹּֽתָר֔וֹת אֲשֶׁ֖ר
עַל־פְּנֵ֥י הָעַמּוּדִֽים׃

‎<span id="014">14</span> ‏וְאֶת־הַמְּכֹנ֖וֹת עָשָׂ֑ה
וְאֶת־הַכִּיֹּר֥וֹת עָשָׂ֖ה עַל־הַמְּכֹנֽוֹת׃

‎<span id="015">15</span> ‏אֶת־הַיָּ֖ם אֶחָ֑ד וְאֶת־הַבָּקָ֥ר
שְׁנֵים־עָשָׂ֖ר תַּחְתָּֽיו׃

‎<span id="016">16</span> ‏וְאֶת־הַ֠סִּירוֹת וְאֶת־הַיָּעִ֤ים
וְאֶת־הַמִּזְלָגוֹת֙ וְאֶת־כָּל־כְּלֵיהֶ֔ם עָשָׂ֞ה חוּרָ֥ם אָבִ֛יו
לַמֶּ֥לֶךְ שְׁלֹמֹ֖ה לְבֵ֣ית יְהוָ֑ה נְחֹ֖שֶׁת מָרֽוּק׃

‎<span id="017">17</span> ‏בְּכִכַּ֤ר הַיַּרְדֵּן֙ יְצָקָ֣ם הַמֶּ֔לֶךְ
בַּעֲבִ֖י הָאֲדָמָ֑ה בֵּ֥ין סֻכּ֖וֹת וּבֵ֥ין צְרֵדָֽתָה׃

‎<span id="018">18</span> ‏וַיַּ֧עַשׂ שְׁלֹמֹ֛ה כָּל־הַכֵּלִ֥ים
הָאֵ֖לֶּה לָרֹ֣ב מְאֹ֑ד כִּ֛י לֹ֥א נֶחְקַ֖ר מִשְׁקַ֥ל הַנְּחֹֽשֶׁת׃ פ

‎<span id="019">19</span> ‏וַיַּ֣עַשׂ שְׁלֹמֹ֔ה אֵ֚ת כָּל־הַכֵּלִ֔ים
אֲשֶׁ֖ר בֵּ֣ית הָאֱלֹהִ֑ים וְאֵת֙ מִזְבַּ֣ח הַזָּהָ֔ב
וְאֶת־הַשֻּׁלְחָנ֔וֹת וַעֲלֵיהֶ֖ם לֶ֥חֶם הַפָּנִֽים׃

‎<span id="020">20</span> ‏וְאֶת־הַמְּנֹר֞וֹת וְנֵרֹתֵיהֶ֗ם לְבַעֲרָ֧ם
כַּמִּשְׁפָּ֛ט לִפְנֵ֥י הַדְּבִ֖יר זָהָ֥ב סָגֽוּר׃

‎<span id="021">21</span> ‏וְהַפֶּ֧רַח וְהַנֵּר֛וֹת וְהַמֶּלְקַחַ֖יִם
זָהָ֑ב ה֖וּא מִכְל֥וֹת זָהָֽב׃

‎<span id="022">22</span> ‏וְהַֽמְזַמְּר֧וֹת וְהַמִּזְרָק֛וֹת
וְהַכַּפּ֥וֹת וְהַמַּחְתּ֖וֹת זָהָ֣ב סָג֑וּר וּפֶ֣תַח הַ֠בַּיִת
דַּלְתוֹתָ֨יו הַפְּנִימִיּ֜וֹת לְקֹ֣דֶשׁ הַקֳּדָשִׁ֗ים וְדַלְתֵ֥י
הַבַּ֛יִת לַהֵיכָ֖ל זָהָֽב׃

1 wayy<sup>a</sup>‘aś mizəb<sup>a</sup>ḥ nəḥōšeṯ ‘eśərîm ’ammâ ’ārəkwō
wə‘eśərîm ’ammâ rāḥəbwō wə‘eśer ’ammwōṯ qwōmāṯwō: s

2 wayy<sup>a</sup>‘aś ’eṯ-hayyām mûṣāq ‘eśer bā’ammâ miśśəfāṯwō
’el-śəfāṯwō ‘āḡwōl\| sāḇîḇ wəḥāmēš bā’ammâ qwōmāṯwō wəqāw šəlōšîm
bā’ammâ yāsōḇ ’ōṯwō sāḇîḇ:

3 ûḏəmûṯ bəqārîm t<sup>a</sup>ḥaṯ lwō sāḇîḇ\| sāḇîḇ swōḇəḇîm ’ōṯwō ‘eśer
bā’ammâ maqqîfîm ’eṯ-hayyām sāḇîḇ šənayim ṭûrîm habāqār yəṣûqîm
bəmuṣaqətwō:

4 ‘wōmēḏ ‘al-šənêm ‘āśār bāqār šəlōšâ fōnîm\| ṣāfwōnâ ûšəlwōšâ fōnîm\|
yāmmâ ûšəlōšâ\| pōnîm neḡəbâ ûšəlōšâ pōnîm mizərāḥâ wəhayyām ‘ălêhem
miləmā‘əlâ wəḵāl-’ăḥōrêhem bāyəṯâ:

5 wə‘āḇəywō ṭef<sup>a</sup>ḥ ûśəfāṯwō kəm<sup>a</sup>‘ăśēh śəfaṯ-kwōs
per<sup>a</sup>ḥ šwōšannâ m<sup>a</sup>ḥăzîq batîm šəlōšeṯ ’ălāfîm
yāḵîl: s

6 wayy<sup>a</sup>‘aś kîywōrîm ‘ăśārâ wayyitēn ḥămiššâ mîyāmîn
w<sup>a</sup>ḥămiššâ miśśəmō’wl lərāḥəṣâ ḇâem ’eṯ-m<sup>a</sup>‘ăśēh
hā‘wōlâ yāḏîḥû ḇām wəhayyām lərāḥəṣâ lakōhănîm bwō: s

7 wayy<sup>a</sup>‘aś ’eṯ-mənōrwōṯ hazzâāḇ ‘eśer kəmišəpāṭām wayyitēn
bahêḵāl ḥāmēš mîyāmîn wəḥāmēš miśśəmō’wl: s

8 wayy<sup>a</sup>‘aś šuləḥānwōṯ ‘ăśārâ wayyann<sup>a</sup>ḥ bahêḵāl
ḥămiššâ mîyāmîn w<sup>a</sup>ḥămiššâ miśśəmō’wl wayy<sup>a</sup>‘aś
mizərəqê zâāḇ mē’â:

9 wayy<sup>a</sup>‘aś ḥăṣar hakōhănîm wəhā‘ăzārâ hagəḏwōlâ ûḏəlāṯwōṯ
lā‘ăzārâ wəḏaləṯwōṯêhem ṣipâ nəḥōšeṯ:

10 wə’eṯ-hayyām nāṯan mikeṯef hayəmānîṯ qēḏəmâ mimmûl neḡəbâ:

11 wayy<sup>a</sup>‘aś ḥûrām ’eṯ-hassîrwōṯ wə’eṯ-hayyā‘îm
wə’eṯ-hammizərāqwōṯ swayəḵal ḥîrām ḥûrām l<sup>a</sup>‘ăśwōṯ
’eṯ-hamməlā’ḵâ ’ăšer ‘āśâ lammeleḵə šəlōmōh bəḇêṯ hā’ĕlōhîm:

12 ‘ammûḏîm šənayim wəhagullwōṯ wəhakōṯārwōṯ ‘al-rō’š hā‘ammûḏîm šətāyim
wəhaśśəḇāḵwōṯ šətayim ləḵasswōṯ ’eṯ-šətê gullwōṯ hakōṯārwōṯ ’ăšer
‘al-rō’š hā‘ammûḏîm:

13 wə’eṯ-hārimmwōnîm ’arəb<sup>a</sup>‘ mē’wōṯ lišətê haśśəḇāḵwōṯ
šənayim ṭûrîm rimmwōnîm laśśəḇāḵâ hā’eḥāṯ ləḵasswōṯ ’eṯ-šətê gullwōṯ
hakōṯārwōṯ ’ăšer ‘al-pənê hā‘ammûḏîm:

14 wə’eṯ-hamməḵōnwōṯ ‘āśâ wə’eṯ-hakîyōrwōṯ ‘āśâ ‘al-hamməḵōnwōṯ:

15 ’eṯ-hayyām ’eḥāḏ wə’eṯ-habāqār šənêm-‘āśār t<sup>a</sup>ḥətāyw:

16 wə’eṯ-hassîrwōṯ wə’eṯ-hayyā‘îm wə’eṯ-hammizəlāḡwōṯ wə’eṯ-kāl-kəlêhem
‘āśâ ḥûrām ’āḇîw lammeleḵə šəlōmōh ləḇêṯ yəhwâ nəḥōšeṯ mārûq:

17 bəḵikar hayyarədēn yəṣāqām hammeleḵə b<sup>a</sup>‘ăḇî hā’ăḏāmâ bên
sukwōṯ ûḇên ṣərēḏāṯâ:

18 wayy<sup>a</sup>‘aś šəlōmōh kāl-hakēlîm hā’ēlleh lārōḇ mə’ōḏ kî lō’
neḥəqar mišəqal hannəḥōšeṯ: f

19 wayy<sup>a</sup>‘aś šəlōmōh ’ēṯ kāl-hakēlîm ’ăšer bêṯ hā’ĕlōhîm wə’ēṯ
mizəb<sup>a</sup>ḥ hazzâāḇ wə’eṯ-haššuləḥānwōṯ w<sup>a</sup>‘ălêhem
leḥem hapānîm:

20 wə’eṯ-hammənōrwōṯ wənērōṯêhem ləḇ<sup>a</sup>‘ărām kammišəpāṭ lifənê
hadəḇîr zâāḇ sāḡûr:

21 wəhaper<sup>a</sup>ḥ wəhannērwōṯ wəhammeləq<sup>a</sup>ḥayim zâāḇ hû’
miḵəlwōṯ zâāḇ:

22 wəhaməzammərwōṯ wəhammizərāqwōṯ wəhakapwōṯ wəhamm<sup>a</sup>ḥətwōṯ
zâāḇ sāḡûr ûfeṯ<sup>a</sup>ḥ habayiṯ daləṯwōṯāyw hapənîmîywōṯ ləqōḏeš
haqqŏḏāšîm wəḏaləṯê habayiṯ lahêḵāl zâāḇ:

------------------------------------------------------------------------

[Next: 2 Chronicles (2 Divrey Yamim) Chapter 5](ch2005.md)
