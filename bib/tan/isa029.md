[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa029)  [KJV](../kjv/isa029)  [Sep](../sep/isa029.md) 
[Vul](../vul/isa029.md)   
  
[Isaiah (Yisheyah) Index](isa.md)  
  [Previous](isa028)  [Next](isa030.md) 

------------------------------------------------------------------------

### Tanach (Hebrew): Isaiah (Yisheyah) Chapter 29

‎<span id="001">1</span> ‏ה֚וֹי אֲרִיאֵ֣ל אֲרִיאֵ֔ל קִרְיַ֖ת חָנָ֣ה
דָוִ֑ד סְפ֥וּ שָׁנָ֛ה עַל־שָׁנָ֖ה חַגִּ֥ים יִנְקֹֽפוּ׃

‎<span id="002">2</span> ‏וַהֲצִיק֖וֹתִי לַֽאֲרִיאֵ֑ל וְהָיְתָ֤ה
תַֽאֲנִיָּה֙ וַֽאֲנִיָּ֔ה וְהָ֥יְתָה לִּ֖י כַּאֲרִיאֵֽל׃

‎<span id="003">3</span> ‏וְחָנִ֥יתִי כַדּ֖וּר עָלָ֑יִךְ וְצַרְתִּ֤י
עָלַ֙יִךְ֙ מֻצָּ֔ב וַהֲקִֽימֹתִ֥י עָלַ֖יִךְ מְצֻרֹֽת׃

‎<span id="004">4</span> ‏וְשָׁפַלְתְּ֙ מֵאֶ֣רֶץ תְּדַבֵּ֔רִי
וּמֵֽעָפָ֖ר תִּשַּׁ֣ח אִמְרָתֵ֑ךְ וְֽ֠הָיָה כְּא֤וֹב מֵאֶ֙רֶץ֙ קוֹלֵ֔ךְ
וּמֵעָפָ֖ר אִמְרָתֵ֥ךְ תְּצַפְצֵֽף׃

‎<span id="005">5</span> ‏וְהָיָ֛ה כְּאָבָ֥ק דַּ֖ק הֲמ֣וֹן זָרָ֑יִךְ
וּכְמֹ֤ץ עֹבֵר֙ הֲמ֣וֹן עָֽרִיצִ֔ים וְהָיָ֖ה לְפֶ֥תַע פִּתְאֹֽם׃

‎<span id="006">6</span> ‏מֵעִ֨ם יְהוָ֤ה צְבָאוֹת֙ תִּפָּקֵ֔ד בְּרַ֥עַם
וּבְרַ֖עַשׁ וְק֣וֹל גָּד֑וֹל סוּפָה֙ וּסְעָרָ֔ה וְלַ֖הַב אֵ֥שׁ
אוֹכֵלָֽה׃

‎<span id="007">7</span> ‏וְהָיָ֗ה כַּֽחֲלוֹם֙ חֲז֣וֹן לַ֔יְלָה הֲמוֹן֙
כָּל־הַגּוֹיִ֔ם הַצֹּבְאִ֖ים עַל־אֲרִיאֵ֑ל וְכָל־צֹבֶ֙יהָ֙
וּמְצֹ֣דָתָ֔הּ וְהַמְּצִיקִ֖ים לָֽהּ׃

‎<span id="008">8</span> ‏וְהָיָ֡ה כַּאֲשֶׁר֩ יַחֲלֹ֨ם הָרָעֵ֜ב
וְהִנֵּ֣ה אוֹכֵ֗ל וְהֵקִיץ֮ וְרֵיקָ֣ה נַפְשׁוֹ֒ וְכַאֲשֶׁ֨ר יַחֲלֹ֤ם
הַצָּמֵא֙ וְהִנֵּ֣ה שֹׁתֶ֔ה וְהֵקִיץ֙ וְהִנֵּ֣ה עָיֵ֔ף וְנַפְשׁ֖וֹ
שׁוֹקֵקָ֑ה כֵּ֣ן יִֽהְיֶ֗ה הֲמוֹן֙ כָּל־הַגּוֹיִ֔ם הַצֹּבְאִ֖ים עַל־הַ֥ר
צִיּֽוֹן׃ ס

‎<span id="009">9</span> ‏הִתְמַהְמְה֣וּ וּתְמָ֔הוּ הִשְׁתַּֽעַשְׁע֖וּ
וָשֹׁ֑עוּ שָֽׁכְר֣וּ וְלֹא־יַ֔יִן נָע֖וּ וְלֹ֥א שֵׁכָֽר׃

‎<span id="010">10</span> ‏כִּֽי־נָסַ֨ךְ עֲלֵיכֶ֤ם יְהוָה֙ ר֣וּחַ
תַּרְדֵּמָ֔ה וַיְעַצֵּ֖ם אֶת־עֵֽינֵיכֶ֑ם אֶת־הַנְּבִיאִ֛ים
וְאֶת־רָאשֵׁיכֶ֥ם הַחֹזִ֖ים כִּסָּֽה׃

‎<span id="011">11</span> ‏וַתְּהִ֨י לָכֶ֜ם חָז֣וּת הַכֹּ֗ל כְּדִבְרֵי֮
הַסֵּ֣פֶר הֶֽחָתוּם֒ אֲשֶֽׁר־יִתְּנ֣וּ אֹת֗וֹ אֶל־יוֹדֵ֥עַ הספר סֵ֛פֶר
לֵאמֹ֖ר קְרָ֣א נָא־זֶ֑ה וְאָמַר֙ לֹ֣א אוּכַ֔ל כִּ֥י חָת֖וּם הֽוּא׃

‎<span id="012">12</span> ‏וְנִתַּ֣ן הַסֵּ֗פֶר עַל֩ אֲשֶׁ֨ר לֹֽא־יָדַ֥ע
סֵ֛פֶר לֵאמֹ֖ר קְרָ֣א נָא־זֶ֑ה וְאָמַ֕ר לֹ֥א יָדַ֖עְתִּי סֵֽפֶר׃ ס

‎<span id="013">13</span> ‏וַיֹּ֣אמֶר אֲדֹנָ֗י יַ֚עַן כִּ֤י נִגַּשׁ֙
הָעָ֣ם הַזֶּ֔ה בְּפִ֤יו וּבִשְׂפָתָיו֙ כִּבְּד֔וּנִי וְלִבּ֖וֹ רִחַ֣ק
מִמֶּ֑נִּי וַתְּהִ֤י יִרְאָתָם֙ אֹתִ֔י מִצְוַ֥ת אֲנָשִׁ֖ים מְלֻמָּדָֽה׃

‎<span id="014">14</span> ‏לָכֵ֗ן הִנְנִ֥י יוֹסִ֛ף לְהַפְלִ֥יא
אֶת־הָֽעָם־הַזֶּ֖ה הַפְלֵ֣א וָפֶ֑לֶא וְאָֽבְדָה֙ חָכְמַ֣ת חֲכָמָ֔יו
וּבִינַ֥ת נְבֹנָ֖יו תִּסְתַּתָּֽר׃ ס

‎<span id="015">15</span> ‏ה֛וֹי הַמַּעֲמִיקִ֥ים מֵֽיהוָ֖ה לַסְתִּ֣ר
עֵצָ֑ה וְהָיָ֤ה בְמַחְשָׁךְ֙ מַֽעֲשֵׂיהֶ֔ם וַיֹּ֣אמְר֔וּ מִ֥י רֹאֵ֖נוּ
וּמִ֥י יוֹדְעֵֽנוּ׃

‎<span id="016">16</span> ‏הַ֨פְכְּכֶ֔ם אִם־כְּחֹ֥מֶר הַיֹּצֵ֖ר
יֵֽחָשֵׁ֑ב כִּֽי־יֹאמַ֨ר מַעֲשֶׂ֤ה לְעֹשֵׂ֙הוּ֙ לֹ֣א עָשָׂ֔נִי וְיֵ֛צֶר
אָמַ֥ר לְיוֹצְר֖וֹ לֹ֥א הֵבִֽין׃

‎<span id="017">17</span> ‏הֲלוֹא־עוֹד֙ מְעַ֣ט מִזְעָ֔ר וְשָׁ֥ב
לְבָנ֖וֹן לַכַּרְמֶ֑ל וְהַכַּרְמֶ֖ל לַיַּ֥עַר יֵחָשֵֽׁב׃

‎<span id="018">18</span> ‏וְשָׁמְע֧וּ בַיּוֹם־הַה֛וּא הַחֵרְשִׁ֖ים
דִּבְרֵי־סֵ֑פֶר וּמֵאֹ֣פֶל וּמֵחֹ֔שֶׁךְ עֵינֵ֥י עִוְרִ֖ים תִּרְאֶֽינָה׃

‎<span id="019">19</span> ‏וְיָסְפ֧וּ עֲנָוִ֛ים בַּֽיהוָ֖ה שִׂמְחָ֑ה
וְאֶבְיוֹנֵ֣י אָדָ֔ם בִּקְד֥וֹשׁ יִשְׂרָאֵ֖ל יָגִֽילוּ׃

‎<span id="020">20</span> ‏כִּֽי־אָפֵ֥ס עָרִ֖יץ וְכָ֣לָה לֵ֑ץ
וְנִכְרְת֖וּ כָּל־שֹׁ֥קְדֵי אָֽוֶן׃

‎<span id="021">21</span> ‏מַחֲטִיאֵ֤י אָדָם֙ בְּדָבָ֔ר וְלַמּוֹכִ֥יחַ
בַּשַּׁ֖עַר יְקֹשׁ֑וּן וַיַּטּ֥וּ בַתֹּ֖הוּ צַדִּֽיק׃ ס

‎<span id="022">22</span> ‏לָכֵ֗ן כֹּֽה־אָמַ֤ר יְהוָה֙ אֶל־בֵּ֣ית
יַֽעֲקֹ֔ב אֲשֶׁ֥ר פָּדָ֖ה אֶת־אַבְרָהָ֑ם לֹֽא־עַתָּ֤ה יֵבוֹשׁ֙ יַֽעֲקֹ֔ב
וְלֹ֥א עַתָּ֖ה פָּנָ֥יו יֶחֱוָֽרוּ׃

‎<span id="023">23</span> ‏כִּ֣י בִ֠רְאֹתוֹ יְלָדָ֞יו מַעֲשֵׂ֥ה יָדַ֛י
בְּקִרְבּ֖וֹ יַקְדִּ֣ישֽׁוּ שְׁמִ֑י וְהִקְדִּ֙ישׁוּ֙ אֶת־קְד֣וֹשׁ
יַֽעֲקֹ֔ב וְאֶת־אֱלֹהֵ֥י יִשְׂרָאֵ֖ל יַעֲרִֽיצוּ׃

‎<span id="024">24</span> ‏וְיָדְע֥וּ תֹֽעֵי־ר֖וּחַ בִּינָ֑ה
וְרוֹגְנִ֖ים יִלְמְדוּ־לֶֽקַח׃

1 hwōy ’ărî’ēl ’ărî’ēl qirəyaṯ ḥānâ ḏāwiḏ səfû šānâ ‘al-šānâ ḥagîm
yinəqōfû:

2 wahăṣîqwōṯî la’ărî’ēl wəhāyəṯâ ṯa’ănîyâ wa’ănîyâ wəhāyəṯâ llî
ka’ărî’ēl:

3 wəḥānîṯî ḵadûr ‘ālāyiḵə wəṣarətî ‘ālayiḵə muṣṣāḇ wahăqîmōṯî ‘ālayiḵə
məṣurōṯ:

4 wəšāfalətə mē’ereṣ təḏabērî ûmē‘āfār tišš<sup>a</sup>ḥ ’imərāṯēḵə
wəhāyâ kə’wōḇ mē’ereṣ qwōlēḵə ûmē‘āfār ’imərāṯēḵə təṣafəṣēf:

5 wəhāyâ kə’āḇāq daq hămwōn zārāyiḵə ûḵəmōṣ ‘ōḇēr hămwōn ‘ārîṣîm wəhāyâ
ləfeṯ<sup>a</sup>‘ piṯə’ōm:

6 mē‘im yəhwâ ṣəḇā’wōṯ tipāqēḏ bər<sup>a</sup>‘am ûḇər<sup>a</sup>‘aš
wəqwōl gāḏwōl sûfâ ûsə‘ārâ wəlahaḇ ’ēš ’wōḵēlâ:

7 wəhāyâ k<sup>a</sup>ḥălwōm ḥăzwōn layəlâ hămwōn kāl-hagwōyim
haṣṣōḇə’îm ‘al-’ărî’ēl wəḵāl-ṣōḇeyhā ûməṣōḏāṯāh wəhamməṣîqîm lāh:

8 wəhāyâ ka’ăšer y<sup>a</sup>ḥălōm hārā‘ēḇ wəhinnēh ’wōḵēl wəhēqîṣ
wərêqâ nafəšwō wəḵa’ăšer y<sup>a</sup>ḥălōm haṣṣāmē’ wəhinnēh šōṯeh
wəhēqîṣ wəhinnēh ‘āyēf wənafəšwō šwōqēqâ kēn yihəyeh hămwōn kāl-hagwōyim
haṣṣōḇə’îm ‘al-har ṣîywōn: s

9 hiṯəmahəməhû ûṯəmâû hišət<sup>a</sup>‘ašə‘û wāšō‘û šāḵərû wəlō’-yayin
nā‘û wəlō’ šēḵār:

10 kî-nāsaḵə ‘ălêḵem yəhwâ rûḥa tarədēmâ wayə‘aṣṣēm ’eṯ-‘ênêḵem
’eṯ-hannəḇî’îm wə’eṯ-rā’šêḵem h<sup>a</sup>ḥōzîm kissâ:

11 watəhî lāḵem ḥāzûṯ hakōl kəḏiḇərê hassēfer heḥāṯûm ’ăšer-yitənû ’ōṯwō
’el-ywōḏē‘a hassēfer sēfer lē’mōr qərā’ nā’-zeh wə’āmar lō’ ’ûḵal kî
ḥāṯûm hû’:

12 wənitan hassēfer ‘al ’ăšer lō’-yāḏ<sup>a</sup>‘ sēfer lē’mōr qərā’
nā’-zeh wə’āmar lō’ yāḏ<sup>a</sup>‘ətî sēfer: s

13 wayyō’mer ’ăḏōnāy y<sup>a</sup>‘an kî nigaš hā‘ām hazzeh bəfîw
ûḇiśəfāṯāyw kibəḏûnî wəlibwō riḥaq mimmennî watəhî yirə’āṯām ’ōṯî
miṣəwaṯ ’ănāšîm məlummāḏâ:

14 lāḵēn hinənî ywōsif ləhafəlî’ ’eṯ-hā‘ām-hazzeh hafəlē’ wāfele’
wə’āḇəḏâ ḥāḵəmaṯ ḥăḵāmāyw ûḇînaṯ nəḇōnāyw tisətatār: s

15 hwōy hamm<sup>a</sup>‘ămîqîm mêhwâ lasətir ‘ēṣâ wəhāyâ
ḇəm<sup>a</sup>ḥəšāḵə m<sup>a</sup>‘ăśêhem wayyō’mərû mî rō’ēnû ûmî
ywōḏə‘ēnû:

16 hafəkəḵem ’im-kəḥōmer hayyōṣēr yēḥāšēḇ kî-yō’mar m<sup>a</sup>‘ăśeh
lə‘ōśēhû lō’ ‘āśānî wəyēṣer ’āmar ləywōṣərwō lō’ hēḇîn:

17 hălwō’-‘wōḏ mə‘aṭ mizə‘ār wəšāḇ ləḇānwōn lakarəmel wəhakarəmel
layy<sup>a</sup>‘ar yēḥāšēḇ:

18 wəšāmə‘û ḇayywōm-hahû’ h<sup>a</sup>ḥērəšîm diḇərê-sēfer ûmē’ōfel
ûmēḥōšeḵə ‘ênê ‘iwərîm tirə’eynâ:

19 wəyāsəfû ‘ănāwîm bayhwâ śiməḥâ wə’eḇəywōnê ’āḏām biqəḏwōš yiśərā’ēl
yāḡîlû:

20 kî-’āfēs ‘ārîṣ wəḵālâ lēṣ wəniḵərəṯû kāl-šōqəḏê ’āwen:

21 m<sup>a</sup>ḥăṭî’ê ’āḏām bəḏāḇār wəlammwōḵîḥa bašš<sup>a</sup>‘ar
yəqōšûn wayyaṭṭû ḇatōhû ṣadîq: s

22 lāḵēn kōh-’āmar yəhwâ ’el-bêṯ y<sup>a</sup>‘ăqōḇ ’ăšer pāḏâ
’eṯ-’aḇərâām lō’-‘atâ yēḇwōš y<sup>a</sup>‘ăqōḇ wəlō’ ‘atâ pānāyw
yeḥĕwārû:

23 kî ḇirə’ōṯwō yəlāḏāyw m<sup>a</sup>‘ăśēh yāḏay bəqirəbwō yaqədîšû
šəmî wəhiqədîšû ’eṯ-qəḏwōš y<sup>a</sup>‘ăqōḇ wə’eṯ-’ĕlōhê yiśərā’ēl
y<sup>a</sup>‘ărîṣû:

24 wəyāḏə‘û ṯō‘ê-rûḥa bînâ wərwōḡənîm yiləməḏû-leq<sup>a</sup>ḥ:

------------------------------------------------------------------------

[Next: Isaiah (Yisheyah) Chapter 30](isa030.md)
