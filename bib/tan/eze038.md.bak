[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze038)  [KJV](../kjv/eze038)  [Sep](../sep/eze038.md) 
[Vul](../vul/eze038.md)   
  
[Ezekiel (Yechezqel) Index](eze.md)  
  [Previous](eze037)  [Next](eze039.md) 

------------------------------------------------------------------------

### Tanach (Hebrew): Ezekiel (Yechezqel) Chapter 38

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֗ם שִׂ֤ים פָּנֶ֙יךָ֙ אֶל־גּוֹג֙
אֶ֣רֶץ הַמָּג֔וֹג נְשִׂ֕יא רֹ֖אשׁ מֶ֣שֶׁךְ וְתֻבָ֑ל וְהִנָּבֵ֖א עָלָֽיו׃

‎<span id="003">3</span> ‏וְאָ֣מַרְתָּ֔ כֹּ֥ה אָמַ֖ר אֲדֹנָ֣י יְהוִ֑ה
הִנְנִ֤י אֵלֶ֙יךָ֙ גּ֔וֹג נְשִׂ֕יא רֹ֖אשׁ מֶ֥שֶׁךְ וְתֻבָֽל׃

‎<span id="004">4</span> ‏וְשׁ֣וֹבַבְתִּ֔יךָ וְנָתַתִּ֥י חַחִ֖ים
בִּלְחָיֶ֑יךָ וְהוֹצֵאתִי֩ אוֹתְךָ֙ וְאֶת־כָּל־חֵילֶ֜ךָ סוּסִ֣ים
וּפָרָשִׁ֗ים לְבֻשֵׁ֤י מִכְלוֹל֙ כֻּלָּ֔ם קָהָ֥ל רָב֙ צִנָּ֣ה וּמָגֵ֔ן
תֹּפְשֵׂ֥י חֲרָב֖וֹת כֻּלָּֽם׃

‎<span id="005">5</span> ‏פָּרַ֛ס כּ֥וּשׁ וּפ֖וּט אִתָּ֑ם כֻּלָּ֖ם
מָגֵ֥ן וְכוֹבָֽע׃

‎<span id="006">6</span> ‏גֹּ֚מֶר וְכָל־אֲגַפֶּ֔יהָ בֵּ֚ית תּֽוֹגַרְמָ֔ה
יַרְכְּתֵ֥י צָפ֖וֹן וְאֶת־כָּל־אֲגַפָּ֑יו עַמִּ֥ים רַבִּ֖ים אִתָּֽךְ׃

‎<span id="007">7</span> ‏הִכֹּן֙ וְהָכֵ֣ן לְךָ֔ אַתָּ֕ה וְכָל־קְהָלֶ֖ךָ
הַנִּקְהָלִ֣ים עָלֶ֑יךָ וְהָיִ֥יתָ לָהֶ֖ם לְמִשְׁמָֽר׃

‎<span id="008">8</span> ‏מִיָּמִ֣ים רַבִּים֮ תִּפָּקֵד֒ בְּאַחֲרִ֨ית
הַשָּׁנִ֜ים תָּב֣וֹא׀ אֶל־אֶ֣רֶץ׀ מְשׁוֹבֶ֣בֶת מֵחֶ֗רֶב מְקֻבֶּ֙צֶת֙
מֵעַמִּ֣ים רַבִּ֔ים עַ֚ל הָרֵ֣י יִשְׂרָאֵ֔ל אֲשֶׁר־הָי֥וּ לְחָרְבָּ֖ה
תָּמִ֑יד וְהִיא֙ מֵעַמִּ֣ים הוּצָ֔אָה וְיָשְׁב֥וּ לָבֶ֖טַח כֻּלָּֽם׃

‎<span id="009">9</span> ‏וְעָלִ֙יתָ֙ כַּשֹּׁאָ֣ה תָב֔וֹא כֶּעָנָ֛ן
לְכַסּ֥וֹת הָאָ֖רֶץ תִּֽהְיֶ֑ה אַתָּה֙ וְכָל־אֲגַפֶּ֔יךָ וְעַמִּ֥ים
רַבִּ֖ים אוֹתָֽךְ׃ ס

‎<span id="010">10</span> ‏כֹּ֥ה אָמַ֖ר אֲדֹנָ֣י יְהוִ֑ה וְהָיָ֣ה׀
בַּיּ֣וֹם הַה֗וּא יַעֲל֤וּ דְבָרִים֙ עַל־לְבָבֶ֔ךָ וְחָשַׁבְתָּ֖
מַחֲשֶׁ֥בֶת רָעָֽה׃

‎<span id="011">11</span> ‏וְאָמַרְתָּ֗ אֶֽעֱלֶה֙ עַל־אֶ֣רֶץ פְּרָז֔וֹת
אָבוֹא֙ הַשֹּׁ֣קְטִ֔ים יֹשְׁבֵ֖י לָבֶ֑טַח כֻּלָּ֗ם יֹֽשְׁבִים֙ בְּאֵ֣ין
חוֹמָ֔ה וּבְרִ֥יחַ וּדְלָתַ֖יִם אֵ֥ין לָהֶֽם׃

‎<span id="012">12</span> ‏לִשְׁלֹ֥ל שָׁלָ֖ל וְלָבֹ֣ז בַּ֑ז לְהָשִׁ֨יב
יָדְךָ֜ עַל־חֳרָב֣וֹת נוֹשָׁבֹ֗ת וְאֶל־עַם֙ מְאֻסָּ֣ף מִגּוֹיִ֔ם עֹשֶׂה֙
מִקְנֶ֣ה וְקִנְיָ֔ן יֹשְׁבֵ֖י עַל־טַבּ֥וּר הָאָֽרֶץ׃

‎<span id="013">13</span> ‏שְׁבָ֡א וּ֠דְדָן וְסֹחֲרֵ֨י תַרְשִׁ֤ישׁ
וְכָל־כְּפִרֶ֙יהָ֙ יֹאמְר֣וּ לְךָ֔ הֲלִשְׁלֹ֤ל שָׁלָל֙ אַתָּ֣ה בָ֔א
הֲלָבֹ֥ז בַּ֖ז הִקְהַ֣לְתָּ קְהָלֶ֑ךָ לָשֵׂ֣את׀ כֶּ֣סֶף וְזָהָ֗ב
לָקַ֙חַת֙ מִקְנֶ֣ה וְקִנְיָ֔ן לִשְׁלֹ֖ל שָׁלָ֥ל גָּדֽוֹל׃ ס

‎<span id="014">14</span> ‏לָכֵן֙ הִנָּבֵ֣א בֶן־אָדָ֔ם וְאָמַרְתָּ֣
לְג֔וֹג כֹּ֥ה אָמַ֖ר אֲדֹנָ֣י יְהוִ֑ה הֲל֣וֹא׀ בַּיּ֣וֹם הַה֗וּא
בְּשֶׁ֨בֶת עַמִּ֧י יִשְׂרָאֵ֛ל לָבֶ֖טַח תֵּדָֽע׃

‎<span id="015">15</span> ‏וּבָ֤אתָ מִמְּקֽוֹמְךָ֙ מִיַּרְכְּתֵ֣י
צָפ֔וֹן אַתָּ֕ה וְעַמִּ֥ים רַבִּ֖ים אִתָּ֑ךְ רֹכְבֵ֤י סוּסִים֙ כֻּלָּ֔ם
קָהָ֥ל גָּד֖וֹל וְחַ֥יִל רָֽב׃

‎<span id="016">16</span> ‏וְעָלִ֙יתָ֙ עַל־עַמִּ֣י יִשְׂרָאֵ֔ל
כֶּֽעָנָ֖ן לְכַסּ֣וֹת הָאָ֑רֶץ בְּאַחֲרִ֨ית הַיָּמִ֜ים תִּֽהְיֶ֗ה
וַהֲבִאוֹתִ֙יךָ֙ עַל־אַרְצִ֔י לְמַעַן֩ דַּ֨עַת הַגּוֹיִ֜ם אֹתִ֗י
בְּהִקָּדְשִׁ֥י בְךָ֛ לְעֵינֵיהֶ֖ם גּֽוֹג׃ ס

‎<span id="017">17</span> ‏כֹּֽה־אָמַ֞ר אֲדֹנָ֣י יְהוִ֗ה הַֽאַתָּה־ה֨וּא
אֲשֶׁר־דִּבַּ֜רְתִּי בְּיָמִ֣ים קַדְמוֹנִ֗ים בְּיַד֙ עֲבָדַי֙ נְבִיאֵ֣י
יִשְׂרָאֵ֔ל הַֽנִּבְּאִ֛ים בַּיָּמִ֥ים הָהֵ֖ם שָׁנִ֑ים לְהָבִ֥יא אֹתְךָ֖
עֲלֵיהֶֽם׃ ס

‎<span id="018">18</span> ‏וְהָיָ֣ה׀ בַּיּ֣וֹם הַה֗וּא בְּי֨וֹם בּ֥וֹא
גוֹג֙ עַל־אַדְמַ֣ת יִשְׂרָאֵ֔ל נְאֻ֖ם אֲדֹנָ֣י יְהוִ֑ה תַּעֲלֶ֥ה
חֲמָתִ֖י בְּאַפִּֽי׃

‎<span id="019">19</span> ‏וּבְקִנְאָתִ֥י בְאֵשׁ־עֶבְרָתִ֖י
דִּבַּ֑רְתִּי אִם־לֹ֣א׀ בַּיּ֣וֹם הַה֗וּא יִֽהְיֶה֙ רַ֣עַשׁ גָּד֔וֹל
עַ֖ל אַדְמַ֥ת יִשְׂרָאֵֽל׃

‎<span id="020">20</span> ‏וְרָעֲשׁ֣וּ מִפָּנַ֡י דְּגֵ֣י הַיָּם֩ וְע֨וֹף
הַשָּׁמַ֜יִם וְחַיַּ֣ת הַשָּׂדֶ֗ה וְכָל־הָרֶ֙מֶשׂ֙ הָרֹמֵ֣שׂ
עַל־הָֽאֲדָמָ֔ה וְכֹל֙ הָֽאָדָ֔ם אֲשֶׁ֖ר עַל־פְּנֵ֣י הָאֲדָמָ֑ה
וְנֶהֶרְס֣וּ הֶהָרִ֗ים וְנָֽפְלוּ֙ הַמַּדְרֵג֔וֹת וְכָל־חוֹמָ֖ה לָאָ֥רֶץ
תִּפּֽוֹל׃

‎<span id="021">21</span> ‏וְקָרָ֨אתִי עָלָ֤יו לְכָל־הָרַי֙ חֶ֔רֶב
נְאֻ֖ם אֲדֹנָ֣י יְהוִ֑ה חֶ֥רֶב אִ֖ישׁ בְּאָחִ֥יו תִּֽהְיֶֽה׃

‎<span id="022">22</span> ‏וְנִשְׁפַּטְתִּ֥י אִתּ֖וֹ בְּדֶ֣בֶר וּבְדָ֑ם
וְגֶ֣שֶׁם שׁוֹטֵף֩ וְאַבְנֵ֨י אֶלְגָּבִ֜ישׁ אֵ֣שׁ וְגָפְרִ֗ית אַמְטִ֤יר
עָלָיו֙ וְעַל־אֲגַפָּ֔יו וְעַל־עַמִּ֥ים רַבִּ֖ים אֲשֶׁ֥ר אִתּֽוֹ׃

‎<span id="023">23</span> ‏וְהִתְגַּדִּלְתִּי֙ וְהִתְקַדִּשְׁתִּ֔י
וְנ֣וֹדַעְתִּ֔י לְעֵינֵ֖י גּוֹיִ֣ם רַבִּ֑ים וְיָדְע֖וּ כִּֽי־אֲנִ֥י
יְהוָֽה׃ ס

1 wayəhî ḏəḇar-yəhwâ ’ēlay lē’mōr:

2 ben-’āḏām śîm pāneyḵā ’el-gwōḡ ’ereṣ hammāḡwōḡ nəśî’ rō’š mešeḵə
wəṯuḇāl wəhinnāḇē’ ‘ālāyw:

3 wə’āmarətā kōh ’āmar ’ăḏōnāy yəhwih hinənî ’ēleyḵā gwōḡ nəśî’ rō’š
mešeḵə wəṯuḇāl:

4 wəšwōḇaḇətîḵā wənāṯatî ḥ<sup>a</sup>ḥîm biləḥāyeyḵā wəhwōṣē’ṯî ’wōṯəḵā
wə’eṯ-kāl-ḥêleḵā sûsîm ûfārāšîm ləḇušê miḵəlwōl kullām qâāl rāḇ ṣinnâ
ûmāḡēn tōfəśê ḥărāḇwōṯ kullām:

5 pāras kûš ûfûṭ ’itām kullām māḡēn wəḵwōḇā‘:

6 gōmer wəḵāl-’ăḡapeyhā bêṯ twōḡarəmâ yarəkəṯê ṣāfwōn wə’eṯ-kāl-’ăḡapāyw
‘ammîm rabîm ’itāḵə:

7 hikōn wəhāḵēn ləḵā ’atâ wəḵāl-qəhāleḵā hanniqəhālîm ‘āleyḵā wəhāyîṯā
lâem ləmišəmār:

8 mîyāmîm rabîm tipāqēḏ bə’<sup>a</sup>ḥărîṯ haššānîm tāḇwō’\|
’el-’ereṣ\| məšwōḇeḇeṯ mēḥereḇ məqubeṣeṯ mē‘ammîm rabîm ‘al hārê
yiśərā’ēl ’ăšer-hāyû ləḥārəbâ tāmîḏ wəhî’ mē‘ammîm hûṣā’â wəyāšəḇû
lāḇeṭ<sup>a</sup>ḥ kullām:

9 wə‘ālîṯā kaššō’â ṯāḇwō’ ke‘ānān ləḵasswōṯ hā’āreṣ tihəyeh ’atâ
wəḵāl-’ăḡapeyḵā wə‘ammîm rabîm ’wōṯāḵə: s

10 kōh ’āmar ’ăḏōnāy yəhwih wəhāyâ\| bayywōm hahû’ y<sup>a</sup>‘ălû
ḏəḇārîm ‘al-ləḇāḇeḵā wəḥāšaḇətā m<sup>a</sup>ḥăšeḇeṯ rā‘â:

11 wə’āmarətā ’e‘ĕleh ‘al-’ereṣ pərāzwōṯ ’āḇwō’ haššōqəṭîm yōšəḇê
lāḇeṭ<sup>a</sup>ḥ kullām yōšəḇîm bə’ên ḥwōmâ ûḇərîḥa ûḏəlāṯayim ’ên
lâem:

12 lišəlōl šālāl wəlāḇōz baz ləhāšîḇ yāḏəḵā ‘al-ḥŏrāḇwōṯ nwōšāḇōṯ
wə’el-‘am mə’ussāf migwōyim ‘ōśeh miqəneh wəqinəyān yōšəḇê ‘al-ṭabûr
hā’āreṣ:

13 šəḇā’ ûḏəḏān wəsōḥărê ṯarəšîš wəḵāl-kəfireyhā yō’mərû ləḵā hălišəlōl
šālāl ’atâ ḇā’ hălāḇōz baz hiqəhalətā qəhāleḵā lāśē’ṯ\| kesef wəzâāḇ
lāq<sup>a</sup>ḥaṯ miqəneh wəqinəyān lišəlōl šālāl gāḏwōl: s

14 lāḵēn hinnāḇē’ ḇen-’āḏām wə’āmarətā ləḡwōḡ kōh ’āmar ’ăḏōnāy yəhwih
hălwō’\| bayywōm hahû’ bəšeḇeṯ ‘ammî yiśərā’ēl lāḇeṭ<sup>a</sup>ḥ tēḏā‘:

15 ûḇā’ṯā mimməqwōməḵā mîyarəkəṯê ṣāfwōn ’atâ wə‘ammîm rabîm ’itāḵə
rōḵəḇê sûsîm kullām qâāl gāḏwōl wəḥayil rāḇ:

16 wə‘ālîṯā ‘al-‘ammî yiśərā’ēl ke‘ānān ləḵasswōṯ hā’āreṣ
bə’<sup>a</sup>ḥărîṯ hayyāmîm tihəyeh wahăḇi’wōṯîḵā ‘al-’arəṣî
ləm<sup>a</sup>‘an d<sup>a</sup>‘aṯ hagwōyim ’ōṯî bəhiqqāḏəšî ḇəḵā
lə‘ênêhem gwōḡ: s

17 kōh-’āmar ’ăḏōnāy yəhwih ha’atâ-hû’ ’ăšer-dibarətî bəyāmîm qaḏəmwōnîm
bəyaḏ ‘ăḇāḏay nəḇî’ê yiśərā’ēl hannibə’îm bayyāmîm hâēm šānîm ləhāḇî’
’ōṯəḵā ‘ălêhem: s

18 wəhāyâ\| bayywōm hahû’ bəywōm bwō’ ḡwōḡ ‘al-’aḏəmaṯ yiśərā’ēl nə’um
’ăḏōnāy yəhwih t<sup>a</sup>‘ăleh ḥămāṯî bə’apî:

19 ûḇəqinə’āṯî ḇə’ēš-‘eḇərāṯî dibarətî ’im-lō’\| bayywōm hahû’ yihəyeh
r<sup>a</sup>‘aš gāḏwōl ‘al ’aḏəmaṯ yiśərā’ēl:

20 wərā‘ăšû mipānay dəḡê hayyām wə‘wōf haššāmayim wəḥayyaṯ haśśāḏeh
wəḵāl-hāremeś hārōmēś ‘al-hā’ăḏāmâ wəḵōl hā’āḏām ’ăšer ‘al-pənê hā’ăḏāmâ
wəneherəsû hehārîm wənāfəlû hammaḏərēḡwōṯ wəḵāl-ḥwōmâ lā’āreṣ tipwōl:

21 wəqārā’ṯî ‘ālāyw ləḵāl-hāray ḥereḇ nə’um ’ăḏōnāy yəhwih ḥereḇ ’îš
bə’āḥîw tihəyeh:

22 wənišəpaṭətî ’itwō bəḏeḇer ûḇəḏām wəḡešem šwōṭēf wə’aḇənê ’eləgāḇîš
’ēš wəḡāfərîṯ ’aməṭîr ‘ālāyw wə‘al-’ăḡapāyw wə‘al-‘ammîm rabîm ’ăšer
’itwō:

23 wəhiṯəgadilətî wəhiṯəqadišətî wənwōḏ<sup>a</sup>‘ətî lə‘ênê gwōyim
rabîm wəyāḏə‘û kî-’ănî yəhwâ: s

------------------------------------------------------------------------

[Next: Ezekiel (Yechezqel) Chapter 39](eze039.md)
