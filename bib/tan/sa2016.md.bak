[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2016)  [KJV](../kjv/sa2016)  [Sep](../sep/sa2016.md) 
[Vul](../vul/sa2016.md)   
  
[2 Samuel (2 Shmuel) Index](sa2.md)  
  [Previous](sa2015)  [Next](sa2017.md) 

------------------------------------------------------------------------

### Tanach (Hebrew): 2 Samuel (2 Shmuel) Chapter 16

‎<span id="001">1</span> ‏וְדָוִ֗ד עָבַ֤ר מְעַט֙ מֵֽהָרֹ֔אשׁ וְהִנֵּ֥ה
צִיבָ֛א נַ֥עַר מְפִי־בֹ֖שֶׁת לִקְרָאת֑וֹ וְצֶ֨מֶד חֲמֹרִ֜ים חֲבֻשִׁ֗ים
וַעֲלֵיהֶם֩ מָאתַ֨יִם לֶ֜חֶם וּמֵאָ֧ה צִמּוּקִ֛ים וּמֵ֥אָה קַ֖יִץ
וְנֵ֥בֶל יָֽיִן׃

‎<span id="002">2</span> ‏וַיֹּ֧אמֶר הַמֶּ֛לֶךְ אֶל־צִיבָ֖א מָה־אֵ֣לֶּה
לָּ֑ךְ וַיֹּ֣אמֶר צִ֠יבָא הַחֲמוֹרִ֨ים לְבֵית־הַמֶּ֜לֶךְ לִרְכֹּ֗ב
ולהלחם וְהַלֶּ֤חֶם וְהַקַּ֙יִץ֙ לֶאֱכ֣וֹל הַנְּעָרִ֔ים וְהַיַּ֕יִן
לִשְׁתּ֥וֹת הַיָּעֵ֖ף בַּמִּדְבָּֽר׃

‎<span id="003">3</span> ‏וַיֹּ֣אמֶר הַמֶּ֔לֶךְ וְאַיֵּ֖ה
בֶּן־אֲדֹנֶ֑יךָ וַיֹּ֨אמֶר צִיבָ֜א אֶל־הַמֶּ֗לֶךְ הִנֵּה֙ יוֹשֵׁ֣ב
בִּירוּשָׁלִַ֔ם כִּ֣י אָמַ֔ר הַיּ֗וֹם יָשִׁ֤יבוּ לִי֙ בֵּ֣ית יִשְׂרָאֵ֔ל
אֵ֖ת מַמְלְכ֥וּת אָבִֽי׃

‎<span id="004">4</span> ‏וַיֹּ֤אמֶר הַמֶּ֙לֶךְ֙ לְצִבָ֔א הִנֵּ֣ה לְךָ֔
כֹּ֖ל אֲשֶׁ֣ר לִמְפִי־בֹ֑שֶׁת וַיֹּ֤אמֶר צִיבָא֙ הִֽשְׁתַּחֲוֵ֔יתִי
אֶמְצָא־חֵ֥ן בְּעֵינֶ֖יךָ אֲדֹנִ֥י הַמֶּֽלֶךְ׃

‎<span id="005">5</span> ‏וּבָ֛א הַמֶּ֥לֶךְ דָּוִ֖ד עַד־בַּֽחוּרִ֑ים
וְהִנֵּ֣ה מִשָּׁם֩ אִ֨ישׁ יוֹצֵ֜א מִמִּשְׁפַּ֣חַת בֵּית־שָׁא֗וּל
וּשְׁמוֹ֙ שִׁמְעִ֣י בֶן־גֵּרָ֔א יֹצֵ֥א יָצ֖וֹא וּמְקַלֵּֽל׃

‎<span id="006">6</span> ‏וַיְסַקֵּ֤ל בָּֽאֲבָנִים֙ אֶת־דָּוִ֔ד
וְאֶת־כָּל־עַבְדֵ֖י הַמֶּ֣לֶךְ דָּוִ֑ד וְכָל־הָעָם֙ וְכָל־הַגִּבֹּרִ֔ים
מִימִינ֖וֹ וּמִשְּׂמֹאלֽוֹ׃

‎<span id="007">7</span> ‏וְכֹֽה־אָמַ֥ר שִׁמְעִ֖י בְּקַֽלְל֑וֹ צֵ֥א צֵ֛א
אִ֥ישׁ הַדָּמִ֖ים וְאִ֥ישׁ הַבְּלִיָּֽעַל׃

‎<span id="008">8</span> ‏הֵשִׁיב֩ עָלֶ֨יךָ יְהוָ֜ה כֹּ֣ל׀ דְּמֵ֣י
בֵית־שָׁא֗וּל אֲשֶׁ֤ר מָלַ֙כְתָּ֙ תחתו תַּחְתָּ֔יו וַיִּתֵּ֤ן יְהוָה֙
אֶת־הַמְּלוּכָ֔ה בְּיַ֖ד אַבְשָׁל֣וֹם בְּנֶ֑ךָ וְהִנְּךָ֙ בְּרָ֣עָתֶ֔ךָ
כִּ֛י אִ֥ישׁ דָּמִ֖ים אָֽתָּה׃

‎<span id="009">9</span> ‏וַיֹּ֨אמֶר אֲבִישַׁ֤י בֶּן־צְרוּיָה֙
אֶל־הַמֶּ֔לֶךְ לָ֣מָּה יְקַלֵּ֞ל הַכֶּ֤לֶב הַמֵּת֙ הַזֶּ֔ה אֶת־אֲדֹנִ֖י
הַמֶּ֑לֶךְ אֶעְבְּרָה־נָּ֖א וְאָסִ֥ירָה אֶת־רֹאשֽׁוֹ׃ ס

‎<span id="010">10</span> ‏וַיֹּ֣אמֶר הַמֶּ֔לֶךְ מַה־לִּ֥י וְלָכֶ֖ם
בְּנֵ֣י צְרֻיָ֑ה כי כֹּ֣ה יְקַלֵּ֗ל וכי כִּ֤י יְהוָה֙ אָ֤מַר לוֹ֙
קַלֵּ֣ל אֶת־דָּוִ֔ד וּמִ֣י יֹאמַ֔ר מַדּ֖וּעַ עָשִׂ֥יתָה כֵּֽן׃ ס

‎<span id="011">11</span> ‏וַיֹּ֨אמֶר דָּוִ֤ד אֶל־אֲבִישַׁי֙
וְאֶל־כָּל־עֲבָדָ֔יו הִנֵּ֥ה בְנִ֛י אֲשֶׁר־יָצָ֥א מִמֵּעַ֖י מְבַקֵּ֣שׁ
אֶת־נַפְשִׁ֑י וְאַ֨ף כִּֽי־עַתָּ֜ה בֶּן־הַיְמִינִ֗י הַנִּ֤חוּ לוֹ֙
וִֽיקַלֵּ֔ל כִּ֥י אָֽמַר־ל֖וֹ יְהוָֽה׃

‎<span id="012">12</span> ‏אוּלַ֛י יִרְאֶ֥ה יְהוָ֖ה בעוני בְּעֵינִ֑י
וְהֵשִׁ֨יב יְהוָ֥ה לִי֙ טוֹבָ֔ה תַּ֥חַת קִלְלָת֖וֹ הַיּ֥וֹם הַזֶּֽה׃

‎<span id="013">13</span> ‏וַיֵּ֧לֶךְ דָּוִ֛ד וַאֲנָשָׁ֖יו בַּדָּ֑רֶךְ
סוְשִׁמְעִ֡י הֹלֵךְ֩ בְּצֵ֨לַע הָהָ֜ר לְעֻמָּת֗וֹ הָלוֹךְ֙ וַיְקַלֵּ֔ל
וַיְסַקֵּ֤ל בָּֽאֲבָנִים֙ לְעֻמָּת֔וֹ וְעִפַּ֖ר בֶּעָפָֽר׃ פ

‎<span id="014">14</span> ‏וַיָּבֹ֥א הַמֶּ֛לֶךְ וְכָל־הָעָ֥ם
אֲשֶׁר־אִתּ֖וֹ עֲיֵפִ֑ים וַיִּנָּפֵ֖שׁ שָֽׁם׃

‎<span id="015">15</span> ‏וְאַבְשָׁל֗וֹם וְכָל־הָעָם֙ אִ֣ישׁ
יִשְׂרָאֵ֔ל בָּ֖אוּ יְרוּשָׁלִָ֑ם וַאֲחִיתֹ֖פֶל אִתּֽוֹ׃

‎<span id="016">16</span> ‏וַיְהִ֗י כַּֽאֲשֶׁר־בָּ֞א חוּשַׁ֧י
הָאַרְכִּ֛י רֵעֶ֥ה דָוִ֖ד אֶל־אַבְשָׁל֑וֹם וַיֹּ֤אמֶר חוּשַׁי֙
אֶל־אַבְשָׁלֹ֔ם יְחִ֥י הַמֶּ֖לֶךְ יְחִ֥י הַמֶּֽלֶךְ׃

‎<span id="017">17</span> ‏וַיֹּ֤אמֶר אַבְשָׁלוֹם֙ אֶל־חוּשַׁ֔י זֶ֥ה
חַסְדְּךָ֖ אֶת־רֵעֶ֑ךָ לָ֥מָּה לֹֽא־הָלַ֖כְתָּ אֶת־רֵעֶֽךָ׃

‎<span id="018">18</span> ‏וַיֹּ֣אמֶר חוּשַׁי֮ אֶל־אַבְשָׁלֹם֒ לֹ֕א
כִּי֩ אֲשֶׁ֨ר בָּחַ֧ר יְהוָ֛ה וְהָעָ֥ם הַזֶּ֖ה וְכָל־אִ֣ישׁ יִשְׂרָאֵ֑ל
לא ל֥וֹ אֶהְיֶ֖ה וְאִתּ֥וֹ אֵשֵֽׁב׃

‎<span id="019">19</span> ‏וְהַשֵּׁנִ֗ית לְמִי֙ אֲנִ֣י אֶֽעֱבֹ֔ד הֲל֖וֹא
לִפְנֵ֣י בְנ֑וֹ כַּאֲשֶׁ֤ר עָבַ֙דְתִּי֙ לִפְנֵ֣י אָבִ֔יךָ כֵּ֖ן אֶהְיֶ֥ה
לְפָנֶֽיךָ׃ פ

‎<span id="020">20</span> ‏וַיֹּ֥אמֶר אַבְשָׁל֖וֹם אֶל־אֲחִיתֹ֑פֶל
הָב֥וּ לָכֶ֛ם עֵצָ֖ה מַֽה־נַּעֲשֶֽׂה׃

‎<span id="021">21</span> ‏וַיֹּ֤אמֶר אֲחִיתֹ֙פֶל֙ אֶל־אַבְשָׁלֹ֔ם
בּ֚וֹא אֶל־פִּלַגְשֵׁ֣י אָבִ֔יךָ אֲשֶׁ֥ר הִנִּ֖יחַ לִשְׁמ֣וֹר הַבָּ֑יִת
וְשָׁמַ֤ע כָּל־יִשְׂרָאֵל֙ כִּֽי־נִבְאַ֣שְׁתָּ אֶת־אָבִ֔יךָ וְחָ֣זְק֔וּ
יְדֵ֖י כָּל־אֲשֶׁ֥ר אִתָּֽךְ׃

‎<span id="022">22</span> ‏וַיַּטּ֧וּ לְאַבְשָׁל֛וֹם הָאֹ֖הֶל
עַל־הַגָּ֑ג וַיָּבֹ֤א אַבְשָׁלוֹם֙ אֶל־פִּֽלַגְשֵׁ֣י אָבִ֔יו לְעֵינֵ֖י
כָּל־יִשְׂרָאֵֽל׃

‎<span id="023">23</span> ‏וַעֲצַ֣ת אֲחִיתֹ֗פֶל אֲשֶׁ֤ר יָעַץ֙
בַּיָּמִ֣ים הָהֵ֔ם כַּאֲשֶׁ֥ר יִשְׁאַל־אִ֖ישׁ בִּדְבַ֣ר הָאֱלֹהִ֑ים
כֵּ֚ן כָּל־עֲצַ֣ת אֲחִיתֹ֔פֶל גַּם־לְדָוִ֖ד גַּ֥ם לְאַבְשָׁלֹֽם׃ ס

1 wəḏāwiḏ ‘āḇar mə‘aṭ mēhārō’š wəhinnēh ṣîḇā’ n<sup>a</sup>‘ar
məfî-ḇōšeṯ liqərā’ṯwō wəṣemeḏ ḥămōrîm ḥăḇušîm w<sup>a</sup>‘ălêhem
mā’ṯayim leḥem ûmē’â ṣimmûqîm ûmē’â qayiṣ wənēḇel yāyin:

2 wayyō’mer hammeleḵə ’el-ṣîḇā’ mâ-’ēlleh llāḵə wayyō’mer ṣîḇā’
h<sup>a</sup>ḥămwōrîm ləḇêṯ-hammeleḵə lirəkōḇ ûləhalleḥem wəhalleḥem
wəhaqqayiṣ le’ĕḵwōl hannə‘ārîm wəhayyayin lišətwōṯ hayyā‘ēf bammiḏəbār:

3 wayyō’mer hammeleḵə wə’ayyēh ben-’ăḏōneyḵā wayyō’mer ṣîḇā’
’el-hammeleḵə hinnēh ywōšēḇ bîrûšālaim kî ’āmar hayywōm yāšîḇû lî bêṯ
yiśərā’ēl ’ēṯ mamələḵûṯ ’āḇî:

4 wayyō’mer hammeleḵə ləṣiḇā’ hinnēh ləḵā kōl ’ăšer liməfî-ḇōšeṯ
wayyō’mer ṣîḇā’ hišət<sup>a</sup>ḥăwêṯî ’eməṣā’-ḥēn bə‘êneyḵā ’ăḏōnî
hammeleḵə:

5 ûḇā’ hammeleḵə dāwiḏ ‘aḏ-b<sup>a</sup>ḥûrîm wəhinnēh miššām ’îš ywōṣē’
mimmišəp<sup>a</sup>ḥaṯ bêṯ-šā’ûl ûšəmwō šimə‘î ḇen-gērā’ yōṣē’ yāṣwō’
ûməqallēl:

6 wayəsaqqēl bā’ăḇānîm ’eṯ-dāwiḏ wə’eṯ-kāl-‘aḇəḏê hammeleḵə dāwiḏ
wəḵāl-hā‘ām wəḵāl-hagibōrîm mîmînwō ûmiśśəmō’lwō:

7 wəḵōh-’āmar šimə‘î bəqaləlwō ṣē’ ṣē’ ’îš hadāmîm wə’îš habəlîyā‘al:

8 hēšîḇ ‘āleyḵā yəhwâ kōl\| dəmê ḇêṯ-šā’ûl ’ăšer mālaḵətā
t<sup>a</sup>ḥətwō t<sup>a</sup>ḥətāyw wayyitēn yəhwâ ’eṯ-hamməlûḵâ
bəyaḏ ’aḇəšālwōm bəneḵā wəhinnəḵā bərā‘āṯeḵā kî ’îš dāmîm ’ātâ:

9 wayyō’mer ’ăḇîšay ben-ṣərûyâ ’el-hammeleḵə lāmmâ yəqallēl hakeleḇ
hammēṯ hazzeh ’eṯ-’ăḏōnî hammeleḵə ’e‘əbərâ-nnā’ wə’āsîrâ ’eṯ-rō’šwō: s

10 wayyō’mer hammeleḵə mah-llî wəlāḵem bənê ṣəruyâ kî kōh yəqallēl wəḵî
kî yəhwâ ’āmar lwō qallēl ’eṯ-dāwiḏ ûmî yō’mar madû‘a ‘āśîṯâ kēn: s

11 wayyō’mer dāwiḏ ’el-’ăḇîšay wə’el-kāl-‘ăḇāḏāyw hinnēh ḇənî
’ăšer-yāṣā’ mimmē‘ay məḇaqqēš ’eṯ-nafəšî wə’af kî-‘atâ ben-hayəmînî
hanniḥû lwō wîqallēl kî ’āmar-lwō yəhwâ:

12 ’ûlay yirə’eh yəhwâ bə‘ăwōnî bə‘ênî wəhēšîḇ yəhwâ lî ṭwōḇâ
t<sup>a</sup>ḥaṯ qiləlāṯwō hayywōm hazzeh:

13 wayyēleḵə dāwiḏ wa’ănāšāyw badāreḵə swəšimə‘î hōlēḵə
bəṣēl<sup>a</sup>‘ hâār lə‘ummāṯwō hālwōḵə wayəqallēl wayəsaqqēl
bā’ăḇānîm lə‘ummāṯwō wə‘ipar be‘āfār: f

14 wayyāḇō’ hammeleḵə wəḵāl-hā‘ām ’ăšer-’itwō ‘ăyēfîm wayyinnāfēš šām:

15 wə’aḇəšālwōm wəḵāl-hā‘ām ’îš yiśərā’ēl bā’û yərûšālāim wa’ăḥîṯōfel
’itwō:

16 wayəhî ka’ăšer-bā’ ḥûšay hā’arəkî rē‘eh ḏāwiḏ ’el-’aḇəšālwōm
wayyō’mer ḥûšay ’el-’aḇəšālōm yəḥî hammeleḵə yəḥî hammeleḵə:

17 wayyō’mer ’aḇəšālwōm ’el-ḥûšay zeh ḥasədəḵā ’eṯ-rē‘eḵā lāmmâ
lō’-hālaḵətā ’eṯ-rē‘eḵā:

18 wayyō’mer ḥûšay ’el-’aḇəšālōm lō’ kî ’ăšer bāḥar yəhwâ wəhā‘ām hazzeh
wəḵāl-’îš yiśərā’ēl lō’ lwō ’ehəyeh wə’itwō ’ēšēḇ:

19 wəhaššēnîṯ ləmî ’ănî ’e‘ĕḇōḏ hălwō’ lifənê ḇənwō ka’ăšer ‘āḇaḏətî
lifənê ’āḇîḵā kēn ’ehəyeh ləfāneyḵā: f

20 wayyō’mer ’aḇəšālwōm ’el-’ăḥîṯōfel hāḇû lāḵem ‘ēṣâ
mah-nn<sup>a</sup>‘ăśeh:

21 wayyō’mer ’ăḥîṯōfel ’el-’aḇəšālōm bwō’ ’el-pilaḡəšê ’āḇîḵā ’ăšer
hinnîḥa lišəmwōr habāyiṯ wəšām<sup>a</sup>‘ kāl-yiśərā’ēl kî-niḇə’ašətā
’eṯ-’āḇîḵā wəḥāzəqû yəḏê kāl-’ăšer ’itāḵə:

22 wayyaṭṭû lə’aḇəšālwōm hā’ōhel ‘al-hagāḡ wayyāḇō’ ’aḇəšālwōm
’el-pilaḡəšê ’āḇîw lə‘ênê kāl-yiśərā’ēl:

23 w<sup>a</sup>‘ăṣaṯ ’ăḥîṯōfel ’ăšer yā‘aṣ bayyāmîm hâēm ka’ăšer
yišə’al-’îš biḏəḇar hā’ĕlōhîm kēn kāl-‘ăṣaṯ ’ăḥîṯōfel gam-ləḏāwiḏ gam
lə’aḇəšālōm: s

------------------------------------------------------------------------

[Next: 2 Samuel (2 Shmuel) Chapter 17](sa2017.md)
