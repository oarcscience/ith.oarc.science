[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num029)  [KJV](../kjv/num029)  [Sep](../sep/num029.md) 
[Vul](../vul/num029.md)   
  
[Numbers (Bemidbar) Index](num.md)  
  [Previous](num028)  [Next](num030.md) 

------------------------------------------------------------------------

### Tanach (Hebrew): Numbers (Bemidbar) Chapter 29

‎<span id="001">1</span> ‏וּבַחֹ֨דֶשׁ הַשְּׁבִיעִ֜י בְּאֶחָ֣ד לַחֹ֗דֶשׁ
מִֽקְרָא־קֹ֙דֶשׁ֙ יִהְיֶ֣ה לָכֶ֔ם כָּל־מְלֶ֥אכֶת עֲבֹדָ֖ה לֹ֣א תַעֲשׂ֑וּ
י֥וֹם תְּרוּעָ֖ה יִהְיֶ֥ה לָכֶֽם׃

‎<span id="002">2</span> ‏וַעֲשִׂיתֶ֨ם עֹלָ֜ה לְרֵ֤יחַ נִיחֹ֙חַ֙
לַֽיהוָ֔ה פַּ֧ר בֶּן־בָּקָ֛ר אֶחָ֖ד אַ֣יִל אֶחָ֑ד כְּבָשִׂ֧ים
בְּנֵי־שָׁנָ֛ה שִׁבְעָ֖ה תְּמִימִֽם׃

‎<span id="003">3</span> ‏וּמִנְחָתָ֔ם סֹ֖לֶת בְּלוּלָ֣ה בַשָּׁ֑מֶן
שְׁלֹשָׁ֤ה עֶשְׂרֹנִים֙ לַפָּ֔ר שְׁנֵ֥י עֶשְׂרֹנִ֖ים לָאָֽיִל׃

‎<span id="004">4</span> ‏וְעִשָּׂר֣וֹן אֶחָ֔ד לַכֶּ֖בֶשׂ הָאֶחָ֑ד
לְשִׁבְעַ֖ת הַכְּבָשִֽׂים׃

‎<span id="005">5</span> ‏וּשְׂעִיר־עִזִּ֥ים אֶחָ֖ד חַטָּ֑את לְכַפֵּ֖ר
עֲלֵיכֶֽם׃

‎<span id="006">6</span> ‏מִלְּבַד֩ עֹלַ֨ת הַחֹ֜דֶשׁ וּמִנְחָתָ֗הּ
וְעֹלַ֤ת הַתָּמִיד֙ וּמִנְחָתָ֔הּ וְנִסְכֵּיהֶ֖ם כְּמִשְׁפָּטָ֑ם
לְרֵ֣יחַ נִיחֹ֔חַ אִשֶּׁ֖ה לַיהוָֽה׃ ס

‎<span id="007">7</span> ‏וּבֶעָשׂוֹר֩ לַחֹ֨דֶשׁ הַשְּׁבִיעִ֜י הַזֶּ֗ה
מִֽקְרָא־קֹ֙דֶשׁ֙ יִהְיֶ֣ה לָכֶ֔ם וְעִנִּיתֶ֖ם אֶת־נַפְשֹׁתֵיכֶ֑ם
כָּל־מְלָאכָ֖ה לֹ֥א תַעֲשֽׂוּ׃

‎<span id="008">8</span> ‏וְהִקְרַבְתֶּ֨ם עֹלָ֤ה לַֽיהוָה֙ רֵ֣יחַ
נִיחֹ֔חַ פַּ֧ר בֶּן־בָּקָ֛ר אֶחָ֖ד אַ֣יִל אֶחָ֑ד כְּבָשִׂ֤ים
בְּנֵֽי־שָׁנָה֙ שִׁבְעָ֔ה תְּמִימִ֖ם יִהְי֥וּ לָכֶֽם׃

‎<span id="009">9</span> ‏וּמִנְחָתָ֔ם סֹ֖לֶת בְּלוּלָ֣ה בַשָּׁ֑מֶן
שְׁלֹשָׁ֤ה עֶשְׂרֹנִים֙ לַפָּ֔ר שְׁנֵי֙ עֶשְׂרֹנִ֔ים לָאַ֖יִל הָאֶחָֽד׃

‎<span id="010">10</span> ‏עִשָּׂרוֹן֙ עִשָּׂר֔וֹן לַכֶּ֖בֶשׂ הָאֶחָ֑ד
לְשִׁבְעַ֖ת הַכְּבָשִֽׂים׃

‎<span id="011">11</span> ‏שְׂעִיר־עִזִּ֥ים אֶחָ֖ד חַטָּ֑את מִלְּבַ֞ד
חַטַּ֤את הַכִּפֻּרִים֙ וְעֹלַ֣ת הַתָּמִ֔יד וּמִנְחָתָ֖הּ וְנִסְכֵּיהֶֽם׃
פ

‎<span id="012">12</span> ‏וּבַחֲמִשָּׁה֩ עָשָׂ֨ר י֜וֹם לַחֹ֣דֶשׁ
הַשְּׁבִיעִ֗י מִֽקְרָא־קֹ֙דֶשׁ֙ יִהְיֶ֣ה לָכֶ֔ם כָּל־מְלֶ֥אכֶת עֲבֹדָ֖ה
לֹ֣א תַעֲשׂ֑וּ וְחַגֹּתֶ֥ם חַ֛ג לַיהוָ֖ה שִׁבְעַ֥ת יָמִֽים׃

‎<span id="013">13</span> ‏וְהִקְרַבְתֶּ֨ם עֹלָ֜ה אִשֵּׁ֨ה רֵ֤יחַ
נִיחֹ֙חַ֙ לַֽיהוָ֔ה פָּרִ֧ים בְּנֵי־בָקָ֛ר שְׁלֹשָׁ֥ה עָשָׂ֖ר אֵילִ֣ם
שְׁנָ֑יִם כְּבָשִׂ֧ים בְּנֵֽי־שָׁנָ֛ה אַרְבָּעָ֥ה עָשָׂ֖ר תְּמִימִ֥ם
יִהְיֽוּ׃

‎<span id="014">14</span> ‏וּמִנְחָתָ֔ם סֹ֖לֶת בְּלוּלָ֣ה בַשָּׁ֑מֶן
שְׁלֹשָׁ֨ה עֶשְׂרֹנִ֜ים לַפָּ֣ר הָֽאֶחָ֗ד לִשְׁלֹשָׁ֤ה עָשָׂר֙ פָּרִ֔ים
שְׁנֵ֤י עֶשְׂרֹנִים֙ לָאַ֣יִל הָֽאֶחָ֔ד לִשְׁנֵ֖י הָאֵילִֽם׃

‎<span id="015">15</span> ‏וְעִשָּׂרוֹׅן֙<sup>4</sup> עִשָּׂר֔וֹן
לַכֶּ֖בֶשׂ הָאֶחָ֑ד לְאַרְבָּעָ֥ה עָשָׂ֖ר כְּבָשִֽׂים׃

‎<span id="016">16</span> ‏וּשְׂעִיר־עִזִּ֥ים אֶחָ֖ד חַטָּ֑את מִלְּבַד֙
עֹלַ֣ת הַתָּמִ֔יד מִנְחָתָ֖הּ וְנִסְכָּֽהּ׃ ס

‎<span id="017">17</span> ‏וּבַיּ֣וֹם הַשֵּׁנִ֗י פָּרִ֧ים בְּנֵי־בָקָ֛ר
שְׁנֵ֥ים עָשָׂ֖ר אֵילִ֣ם שְׁנָ֑יִם כְּבָשִׂ֧ים בְּנֵי־שָׁנָ֛ה
אַרְבָּעָ֥ה עָשָׂ֖ר תְּמִימִֽם׃

‎<span id="018">18</span> ‏וּמִנְחָתָ֣ם וְנִסְכֵּיהֶ֡ם לַ֠פָּרִים
לָאֵילִ֧ם וְלַכְּבָשִׂ֛ים בְּמִסְפָּרָ֖ם כַּמִּשְׁפָּֽט׃

‎<span id="019">19</span> ‏וּשְׂעִיר־עִזִּ֥ים אֶחָ֖ד חַטָּ֑את מִלְּבַד֙
עֹלַ֣ת הַתָּמִ֔יד וּמִנְחָתָ֖הּ וְנִסְכֵּיהֶֽם׃ ס

‎<span id="020">20</span> ‏וּבַיּ֧וֹם הַשְּׁלִישִׁ֛י פָּרִ֥ים
עַשְׁתֵּי־עָשָׂ֖ר אֵילִ֣ם שְׁנָ֑יִם כְּבָשִׂ֧ים בְּנֵי־שָׁנָ֛ה
אַרְבָּעָ֥ה עָשָׂ֖ר תְּמִימִֽם׃

‎<span id="021">21</span> ‏וּמִנְחָתָ֣ם וְנִסְכֵּיהֶ֡ם לַ֠פָּרִים
לָאֵילִ֧ם וְלַכְּבָשִׂ֛ים בְּמִסְפָּרָ֖ם כַּמִּשְׁפָּֽט׃

‎<span id="022">22</span> ‏וּשְׂעִ֥יר חַטָּ֖את אֶחָ֑ד מִלְּבַד֙ עֹלַ֣ת
הַתָּמִ֔יד וּמִנְחָתָ֖הּ וְנִסְכָּֽהּ׃ ס

‎<span id="023">23</span> ‏וּבַיּ֧וֹם הָרְבִיעִ֛י פָּרִ֥ים עֲשָׂרָ֖ה
אֵילִ֣ם שְׁנָ֑יִם כְּבָשִׂ֧ים בְּנֵֽי־שָׁנָ֛ה אַרְבָּעָ֥ה עָשָׂ֖ר
תְּמִימִֽם׃

‎<span id="024">24</span> ‏מִנְחָתָ֣ם וְנִסְכֵּיהֶ֡ם לַ֠פָּרִים
לָאֵילִ֧ם וְלַכְּבָשִׂ֛ים בְּמִסְפָּרָ֖ם כַּמִּשְׁפָּֽט׃

‎<span id="025">25</span> ‏וּשְׂעִיר־עִזִּ֥ים אֶחָ֖ד חַטָּ֑את מִלְּבַד֙
עֹלַ֣ת הַתָּמִ֔יד מִנְחָתָ֖הּ וְנִסְכָּֽהּ׃ ס

‎<span id="026">26</span> ‏וּבַיּ֧וֹם הַחֲמִישִׁ֛י פָּרִ֥ים תִּשְׁעָ֖ה
אֵילִ֣ם שְׁנָ֑יִם כְּבָשִׂ֧ים בְּנֵֽי־שָׁנָ֛ה אַרְבָּעָ֥ה עָשָׂ֖ר
תְּמִימִֽם׃

‎<span id="027">27</span> ‏וּמִנְחָתָ֣ם וְנִסְכֵּיהֶ֡ם לַ֠פָּרִים
לָאֵילִ֧ם וְלַכְּבָשִׂ֛ים בְּמִסְפָּרָ֖ם כַּמִּשְׁפָּֽט׃

‎<span id="028">28</span> ‏וּשְׂעִ֥יר חַטָּ֖את אֶחָ֑ד מִלְּבַד֙ עֹלַ֣ת
הַתָּמִ֔יד וּמִנְחָתָ֖הּ וְנִסְכָּֽהּ׃ ס

‎<span id="029">29</span> ‏וּבַיּ֧וֹם הַשִּׁשִּׁ֛י פָּרִ֥ים שְׁמֹנָ֖ה
אֵילִ֣ם שְׁנָ֑יִם כְּבָשִׂ֧ים בְּנֵי־שָׁנָ֛ה אַרְבָּעָ֥ה עָשָׂ֖ר
תְּמִימִֽם׃

‎<span id="030">30</span> ‏וּמִנְחָתָ֣ם וְנִסְכֵּיהֶ֡ם לַ֠פָּרִים
לָאֵילִ֧ם וְלַכְּבָשִׂ֛ים בְּמִסְפָּרָ֖ם כַּמִּשְׁפָּֽט׃

‎<span id="031">31</span> ‏וּשְׂעִ֥יר חַטָּ֖את אֶחָ֑ד מִלְּבַד֙ עֹלַ֣ת
הַתָּמִ֔יד מִנְחָתָ֖הּ וּנְסָכֶֽיהָ׃ פ

‎<span id="032">32</span> ‏וּבַיּ֧וֹם הַשְּׁבִיעִ֛י פָּרִ֥ים שִׁבְעָ֖ה
אֵילִ֣ם שְׁנָ֑יִם כְּבָשִׂ֧ים בְּנֵי־שָׁנָ֛ה אַרְבָּעָ֥ה עָשָׂ֖ר
תְּמִימִֽם׃

‎<span id="033">33</span> ‏וּמִנְחָתָ֣ם וְנִסְכֵּהֶ֡ם לַ֠פָּרִים
לָאֵילִ֧ם וְלַכְּבָשִׂ֛ים בְּמִסְפָּרָ֖ם כְּמִשְׁפָּטָֽם׃

‎<span id="034">34</span> ‏וּשְׂעִ֥יר חַטָּ֖את אֶחָ֑ד מִלְּבַד֙ עֹלַ֣ת
הַתָּמִ֔יד מִנְחָתָ֖הּ וְנִסְכָּֽהּ׃ פ

‎<span id="035">35</span> ‏בַּיּוֹם֙ הַשְּׁמִינִ֔י עֲצֶ֖רֶת תִּהְיֶ֣ה
לָכֶ֑ם כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃

‎<span id="036">36</span> ‏וְהִקְרַבְתֶּ֨ם עֹלָ֜ה אִשֵּׁ֨ה רֵ֤יחַ
נִיחֹ֙חַ֙ לַֽיהוָ֔ה פַּ֥ר אֶחָ֖ד אַ֣יִל אֶחָ֑ד כְּבָשִׂ֧ים
בְּנֵי־שָׁנָ֛ה שִׁבְעָ֖ה תְּמִימִֽם׃

‎<span id="037">37</span> ‏מִנְחָתָ֣ם וְנִסְכֵּיהֶ֗ם לַפָּ֨ר לָאַ֧יִל
וְלַכְּבָשִׂ֛ים בְּמִסְפָּרָ֖ם כַּמִּשְׁפָּֽט׃

‎<span id="038">38</span> ‏וּשְׂעִ֥יר חַטָּ֖את אֶחָ֑ד מִלְּבַד֙ עֹלַ֣ת
הַתָּמִ֔יד וּמִנְחָתָ֖הּ וְנִסְכָּֽהּ׃

‎<span id="039">39</span> ‏אֵ֛לֶּה תַּעֲשׂ֥וּ לַיהוָ֖ה בְּמוֹעֲדֵיכֶ֑ם
לְבַ֨ד מִנִּדְרֵיכֶ֜ם וְנִדְבֹתֵיכֶ֗ם לְעֹלֹֽתֵיכֶם֙ וּלְמִנְחֹ֣תֵיכֶ֔ם
וּלְנִסְכֵּיכֶ֖ם וּלְשַׁלְמֵיכֶֽם׃

1 ûḇ<sup>a</sup>ḥōḏeš haššəḇî‘î bə’eḥāḏ l<sup>a</sup>ḥōḏeš miqərā’-qōḏeš
yihəyeh lāḵem kāl-məle’ḵeṯ ‘ăḇōḏâ lō’ ṯ<sup>a</sup>‘ăśû ywōm tərû‘â
yihəyeh lāḵem:

2 w<sup>a</sup>‘ăśîṯem ‘ōlâ lərêḥa nîḥōḥa layhwâ par ben-bāqār ’eḥāḏ
’ayil ’eḥāḏ kəḇāśîm bənê-šānâ šiḇə‘â təmîmim:

3 ûminəḥāṯām sōleṯ bəlûlâ ḇaššāmen šəlōšâ ‘eśərōnîm lapār šənê ‘eśərōnîm
lā’āyil:

4 wə‘iśśārwōn ’eḥāḏ lakeḇeś hā’eḥāḏ ləšiḇə‘aṯ hakəḇāśîm:

5 ûśə‘îr-‘izzîm ’eḥāḏ ḥaṭṭā’ṯ ləḵapēr ‘ălêḵem:

6 milləḇaḏ ‘ōlaṯ h<sup>a</sup>ḥōḏeš ûminəḥāṯāh wə‘ōlaṯ hatāmîḏ
ûminəḥāṯāh wənisəkêhem kəmišəpāṭām lərêḥa nîḥōḥa ’iššeh layhwâ: s

7 ûḇe‘āśwōr l<sup>a</sup>ḥōḏeš haššəḇî‘î hazzeh miqərā’-qōḏeš yihəyeh
lāḵem wə‘innîṯem ’eṯ-nafəšōṯêḵem kāl-məlā’ḵâ lō’ ṯ<sup>a</sup>‘ăśû:

8 wəhiqəraḇətem ‘ōlâ layhwâ rêḥa nîḥōḥa par ben-bāqār ’eḥāḏ ’ayil ’eḥāḏ
kəḇāśîm bənê-šānâ šiḇə‘â təmîmim yihəyû lāḵem:

9 ûminəḥāṯām sōleṯ bəlûlâ ḇaššāmen šəlōšâ ‘eśərōnîm lapār šənê ‘eśərōnîm
lā’ayil hā’eḥāḏ:

10 ‘iśśārwōn ‘iśśārwōn lakeḇeś hā’eḥāḏ ləšiḇə‘aṯ hakəḇāśîm:

11 śə‘îr-‘izzîm ’eḥāḏ ḥaṭṭā’ṯ milləḇaḏ ḥaṭṭa’ṯ hakipurîm wə‘ōlaṯ hatāmîḏ
ûminəḥāṯāh wənisəkêhem: f

12 ûḇ<sup>a</sup>ḥămiššâ ‘āśār ywōm l<sup>a</sup>ḥōḏeš haššəḇî‘î
miqərā’-qōḏeš yihəyeh lāḵem kāl-məle’ḵeṯ ‘ăḇōḏâ lō’ ṯ<sup>a</sup>‘ăśû
wəḥagōṯem ḥaḡ layhwâ šiḇə‘aṯ yāmîm:

13 wəhiqəraḇətem ‘ōlâ ’iššēh rêḥa nîḥōḥa layhwâ pārîm bənê-ḇāqār šəlōšâ
‘āśār ’êlim šənāyim kəḇāśîm bənê-šānâ ’arəbā‘â ‘āśār təmîmim yihəyû:

14 ûminəḥāṯām sōleṯ bəlûlâ ḇaššāmen šəlōšâ ‘eśərōnîm lapār hā’eḥāḏ
lišəlōšâ ‘āśār pārîm šənê ‘eśərōnîm lā’ayil hā’eḥāḏ lišənê hā’êlim:

15 wə‘iśśārwōׅn<sup>4</sup> ‘iśśārwōn lakeḇeś hā’eḥāḏ lə’arəbā‘â ‘āśār
kəḇāśîm:

16 ûśə‘îr-‘izzîm ’eḥāḏ ḥaṭṭā’ṯ milləḇaḏ ‘ōlaṯ hatāmîḏ minəḥāṯāh
wənisəkāh: s

17 ûḇayywōm haššēnî pārîm bənê-ḇāqār šənêm ‘āśār ’êlim šənāyim kəḇāśîm
bənê-šānâ ’arəbā‘â ‘āśār təmîmim:

18 ûminəḥāṯām wənisəkêhem lapārîm lā’êlim wəlakəḇāśîm bəmisəpārām
kammišəpāṭ:

19 ûśə‘îr-‘izzîm ’eḥāḏ ḥaṭṭā’ṯ milləḇaḏ ‘ōlaṯ hatāmîḏ ûminəḥāṯāh
wənisəkêhem: s

20 ûḇayywōm haššəlîšî pārîm ‘ašətê-‘āśār ’êlim šənāyim kəḇāśîm bənê-šānâ
’arəbā‘â ‘āśār təmîmim:

21 ûminəḥāṯām wənisəkêhem lapārîm lā’êlim wəlakəḇāśîm bəmisəpārām
kammišəpāṭ:

22 ûśə‘îr ḥaṭṭā’ṯ ’eḥāḏ milləḇaḏ ‘ōlaṯ hatāmîḏ ûminəḥāṯāh wənisəkāh: s

23 ûḇayywōm hārəḇî‘î pārîm ‘ăśārâ ’êlim šənāyim kəḇāśîm bənê-šānâ
’arəbā‘â ‘āśār təmîmim:

24 minəḥāṯām wənisəkêhem lapārîm lā’êlim wəlakəḇāśîm bəmisəpārām
kammišəpāṭ:

25 ûśə‘îr-‘izzîm ’eḥāḏ ḥaṭṭā’ṯ milləḇaḏ ‘ōlaṯ hatāmîḏ minəḥāṯāh
wənisəkāh: s

26 ûḇayywōm h<sup>a</sup>ḥămîšî pārîm tišə‘â ’êlim šənāyim kəḇāśîm
bənê-šānâ ’arəbā‘â ‘āśār təmîmim:

27 ûminəḥāṯām wənisəkêhem lapārîm lā’êlim wəlakəḇāśîm bəmisəpārām
kammišəpāṭ:

28 ûśə‘îr ḥaṭṭā’ṯ ’eḥāḏ milləḇaḏ ‘ōlaṯ hatāmîḏ ûminəḥāṯāh wənisəkāh: s

29 ûḇayywōm haššiššî pārîm šəmōnâ ’êlim šənāyim kəḇāśîm bənê-šānâ
’arəbā‘â ‘āśār təmîmim:

30 ûminəḥāṯām wənisəkêhem lapārîm lā’êlim wəlakəḇāśîm bəmisəpārām
kammišəpāṭ:

31 ûśə‘îr ḥaṭṭā’ṯ ’eḥāḏ milləḇaḏ ‘ōlaṯ hatāmîḏ minəḥāṯāh ûnəsāḵeyhā: f

32 ûḇayywōm haššəḇî‘î pārîm šiḇə‘â ’êlim šənāyim kəḇāśîm bənê-šānâ
’arəbā‘â ‘āśār təmîmim:

33 ûminəḥāṯām wənisəkēhem lapārîm lā’êlim wəlakəḇāśîm bəmisəpārām
kəmišəpāṭām:

34 ûśə‘îr ḥaṭṭā’ṯ ’eḥāḏ milləḇaḏ ‘ōlaṯ hatāmîḏ minəḥāṯāh wənisəkāh: f

35 bayywōm haššəmînî ‘ăṣereṯ tihəyeh lāḵem kāl-məle’ḵeṯ ‘ăḇōḏâ lō’
ṯ<sup>a</sup>‘ăśû:

36 wəhiqəraḇətem ‘ōlâ ’iššēh rêḥa nîḥōḥa layhwâ par ’eḥāḏ ’ayil ’eḥāḏ
kəḇāśîm bənê-šānâ šiḇə‘â təmîmim:

37 minəḥāṯām wənisəkêhem lapār lā’ayil wəlakəḇāśîm bəmisəpārām
kammišəpāṭ:

38 ûśə‘îr ḥaṭṭā’ṯ ’eḥāḏ milləḇaḏ ‘ōlaṯ hatāmîḏ ûminəḥāṯāh wənisəkāh:

39 ’ēlleh t<sup>a</sup>‘ăśû layhwâ bəmwō‘ăḏêḵem ləḇaḏ minniḏərêḵem
wəniḏəḇōṯêḵem lə‘ōlōṯêḵem ûləminəḥōṯêḵem ûlənisəkêḵem ûləšaləmêḵem:

------------------------------------------------------------------------

[Next: Numbers (Bemidbar) Chapter 30](num030.md)
