[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer046)  [KJV](../kjv/jer046)  [Sep](../sep/jer046) 
[Vul](../vul/jer046)   
  
[Jeremiah (Yermiyah) Index](jer)  
  [Previous](jer045)  [Next](jer047) 

------------------------------------------------------------------------

### Tanach (Hebrew): Jeremiah (Yermiyah) Chapter 46

‎<span id="001">1</span> ‏אֲשֶׁ֨ר הָיָ֧ה דְבַר־יְהוָ֛ה אֶל־יִרְמְיָ֥הוּ
הַנָּבִ֖יא עַל־הַגּוֹיִֽם׃

‎<span id="002">2</span> ‏לְמִצְרַ֗יִם עַל־חֵ֨יל פַּרְעֹ֤ה נְכוֹ֙
מֶ֣לֶךְ מִצְרַ֔יִם אֲשֶׁר־הָיָ֥ה עַל־נְהַר־פְּרָ֖ת בְּכַרְכְּמִ֑שׁ
אֲשֶׁ֣ר הִכָּ֗ה נְבֽוּכַדְרֶאצַּר֙ מֶ֣לֶךְ בָּבֶ֔ל בִּשְׁנַת֙
הָֽרְבִיעִ֔ית לִיהוֹיָקִ֥ים בֶּן־יֹאשִׁיָּ֖הוּ מֶ֥לֶךְ יְהוּדָֽה׃

‎<span id="003">3</span> ‏עִרְכ֤וּ מָגֵן֙ וְצִנָּ֔ה וּגְשׁ֖וּ
לַמִּלְחָמָֽה׃

‎<span id="004">4</span> ‏אִסְר֣וּ הַסּוּסִ֗ים וַֽעֲלוּ֙ הַפָּ֣רָשִׁ֔ים
וְהִֽתְיַצְּב֖וּ בְּכ֥וֹבָעִ֑ים מִרְקוּ֙ הָֽרְמָחִ֔ים לִבְשׁ֖וּ
הַסִּרְיֹנֹֽת׃

‎<span id="005">5</span> ‏מַדּ֣וּעַ רָאִ֗יתִי הֵ֣מָּה חַתִּים֮ נְסֹגִ֣ים
אָחוֹר֒ וְגִבּוֹרֵיהֶ֣ם יֻכַּ֔תּוּ וּמָנ֥וֹס נָ֖סוּ וְלֹ֣א הִפְנ֑וּ
מָג֥וֹר מִסָּבִ֖יב נְאֻם־יְהוָֽה׃

‎<span id="006">6</span> ‏אַל־יָנ֣וּס הַקַּ֔ל וְאַל־יִמָּלֵ֖ט
הַגִּבּ֑וֹר צָפ֙וֹנָה֙ עַל־יַ֣ד נְהַר־פְּרָ֔ת כָּשְׁל֖וּ וְנָפָֽלוּ׃

‎<span id="007">7</span> ‏מִי־זֶ֖ה כַּיְאֹ֣ר יַֽעֲלֶ֑ה כַּנְּהָר֕וֹת
יִֽתְגָּעֲשׁ֖וּ מֵימָֽיו׃

‎<span id="008">8</span> ‏מִצְרַ֙יִם֙ כַּיְאֹ֣ר יַֽעֲלֶ֔ה וְכַנְּהָר֖וֹת
יִתְגֹּ֣עֲשׁוּ מָ֑יִם וַיֹּ֗אמֶר אַֽעֲלֶה֙ אֲכַסֶּה־אֶ֔רֶץ אֹבִ֥ידָה
עִ֖יר וְיֹ֥שְׁבֵי בָֽהּ׃

‎<span id="009">9</span> ‏עֲל֤וּ הַסּוּסִים֙ וְהִתְהֹלְל֣וּ הָרֶ֔כֶב
וְיֵצְא֖וּ הַגִּבּוֹרִ֑ים כּ֤וּשׁ וּפוּט֙ תֹּפְשֵׂ֣י מָגֵ֔ן וְלוּדִ֕ים
תֹּפְשֵׂ֖י דֹּ֥רְכֵי קָֽשֶׁת׃

‎<span id="010">10</span> ‏וְֽהַיּ֨וֹם הַה֜וּא לַאדֹנָ֧י יְהוִ֣ה
צְבָא֗וֹת י֤וֹם נְקָמָה֙ לְהִנָּקֵ֣ם מִצָּרָ֔יו וְאָכְלָ֥ה חֶ֙רֶב֙
וְשָׂ֣בְעָ֔ה וְרָוְתָ֖ה מִדָּמָ֑ם כִּ֣י זֶ֠בַח לַאדֹנָ֨י יְהוִ֧ה
צְבָא֛וֹת בְּאֶ֥רֶץ צָפ֖וֹן אֶל־נְהַר־פְּרָֽת׃

‎<span id="011">11</span> ‏עֲלִ֤י גִלְעָד֙ וּקְחִ֣י צֳרִ֔י בְּתוּלַ֖ת
בַּת־מִצְרָ֑יִם לַשָּׁוְא֙ הרביתי הִרְבֵּ֣ית רְפֻא֔וֹת תְּעָלָ֖ה אֵ֥ין
לָֽךְ׃

‎<span id="012">12</span> ‏שָׁמְע֤וּ גוֹיִם֙ קְלוֹנֵ֔ךְ וְצִוְחָתֵ֖ךְ
מָלְאָ֣ה הָאָ֑רֶץ כִּֽי־גִבּ֤וֹר בְּגִבּוֹר֙ כָּשָׁ֔לוּ יַחְדָּ֖יו
נָפְל֥וּ שְׁנֵיהֶֽם׃ פ

‎<span id="013">13</span> ‏הַדָּבָר֙ אֲשֶׁ֣ר דִּבֶּ֣ר יְהוָ֔ה
אֶֽל־יִרְמְיָ֖הוּ הַנָּבִ֑יא לָב֗וֹא נְבֽוּכַדְרֶאצַּר֙ מֶ֣לֶךְ בָּבֶ֔ל
לְהַכּ֖וֹת אֶת־אֶ֥רֶץ מִצְרָֽיִם׃

‎<span id="014">14</span> ‏הַגִּ֤ידוּ בְמִצְרַ֙יִם֙ וְהַשְׁמִ֣יעוּ
בְמִגְדּ֔וֹל וְהַשְׁמִ֥יעוּ בְנֹ֖ף וּבְתַחְפַּנְחֵ֑ס אִמְר֗וּ
הִתְיַצֵּב֙ וְהָכֵ֣ן לָ֔ךְ כִּֽי־אָכְלָ֥ה חֶ֖רֶב סְבִיבֶֽיךָ׃

‎<span id="015">15</span> ‏מַדּ֖וּעַ נִסְחַ֣ף אַבִּירֶ֑יךָ לֹ֣א עָמַ֔ד
כִּ֥י יְהוָ֖ה הֲדָפֽוֹ׃

‎<span id="016">16</span> ‏הִרְבָּ֖ה כּוֹשֵׁ֑ל גַּם־נָפַ֞ל אִ֣ישׁ
אֶל־רֵעֵ֗הוּ וַיֹּֽאמְרוּ֙ ק֣וּמָה׀ וְנָשֻׁ֣בָה אֶל־עַמֵּ֗נוּ
וְאֶל־אֶ֙רֶץ֙ מֽוֹלַדְתֵּ֔נוּ מִפְּנֵ֖י חֶ֥רֶב הַיּוֹנָֽה׃

‎<span id="017">17</span> ‏קָרְא֖וּ שָׁ֑ם פַּרְעֹ֤ה מֶֽלֶךְ־מִצְרַ֙יִם֙
שָׁא֔וֹן הֶעֱבִ֖יר הַמּוֹעֵֽד׃

‎<span id="018">18</span> ‏חַי־אָ֙נִי֙ נְאֻם־הַמֶּ֔לֶךְ יְהוָ֥ה
צְבָא֖וֹת שְׁמ֑וֹ כִּ֚י כְּתָב֣וֹר בֶּֽהָרִ֔ים וּכְכַרְמֶ֖ל בַּיָּ֥ם
יָבֽוֹא׃

‎<span id="019">19</span> ‏כְּלֵ֤י גוֹלָה֙ עֲשִׂ֣י לָ֔ךְ יוֹשֶׁ֖בֶת
בַּת־מִצְרָ֑יִם כִּֽי־נֹף֙ לְשַׁמָּ֣ה תִֽהְיֶ֔ה וְנִצְּתָ֖ה מֵאֵ֥ין
יוֹשֵֽׁב׃ ס

‎<span id="020">20</span> ‏עֶגְלָ֥ה יְפֵֽה־פִיָּ֖ה מִצְרָ֑יִם קֶ֥רֶץ
מִצָּפ֖וֹן בָּ֥א בָֽא׃

‎<span id="021">21</span> ‏גַּם־שְׂכִרֶ֤יהָ בְקִרְבָּהּ֙ כְּעֶגְלֵ֣י
מַרְבֵּ֔ק כִּֽי־גַם־הֵ֧מָּה הִפְנ֛וּ נָ֥סוּ יַחְדָּ֖יו לֹ֣א עָמָ֑דוּ
כִּ֣י י֥וֹם אֵידָ֛ם בָּ֥א עֲלֵיהֶ֖ם עֵ֥ת פְּקֻדָּתָֽם׃

‎<span id="022">22</span> ‏קוֹלָ֖הּ כַּנָּחָ֣שׁ יֵלֵ֑ךְ כִּֽי־בְחַ֣יִל
יֵלֵ֔כוּ וּבְקַרְדֻּמּוֹת֙ בָּ֣אוּ לָ֔הּ כְּחֹטְבֵ֖י עֵצִֽים׃

‎<span id="023">23</span> ‏כָּרְת֤וּ יַעְרָהּ֙ נְאֻם־יְהוָ֔ה כִּ֖י לֹ֣א
יֵֽחָקֵ֑ר כִּ֤י רַבּוּ֙ מֵֽאַרְבֶּ֔ה וְאֵ֥ין לָהֶ֖ם מִסְפָּֽר׃

‎<span id="024">24</span> ‏הֹבִ֖ישָׁה בַּת־מִצְרָ֑יִם נִתְּנָ֖ה בְּיַ֥ד
עַם־צָפֽוֹן׃

‎<span id="025">25</span> ‏אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל
הִנְנִ֤י פוֹקֵד֙ אֶל־אָמ֣וֹן מִנֹּ֔א וְעַל־פַּרְעֹה֙ וְעַל־מִצְרַ֔יִם
וְעַל־אֱלֹהֶ֖יהָ וְעַל־מְלָכֶ֑יהָ וְעַ֨ל־פַּרְעֹ֔ה וְעַ֥ל הַבֹּטְחִ֖ים
בּֽוֹ׃

‎<span id="026">26</span> ‏וּנְתַתִּ֗ים בְּיַד֙ מְבַקְשֵׁ֣י נַפְשָׁ֔ם
וּבְיַ֛ד נְבֽוּכַדְרֶאצַּ֥ר מֶֽלֶךְ־בָּבֶ֖ל וּבְיַד־עֲבָדָ֑יו
וְאַחֲרֵי־כֵ֛ן תִּשְׁכֹּ֥ן כִּֽימֵי־קֶ֖דֶם נְאֻם־יְהוָֽה׃ ס

‎<span id="027">27</span> ‏וְ֠אַתָּה אַל־תִּירָ֞א עַבְדִּ֤י יַֽעֲקֹב֙
וְאַל־תֵּחַ֣ת יִשְׂרָאֵ֔ל כִּ֠י הִנְנִ֤י מוֹשִֽׁעֲךָ֙ מֵֽרָח֔וֹק
וְאֶֽת־זַרְעֲךָ֖ מֵאֶ֣רֶץ שִׁבְיָ֑ם וְשָׁ֧ב יַעֲק֛וֹב וְשָׁקַ֥ט
וְשַׁאֲנַ֖ן וְאֵ֥ין מַחֲרִֽיד׃ ס

‎<span id="028">28</span> ‏אַ֠תָּה אַל־תִּירָ֞א עַבְדִּ֤י יַֽעֲקֹב֙
נְאֻם־יְהוָ֔ה כִּ֥י אִתְּךָ֖ אָ֑נִי כִּי֩ אֶעֱשֶׂ֨ה כָלָ֜ה
בְּכָֽל־הַגּוֹיִ֣ם׀ אֲשֶׁ֧ר הִדַּחְתִּ֣יךָ שָׁ֗מָּה וְאֹֽתְךָ֙
לֹא־אֶעֱשֶׂ֣ה כָלָ֔ה וְיִסַּרְתִּ֙יךָ֙ לַמִּשְׁפָּ֔ט וְנַקֵּ֖ה לֹ֥א
אֲנַקֶּֽךָּ׃ ס

1 ’ăšer hāyâ ḏəḇar-yəhwâ ’el-yirəməyâû hannāḇî’ ‘al-hagwōyim:

2 ləmiṣərayim ‘al-ḥêl parə‘ōh nəḵwō meleḵə miṣərayim ’ăšer-hāyâ
‘al-nəhar-pərāṯ bəḵarəkəmiš ’ăšer hikâ nəḇûḵaḏəre’ṣṣar meleḵə bāḇel
bišənaṯ hārəḇî‘îṯ lîhwōyāqîm ben-yō’šîyâû meleḵə yəhûḏâ:

3 ‘irəḵû māḡēn wəṣinnâ ûḡəšû lammiləḥāmâ:

4 ’isərû hassûsîm w<sup>a</sup>‘ălû hapārāšîm wəhiṯəyaṣṣəḇû bəḵwōḇā‘îm
mirəqû hārəmāḥîm liḇəšû hassirəyōnōṯ:

5 madû‘a rā’îṯî hēmmâ ḥatîm nəsōḡîm ’āḥwōr wəḡibwōrêhem yukatû ûmānwōs
nāsû wəlō’ hifənû māḡwōr missāḇîḇ nə’um-yəhwâ:

6 ’al-yānûs haqqal wə’al-yimmālēṭ hagibwōr ṣāfwōnâ ‘al-yaḏ nəhar-pərāṯ
kāšəlû wənāfālû:

7 mî-zeh kayə’ōr y<sup>a</sup>‘ăleh kannəhārwōṯ yiṯəgā‘ăšû mêmāyw:

8 miṣərayim kayə’ōr y<sup>a</sup>‘ăleh wəḵannəhārwōṯ yiṯəgō‘ăšû māyim
wayyō’mer ’<sup>a</sup>‘ăleh ’ăḵasseh-’ereṣ ’ōḇîḏâ ‘îr wəyōšəḇê ḇāh:

9 ‘ălû hassûsîm wəhiṯəhōləlû hāreḵeḇ wəyēṣə’û hagibwōrîm kûš ûfûṭ tōfəśê
māḡēn wəlûḏîm tōfəśê dōrəḵê qāšeṯ:

10 wəhayywōm hahû’ la’ḏōnāy yəhwih ṣəḇā’wōṯ ywōm nəqāmâ ləhinnāqēm
miṣṣārāyw wə’āḵəlâ ḥereḇ wəśāḇə‘â wərāwəṯâ midāmām kî zeḇ<sup>a</sup>ḥ
la’ḏōnāy yəhwih ṣəḇā’wōṯ bə’ereṣ ṣāfwōn ’el-nəhar-pərāṯ:

11 ‘ălî ḡilə‘āḏ ûqəḥî ṣŏrî bəṯûlaṯ baṯ-miṣərāyim laššāwə’ hirəbêṯî
hirəbêṯ rəfu’wōṯ tə‘ālâ ’ên lāḵə:

12 šāmə‘û ḡwōyim qəlwōnēḵə wəṣiwəḥāṯēḵə mālə’â hā’āreṣ kî-ḡibwōr
bəḡibwōr kāšālû y<sup>a</sup>ḥədāyw nāfəlû šənêhem: f

13 hadāḇār ’ăšer diber yəhwâ ’el-yirəməyâû hannāḇî’ lāḇwō’
nəḇûḵaḏəre’ṣṣar meleḵə bāḇel ləhakwōṯ ’eṯ-’ereṣ miṣərāyim:

14 hagîḏû ḇəmiṣərayim wəhašəmî‘û ḇəmiḡədwōl wəhašəmî‘û ḇənōf
ûḇəṯ<sup>a</sup>ḥəpanəḥēs ’imərû hiṯəyaṣṣēḇ wəhāḵēn lāḵə kî-’āḵəlâ ḥereḇ
səḇîḇeyḵā:

15 madû‘a nisəḥaf ’abîreyḵā lō’ ‘āmaḏ kî yəhwâ hăḏāfwō:

16 hirəbâ kwōšēl gam-nāfal ’îš ’el-rē‘ēhû wayyō’mərû qûmâ\| wənāšuḇâ
’el-‘ammēnû wə’el-’ereṣ mwōlaḏətēnû mipənê ḥereḇ hayywōnâ:

17 qārə’û šām parə‘ōh meleḵə-miṣərayim šā’wōn he‘ĕḇîr hammwō‘ēḏ:

18 ḥay-’ānî nə’um-hammeleḵə yəhwâ ṣəḇā’wōṯ šəmwō kî kəṯāḇwōr behārîm
ûḵəḵarəmel bayyām yāḇwō’:

19 kəlê ḡwōlâ ‘ăśî lāḵə ywōšeḇeṯ baṯ-miṣərāyim kî-nōf ləšammâ ṯihəyeh
wəniṣṣəṯâ mē’ên ywōšēḇ: s

20 ‘eḡəlâ yəfēh-fîyâ miṣərāyim qereṣ miṣṣāfwōn bā’ ḇā’:

21 gam-śəḵireyhā ḇəqirəbāh kə‘eḡəlê marəbēq kî-ḡam-hēmmâ hifənû nāsû
y<sup>a</sup>ḥədāyw lō’ ‘āmāḏû kî ywōm ’êḏām bā’ ‘ălêhem ‘ēṯ pəqudāṯām:

22 qwōlāh kannāḥāš yēlēḵə kî-ḇəḥayil yēlēḵû ûḇəqarədummwōṯ bā’û lāh
kəḥōṭəḇê ‘ēṣîm:

23 kārəṯû y<sup>a</sup>‘ərāh nə’um-yəhwâ kî lō’ yēḥāqēr kî rabû
mē’arəbeh wə’ên lâem misəpār:

24 hōḇîšâ baṯ-miṣərāyim nitənâ bəyaḏ ‘am-ṣāfwōn:

25 ’āmar yəhwâ ṣəḇā’wōṯ ’ĕlōhê yiśərā’ēl hinənî fwōqēḏ ’el-’āmwōn minnō’
wə‘al-parə‘ōh wə‘al-miṣərayim wə‘al-’ĕlōheyhā wə‘al-məlāḵeyhā
wə‘al-parə‘ōh wə‘al habōṭəḥîm bwō:

26 ûnəṯatîm bəyaḏ məḇaqəšê nafəšām ûḇəyaḏ nəḇûḵaḏəre’ṣṣar meleḵə-bāḇel
ûḇəyaḏ-‘ăḇāḏāyw wə’<sup>a</sup>ḥărê-ḵēn tišəkōn kîmê-qeḏem nə’um-yəhwâ:
s

27 wə’atâ ’al-tîrā’ ‘aḇədî y<sup>a</sup>‘ăqōḇ wə’al-tēḥaṯ yiśərā’ēl kî
hinənî mwōši‘ăḵā mērāḥwōq wə’eṯ-zarə‘ăḵā mē’ereṣ šiḇəyām wəšāḇ
y<sup>a</sup>‘ăqwōḇ wəšāqaṭ wəša’ănan wə’ên m<sup>a</sup>ḥărîḏ: s

28 ’atâ ’al-tîrā’ ‘aḇədî y<sup>a</sup>‘ăqōḇ nə’um-yəhwâ kî ’itəḵā ’ānî
kî ’e‘ĕśeh ḵālâ bəḵāl-hagwōyim\| ’ăšer hid<sup>a</sup>ḥətîḵā šāmmâ
wə’ōṯəḵā lō’-’e‘ĕśeh ḵālâ wəyissarətîḵā lammišəpāṭ wənaqqēh lō’
’ănaqqeḵḵā: s

------------------------------------------------------------------------

[Next: Jeremiah (Yermiyah) Chapter 47](jer047)
