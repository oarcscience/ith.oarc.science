[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro025)  [KJV](../kjv/pro025) 
[Vul](../vul/pro025)   
  
[Proverbs (Mishlei) Index](pro)  
  [Previous](pro024)  [Next](pro026) 

------------------------------------------------------------------------

### Tanach (Hebrew): Proverbs (Mishlei) Chapter 25

‎<span id="001">1</span> ‏גַּם־אֵ֭לֶּה מִשְׁלֵ֣י שְׁלֹמֹ֑ה אֲשֶׁ֥ר
הֶ֝עְתִּ֗יקוּ אַנְשֵׁ֤י׀ חִזְקִיָּ֬ה מֶֽלֶךְ־יְהוּדָֽה׃

‎<span id="002">2</span> ‏כְּבֹ֣ד אֱ֭לֹהִים הַסְתֵּ֣ר דָּבָ֑ר וּכְבֹ֥ד
מְ֝לָכִ֗ים חֲקֹ֣ר דָּבָֽר׃

‎<span id="003">3</span> ‏שָׁמַ֣יִם לָ֭רוּם וָאָ֣רֶץ לָעֹ֑מֶק וְלֵ֥ב
מְ֝לָכִ֗ים אֵ֣ין חֵֽקֶר׃

‎<span id="004">4</span> ‏הָג֣וֹ סִיגִ֣ים מִכָּ֑סֶף וַיֵּצֵ֖א לַצֹּרֵ֣ף
כֶּֽלִי׃

‎<span id="005">5</span> ‏הָג֣וֹ רָ֭שָׁע לִפְנֵי־מֶ֑לֶךְ וְיִכּ֖וֹן
בַּצֶּ֣דֶק כִּסְאֽוֹ׃

‎<span id="006">6</span> ‏אַל־תִּתְהַדַּ֥ר לִפְנֵי־מֶ֑לֶךְ וּבִמְק֥וֹם
גְּ֝דֹלִ֗ים אַֽל־תַּעֲמֹֽד׃

‎<span id="007">7</span> ‏כִּ֤י ט֥וֹב אֲמָר־לְךָ֗ עֲ‍ֽלֵ֫ה הֵ֥נָּה
מֵֽ֭הַשְׁפִּ֣ילְךָ לִפְנֵ֣י נָדִ֑יב אֲשֶׁ֖ר רָא֣וּ עֵינֶֽיךָ׃

‎<span id="008">8</span> ‏אַל־תֵּצֵ֥א לָרִ֗ב מַ֫הֵ֥ר פֶּ֣ן
מַה־תַּ֭עֲשֶׂה בְּאַחֲרִיתָ֑הּ בְּהַכְלִ֖ים אֹתְךָ֣ רֵעֶֽךָ׃

‎<span id="009">9</span> ‏רִֽ֭יבְךָ רִ֣יב אֶת־רֵעֶ֑ךָ וְס֖וֹד אַחֵ֣ר
אַל־תְּגָֽל׃

‎<span id="010">10</span> ‏פֶּֽן־יְחַסֶּדְךָ֥ שֹׁמֵ֑עַ וְ֝דִבָּתְךָ֗
לֹ֣א תָשֽׁוּב׃

‎<span id="011">11</span> ‏תַּפּוּחֵ֣י זָ֭הָב בְּמַשְׂכִּיּ֥וֹת כָּ֑סֶף
דָּ֝בָ֗ר דָּבֻ֥ר עַל־אָפְנָֽיו׃

‎<span id="012">12</span> ‏נֶ֣זֶם זָ֭הָב וַחֲלִי־כָ֑תֶם מוֹכִ֥יחַ
חָ֝כָ֗ם עַל־אֹ֥זֶן שֹׁמָֽעַת׃

‎<span id="013">13</span> ‏כְּצִנַּת־שֶׁ֨לֶג׀ בְּי֬וֹם קָצִ֗יר צִ֣יר
נֶ֭אֱמָן לְשֹׁלְחָ֑יו וְנֶ֖פֶשׁ אֲדֹנָ֣יו יָשִֽׁיב׃ פ

‎<span id="014">14</span> ‏נְשִׂיאִ֣ים וְ֭רוּחַ וְגֶ֣שֶׁם אָ֑יִן אִ֥ישׁ
מִ֝תְהַלֵּ֗ל בְּמַתַּת־שָֽׁקֶר׃

‎<span id="015">15</span> ‏בְּאֹ֣רֶךְ אַ֭פַּיִם יְפֻתֶּ֣ה קָצִ֑ין
וְלָשׁ֥וֹן רַ֝כָּ֗ה תִּשְׁבָּר־גָּֽרֶם׃

‎<span id="016">16</span> ‏דְּבַ֣שׁ מָ֭צָאתָ אֱכֹ֣ל דַּיֶּ֑ךָּ
פֶּן־תִּ֝שְׂבָּעֶ֗נּוּ וַהֲקֵֽאתֽוֹ׃

‎<span id="017">17</span> ‏הֹקַ֣ר רַ֭גְלְךָ מִבֵּ֣ית רֵעֶ֑ךָ
פֶּן־יִ֝שְׂבָּעֲךָ֗ וּשְׂנֵאֶֽךָ׃

‎<span id="018">18</span> ‏מֵפִ֣יץ וְ֭חֶרֶב וְחֵ֣ץ שָׁנ֑וּן אִ֥ישׁ
עֹנֶ֥ה בְ֝רֵעֵ֗הוּ עֵ֣ד שָֽׁקֶר׃

‎<span id="019">19</span> ‏שֵׁ֣ן רֹ֭עָה וְרֶ֣גֶל מוּעָ֑דֶת מִבְטָ֥ח
בּ֝וֹגֵ֗ד בְּי֣וֹם צָרָֽה׃

‎<span id="020">20</span> ‏מַ֥עֲדֶה בֶּ֨גֶד׀ בְּי֣וֹם קָ֭רָה חֹ֣מֶץ
עַל־נָ֑תֶר וְשָׁ֥ר בַּ֝שִּׁרִ֗ים עַ֣ל לֶב־רָֽע׃ פ

‎<span id="021">21</span> ‏אִם־רָעֵ֣ב שֹׂ֭נַאֲךָ הַאֲכִלֵ֣הוּ לָ֑חֶם
וְאִם־צָ֝מֵ֗א הַשְׁקֵ֥הוּ מָֽיִם׃

‎<span id="022">22</span> ‏כִּ֤י גֶֽחָלִ֗ים אַ֭תָּה חֹתֶ֣ה עַל־רֹאשׁ֑וֹ
וַֽ֝יהוָ֗ה יְשַׁלֶּם־לָֽךְ׃

‎<span id="023">23</span> ‏ר֣וּחַ צָ֭פוֹן תְּח֣וֹלֵֽל גָּ֑שֶׁם וּפָנִ֥ים
נִ֝זְעָמִ֗ים לְשׁ֣וֹן סָֽתֶר׃

‎<span id="024">24</span> ‏ט֗וֹב שֶׁ֥בֶת עַל־פִּנַּת־גָּ֑ג מֵאֵ֥שֶׁת
מדונים מִ֝דְיָנִ֗ים וּבֵ֥ית חָֽבֶר׃

‎<span id="025">25</span> ‏מַ֣יִם קָ֭רִים עַל־נֶ֣פֶשׁ עֲיֵפָ֑ה
וּשְׁמוּעָ֥ה ט֝וֹבָ֗ה מֵאֶ֥רֶץ מֶרְחָֽק׃

‎<span id="026">26</span> ‏מַעְיָ֣ן נִ֭רְפָּשׂ וּמָק֣וֹר מָשְׁחָ֑ת
צַ֝דִּ֗יק מָ֣ט לִפְנֵֽי־רָשָֽׁע׃

‎<span id="027">27</span> ‏אָ֘כֹ֤ל דְּבַ֣שׁ הַרְבּ֣וֹת לֹא־ט֑וֹב
וְחֵ֖קֶר כְּבֹדָ֣ם כָּבֽוֹד׃

‎<span id="028">28</span> ‏עִ֣יר פְּ֭רוּצָה אֵ֣ין חוֹמָ֑ה אִ֝֗ישׁ
אֲשֶׁ֤ר אֵ֖ין מַעְצָ֣ר לְרוּחֽוֹ׃

1 gam-’ēlleh mišəlê šəlōmōh ’ăšer he‘ətîqû ’anəšê\| ḥizəqîyâ
meleḵə-yəhûḏâ:

2 kəḇōḏ ’ĕlōhîm hasətēr dāḇār ûḵəḇōḏ məlāḵîm ḥăqōr dāḇār:

3 šāmayim lārûm wā’āreṣ lā‘ōmeq wəlēḇ məlāḵîm ’ên ḥēqer:

4 hāḡwō sîḡîm mikāsef wayyēṣē’ laṣṣōrēf kelî:

5 hāḡwō rāšā‘ lifənê-meleḵə wəyikwōn baṣṣeḏeq kisə’wō:

6 ’al-tiṯəhadar lifənê-meleḵə ûḇiməqwōm gəḏōlîm ’al-t<sup>a</sup>‘ămōḏ:

7 kî ṭwōḇ ’ămār-ləḵā ‘ă‍lēh hēnnâ mēhašəpîləḵā lifənê nāḏîḇ ’ăšer rā’û
‘êneyḵā:

8 ’al-tēṣē’ lāriḇ mahēr pen mah-t<sup>a</sup>‘ăśeh
bə’<sup>a</sup>ḥărîṯāh bəhaḵəlîm ’ōṯəḵā rē‘eḵā:

9 rîḇəḵā rîḇ ’eṯ-rē‘eḵā wəswōḏ ’<sup>a</sup>ḥēr ’al-təḡāl:

10 pen-yəḥasseḏəḵā šōmē‘a wəḏibāṯəḵā lō’ ṯāšûḇ:

11 tapûḥê zâāḇ bəmaśəkîywōṯ kāsef dāḇār dāḇur ‘al-’āfənāyw:

12 nezem zâāḇ w<sup>a</sup>ḥălî-ḵāṯem mwōḵîḥa ḥāḵām ‘al-’ōzen šōmā‘aṯ:

13 kəṣinnaṯ-šeleḡ\| bəywōm qāṣîr ṣîr ne’ĕmān ləšōləḥāyw wənefeš ’ăḏōnāyw
yāšîḇ: f

14 nəśî’îm wərûḥa wəḡešem ’āyin ’îš miṯəhallēl bəmataṯ-šāqer:

15 bə’ōreḵə ’apayim yəfuteh qāṣîn wəlāšwōn rakâ tišəbār-gārem:

16 dəḇaš māṣā’ṯā ’ĕḵōl dayyeḵḵā pen-tiśəbā‘ennû wahăqē’ṯwō:

17 hōqar raḡələḵā mibêṯ rē‘eḵā pen-yiśəbā‘ăḵā ûśənē’eḵā:

18 mēfîṣ wəḥereḇ wəḥēṣ šānûn ’îš ‘ōneh ḇərē‘ēhû ‘ēḏ šāqer:

19 šēn rō‘â wəreḡel mû‘āḏeṯ miḇəṭāḥ bwōḡēḏ bəywōm ṣārâ:

20 m<sup>a</sup>‘ăḏeh beḡeḏ\| bəywōm qārâ ḥōmeṣ ‘al-nāṯer wəšār bašširîm
‘al leḇ-rā‘: f

21 ’im-rā‘ēḇ śōna’ăḵā ha’ăḵilēhû lāḥem wə’im-ṣāmē’ hašəqēhû māyim:

22 kî ḡeḥālîm ’atâ ḥōṯeh ‘al-rō’šwō wayhwâ yəšallem-lāḵə:

23 rûḥa ṣāfwōn təḥwōlēl gāšem ûfānîm nizə‘āmîm ləšwōn sāṯer:

24 ṭwōḇ šeḇeṯ ‘al-pinnaṯ-gāḡ mē’ēšeṯ məḏwōnîm miḏəyānîm ûḇêṯ ḥāḇer:

25 mayim qārîm ‘al-nefeš ‘ăyēfâ ûšəmû‘â ṭwōḇâ mē’ereṣ merəḥāq:

26 m<sup>a</sup>‘əyān nirəpāś ûmāqwōr māšəḥāṯ ṣadîq māṭ lifənê-rāšā‘:

27 ’āḵōl dəḇaš harəbwōṯ lō’-ṭwōḇ wəḥēqer kəḇōḏām kāḇwōḏ:

28 ‘îr pərûṣâ ’ên ḥwōmâ ’îš ’ăšer ’ên m<sup>a</sup>‘əṣār lərûḥwō:

------------------------------------------------------------------------

[Next: Proverbs (Mishlei) Chapter 26](pro026)
