[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1016)  [KJV](../kjv/ch1016)  [Sep](../sep/ch1016.md) 
[Vul](../vul/ch1016.md)   
  
[1 Chronicles (1 Divrey Yamim) Index](ch1.md)  
  [Previous](ch1015)  [Next](ch1017.md) 

------------------------------------------------------------------------

### Tanach (Hebrew): 1 Chronicles (1 Divrey Yamim) Chapter 16

‎<span id="001">1</span> ‏וַיָּבִ֙יאוּ֙ אֶת־אֲר֣וֹן הָֽאֱלֹהִ֔ים
וַיַּצִּ֣יגוּ אֹת֔וֹ בְּת֣וֹךְ הָאֹ֔הֶל אֲשֶׁ֥ר נָֽטָה־ל֖וֹ דָּוִ֑יד
וַיַּקְרִ֛יבוּ עֹל֥וֹת וּשְׁלָמִ֖ים לִפְנֵ֥י הָאֱלֹהִֽים׃

‎<span id="002">2</span> ‏וַיְכַ֣ל דָּוִ֔יד מֵהַעֲל֥וֹת הָעֹלָ֖ה
וְהַשְּׁלָמִ֑ים וַיְבָ֥רֶךְ אֶת־הָעָ֖ם בְּשֵׁ֥ם יְהוָֽה׃

‎<span id="003">3</span> ‏וַיְחַלֵּק֙ לְכָל־אִ֣ישׁ יִשְׂרָאֵ֔ל מֵאִ֖ישׁ
וְעַד־אִשָּׁ֑ה לְאִישׁ֙ כִּכַּר־לֶ֔חֶם וְאֶשְׁפָּ֖ר וַאֲשִׁישָֽׁה׃

‎<span id="004">4</span> ‏וַיִּתֵּ֞ן לִפְנֵ֨י אֲר֧וֹן יְהוָ֛ה
מִן־הַלְוִיִּ֖ם מְשָׁרְתִ֑ים וּלְהַזְכִּיר֙ וּלְהוֹד֣וֹת וּלְהַלֵּ֔ל
לַיהוָ֖ה אֱלֹהֵ֥י יִשְׂרָאֵֽל׃ פ

‎<span id="005">5</span> ‏אָסָ֥ף הָרֹ֖אשׁ וּמִשְׁנֵ֣הוּ זְכַרְיָ֑ה
יְעִיאֵ֡ל וּשְׁמִֽירָמ֡וֹת וִֽיחִיאֵ֡ל וּמַתִּתְיָ֡ה וֶאֱלִיאָ֡ב
וּבְנָיָהוּ֩ וְעֹבֵ֨ד אֱדֹ֜ם וִֽיעִיאֵ֗ל בִּכְלֵ֤י נְבָלִים֙
וּבְכִנֹּר֔וֹת וְאָסָ֖ף בַּֽמְצִלְתַּ֥יִם מַשְׁמִֽיעַ׃

‎<span id="006">6</span> ‏וּבְנָיָ֥הוּ וְיַחֲזִיאֵ֖ל הַכֹּהֲנִ֑ים
בַּחֲצֹצְר֣וֹת תָּמִ֔יד לִפְנֵ֖י אֲר֥וֹן בְּרִית־הָאֱלֹהִֽים׃

‎<span id="007">7</span> ‏בַּיּ֣וֹם הַה֗וּא אָ֣ז נָתַ֤ן דָּוִיד֙
בָּרֹ֔אשׁ לְהֹד֖וֹת לַיהוָ֑ה בְּיַד־אָסָ֖ף וְאֶחָֽיו׃ פ

‎<span id="008">8</span> ‏הוֹד֤וּ לַֽיהוָה֙ קִרְא֣וּ בִשְׁמ֔וֹ
הוֹדִ֥יעוּ בָעַמִּ֖ים עֲלִילֹתָֽיו׃

‎<span id="009">9</span> ‏שִׁ֤ירוּ לוֹ֙ זַמְּרוּ־ל֔וֹ שִׂ֖יחוּ
בְּכָל־נִפְלְאֹתָֽיו׃

‎<span id="010">10</span> ‏הִֽתְהַֽלְלוּ֙ בְּשֵׁ֣ם קָדְשׁ֔וֹ יִשְׂמַ֕ח
לֵ֖ב מְבַקְשֵׁ֥י יְהוָֽה׃

‎<span id="011">11</span> ‏דִּרְשׁ֤וּ יְהוָה֙ וְעֻזּ֔וֹ בַּקְּשׁ֥וּ
פָנָ֖יו תָּמִֽיד׃

‎<span id="012">12</span> ‏זִכְר֗וּ נִפְלְאֹתָיו֙ אֲשֶׁ֣ר עָשָׂ֔ה
מֹפְתָ֖יו וּמִשְׁפְּטֵי־פִֽיהוּ׃

‎<span id="013">13</span> ‏זֶ֚רַע יִשְׂרָאֵ֣ל עַבְדּ֔וֹ בְּנֵ֥י יַעֲקֹ֖ב
בְּחִירָֽיו׃

‎<span id="014">14</span> ‏ה֚וּא יְהוָ֣ה אֱלֹהֵ֔ינוּ בְּכָל־הָאָ֖רֶץ
מִשְׁפָּטָֽיו׃

‎<span id="015">15</span> ‏זִכְר֤וּ לְעוֹלָם֙ בְּרִית֔וֹ דָּבָ֥ר צִוָּ֖ה
לְאֶ֥לֶף דּֽוֹר׃

‎<span id="016">16</span> ‏אֲשֶׁ֤ר כָּרַת֙ אֶת־אַבְרָהָ֔ם וּשְׁבוּעָת֖וֹ
לְיִצְחָֽק׃

‎<span id="017">17</span> ‏וַיַּעֲמִידֶ֤הָ לְיַעֲקֹב֙ לְחֹ֔ק
לְיִשְׂרָאֵ֖ל בְּרִ֥ית עוֹלָֽם׃

‎<span id="018">18</span> ‏לֵאמֹ֗ר לְךָ֙ אֶתֵּ֣ן אֶֽרֶץ־כְּנָ֔עַן חֶ֖בֶל
נַחֲלַתְכֶֽם׃

‎<span id="019">19</span> ‏בִּֽהְיֽוֹתְכֶם֙ מְתֵ֣י מִסְפָּ֔ר כִּמְעַ֖ט
וְגָרִ֥ים בָּֽהּ׃

‎<span id="020">20</span> ‏וַיִּֽתְהַלְּכוּ֙ מִגּ֣וֹי אֶל־גּ֔וֹי
וּמִמַּמְלָכָ֖ה אֶל־עַ֥ם אַחֵֽר׃

‎<span id="021">21</span> ‏לֹא־הִנִּ֤יחַ לְאִישׁ֙ לְעָשְׁקָ֔ם וַיּ֥וֹכַח
עֲלֵיהֶ֖ם מְלָכִֽים׃

‎<span id="022">22</span> ‏אַֽל־תִּגְּעוּ֙ בִּמְשִׁיחָ֔י וּבִנְבִיאַ֖י
אַל־תָּרֵֽעוּ׃ פ

‎<span id="023">23</span> ‏שִׁ֤ירוּ לַֽיהוָה֙ כָּל־הָאָ֔רֶץ בַּשְּׂר֥וּ
מִיּֽוֹם־אֶל־י֖וֹם יְשׁוּעָתֽוֹ׃

‎<span id="024">24</span> ‏סַפְּר֤וּ בַגּוֹיִם֙ אֶת־כְּבוֹד֔וֹ
בְּכָל־הָעַמִּ֖ים נִפְלְאֹתָֽיו׃

‎<span id="025">25</span> ‏כִּי֩ גָד֨וֹל יְהוָ֤ה וּמְהֻלָּל֙ מְאֹ֔ד
וְנוֹרָ֥א ה֖וּא עַל־כָּל־אֱלֹהִֽים׃

‎<span id="026">26</span> ‏כִּ֠י כָּל־אֱלֹהֵ֤י הָעַמִּים֙ אֱלִילִ֔ים
וַיהוָ֖ה שָׁמַ֥יִם עָשָֽׂה׃

‎<span id="027">27</span> ‏ה֤וֹד וְהָדָר֙ לְפָנָ֔יו עֹ֥ז וְחֶדְוָ֖ה
בִּמְקֹמֽוֹ׃

‎<span id="028">28</span> ‏הָב֤וּ לַֽיהוָה֙ מִשְׁפְּח֣וֹת עַמִּ֔ים
הָב֥וּ לַיהוָ֖ה כָּב֥וֹד וָעֹֽז׃

‎<span id="029">29</span> ‏הָב֥וּ לַיהוָ֖ה כְּב֣וֹד שְׁמ֑וֹ שְׂא֤וּ
מִנְחָה֙ וּבֹ֣אוּ לְפָנָ֔יו הִשְׁתַּחֲו֥וּ לַיהוָ֖ה בְּהַדְרַת־קֹֽדֶשׁ׃

‎<span id="030">30</span> ‏חִ֤ילוּ מִלְּפָנָיו֙ כָּל־הָאָ֔רֶץ
אַף־תִּכּ֥וֹן תֵּבֵ֖ל בַּל־תִּמּֽוֹט׃

‎<span id="031">31</span> ‏יִשְׂמְח֤וּ הַשָּׁמַ֙יִם֙ וְתָגֵ֣ל הָאָ֔רֶץ
וְיֹאמְר֥וּ בַגּוֹיִ֖ם יְהוָ֥ה מָלָֽךְ׃

‎<span id="032">32</span> ‏יִרְעַ֤ם הַיָּם֙ וּמְלוֹא֔וֹ יַעֲלֹ֥ץ
הַשָּׂדֶ֖ה וְכָל־אֲשֶׁר־בּֽוֹ׃

‎<span id="033">33</span> ‏אָ֥ז יְרַנְּנ֖וּ עֲצֵ֣י הַיָּ֑עַר מִלִּפְנֵ֣י
יְהוָ֔ה כִּי־בָ֖א לִשְׁפּ֥וֹט אֶת־הָאָֽרֶץ׃

‎<span id="034">34</span> ‏הוֹד֤וּ לַיהוָה֙ כִּ֣י ט֔וֹב כִּ֥י לְעוֹלָ֖ם
חַסְדּֽוֹ׃

‎<span id="035">35</span> ‏וְאִמְר֕וּ הוֹשִׁיעֵ֙נוּ֙ אֱלֹהֵ֣י
יִשְׁעֵ֔נוּ וְקַבְּצֵ֥נוּ וְהַצִּילֵ֖נוּ מִן־הַגּוֹיִ֑ם לְהֹדוֹת֙
לְשֵׁ֣ם קָדְשֶׁ֔ךָ לְהִשְׁתַּבֵּ֖חַ בִּתְהִלָּתֶֽךָ׃

‎<span id="036">36</span> ‏בָּר֤וּךְ יְהוָה֙ אֱלֹהֵ֣י יִשְׂרָאֵ֔ל
מִן־הָעוֹלָ֖ם וְעַ֣ד הָעֹלָ֑ם וַיֹּאמְר֤וּ כָל־הָעָם֙ אָמֵ֔ן וְהַלֵּ֖ל
לַֽיהוָֽה׃ פ

‎<span id="037">37</span> ‏וַיַּֽעֲזָב־שָׁ֗ם לִפְנֵי֙ אֲר֣וֹן
בְּרִית־יְהוָ֔ה לְאָסָ֖ף וּלְאֶחָ֑יו לְשָׁרֵ֞ת לִפְנֵ֧י הָאָר֛וֹן
תָּמִ֖יד לִדְבַר־י֥וֹם בְּיוֹמֽוֹ׃

‎<span id="038">38</span> ‏וְעֹבֵ֥ד אֱדֹ֛ם וַאֲחֵיהֶ֖ם שִׁשִּׁ֣ים
וּשְׁמוֹנָ֑ה וְעֹבֵ֨ד אֱדֹ֧ם בֶּן־יְדִית֛וּן וְחֹסָ֖ה לְשֹׁעֲרִֽים׃

‎<span id="039">39</span> ‏וְאֵ֣ת׀ צָד֣וֹק הַכֹּהֵ֗ן וְאֶחָיו֙
הַכֹּ֣הֲנִ֔ים לִפְנֵ֖י מִשְׁכַּ֣ן יְהוָ֑ה בַּבָּמָ֖ה אֲשֶׁ֥ר
בְּגִבְעֽוֹן׃

‎<span id="040">40</span> ‏לְֽהַעֲלוֹת֩ עֹל֨וֹת לַיהוָ֜ה עַל־מִזְבַּ֧ח
הָעֹלָ֛ה תָּמִ֖יד לַבֹּ֣קֶר וְלָעָ֑רֶב וּלְכָל־הַכָּתוּב֙ בְּתוֹרַ֣ת
יְהוָ֔ה אֲשֶׁ֥ר צִוָּ֖ה עַל־יִשְׂרָאֵֽל׃

‎<span id="041">41</span> ‏וְעִמָּהֶם֙ הֵימָ֣ן וִֽידוּת֔וּן וּשְׁאָר֙
הַבְּרוּרִ֔ים אֲשֶׁ֥ר נִקְּב֖וּ בְּשֵׁמ֑וֹת לְהֹדוֹת֙ לַֽיהוָ֔ה כִּ֥י
לְעוֹלָ֖ם חַסְדּֽוֹ׃

‎<span id="042">42</span> ‏וְעִמָּהֶם֩ הֵימָ֨ן וִֽידוּת֜וּן
חֲצֹצְר֤וֹת<sup>3</sup> וּמְצִלְתַּ֙יִם֙ לְמַשְׁמִיעִ֔ים וּכְלֵ֖י שִׁ֣יר
הָאֱלֹהִ֑ים וּבְנֵ֥י יְדוּת֖וּן לַשָּֽׁעַר׃

‎<span id="043">43</span> ‏וַיֵּלְכ֥וּ כָל־הָעָ֖ם אִ֣ישׁ לְבֵית֑וֹ
וַיִּסֹּ֥ב דָּוִ֖יד לְבָרֵ֥ךְ אֶת־בֵּיתֽוֹ׃ פ

1 wayyāḇî’û ’eṯ-’ărwōn hā’ĕlōhîm wayyaṣṣîḡû ’ōṯwō bəṯwōḵə hā’ōhel ’ăšer
nāṭâ-lwō dāwîḏ wayyaqərîḇû ‘ōlwōṯ ûšəlāmîm lifənê hā’ĕlōhîm:

2 wayəḵal dāwîḏ mēh<sup>a</sup>‘ălwōṯ hā‘ōlâ wəhaššəlāmîm wayəḇāreḵə
’eṯ-hā‘ām bəšēm yəhwâ:

3 wayəḥallēq ləḵāl-’îš yiśərā’ēl mē’îš wə‘aḏ-’iššâ lə’îš kikar-leḥem
wə’ešəpār wa’ăšîšâ:

4 wayyitēn lifənê ’ărwōn yəhwâ min-haləwîyim məšārəṯîm ûləhazəkîr
ûləhwōḏwōṯ ûləhallēl layhwâ ’ĕlōhê yiśərā’ēl: f

5 ’āsāf hārō’š ûmišənēhû zəḵarəyâ yə‘î’ēl ûšəmîrāmwōṯ wîḥî’ēl ûmatiṯəyâ
we’ĕlî’āḇ ûḇənāyâû wə‘ōḇēḏ ’ĕḏōm wî‘î’ēl biḵəlê nəḇālîm ûḇəḵinnōrwōṯ
wə’āsāf baməṣilətayim mašəmî‘a:

6 ûḇənāyâû wəy<sup>a</sup>ḥăzî’ēl hakōhănîm b<sup>a</sup>ḥăṣōṣərwōṯ
tāmîḏ lifənê ’ărwōn bərîṯ-hā’ĕlōhîm:

7 bayywōm hahû’ ’āz nāṯan dāwîḏ bārō’š ləhōḏwōṯ layhwâ bəyaḏ-’āsāf
wə’eḥāyw: f

8 hwōḏû layhwâ qirə’û ḇišəmwō hwōḏî‘û ḇā‘ammîm ‘ălîlōṯāyw:

9 šîrû lwō zammərû-lwō śîḥû bəḵāl-nifələ’ōṯāyw:

10 hiṯəhaləlû bəšēm qāḏəšwō yiśəm<sup>a</sup>ḥ lēḇ məḇaqəšê yəhwâ:

11 dirəšû yəhwâ wə‘uzzwō baqqəšû fānāyw tāmîḏ:

12 ziḵərû nifələ’ōṯāyw ’ăšer ‘āśâ mōfəṯāyw ûmišəpəṭê-fîhû:

13 zer<sup>a</sup>‘ yiśərā’ēl ‘aḇədwō bənê y<sup>a</sup>‘ăqōḇ bəḥîrāyw:

14 hû’ yəhwâ ’ĕlōhênû bəḵāl-hā’āreṣ mišəpāṭāyw:

15 ziḵərû lə‘wōlām bərîṯwō dāḇār ṣiûâ lə’elef dwōr:

16 ’ăšer kāraṯ ’eṯ-’aḇərâām ûšəḇû‘āṯwō ləyiṣəḥāq:

17 wayy<sup>a</sup>‘ămîḏehā ləy<sup>a</sup>‘ăqōḇ ləḥōq ləyiśərā’ēl bərîṯ
‘wōlām:

18 lē’mōr ləḵā ’etēn ’ereṣ-kənā‘an ḥeḇel n<sup>a</sup>ḥălaṯəḵem:

19 bihəywōṯəḵem məṯê misəpār kimə‘aṭ wəḡārîm bāh:

20 wayyiṯəhalləḵû migwōy ’el-gwōy ûmimmaməlāḵâ ’el-‘am ’<sup>a</sup>ḥēr:

21 lō’-hinnîḥa lə’îš lə‘āšəqām wayywōḵ<sup>a</sup>ḥ ‘ălêhem məlāḵîm:

22 ’al-tigə‘û biməšîḥāy ûḇinəḇî’ay ’al-tārē‘û: f

23 šîrû layhwâ kāl-hā’āreṣ baśśərû mîywōm-’el-ywōm yəšû‘āṯwō:

24 sapərû ḇagwōyim ’eṯ-kəḇwōḏwō bəḵāl-hā‘ammîm nifələ’ōṯāyw:

25 kî ḡāḏwōl yəhwâ ûməhullāl mə’ōḏ wənwōrā’ hû’ ‘al-kāl-’ĕlōhîm:

26 kî kāl-’ĕlōhê hā‘ammîm ’ĕlîlîm wayhwâ šāmayim ‘āśâ:

27 hwōḏ wəhāḏār ləfānāyw ‘ōz wəḥeḏəwâ biməqōmwō:

28 hāḇû layhwâ mišəpəḥwōṯ ‘ammîm hāḇû layhwâ kāḇwōḏ wā‘ōz:

29 hāḇû layhwâ kəḇwōḏ šəmwō śə’û minəḥâ ûḇō’û ləfānāyw
hišət<sup>a</sup>ḥăwû layhwâ bəhaḏəraṯ-qōḏeš:

30 ḥîlû milləfānāyw kāl-hā’āreṣ ’af-tikwōn tēḇēl bal-timmwōṭ:

31 yiśəməḥû haššāmayim wəṯāḡēl hā’āreṣ wəyō’mərû ḇagwōyim yəhwâ mālāḵə:

32 yirə‘am hayyām ûməlwō’wō y<sup>a</sup>‘ălōṣ haśśāḏeh wəḵāl-’ăšer-bwō:

33 ’āz yərannənû ‘ăṣê hayyā‘ar millifənê yəhwâ kî-ḇā’ lišəpwōṭ
’eṯ-hā’āreṣ:

34 hwōḏû layhwâ kî ṭwōḇ kî lə‘wōlām ḥasədwō:

35 wə’imərû hwōšî‘ēnû ’ĕlōhê yišə‘ēnû wəqabəṣēnû wəhaṣṣîlēnû
min-hagwōyim ləhōḏwōṯ ləšēm qāḏəšeḵā ləhišətabēḥa biṯəhillāṯeḵā:

36 bārûḵə yəhwâ ’ĕlōhê yiśərā’ēl min-hā‘wōlām wə‘aḏ hā‘ōlām wayyō’mərû
ḵāl-hā‘ām ’āmēn wəhallēl layhwâ: f

37 wayy<sup>a</sup>‘ăzāḇ-šām lifənê ’ărwōn bərîṯ-yəhwâ lə’āsāf ûlə’eḥāyw
ləšārēṯ lifənê hā’ārwōn tāmîḏ liḏəḇar-ywōm bəywōmwō:

38 wə‘ōḇēḏ ’ĕḏōm wa’ăḥêhem šiššîm ûšəmwōnâ wə‘ōḇēḏ ’ĕḏōm ben-yəḏîṯûn
wəḥōsâ ləšō‘ărîm:

39 wə’ēṯ\| ṣāḏwōq hakōhēn wə’eḥāyw hakōhănîm lifənê mišəkan yəhwâ babāmâ
’ăšer bəḡiḇə‘wōn:

40 ləh<sup>a</sup>‘ălwōṯ ‘ōlwōṯ layhwâ ‘al-mizəb<sup>a</sup>ḥ hā‘ōlâ
tāmîḏ labōqer wəlā‘āreḇ ûləḵāl-hakāṯûḇ bəṯwōraṯ yəhwâ ’ăšer ṣiûâ
‘al-yiśərā’ēl:

41 wə‘immâem hêmān wîḏûṯûn ûšə’ār habərûrîm ’ăšer niqqəḇû bəšēmwōṯ
ləhōḏwōṯ layhwâ kî lə‘wōlām ḥasədwō:

42 wə‘immâem hêmān wîḏûṯûn ḥăṣōṣərwōṯ<sup>3</sup> ûməṣilətayim
ləmašəmî‘îm ûḵəlê šîr hā’ĕlōhîm ûḇənê yəḏûṯûn laššā‘ar:

43 wayyēləḵû ḵāl-hā‘ām ’îš ləḇêṯwō wayyissōḇ dāwîḏ ləḇārēḵə ’eṯ-bêṯwō: f

------------------------------------------------------------------------

[Next: 1 Chronicles (1 Divrey Yamim) Chapter 17](ch1017.md)
