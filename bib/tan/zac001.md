[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac001)  [KJV](../kjv/zac001)  [Sep](../sep/zac001.md) 
[Vul](../vul/zac001.md)   
  
[Zechariah (Zekharyah) Index](zac.md)  
  [Previous](hag002)  [Next](zac002.md) 

------------------------------------------------------------------------

### Tanach (Hebrew): Zechariah (Zekharyah) Chapter 1

‎<span id="001">1</span> ‏בַּחֹ֙דֶשׁ֙ הַשְּׁמִינִ֔י בִּשְׁנַ֥ת
שְׁתַּ֖יִם לְדָרְיָ֑וֶשׁ הָיָ֣ה דְבַר־יְהוָ֗ה אֶל־זְכַרְיָה֙
בֶּן־בֶּ֣רֶכְיָ֔ה בֶּן־עִדּ֥וֹ הַנָּבִ֖יא לֵאמֹֽר׃

‎<span id="002">2</span> ‏קָצַ֧ף יְהוָ֛ה עַל־אֲבֽוֹתֵיכֶ֖ם קָֽצֶף׃

‎<span id="003">3</span> ‏וְאָמַרְתָּ֣ אֲלֵהֶ֗ם כֹּ֤ה אָמַר֙ יְהוָ֣ה
צְבָא֔וֹת שׁ֣וּבוּ אֵלַ֔י נְאֻ֖ם יְהוָ֣ה צְבָא֑וֹת וְאָשׁ֣וּב אֲלֵיכֶ֔ם
אָמַ֖ר יְהוָ֥ה צְבָאֽוֹת׃

‎<span id="004">4</span> ‏אַל־תִּהְי֣וּ כַאֲבֹֽתֵיכֶ֡ם אֲשֶׁ֣ר
קָרְאֽוּ־אֲלֵיהֶם֩ הַנְּבִיאִ֨ים הָרִֽאשֹׁנִ֜ים לֵאמֹ֗ר כֹּ֤ה אָמַר֙
יְהוָ֣ה צְבָא֔וֹת שׁ֤וּבוּ נָא֙ מִדַּרְכֵיכֶ֣ם הָרָעִ֔ים ומעליליכם
וּמַֽעַלְלֵיכֶ֖ם<sup>m</sup> הָֽרָעִ֑ים וְלֹ֥א שָׁמְע֛וּ
וְלֹֽא־הִקְשִׁ֥יבוּ אֵלַ֖י נְאֻם־יְהוָֽה׃

‎<span id="005">5</span> ‏אֲבֽוֹתֵיכֶ֖ם אַיֵּה־הֵ֑ם וְהַ֨נְּבִאִ֔ים
הַלְעוֹלָ֖ם יִֽחְיֽוּ׃

‎<span id="006">6</span> ‏אַ֣ךְ׀ דְּבָרַ֣י וְחֻקַּ֗י אֲשֶׁ֤ר צִוִּ֙יתִי֙
אֶת־עֲבָדַ֣י הַנְּבִיאִ֔ים הֲל֥וֹא הִשִּׂ֖יגוּ אֲבֹתֵיכֶ֑ם וַיָּשׁ֣וּבוּ
וַיֹּאמְר֗וּ כַּאֲשֶׁ֨ר זָמַ֜ם יְהוָ֤ה צְבָאוֹת֙ לַעֲשׂ֣וֹת לָ֔נוּ
כִּדְרָכֵ֙ינוּ֙ וּכְמַ֣עֲלָלֵ֔ינוּ כֵּ֖ן עָשָׂ֥ה אִתָּֽנוּ׃ ס

‎<span id="007">7</span> ‏בְּיוֹם֩ עֶשְׂרִ֨ים וְאַרְבָּעָ֜ה
לְעַשְׁתֵּֽי־עָשָׂ֥ר חֹ֙דֶשׁ֙ הוּא־חֹ֣דֶשׁ שְׁבָ֔ט בִּשְׁנַ֥ת שְׁתַּ֖יִם
לְדָרְיָ֑וֶשׁ הָיָ֣ה דְבַר־יְהוָ֗ה אֶל־זְכַרְיָה֙ בֶּן־בֶּ֣רֶכְיָ֔הוּ
בֶּן־עִדּ֥וֹא הַנָּבִ֖יא לֵאמֹֽר׃

‎<span id="008">8</span> ‏רָאִ֣יתִי׀ הַלַּ֗יְלָה וְהִנֵּה־אִישׁ֙ רֹכֵב֙
עַל־ס֣וּס אָדֹ֔ם וְה֣וּא עֹמֵ֔ד בֵּ֥ין הַהֲדַסִּ֖ים אֲשֶׁ֣ר בַּמְּצֻלָ֑ה
וְאַחֲרָיו֙ סוּסִ֣ים אֲדֻמִּ֔ים שְׂרֻקִּ֖ים וּלְבָנִֽים׃

‎<span id="009">9</span> ‏וָאֹמַ֖ר מָה־אֵ֣לֶּה אֲדֹנִ֑י וַיֹּ֣אמֶר
אֵלַ֗י הַמַּלְאָךְ֙ הַדֹּבֵ֣ר בִּ֔י אֲנִ֥י אַרְאֶ֖ךָּ מָה־הֵ֥מָּה
אֵֽלֶּה׃

‎<span id="010">10</span> ‏וַיַּ֗עַן הָאִ֛ישׁ הָעֹמֵ֥ד
בֵּין־הַהֲדַסִּ֖ים<sup>3</sup> וַיֹּאמַ֑ר אֵ֚לֶּה אֲשֶׁ֣ר שָׁלַ֣ח
יְהוָ֔ה לְהִתְהַלֵּ֖ךְ בָּאָֽרֶץ׃

‎<span id="011">11</span> ‏וַֽיַּעֲנ֞וּ אֶת־מַלְאַ֣ךְ יְהוָ֗ה הָֽעֹמֵד֙
בֵּ֣ין הַהֲדַסִּ֔ים וַיֹּאמְר֖וּ הִתְהַלַּ֣כְנוּ בָאָ֑רֶץ וְהִנֵּ֥ה
כָל־הָאָ֖רֶץ יֹשֶׁ֥בֶת וְשֹׁקָֽטֶת׃

‎<span id="012">12</span> ‏וַיַּ֣עַן מַלְאַךְ־יְהוָה֮ וַיֹּאמַר֒ יְהוָ֣ה
צְבָא֔וֹת עַד־מָתַ֗י אַתָּה֙ לֹֽא־תְרַחֵ֣ם אֶת־יְרוּשָׁלִַ֔ם וְאֵ֖ת
עָרֵ֣י יְהוּדָ֑ה אֲשֶׁ֣ר זָעַ֔מְתָּה זֶ֖ה שִׁבְעִ֥ים שָׁנָֽה׃

‎<span id="013">13</span> ‏וַיַּ֣עַן יְהוָ֗ה אֶת־הַמַּלְאָ֛ךְ הַדֹּבֵ֥ר
בִּ֖י דְּבָרִ֣ים טוֹבִ֑ים דְּבָרִ֖ים נִחֻמִֽים׃

‎<span id="014">14</span> ‏וַיֹּ֣אמֶר אֵלַ֗י הַמַּלְאָךְ֙ הַדֹּבֵ֣ר
בִּ֔י קְרָ֣א לֵאמֹ֔ר כֹּ֥ה אָמַ֖ר יְהוָ֣ה צְבָא֑וֹת קִנֵּ֧אתִי
לִירוּשָׁלִַ֛ם וּלְצִיּ֖וֹן קִנְאָ֥ה גְדוֹלָֽה׃

‎<span id="015">15</span> ‏וְקֶ֤צֶף גָּדוֹל֙ אֲנִ֣י קֹצֵ֔ף
עַל־הַגּוֹיִ֖ם הַשַּֽׁאֲנַנִּ֑ים אֲשֶׁ֤ר אֲנִי֙ קָצַ֣פְתִּי מְּעָ֔ט
וְהֵ֖מָּה עָזְר֥וּ לְרָעָֽה׃

‎<span id="016">16</span> ‏לָכֵ֞ן כֹּֽה־אָמַ֣ר יְהוָ֗ה שַׁ֤בְתִּי
לִירוּשָׁלִַ֙ם֙ בְּֽרַחֲמִ֔ים בֵּיתִי֙ יִבָּ֣נֶה בָּ֔הּ נְאֻ֖ם יְהוָ֣ה
צְבָא֑וֹת וקוה וְקָ֥ו יִנָּטֶ֖ה עַל־יְרוּשָׁלִָֽם׃

‎<span id="017">17</span> ‏ע֣וֹד׀ קְרָ֣א לֵאמֹ֗ר כֹּ֤ה אָמַר֙ יְהוָ֣ה
צְבָא֔וֹת ע֛וֹד תְּפוּצֶ֥ינָה עָרַ֖י מִטּ֑וֹב וְנִחַ֨ם יְהוָ֥ה עוֹד֙
אֶת־צִיּ֔וֹן וּבָחַ֥ר ע֖וֹד בִּירוּשָׁלִָֽם׃ ס

1 b<sup>a</sup>ḥōḏeš haššəmînî bišənaṯ šətayim ləḏārəyāweš hāyâ
ḏəḇar-yəhwâ ’el-zəḵarəyâ ben-bereḵəyâ ben-‘idwō hannāḇî’ lē’mōr:

2 qāṣaf yəhwâ ‘al-’ăḇwōṯêḵem qāṣef:

3 wə’āmarətā ’ălēhem kōh ’āmar yəhwâ ṣəḇā’wōṯ šûḇû ’ēlay nə’um yəhwâ
ṣəḇā’wōṯ wə’āšûḇ ’ălêḵem ’āmar yəhwâ ṣəḇā’wōṯ:

4 ’al-tihəyû ḵa’ăḇōṯêḵem ’ăšer qārə’û-’ălêhem hannəḇî’îm hāri’šōnîm
lē’mōr kōh ’āmar yəhwâ ṣəḇā’wōṯ šûḇû nā’ midarəḵêḵem hārā‘îm
ûm<sup>a</sup>‘ălîlêḵem ûm<sup>a</sup>‘aləlêḵem<sup>m</sup> hārā‘îm
wəlō’ šāmə‘û wəlō’-hiqəšîḇû ’ēlay nə’um-yəhwâ:

5 ’ăḇwōṯêḵem ’ayyēh-hēm wəhannəḇi’îm halə‘wōlām yiḥəyû:

6 ’aḵə\| dəḇāray wəḥuqqay ’ăšer ṣiûîṯî ’eṯ-‘ăḇāḏay hannəḇî’îm hălwō’
hiśśîḡû ’ăḇōṯêḵem wayyāšûḇû wayyō’mərû ka’ăšer zāmam yəhwâ ṣəḇā’wōṯ
l<sup>a</sup>‘ăśwōṯ lānû kiḏərāḵênû ûḵəm<sup>a</sup>‘ălālênû kēn ‘āśâ
’itānû: s

7 bəywōm ‘eśərîm wə’arəbā‘â lə‘ašətê-‘āśār ḥōḏeš hû’-ḥōḏeš šəḇāṭ bišənaṯ
šətayim ləḏārəyāweš hāyâ ḏəḇar-yəhwâ ’el-zəḵarəyâ ben-bereḵəyâû
ben-‘idwō’ hannāḇî’ lē’mōr:

8 rā’îṯî\| hallayəlâ wəhinnēh-’îš rōḵēḇ ‘al-sûs ’āḏōm wəhû’ ‘ōmēḏ bên
hahăḏassîm ’ăšer bamməṣulâ wə’<sup>a</sup>ḥărāyw sûsîm ’ăḏummîm śəruqqîm
ûləḇānîm:

9 wā’ōmar mâ-’ēlleh ’ăḏōnî wayyō’mer ’ēlay hammalə’āḵə hadōḇēr bî ’ănî
’arə’eḵḵā mâ-hēmmâ ’ēlleh:

10 wayy<sup>a</sup>‘an hā’îš hā‘ōmēḏ bên-hahăḏassîm<sup>3</sup>
wayyō’mar ’ēlleh ’ăšer šāl<sup>a</sup>ḥ yəhwâ ləhiṯəhallēḵə bā’āreṣ:

11 wayy<sup>a</sup>‘ănû ’eṯ-malə’aḵə yəhwâ hā‘ōmēḏ bên hahăḏassîm
wayyō’mərû hiṯəhallaḵənû ḇā’āreṣ wəhinnēh ḵāl-hā’āreṣ yōšeḇeṯ wəšōqāṭeṯ:

12 wayy<sup>a</sup>‘an malə’aḵə-yəhwâ wayyō’mar yəhwâ ṣəḇā’wōṯ ‘aḏ-māṯay
’atâ lō’-ṯər<sup>a</sup>ḥēm ’eṯ-yərûšālaim wə’ēṯ ‘ārê yəhûḏâ ’ăšer
zā‘amətâ zeh šiḇə‘îm šānâ:

13 wayy<sup>a</sup>‘an yəhwâ ’eṯ-hammalə’āḵə hadōḇēr bî dəḇārîm ṭwōḇîm
dəḇārîm niḥumîm:

14 wayyō’mer ’ēlay hammalə’āḵə hadōḇēr bî qərā’ lē’mōr kōh ’āmar yəhwâ
ṣəḇā’wōṯ qinnē’ṯî lîrûšālaim ûləṣîywōn qinə’â ḡəḏwōlâ:

15 wəqeṣef gāḏwōl ’ănî qōṣēf ‘al-hagwōyim hašša’ănannîm ’ăšer ’ănî
qāṣafətî mmə‘āṭ wəhēmmâ ‘āzərû lərā‘â:

16 lāḵēn kōh-’āmar yəhwâ šaḇətî lîrûšālaim bər<sup>a</sup>ḥămîm bêṯî
yibāneh bāh nə’um yəhwâ ṣəḇā’wōṯ wəqāwâ wəqāw yinnāṭeh ‘al-yərûšālāim:

17 ‘wōḏ\| qərā’ lē’mōr kōh ’āmar yəhwâ ṣəḇā’wōṯ ‘wōḏ təfûṣeynâ ‘āray
miṭṭwōḇ wəniḥam yəhwâ ‘wōḏ ’eṯ-ṣîywōn ûḇāḥar ‘wōḏ bîrûšālāim: s

------------------------------------------------------------------------

[Next: Zechariah (Zekharyah) Chapter 2](zac002.md)
