[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zep003)  [KJV](../kjv/zep003)  [Sep](../sep/zep003.md) 
[Vul](../vul/zep003.md)   
  
[Zephaniah (Tsephanyah) Index](zep.md)  
  [Previous](zep002)  [Next](hag001.md) 

------------------------------------------------------------------------

### Tanach (Hebrew): Zephaniah (Tsephanyah) Chapter 3

‎<span id="001">1</span> ‏ה֥וֹי מֹרְאָ֖ה וְנִגְאָלָ֑ה הָעִ֖יר
הַיּוֹנָֽה׃

‎<span id="002">2</span> ‏לֹ֤א שָֽׁמְעָה֙ בְּק֔וֹל לֹ֥א לָקְחָ֖ה מוּסָ֑ר
בַּֽיהוָה֙ לֹ֣א בָטָ֔חָה אֶל־אֱלֹהֶ֖יהָ לֹ֥א קָרֵֽבָה׃

‎<span id="003">3</span> ‏שָׂרֶ֣יהָ בְקִרְבָּ֔הּ אֲרָי֖וֹת שֹֽׁאֲגִ֑ים
שֹׁפְטֶ֙יהָ֙ זְאֵ֣בֵי עֶ֔רֶב לֹ֥א גָרְמ֖וּ לַבֹּֽקֶר׃

‎<span id="004">4</span> ‏נְבִיאֶ֙יהָ֙ פֹּֽחֲזִ֔ים אַנְשֵׁ֖י בֹּֽגְד֑וֹת
כֹּהֲנֶ֙יהָ֙ חִלְּלוּ־קֹ֔דֶשׁ חָמְס֖וּ תּוֹרָֽה׃

‎<span id="005">5</span> ‏יְהוָ֤ה צַדִּיק֙ בְּקִרְבָּ֔הּ לֹ֥א יַעֲשֶׂ֖ה
עַוְלָ֑ה בַּבֹּ֨קֶר בַּבֹּ֜קֶר מִשְׁפָּט֨וֹ יִתֵּ֤ן לָאוֹר֙ לֹ֣א
נֶעְדָּ֔ר וְלֹֽא־יוֹדֵ֥עַ עַוָּ֖ל בֹּֽשֶׁת׃

‎<span id="006">6</span> ‏הִכְרַ֣תִּי גוֹיִ֗ם נָשַׁ֙מּוּ֙ פִּנּוֹתָ֔ם
הֶחֱרַ֥בְתִּי חֽוּצוֹתָ֖ם מִבְּלִ֣י עוֹבֵ֑ר נִצְדּ֧וּ עָרֵיהֶ֛ם
מִבְּלִי־אִ֖ישׁ מֵאֵ֥ין יוֹשֵֽׁב׃

‎<span id="007">7</span> ‏אָמַ֜רְתִּי אַךְ־תִּירְאִ֤י אוֹתִי֙ תִּקְחִ֣י
מוּסָ֔ר וְלֹֽא־יִכָּרֵ֣ת מְעוֹנָ֔הּ כֹּ֥ל אֲשֶׁר־פָּקַ֖דְתִּי עָלֶ֑יהָ
אָכֵן֙ הִשְׁכִּ֣ימוּ הִשְׁחִ֔יתוּ כֹּ֖ל עֲלִילוֹתָֽם׃

‎<span id="008">8</span> ‏לָכֵ֤ן חַכּוּ־לִי֙ נְאֻם־יְהוָ֔ה לְי֖וֹם
קוּמִ֣י לְעַ֑ד כִּ֣י מִשְׁפָּטִי֩ לֶאֱסֹ֨ף גּוֹיִ֜ם לְקָבְצִ֣י
מַמְלָכ֗וֹת לִשְׁפֹּ֨ךְ עֲלֵיהֶ֤ם זַעְמִי֙ כֹּ֚ל חֲר֣וֹן אַפִּ֔י כִּ֚י
בְּאֵ֣שׁ קִנְאָתִ֔י תֵּאָכֵ֖ל כָּל־הָאָֽרֶץ׃

‎<span id="009">9</span> ‏כִּֽי־אָ֛ז אֶהְפֹּ֥ךְ אֶל־עַמִּ֖ים שָׂפָ֣ה
בְרוּרָ֑ה לִקְרֹ֤א כֻלָּם֙ בְּשֵׁ֣ם יְהוָ֔ה לְעָבְד֖וֹ שְׁכֶ֥ם אֶחָֽד׃

‎<span id="010">10</span> ‏מֵעֵ֖בֶר לְנַֽהֲרֵי־כ֑וּשׁ עֲתָרַי֙
בַּת־פּוּצַ֔י יוֹבִל֖וּן מִנְחָתִֽי׃

‎<span id="011">11</span> ‏בַּיּ֣וֹם הַה֗וּא לֹ֤א תֵב֙וֹשִׁי֙ מִכֹּ֣ל
עֲלִילֹתַ֔יִךְ אֲשֶׁ֥ר פָּשַׁ֖עַתְּ בִּ֑י כִּי־אָ֣ז׀ אָסִ֣יר
מִקִּרְבֵּ֗ךְ עַלִּיזֵי֙ גַּאֲוָתֵ֔ךְ וְלֹֽא־תוֹסִ֧פִי לְגָבְהָ֛ה ע֖וֹד
בְּהַ֥ר קָדְשִֽׁי׃

‎<span id="012">12</span> ‏וְהִשְׁאַרְתִּ֣י בְקִרְבֵּ֔ךְ עַ֥ם עָנִ֖י
וָדָ֑ל וְחָס֖וּ בְּשֵׁ֥ם יְהוָֽה׃

‎<span id="013">13</span> ‏שְׁאֵרִ֨ית יִשְׂרָאֵ֜ל לֹֽא־יַעֲשׂ֤וּ
עַוְלָה֙ וְלֹא־יְדַבְּר֣וּ כָזָ֔ב וְלֹֽא־יִמָּצֵ֥א בְּפִיהֶ֖ם לְשׁ֣וֹן
תַּרְמִ֑ית כִּֽי־הֵ֛מָּה יִרְע֥וּ וְרָבְצ֖וּ וְאֵ֥ין מַחֲרִֽיד׃ ס

‎<span id="014">14</span> ‏רָנִּי֙ בַּת־צִיּ֔וֹן הָרִ֖יעוּ יִשְׂרָאֵ֑ל
שִׂמְחִ֤י וְעָלְזִי֙ בְּכָל־לֵ֔ב בַּ֖ת יְרוּשָׁלִָֽם׃

‎<span id="015">15</span> ‏הֵסִ֤יר יְהוָה֙ מִשְׁפָּטַ֔יִךְ פִּנָּ֖ה
אֹֽיְבֵ֑ךְ מֶ֣לֶךְ יִשְׂרָאֵ֤ל׀ יְהוָה֙ בְּקִרְבֵּ֔ךְ לֹא־תִֽירְאִ֥י
רָ֖ע עֽוֹד׃

‎<span id="016">16</span> ‏בַּיּ֣וֹם הַה֔וּא יֵאָמֵ֥ר לִירֽוּשָׁלִַ֖ם
אַל־תִּירָ֑אִי צִיּ֖וֹן אַל־יִרְפּ֥וּ יָדָֽיִךְ׃

‎<span id="017">17</span> ‏יְהוָ֧ה אֱלֹהַ֛יִךְ בְּקִרְבֵּ֖ך גִּבּ֣וֹר
יוֹשִׁ֑יעַ יָשִׂ֨ישׂ עָלַ֜יִךְ בְּשִׂמְחָ֗ה יַחֲרִישׁ֙ בְּאַ֣הֲבָת֔וֹ
יָגִ֥יל עָלַ֖יִךְ בְּרִנָּֽה׃

‎<span id="018">18</span> ‏נוּגֵ֧י מִמּוֹעֵ֛ד אָסַ֖פְתִּי מִמֵּ֣ךְ
הָי֑וּ מַשְׂאֵ֥ת עָלֶ֖יהָ חֶרְפָּֽה׃

‎<span id="019">19</span> ‏הִנְנִ֥י עֹשֶׂ֛ה אֶת־כָּל־מְעַנַּ֖יִךְ
בָּעֵ֣ת הַהִ֑יא וְהוֹשַׁעְתִּ֣י אֶת־הַצֹּלֵעָ֗ה וְהַנִּדָּחָה֙ אֲקַבֵּ֔ץ
וְשַׂמְתִּים֙ לִתְהִלָּ֣ה וּלְשֵׁ֔ם בְּכָל־הָאָ֖רֶץ בָּשְׁתָּֽם׃

‎<span id="020">20</span> ‏בָּעֵ֤ת הַהִיא֙ אָבִ֣יא אֶתְכֶ֔ם וּבָעֵ֖ת
קַבְּצִ֣י אֶתְכֶ֑ם כִּֽי־אֶתֵּ֨ן אֶתְכֶ֜ם לְשֵׁ֣ם וְלִתְהִלָּ֗ה בְּכֹל֙
עַמֵּ֣י הָאָ֔רֶץ בְּשׁוּבִ֧י אֶת־שְׁבוּתֵיכֶ֛ם לְעֵינֵיכֶ֖ם אָמַ֥ר
יְהוָֽה׃

1 hwōy mōrə’â wəniḡə’ālâ hā‘îr hayywōnâ:

2 lō’ šāmə‘â bəqwōl lō’ lāqəḥâ mûsār bayhwâ lō’ ḇāṭāḥâ ’el-’ĕlōheyhā lō’
qārēḇâ:

3 śāreyhā ḇəqirəbāh ’ărāywōṯ šō’ăḡîm šōfəṭeyhā zə’ēḇê ‘ereḇ lō’ ḡārəmû
labōqer:

4 nəḇî’eyhā pōḥăzîm ’anəšê bōḡəḏwōṯ kōhăneyhā ḥilləlû-qōḏeš ḥāməsû
twōrâ:

5 yəhwâ ṣadîq bəqirəbāh lō’ y<sup>a</sup>‘ăśeh ‘awəlâ babōqer babōqer
mišəpāṭwō yitēn lā’wōr lō’ ne‘ədār wəlō’-ywōḏē‘a ‘aûāl bōšeṯ:

6 hiḵəratî ḡwōyim nāšammû pinnwōṯām heḥĕraḇətî ḥûṣwōṯām mibəlî ‘wōḇēr
niṣədû ‘ārêhem mibəlî-’îš mē’ên ywōšēḇ:

7 ’āmarətî ’aḵə-tîrə’î ’wōṯî tiqəḥî mûsār wəlō’-yikārēṯ mə‘wōnāh kōl
’ăšer-pāqaḏətî ‘āleyhā ’āḵēn hišəkîmû hišəḥîṯû kōl ‘ălîlwōṯām:

8 lāḵēn ḥakû-lî nə’um-yəhwâ ləywōm qûmî lə‘aḏ kî mišəpāṭî le’ĕsōf gwōyim
ləqāḇəṣî maməlāḵwōṯ lišəpōḵə ‘ălêhem z<sup>a</sup>‘əmî kōl ḥărwōn ’apî
kî bə’ēš qinə’āṯî tē’āḵēl kāl-hā’āreṣ:

9 kî-’āz ’ehəpōḵə ’el-‘ammîm śāfâ ḇərûrâ liqərō’ ḵullām bəšēm yəhwâ
lə‘āḇəḏwō šəḵem ’eḥāḏ:

10 mē‘ēḇer lənahărê-ḵûš ‘ăṯāray baṯ-pûṣay ywōḇilûn minəḥāṯî:

11 bayywōm hahû’ lō’ ṯēḇwōšî mikōl ‘ălîlōṯayiḵə ’ăšer
pāš<sup>a</sup>‘atə bî kî-’āz\| ’āsîr miqqirəbēḵə ‘allîzê ga’ăwāṯēḵə
wəlō’-ṯwōsifî ləḡāḇəhâ ‘wōḏ bəhar qāḏəšî:

12 wəhišə’arətî ḇəqirəbēḵə ‘am ‘ānî wāḏāl wəḥāsû bəšēm yəhwâ:

13 šə’ērîṯ yiśərā’ēl lō’-y<sup>a</sup>‘ăśû ‘awəlâ wəlō’-yəḏabərû ḵāzāḇ
wəlō’-yimmāṣē’ bəfîhem ləšwōn tarəmîṯ kî-hēmmâ yirə‘û wərāḇəṣû wə’ên
m<sup>a</sup>ḥărîḏ: s

14 rānnî baṯ-ṣîywōn hārî‘û yiśərā’ēl śiməḥî wə‘āləzî bəḵāl-lēḇ baṯ
yərûšālāim:

15 hēsîr yəhwâ mišəpāṭayiḵə pinnâ ’ōyəḇēḵə meleḵə yiśərā’ēl\| yəhwâ
bəqirəbēḵə lō’-ṯîrə’î rā‘ ‘wōḏ:

16 bayywōm hahû’ yē’āmēr lîrûšālaim ’al-tîrā’î ṣîywōn ’al-yirəpû
yāḏāyiḵə:

17 yəhwâ ’ĕlōhayiḵə bəqirəbēḵ gibwōr ywōšî‘a yāśîś ‘ālayiḵə bəśiməḥâ
y<sup>a</sup>ḥărîš bə’ahăḇāṯwō yāḡîl ‘ālayiḵə bərinnâ:

18 nûḡê mimmwō‘ēḏ ’āsafətî mimmēḵə hāyû maśə’ēṯ ‘āleyhā ḥerəpâ:

19 hinənî ‘ōśeh ’eṯ-kāl-mə‘annayiḵə bā‘ēṯ hahî’ wəhwōš<sup>a</sup>‘ətî
’eṯ-haṣṣōlē‘â wəhannidāḥâ ’ăqabēṣ wəśamətîm liṯəhillâ ûləšēm
bəḵāl-hā’āreṣ bāšətām:

20 bā‘ēṯ hahî’ ’āḇî’ ’eṯəḵem ûḇā‘ēṯ qabəṣî ’eṯəḵem kî-’etēn ’eṯəḵem
ləšēm wəliṯəhillâ bəḵōl ‘ammê hā’āreṣ bəšûḇî ’eṯ-šəḇûṯêḵem lə‘ênêḵem
’āmar yəhwâ:

------------------------------------------------------------------------

[Next: Haggai (Haggai) Chapter 1](hag001.md)
