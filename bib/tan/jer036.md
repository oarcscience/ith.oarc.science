[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer036)  [KJV](../kjv/jer036)  [Sep](../sep/jer036.md) 
[Vul](../vul/jer036.md)   
  
[Jeremiah (Yermiyah) Index](jer.md)  
  [Previous](jer035)  [Next](jer037.md) 

------------------------------------------------------------------------

### Tanach (Hebrew): Jeremiah (Yermiyah) Chapter 36

‎<span id="001">1</span> ‏וַֽיְהִי֙ בַּשָּׁנָ֣ה הָרְבִיעִ֔ת
לִיהוֹיָקִ֥ים בֶּן־יֹאשִׁיָּ֖הוּ מֶ֣לֶךְ יְהוּדָ֑ה הָיָ֞ה הַדָּבָ֤ר
הַזֶּה֙ אֶֽל־יִרְמְיָ֔הוּ מֵאֵ֥ת יְהוָ֖ה לֵאמֹֽר׃

‎<span id="002">2</span> ‏קַח־לְךָ֮ מְגִלַּת־סֵפֶר֒ וְכָתַבְתָּ֣
אֵלֶ֗יהָ אֵ֣ת כָּל־הַדְּבָרִ֞ים אֲשֶׁר־דִּבַּ֧רְתִּי אֵלֶ֛יךָ
עַל־יִשְׂרָאֵ֥ל וְעַל־יְהוּדָ֖ה וְעַל־כָּל־הַגּוֹיִ֑ם מִיּ֞וֹם
דִּבַּ֤רְתִּי אֵלֶ֙יךָ֙ מִימֵ֣י יֹאשִׁיָּ֔הוּ וְעַ֖ד הַיּ֥וֹם הַזֶּֽה׃

‎<span id="003">3</span> ‏אוּלַ֤י יִשְׁמְעוּ֙ בֵּ֣ית יְהוּדָ֔ה אֵ֚ת
כָּל־הָ֣רָעָ֔ה אֲשֶׁ֛ר אָנֹכִ֥י חֹשֵׁ֖ב לַעֲשׂ֣וֹת לָהֶ֑ם לְמַ֣עַן
יָשׁ֗וּבוּ אִ֚ישׁ מִדַּרְכּ֣וֹ הָרָעָ֔ה וְסָלַחְתִּ֥י לַעֲוֹנָ֖ם
וּלְחַטָּאתָֽם׃ ס

‎<span id="004">4</span> ‏וַיִּקְרָ֣א יִרְמְיָ֔הוּ אֶת־בָּר֖וּךְ
בֶּן־נֵֽרִיָּ֑ה וַיִּכְתֹּ֨ב בָּר֜וּךְ מִפִּ֣י יִרְמְיָ֗הוּ אֵ֣ת
כָּל־דִּבְרֵ֧י יְהוָ֛ה אֲשֶׁר־דִּבֶּ֥ר אֵלָ֖יו עַל־מְגִלַּת־סֵֽפֶר׃

‎<span id="005">5</span> ‏וַיְצַוֶּ֣ה יִרְמְיָ֔הוּ אֶת־בָּר֖וּךְ לֵאמֹ֑ר
אֲנִ֣י עָצ֔וּר לֹ֣א אוּכַ֔ל לָב֖וֹא בֵּ֥ית יְהוָֽה׃

‎<span id="006">6</span> ‏וּבָאתָ֣ אַתָּ֡ה וְקָרָ֣אתָ בַמְּגִלָּ֣ה
אֲשֶׁר־כָּתַֽבְתָּ־מִפִּי֩ אֶת־דִּבְרֵ֨י יְהוָ֜ה בְּאָזְנֵ֥י הָעָ֛ם
בֵּ֥ית יְהוָ֖ה בְּי֣וֹם צ֑וֹם וְגַ֨ם בְּאָזְנֵ֧י כָל־יְהוּדָ֛ה
הַבָּאִ֥ים מֵעָרֵיהֶ֖ם תִּקְרָאֵֽם׃

‎<span id="007">7</span> ‏אוּלַ֞י תִּפֹּ֤ל תְּחִנָּתָם֙ לִפְנֵ֣י יְהוָ֔ה
וְיָשֻׁ֕בוּ אִ֖ישׁ מִדַּרְכּ֣וֹ הָרָעָ֑ה כִּֽי־גָד֤וֹל הָאַף֙
וְהַ֣חֵמָ֔ה אֲשֶׁר־דִּבֶּ֥ר יְהוָ֖ה אֶל־הָעָ֥ם הַזֶּֽה׃

‎<span id="008">8</span> ‏וַיַּ֗עַשׂ בָּרוּךְ֙ בֶּן־נֵ֣רִיָּ֔ה כְּכֹ֥ל
אֲשֶׁר־צִוָּ֖הוּ יִרְמְיָ֣הוּ הַנָּבִ֑יא לִקְרֹ֥א בַסֵּ֛פֶר דִּבְרֵ֥י
יְהוָ֖ה בֵּ֥ית יְהוָֹֽה׃ ס

‎<span id="009">9</span> ‏וַיְהִ֣י בַשָּׁנָ֣ה הַ֠חֲמִשִׁית לִיהוֹיָקִ֨ים
בֶּן־יֹאשִׁיָּ֤הוּ מֶֽלֶךְ־יְהוּדָה֙ בַּחֹ֣דֶשׁ הַתְּשִׁעִ֔י קָרְא֨וּ
צ֜וֹם לִפְנֵ֧י יְהוָ֛ה כָּל־הָעָ֖ם בִּירֽוּשָׁלִָ֑ם וְכָל־הָעָ֗ם
הַבָּאִ֛ים מֵעָרֵ֥י יְהוּדָ֖ה בִּירוּשָׁלִָֽם׃

‎<span id="010">10</span> ‏וַיִּקְרָ֨א בָר֥וּךְ בַּסֵּ֛פֶר אֶת־דִּבְרֵ֥י
יִרְמְיָ֖הוּ בֵּ֣ית יְהוָ֑ה בְּלִשְׁכַּ֡ת גְּמַרְיָהוּ֩ בֶן־שָׁפָ֨ן
הַסֹּפֵ֜ר בֶּחָצֵ֣ר הָעֶלְי֗וֹן פֶּ֣תַח שַׁ֤עַר בֵּית־יְהוָה֙ הֶֽחָדָ֔שׁ
בְּאָזְנֵ֖י כָּל־הָעָֽם׃

‎<span id="011">11</span> ‏וַ֠יִּשְׁמַ֗ע מִכָ֨יְהוּ בֶן־גְּמַרְיָ֧הוּ
בֶן־שָׁפָ֛ן אֶת־כָּל־דִּבְרֵ֥י יְהוָ֖ה מֵעַ֥ל הַסֵּֽפֶר׃

‎<span id="012">12</span> ‏וַיֵּ֤רֶד בֵּית־הַמֶּ֙לֶךְ֙ עַל־לִשְׁכַּ֣ת
הַסֹּפֵ֔ר וְהִ֨נֵּה־שָׁ֔ם כָּל־הַשָּׂרִ֖ים יֽוֹשְׁבִ֑ים אֱלִישָׁמָ֣ע
הַסֹּפֵ֡ר וּדְלָיָ֣הוּ בֶן־שְׁ֠מַעְיָהוּ וְאֶלְנָתָ֨ן בֶּן־עַכְבּ֜וֹר
וּגְמַרְיָ֧הוּ בֶן־שָׁפָ֛ן וְצִדְקִיָּ֥הוּ בֶן־חֲנַנְיָ֖הוּ
וְכָל־הַשָּׂרִֽים׃

‎<span id="013">13</span> ‏וַיַּגֵּ֤ד לָהֶם֙ מִכָ֔יְהוּ אֵ֥ת
כָּל־הַדְּבָרִ֖ים אֲשֶׁ֣ר שָׁמֵ֑עַ בִּקְרֹ֥א בָר֛וּךְ בַּסֵּ֖פֶר
בְּאָזְנֵ֥י הָעָֽם׃

‎<span id="014">14</span> ‏וַיִּשְׁלְח֨וּ כָל־הַשָּׂרִ֜ים אֶל־בָּר֗וּךְ
אֶת־יְהוּדִ֡י בֶּן־נְ֠תַנְיָהוּ בֶּן־שֶׁלֶמְיָ֣הוּ בֶן־כּוּשִׁי֮ לֵאמֹר֒
הַמְּגִלָּ֗ה אֲשֶׁ֨ר קָרָ֤אתָ בָּהּ֙ בְּאָזְנֵ֣י הָעָ֔ם קָחֶ֥נָּה
בְיָדְךָ֖ וָלֵ֑ךְ וַ֠יִּקַּח בָּר֨וּךְ בֶּן־נֵרִיָּ֤הוּ אֶת־הַמְּגִלָּה֙
בְּיָד֔וֹ וַיָּבֹ֖א אֲלֵיהֶֽם׃

‎<span id="015">15</span> ‏וַיֹּאמְר֣וּ אֵלָ֔יו שֵׁ֣ב נָ֔א וּקְרָאֶ֖נָּה
בְּאָזְנֵ֑ינוּ וַיִּקְרָ֥א בָר֖וּךְ בְּאָזְנֵיהֶֽם׃

‎<span id="016">16</span> ‏וַיְהִ֗י כְּשָׁמְעָם֙ אֶת־כָּל־הַדְּבָרִ֔ים
פָּחֲד֖וּ אִ֣ישׁ אֶל־רֵעֵ֑הוּ וַיֹּֽאמְרוּ֙ אֶל־בָּר֔וּךְ הַגֵּ֤יד
נַגִּיד֙ לַמֶּ֔לֶךְ אֵ֥ת כָּל־הַדְּבָרִ֖ים הָאֵֽלֶּה׃

‎<span id="017">17</span> ‏וְאֶ֨ת־בָּר֔וּךְ שָׁאֲל֖וּ לֵאמֹ֑ר
הַגֶּד־נָ֣א לָ֔נוּ אֵ֗יךְ כָּתַ֛בְתָּ אֶת־כָּל־הַדְּבָרִ֥ים הָאֵ֖לֶּה
מִפִּֽיו׃

‎<span id="018">18</span> ‏וַיֹּ֤אמֶר לָהֶם֙ בָּר֔וּךְ מִפִּיו֙ יִקְרָ֣א
אֵלַ֔י אֵ֥ת כָּל־הַדְּבָרִ֖ים הָאֵ֑לֶּה וַאֲנִ֛י כֹּתֵ֥ב עַל־הַסֵּ֖פֶר
בַּדְּיֽוֹ׃ פ

‎<span id="019">19</span> ‏וַיֹּאמְר֤וּ הַשָּׂרִים֙ אֶל־בָּר֔וּךְ לֵ֥ךְ
הִסָּתֵ֖ר אַתָּ֣ה וְיִרְמְיָ֑הוּ וְאִ֥ישׁ אַל־יֵדַ֖ע אֵיפֹ֥ה אַתֶּֽם׃

‎<span id="020">20</span> ‏וַיָּבֹ֤אוּ אֶל־הַמֶּ֙לֶךְ֙ חָצֵ֔רָה
וְאֶת־הַמְּגִלָּ֣ה הִפְקִ֔דוּ בְּלִשְׁכַּ֖ת אֱלִישָׁמָ֣ע הַסֹּפֵ֑ר
וַיַּגִּ֙ידוּ֙ בְּאָזְנֵ֣י הַמֶּ֔לֶךְ אֵ֖ת כָּל־הַדְּבָרִֽים׃

‎<span id="021">21</span> ‏וַיִּשְׁלַ֨ח הַמֶּ֜לֶךְ אֶת־יְהוּדִ֗י
לָקַ֙חַת֙ אֶת־הַמְּגִלָּ֔ה וַיִּ֨קָּחֶ֔הָ מִלִּשְׁכַּ֖ת אֱלִישָׁמָ֣ע
הַסֹּפֵ֑ר וַיִּקְרָאֶ֤הָ יְהוּדִי֙ בְּאָזְנֵ֣י הַמֶּ֔לֶךְ וּבְאָזְנֵי֙
כָּל־הַשָּׂרִ֔ים הָעֹמְדִ֖ים מֵעַ֥ל הַמֶּֽלֶךְ׃

‎<span id="022">22</span> ‏וְהַמֶּ֗לֶךְ יוֹשֵׁב֙ בֵּ֣ית הַחֹ֔רֶף
בַּחֹ֖דֶשׁ הַתְּשִׁיעִ֑י וְאֶת־הָאָ֖ח לְפָנָ֥יו מְבֹעָֽרֶת׃

‎<span id="023">23</span> ‏וַיְהִ֣י׀ כִּקְר֣וֹא יְהוּדִ֗י שָׁלֹ֣שׁ
דְּלָתוֹת֮ וְאַרְבָּעָה֒ יִֽקְרָעֶ֙הָ֙ בְּתַ֣עַר הַסֹּפֵ֔ר וְהַשְׁלֵ֕ךְ
אֶל־הָאֵ֖שׁ אֲשֶׁ֣ר אֶל־הָאָ֑ח עַד־תֹּם֙ כָּל־הַמְּגִלָּ֔ה עַל־הָאֵ֖שׁ
אֲשֶׁ֥ר עַל־הָאָֽח׃

‎<span id="024">24</span> ‏וְלֹ֣א פָחֲד֔וּ וְלֹ֥א קָרְע֖וּ
אֶת־בִּגְדֵיהֶ֑ם הַמֶּ֙לֶךְ֙ וְכָל־עֲבָדָ֔יו הַשֹּׁ֣מְעִ֔ים אֵ֥ת
כָּל־הַדְּבָרִ֖ים הָאֵֽלֶּה׃

‎<span id="025">25</span> ‏וְגַם֩ אֶלְנָתָ֨ן וּדְלָיָ֤הוּ
וּגְמַרְיָ֙הוּ֙ הִפְגִּ֣עוּ בַמֶּ֔לֶךְ לְבִלְתִּ֥י שְׂרֹ֖ף
אֶת־הַמְּגִלָּ֑ה וְלֹ֥א שָׁמַ֖ע אֲלֵיהֶֽם׃

‎<span id="026">26</span> ‏וַיְצַוֶּ֣ה הַ֠מֶּלֶךְ אֶת־יְרַחְמְאֵ֨ל
בֶּן־הַמֶּ֜לֶךְ וְאֶת־שְׂרָיָ֣הוּ בֶן־עַזְרִיאֵ֗ל וְאֶת־שֶֽׁלֶמְיָ֙הוּ֙
בֶּֽן־עַבְדְּאֵ֔ל לָקַ֙חַת֙ אֶת־בָּר֣וּךְ הַסֹּפֵ֔ר וְאֵ֖ת יִרְמְיָ֣הוּ
הַנָּבִ֑יא וַיַּסְתִּרֵ֖ם יְהוָֽה׃ ס

‎<span id="027">27</span> ‏וַיְהִ֥י דְבַר־יְהוָ֖ה אֶֽל־יִרְמְיָ֑הוּ
אַחֲרֵ֣י׀ שְׂרֹ֣ף הַמֶּ֗לֶךְ אֶת־הַמְּגִלָּה֙ וְאֶת־הַדְּבָרִ֔ים אֲשֶׁ֨ר
כָּתַ֥ב בָּר֛וּךְ מִפִּ֥י יִרְמְיָ֖הוּ לֵאמֹֽר׃

‎<span id="028">28</span> ‏שׁ֥וּב קַח־לְךָ֖ מְגִלָּ֣ה אַחֶ֑רֶת וּכְתֹ֣ב
עָלֶ֗יהָ אֵ֤ת כָּל־הַדְּבָרִים֙ הָרִ֣אשֹׁנִ֔ים אֲשֶׁ֣ר הָי֗וּ
עַל־הַמְּגִלָּה֙ הָרִ֣אשֹׁנָ֔ה אֲשֶׁ֥ר שָׂרַ֖ף יְהוֹיָקִ֥ים
מֶֽלֶךְ־יְהוּדָֽה׃

‎<span id="029">29</span> ‏וְעַל־יְהוֹיָקִ֤ים מֶֽלֶךְ־יְהוּדָה֙ תֹּאמַ֔ר
כֹּ֖ה אָמַ֣ר יְהוָ֑ה אַ֠תָּה שָׂרַ֜פְתָּ אֶת־הַמְּגִלָּ֤ה הַזֹּאת֙
לֵאמֹ֔ר מַדּוּעַ֩ כָּתַ֨בְתָּ עָלֶ֜יהָ לֵאמֹ֗ר בֹּֽא־יָב֤וֹא
מֶֽלֶךְ־בָּבֶל֙ וְהִשְׁחִית֙ אֶת־הָאָ֣רֶץ הַזֹּ֔את וְהִשְׁבִּ֥ית
מִמֶּ֖נָּה אָדָ֥ם וּבְהֵמָֽה׃ ס

‎<span id="030">30</span> ‏לָכֵ֞ן כֹּֽה־אָמַ֣ר יְהוָ֗ה עַל־יְהֽוֹיָקִים֙
מֶ֣לֶךְ יְהוּדָ֔ה לֹא־יִֽהְיֶה־לּ֥וֹ יוֹשֵׁ֖ב עַל־כִּסֵּ֣א דָוִ֑ד
וְנִבְלָתוֹ֙ תִּֽהְיֶ֣ה מֻשְׁלֶ֔כֶת לַחֹ֥רֶב בַּיּ֖וֹם וְלַקֶּ֥רַח
בַּלָּֽיְלָה׃

‎<span id="031">31</span> ‏וּפָקַדְתִּ֨י עָלָ֧יו וְעַל־זַרְע֛וֹ
וְעַל־עֲבָדָ֖יו אֶת־עֲוֹנָ֑ם וְהֵבֵאתִ֣י עֲ֠לֵיהֶם וְעַל־יֹשְׁבֵ֨י
יְרוּשָׁלִַ֜ם וְאֶל־אִ֣ישׁ יְהוּדָ֗ה אֵ֧ת כָּל־הָרָעָ֛ה
אֲשֶׁר־דִּבַּ֥רְתִּי אֲלֵיהֶ֖ם וְלֹ֥א שָׁמֵֽעוּ׃ ס

‎<span id="032">32</span> ‏וְיִרְמְיָ֜הוּ לָקַ֣ח׀ מְגִלָּ֣ה אַחֶ֗רֶת
וַֽיִּתְּנָהּ֮ אֶל־בָּר֣וּךְ בֶּן־נֵרִיָּהוּ֮ הַסֹּפֵר֒ וַיִּכְתֹּ֤ב
עָלֶ֙יהָ֙ מִפִּ֣י יִרְמְיָ֔הוּ אֵ֚ת כָּל־דִּבְרֵ֣י הַסֵּ֔פֶר אֲשֶׁ֥ר
שָׂרַ֛ף יְהוֹיָקִ֥ים מֶֽלֶךְ־יְהוּדָ֖ה בָּאֵ֑שׁ וְע֨וֹד נוֹסַ֧ף
עֲלֵיהֶ֛ם דְּבָרִ֥ים רַבִּ֖ים כָּהֵֽמָּה׃ ס

1 wayəhî baššānâ hārəḇî‘iṯ lîhwōyāqîm ben-yō’šîyâû meleḵə yəhûḏâ hāyâ
hadāḇār hazzeh ’el-yirəməyâû mē’ēṯ yəhwâ lē’mōr:

2 q<sup>a</sup>ḥ-ləḵā məḡillaṯ-sēfer wəḵāṯaḇətā ’ēleyhā ’ēṯ
kāl-hadəḇārîm ’ăšer-dibarətî ’ēleyḵā ‘al-yiśərā’ēl wə‘al-yəhûḏâ
wə‘al-kāl-hagwōyim mîywōm dibarətî ’ēleyḵā mîmê yō’šîyâû wə‘aḏ hayywōm
hazzeh:

3 ’ûlay yišəmə‘û bêṯ yəhûḏâ ’ēṯ kāl-hārā‘â ’ăšer ’ānōḵî ḥōšēḇ
l<sup>a</sup>‘ăśwōṯ lâem ləm<sup>a</sup>‘an yāšûḇû ’îš midarəkwō hārā‘â
wəsāl<sup>a</sup>ḥətî l<sup>a</sup>‘ăwōnām ûləḥaṭṭā’ṯām: s

4 wayyiqərā’ yirəməyâû ’eṯ-bārûḵə ben-nērîyâ wayyiḵətōḇ bārûḵə mipî
yirəməyâû ’ēṯ kāl-diḇərê yəhwâ ’ăšer-diber ’ēlāyw ‘al-məḡillaṯ-sēfer:

5 wayəṣaûeh yirəməyâû ’eṯ-bārûḵə lē’mōr ’ănî ‘āṣûr lō’ ’ûḵal lāḇwō’ bêṯ
yəhwâ:

6 ûḇā’ṯā ’atâ wəqārā’ṯā ḇamməḡillâ ’ăšer-kāṯaḇətā-mipî ’eṯ-diḇərê yəhwâ
bə’āzənê hā‘ām bêṯ yəhwâ bəywōm ṣwōm wəḡam bə’āzənê ḵāl-yəhûḏâ habā’îm
mē‘ārêhem tiqərā’ēm:

7 ’ûlay tipōl təḥinnāṯām lifənê yəhwâ wəyāšuḇû ’îš midarəkwō hārā‘â
kî-ḡāḏwōl hā’af wəh<sup>a</sup>ḥēmâ ’ăšer-diber yəhwâ ’el-hā‘ām hazzeh:

8 wayy<sup>a</sup>‘aś bārûḵə ben-nērîyâ kəḵōl ’ăšer-ṣiûâû yirəməyâû
hannāḇî’ liqərō’ ḇassēfer diḇərê yəhwâ bêṯ yəhwōâ: s

9 wayəhî ḇaššānâ h<sup>a</sup>ḥămišîṯ lîhwōyāqîm ben-yō’šîyâû
meleḵə-yəhûḏâ b<sup>a</sup>ḥōḏeš hatəši‘î qārə’û ṣwōm lifənê yəhwâ
kāl-hā‘ām bîrûšālāim wəḵāl-hā‘ām habā’îm mē‘ārê yəhûḏâ bîrûšālāim:

10 wayyiqərā’ ḇārûḵə bassēfer ’eṯ-diḇərê yirəməyâû bêṯ yəhwâ bəlišəkaṯ
gəmarəyâû ḇen-šāfān hassōfēr beḥāṣēr hā‘eləywōn peṯ<sup>a</sup>ḥ
š<sup>a</sup>‘ar bêṯ-yəhwâ heḥāḏāš bə’āzənê kāl-hā‘ām:

11 wayyišəm<sup>a</sup>‘ miḵāyəhû ḇen-gəmarəyâû ḇen-šāfān ’eṯ-kāl-diḇərê
yəhwâ mē‘al hassēfer:

12 wayyēreḏ bêṯ-hammeleḵə ‘al-lišəkaṯ hassōfēr wəhinnēh-šām kāl-haśśārîm
ywōšəḇîm ’ĕlîšāmā‘ hassōfēr ûḏəlāyâû ḇen-šəm<sup>a</sup>‘əyâû
wə’elənāṯān ben-‘aḵəbwōr ûḡəmarəyâû ḇen-šāfān wəṣiḏəqîyâû ḇen-ḥănanəyâû
wəḵāl-haśśārîm:

13 wayyagēḏ lâem miḵāyəhû ’ēṯ kāl-hadəḇārîm ’ăšer šāmē‘a biqərō’ ḇārûḵə
bassēfer bə’āzənê hā‘ām:

14 wayyišələḥû ḵāl-haśśārîm ’el-bārûḵə ’eṯ-yəhûḏî ben-nəṯanəyâû
ben-šeleməyâû ḇen-kûšî lē’mōr hamməḡillâ ’ăšer qārā’ṯā bāh bə’āzənê
hā‘ām qāḥennâ ḇəyāḏəḵā wālēḵə wayyiqq<sup>a</sup>ḥ bārûḵə ben-nērîyâû
’eṯ-hamməḡillâ bəyāḏwō wayyāḇō’ ’ălêhem:

15 wayyō’mərû ’ēlāyw šēḇ nā’ ûqərā’ennâ bə’āzənênû wayyiqərā’ ḇārûḵə
bə’āzənêhem:

16 wayəhî kəšāmə‘ām ’eṯ-kāl-hadəḇārîm pāḥăḏû ’îš ’el-rē‘ēhû wayyō’mərû
’el-bārûḵə hagêḏ nagîḏ lammeleḵə ’ēṯ kāl-hadəḇārîm hā’ēlleh:

17 wə’eṯ-bārûḵə šā’ălû lē’mōr hageḏ-nā’ lānû ’êḵə kāṯaḇətā
’eṯ-kāl-hadəḇārîm hā’ēlleh mipîw:

18 wayyō’mer lâem bārûḵə mipîw yiqərā’ ’ēlay ’ēṯ kāl-hadəḇārîm hā’ēlleh
wa’ănî kōṯēḇ ‘al-hassēfer badəywō: f

19 wayyō’mərû haśśārîm ’el-bārûḵə lēḵə hissāṯēr ’atâ wəyirəməyâû wə’îš
’al-yēḏ<sup>a</sup>‘ ’êfōh ’atem:

20 wayyāḇō’û ’el-hammeleḵə ḥāṣērâ wə’eṯ-hamməḡillâ hifəqiḏû bəlišəkaṯ
’ĕlîšāmā‘ hassōfēr wayyagîḏû bə’āzənê hammeleḵə ’ēṯ kāl-hadəḇārîm:

21 wayyišəl<sup>a</sup>ḥ hammeleḵə ’eṯ-yəhûḏî lāq<sup>a</sup>ḥaṯ
’eṯ-hamməḡillâ wayyiqqāḥehā millišəkaṯ ’ĕlîšāmā‘ hassōfēr wayyiqərā’ehā
yəhûḏî bə’āzənê hammeleḵə ûḇə’āzənê kāl-haśśārîm hā‘ōməḏîm mē‘al
hammeleḵə:

22 wəhammeleḵə ywōšēḇ bêṯ h<sup>a</sup>ḥōref b<sup>a</sup>ḥōḏeš hatəšî‘î
wə’eṯ-hā’āḥ ləfānāyw məḇō‘āreṯ:

23 wayəhî\| kiqərwō’ yəhûḏî šālōš dəlāṯwōṯ wə’arəbā‘â yiqərā‘ehā
bəṯ<sup>a</sup>‘ar hassōfēr wəhašəlēḵə ’el-hā’ēš ’ăšer ’el-hā’āḥ ‘aḏ-tōm
kāl-hamməḡillâ ‘al-hā’ēš ’ăšer ‘al-hā’āḥ:

24 wəlō’ fāḥăḏû wəlō’ qārə‘û ’eṯ-biḡəḏêhem hammeleḵə wəḵāl-‘ăḇāḏāyw
haššōmə‘îm ’ēṯ kāl-hadəḇārîm hā’ēlleh:

25 wəḡam ’elənāṯān ûḏəlāyâû ûḡəmarəyâû hifəgi‘û ḇammeleḵə ləḇilətî śərōf
’eṯ-hamməḡillâ wəlō’ šām<sup>a</sup>‘ ’ălêhem:

26 wayəṣaûeh hammeleḵə ’eṯ-yər<sup>a</sup>ḥəmə’ēl ben-hammeleḵə
wə’eṯ-śərāyâû ḇen-‘azərî’ēl wə’eṯ-šeleməyâû ben-‘aḇədə’ēl
lāq<sup>a</sup>ḥaṯ ’eṯ-bārûḵə hassōfēr wə’ēṯ yirəməyâû hannāḇî’
wayyasətirēm yəhwâ: s

27 wayəhî ḏəḇar-yəhwâ ’el-yirəməyâû ’<sup>a</sup>ḥărê\| śərōf hammeleḵə
’eṯ-hamməḡillâ wə’eṯ-hadəḇārîm ’ăšer kāṯaḇ bārûḵə mipî yirəməyâû lē’mōr:

28 šûḇ q<sup>a</sup>ḥ-ləḵā məḡillâ ’<sup>a</sup>ḥereṯ ûḵəṯōḇ ‘āleyhā ’ēṯ
kāl-hadəḇārîm hāri’šōnîm ’ăšer hāyû ‘al-hamməḡillâ hāri’šōnâ ’ăšer śāraf
yəhwōyāqîm meleḵə-yəhûḏâ:

29 wə‘al-yəhwōyāqîm meleḵə-yəhûḏâ tō’mar kōh ’āmar yəhwâ ’atâ śārafətā
’eṯ-hamməḡillâ hazzō’ṯ lē’mōr madû‘a kāṯaḇətā ‘āleyhā lē’mōr bō’-yāḇwō’
meleḵə-bāḇel wəhišəḥîṯ ’eṯ-hā’āreṣ hazzō’ṯ wəhišəbîṯ mimmennâ ’āḏām
ûḇəhēmâ: s

30 lāḵēn kōh-’āmar yəhwâ ‘al-yəhwōyāqîm meleḵə yəhûḏâ lō’-yihəyeh-llwō
ywōšēḇ ‘al-kissē’ ḏāwiḏ wəniḇəlāṯwō tihəyeh mušəleḵeṯ l<sup>a</sup>ḥōreḇ
bayywōm wəlaqqer<sup>a</sup>ḥ ballāyəlâ:

31 ûfāqaḏətî ‘ālāyw wə‘al-zarə‘wō wə‘al-‘ăḇāḏāyw ’eṯ-‘ăwōnām wəhēḇē’ṯî
‘ălêhem wə‘al-yōšəḇê yərûšālaim wə’el-’îš yəhûḏâ ’ēṯ kāl-hārā‘â
’ăšer-dibarətî ’ălêhem wəlō’ šāmē‘û: s

32 wəyirəməyâû lāq<sup>a</sup>ḥ\| məḡillâ ’<sup>a</sup>ḥereṯ wayyitənāh
’el-bārûḵə ben-nērîyâû hassōfēr wayyiḵətōḇ ‘āleyhā mipî yirəməyâû ’ēṯ
kāl-diḇərê hassēfer ’ăšer śāraf yəhwōyāqîm meleḵə-yəhûḏâ bā’ēš wə‘wōḏ
nwōsaf ‘ălêhem dəḇārîm rabîm kâēmmâ: s

------------------------------------------------------------------------

[Next: Jeremiah (Yermiyah) Chapter 37](jer037.md)
