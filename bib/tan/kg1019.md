[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1019)  [KJV](../kjv/kg1019)  [Sep](../sep/kg1019.md) 
[Vul](../vul/kg1019.md)   
  
[1 Kings (1 Melakhim) Index](kg1.md)  
  [Previous](kg1018)  [Next](kg1020.md) 

------------------------------------------------------------------------

### Tanach (Hebrew): 1 Kings (1 Melakhim) Chapter 19

‎<span id="001">1</span> ‏וַיַּגֵּ֤ד אַחְאָב֙ לְאִיזֶ֔בֶל אֵ֛ת
כָּל־אֲשֶׁ֥ר עָשָׂ֖ה אֵלִיָּ֑הוּ וְאֵ֨ת כָּל־אֲשֶׁ֥ר הָרַ֛ג
אֶת־כָּל־הַנְּבִיאִ֖ים בֶּחָֽרֶב׃

‎<span id="002">2</span> ‏וַתִּשְׁלַ֤ח אִיזֶ֙בֶל֙ מַלְאָ֔ךְ
אֶל־אֵלִיָּ֖הוּ לֵאמֹ֑ר כֹּֽה־יַעֲשׂ֤וּן אֱלֹהִים֙ וְכֹ֣ה יוֹסִפ֔וּן
כִּֽי־כָעֵ֤ת מָחָר֙ אָשִׂ֣ים אֶֽת־נַפְשְׁךָ֔ כְּנֶ֖פֶשׁ אַחַ֥ד מֵהֶֽם׃

‎<span id="003">3</span> ‏וַיַּ֗רְא וַיָּ֙קָם֙ וַיֵּ֣לֶךְ אֶל־נַפְשׁ֔וֹ
וַיָּבֹ֕א בְּאֵ֥ר שֶׁ֖בַע אֲשֶׁ֣ר לִֽיהוּדָ֑ה וַיַּנַּ֥ח אֶֽת־נַעֲר֖וֹ
שָֽׁם׃

‎<span id="004">4</span> ‏וְהֽוּא־הָלַ֤ךְ בַּמִּדְבָּר֙ דֶּ֣רֶךְ י֔וֹם
וַיָּבֹ֕א וַיֵּ֕שֶׁב תַּ֖חַת רֹ֣תֶם אחת אֶחָ֑ד וַיִּשְׁאַ֤ל
אֶת־נַפְשׁוֹ֙ לָמ֔וּת וַיֹּ֣אמֶר׀ רַ֗ב עַתָּ֤ה יְהוָה֙ קַ֣ח נַפְשִׁ֔י
כִּֽי־לֹא־ט֥וֹב אָנֹכִ֖י מֵאֲבֹתָֽי׃

‎<span id="005">5</span> ‏וַיִּשְׁכַּב֙ וַיִּישַׁ֔ן תַּ֖חַת רֹ֣תֶם
אֶחָ֑ד וְהִנֵּֽה־זֶ֤ה מַלְאָךְ֙ נֹגֵ֣עַ בּ֔וֹ וַיֹּ֥אמֶר ל֖וֹ ק֥וּם
אֱכֽוֹל׃

‎<span id="006">6</span> ‏וַיַּבֵּ֕ט וְהִנֵּ֧ה מְרַאֲשֹׁתָ֛יו עֻגַ֥ת
רְצָפִ֖ים וְצַפַּ֣חַת מָ֑יִם וַיֹּ֣אכַל וַיֵּ֔שְׁתְּ וַיָּ֖שָׁב
וַיִּשְׁכָּֽב׃

‎<span id="007">7</span> ‏וַיָּשָׁב֩ מַלְאַ֨ךְ יְהוָ֤ה׀ שֵׁנִית֙
וַיִּגַּע־בּ֔וֹ וַיֹּ֖אמֶר ק֣וּם אֱכֹ֑ל כִּ֛י רַ֥ב מִמְּךָ֖ הַדָּֽרֶךְ׃

‎<span id="008">8</span> ‏וַיָּ֖קָם וַיֹּ֣אכַל וַיִּשְׁתֶּ֑ה וַיֵּ֜לֶךְ
בְּכֹ֣חַ׀ הָאֲכִילָ֣ה הַהִ֗יא אַרְבָּעִ֥ים יוֹם֙ וְאַרְבָּעִ֣ים לַ֔יְלָה
עַ֛ד הַ֥ר הָאֱלֹהִ֖ים חֹרֵֽב׃

‎<span id="009">9</span> ‏וַיָּבֹא־שָׁ֥ם אֶל־הַמְּעָרָ֖ה וַיָּ֣לֶן שָׁ֑ם
וְהִנֵּ֤ה דְבַר־יְהוָה֙ אֵלָ֔יו וַיֹּ֣אמֶר ל֔וֹ מַה־לְּךָ֥ פֹ֖ה
אֵלִיָּֽהוּ׃

‎<span id="010">10</span> ‏וַיֹּאמֶר֩ קַנֹּ֨א קִנֵּ֜אתִי לַיהוָ֣ה׀
אֱלֹהֵ֣י צְבָא֗וֹת כִּֽי־עָזְב֤וּ בְרִֽיתְךָ֙ בְּנֵ֣י יִשְׂרָאֵ֔ל
אֶת־מִזְבְּחֹתֶ֣יךָ הָרָ֔סוּ וְאֶת־נְבִיאֶ֖יךָ הָרְג֣וּ בֶחָ֑רֶב
וָֽאִוָּתֵ֤ר אֲנִי֙ לְבַדִּ֔י וַיְבַקְשׁ֥וּ אֶת־נַפְשִׁ֖י לְקַחְתָּֽהּ׃

‎<span id="011">11</span> ‏וַיֹּ֗אמֶר צֵ֣א וְעָמַדְתָּ֣ בָהָר֮ לִפְנֵ֣י
יְהוָה֒ וְהִנֵּ֧ה יְהוָ֣ה עֹבֵ֗ר וְר֣וּחַ גְּדוֹלָ֡ה וְחָזָ֞ק מְפָרֵק֩
הָרִ֨ים וּמְשַׁבֵּ֤ר סְלָעִים֙ לִפְנֵ֣י יְהוָ֔ה לֹ֥א בָר֖וּחַ יְהוָ֑ה
וְאַחַ֤ר הָר֨וּחַ<sup>1</sup> רַ֔עַשׁ לֹ֥א בָרַ֖עַשׁ יְהוָֽה׃

‎<span id="012">12</span> ‏וְאַחַ֤ר הָרַ֙עַשׁ֙ אֵ֔שׁ לֹ֥א בָאֵ֖שׁ
יְהוָ֑ה וְאַחַ֣ר הָאֵ֔שׁ ק֖וֹל דְּמָמָ֥ה דַקָּֽה׃

‎<span id="013">13</span> ‏וַיְהִ֣י׀ כִּשְׁמֹ֣עַ אֵלִיָּ֗הוּ וַיָּ֤לֶט
פָּנָיו֙ בְּאַדַּרְתּ֔וֹ וַיֵּצֵ֕א וַֽיַּעֲמֹ֖ד פֶּ֣תַח הַמְּעָרָ֑ה
וְהִנֵּ֤ה אֵלָיו֙ ק֔וֹל וַיֹּ֕אמֶר מַה־לְּךָ֥ פֹ֖ה אֵלִיָּֽהוּ׃

‎<span id="014">14</span> ‏וַיֹּאמֶר֩ קַנֹּ֨א קִנֵּ֜אתִי לַיהוָ֣ה׀
אֱלֹהֵ֣י צְבָא֗וֹת כִּֽי־עָזְב֤וּ בְרִֽיתְךָ֙ בְּנֵ֣י יִשְׂרָאֵ֔ל
אֶת־מִזְבְּחֹתֶ֣יךָ הָרָ֔סוּ וְאֶת־נְבִיאֶ֖יךָ הָרְג֣וּ בֶחָ֑רֶב
וָאִוָּתֵ֤ר אֲנִי֙ לְבַדִּ֔י וַיְבַקְשׁ֥וּ אֶת־נַפְשִׁ֖י לְקַחְתָּֽהּ׃ ס

‎<span id="015">15</span> ‏וַיֹּ֤אמֶר יְהוָה֙ אֵלָ֔יו לֵ֛ךְ שׁ֥וּב
לְדַרְכְּךָ֖ מִדְבַּ֣רָה דַמָּ֑שֶׂק<sup>1</sup> וּבָ֗אתָ וּמָשַׁחְתָּ֧
אֶת־חֲזָאֵ֛ל לְמֶ֖לֶךְ עַל־אֲרָֽם׃

‎<span id="016">16</span> ‏וְאֵת֙ יֵה֣וּא בֶן־נִמְשִׁ֔י תִּמְשַׁ֥ח
לְמֶ֖לֶךְ עַל־יִשְׂרָאֵ֑ל וְאֶת־אֱלִישָׁ֤ע בֶּן־שָׁפָט֙ מֵאָבֵ֣ל
מְחוֹלָ֔ה תִּמְשַׁ֥ח לְנָבִ֖יא תַּחְתֶּֽיךָ׃

‎<span id="017">17</span> ‏וְהָיָ֗ה הַנִּמְלָ֛ט מֵחֶ֥רֶב חֲזָאֵ֖ל
יָמִ֣ית יֵה֑וּא וְהַנִּמְלָ֛ט מֵחֶ֥רֶב יֵה֖וּא יָמִ֥ית אֱלִישָֽׁע׃

‎<span id="018">18</span> ‏וְהִשְׁאַרְתִּ֥י בְיִשְׂרָאֵ֖ל שִׁבְעַ֣ת
אֲלָפִ֑ים כָּל־הַבִּרְכַּ֗יִם אֲשֶׁ֤ר לֹֽא־כָֽרְעוּ֙ לַבַּ֔עַל
וְכָ֨ל־הַפֶּ֔ה אֲשֶׁ֥ר לֹֽא־נָשַׁ֖ק לֽוֹ׃

‎<span id="019">19</span> ‏וַיֵּ֣לֶךְ מִ֠שָּׁם וַיִּמְצָ֞א
אֶת־אֱלִישָׁ֤ע בֶּן־שָׁפָט֙ וְה֣וּא חֹרֵ֔שׁ שְׁנֵים־עָשָׂ֤ר צְמָדִים֙
לְפָנָ֔יו וְה֖וּא בִּשְׁנֵ֣ים הֶעָשָׂ֑ר וַיַּעֲבֹ֤ר אֵלִיָּ֙הוּ֙ אֵלָ֔יו
וַיַּשְׁלֵ֥ךְ אַדַּרְתּ֖וֹ אֵלָֽיו׃

‎<span id="020">20</span> ‏וַיַּעֲזֹ֣ב אֶת־הַבָּקָ֗ר וַיָּ֙רָץ֙ אַחֲרֵ֣י
אֵֽלִיָּ֔הוּ וַיֹּ֗אמֶר אֶשְּׁקָה־נָּא֙ לְאָבִ֣י וּלְאִמִּ֔י וְאֵלְכָ֖ה
אַחֲרֶ֑יךָ וַיֹּ֤אמֶר לוֹ֙ לֵ֣ךְ שׁ֔וּב כִּ֥י מֶה־עָשִׂ֖יתִי לָֽךְ׃

‎<span id="021">21</span> ‏וַיָּ֨שָׁב מֵאַחֲרָ֜יו וַיִּקַּ֣ח אֶת־צֶ֧מֶד
הַבָּקָ֣ר וַיִּזְבָּחֵ֗הוּ וּבִכְלִ֤י הַבָּקָר֙ בִּשְּׁלָ֣ם הַבָּשָׂ֔ר
וַיִּתֵּ֥ן לָעָ֖ם וַיֹּאכֵ֑לוּ וַיָּ֗קָם וַיֵּ֛לֶךְ אַחֲרֵ֥י אֵלִיָּ֖הוּ
וַיְשָׁרְתֵֽהוּ׃ פ

1 wayyagēḏ ’<sup>a</sup>ḥə’āḇ lə’îzeḇel ’ēṯ kāl-’ăšer ‘āśâ ’ēlîyâû wə’ēṯ
kāl-’ăšer hāraḡ ’eṯ-kāl-hannəḇî’îm beḥāreḇ:

2 watišəl<sup>a</sup>ḥ ’îzeḇel malə’āḵə ’el-’ēlîyâû lē’mōr
kōh-y<sup>a</sup>‘ăśûn ’ĕlōhîm wəḵōh ywōsifûn kî-ḵā‘ēṯ māḥār ’āśîm
’eṯ-nafəšəḵā kənefeš ’<sup>a</sup>ḥaḏ mēhem:

3 wayyarə’ wayyāqām wayyēleḵə ’el-nafəšwō wayyāḇō’ bə’ēr
šeḇ<sup>a</sup>‘ ’ăšer lîhûḏâ wayyann<sup>a</sup>ḥ
’eṯ-n<sup>a</sup>‘ărwō šām:

4 wəhû’-hālaḵə bammiḏəbār dereḵə ywōm wayyāḇō’ wayyēšeḇ t<sup>a</sup>ḥaṯ
rōṯem ’eḥāṯ ’eḥāḏ wayyišə’al ’eṯ-nafəšwō lāmûṯ wayyō’mer\| raḇ ‘atâ
yəhwâ q<sup>a</sup>ḥ nafəšî kî-lō’-ṭwōḇ ’ānōḵî mē’ăḇōṯāy:

5 wayyišəkaḇ wayyîšan t<sup>a</sup>ḥaṯ rōṯem ’eḥāḏ wəhinnēh-zeh malə’āḵə
nōḡē‘a bwō wayyō’mer lwō qûm ’ĕḵwōl:

6 wayyabēṭ wəhinnēh məra’ăšōṯāyw ‘uḡaṯ rəṣāfîm wəṣap<sup>a</sup>ḥaṯ
māyim wayyō’ḵal wayyēšətə wayyāšāḇ wayyišəkāḇ:

7 wayyāšāḇ malə’aḵə yəhwâ\| šēnîṯ wayyig<sup>a</sup>‘-bwō wayyō’mer qûm
’ĕḵōl kî raḇ mimməḵā hadāreḵə:

8 wayyāqām wayyō’ḵal wayyišəteh wayyēleḵə bəḵōḥa\| hā’ăḵîlâ hahî’
’arəbā‘îm ywōm wə’arəbā‘îm layəlâ ‘aḏ har hā’ĕlōhîm ḥōrēḇ:

9 wayyāḇō’-šām ’el-hammə‘ārâ wayyālen šām wəhinnēh ḏəḇar-yəhwâ ’ēlāyw
wayyō’mer lwō mah-lləḵā fōh ’ēlîyâû:

10 wayyō’mer qannō’ qinnē’ṯî layhwâ\| ’ĕlōhê ṣəḇā’wōṯ kî-‘āzəḇû ḇərîṯəḵā
bənê yiśərā’ēl ’eṯ-mizəbəḥōṯeyḵā hārāsû wə’eṯ-nəḇî’eyḵā hārəḡû ḇeḥāreḇ
wā’iûāṯēr ’ănî ləḇadî wayəḇaqəšû ’eṯ-nafəšî ləq<sup>a</sup>ḥətāh:

11 wayyō’mer ṣē’ wə‘āmaḏətā ḇâār lifənê yəhwâ wəhinnēh yəhwâ ‘ōḇēr
wərûḥa gəḏwōlâ wəḥāzāq məfārēq hārîm ûməšabēr səlā‘îm lifənê yəhwâ lō’
ḇārûḥa yəhwâ wə’<sup>a</sup>ḥar hārûḥa<sup>1</sup> r<sup>a</sup>‘aš lō’
ḇār<sup>a</sup>‘aš yəhwâ:

12 wə’<sup>a</sup>ḥar hār<sup>a</sup>‘aš ’ēš lō’ ḇā’ēš yəhwâ
wə’<sup>a</sup>ḥar hā’ēš qwōl dəmāmâ ḏaqqâ:

13 wayəhî\| kišəmō‘a ’ēlîyâû wayyāleṭ pānāyw bə’adarətwō wayyēṣē’
wayy<sup>a</sup>‘ămōḏ peṯ<sup>a</sup>ḥ hammə‘ārâ wəhinnēh ’ēlāyw qwōl
wayyō’mer mah-lləḵā fōh ’ēlîyâû:

14 wayyō’mer qannō’ qinnē’ṯî layhwâ\| ’ĕlōhê ṣəḇā’wōṯ kî-‘āzəḇû ḇərîṯəḵā
bənê yiśərā’ēl ’eṯ-mizəbəḥōṯeyḵā hārāsû wə’eṯ-nəḇî’eyḵā hārəḡû ḇeḥāreḇ
wā’iûāṯēr ’ănî ləḇadî wayəḇaqəšû ’eṯ-nafəšî ləq<sup>a</sup>ḥətāh: s

15 wayyō’mer yəhwâ ’ēlāyw lēḵə šûḇ ləḏarəkəḵā miḏəbarâ
ḏammāśeq<sup>1</sup> ûḇā’ṯā ûmāš<sup>a</sup>ḥətā ’eṯ-ḥăzā’ēl ləmeleḵə
‘al-’ărām:

16 wə’ēṯ yēhû’ ḇen-niməšî timəš<sup>a</sup>ḥ ləmeleḵə ‘al-yiśərā’ēl
wə’eṯ-’ĕlîšā‘ ben-šāfāṭ mē’āḇēl məḥwōlâ timəš<sup>a</sup>ḥ lənāḇî’
t<sup>a</sup>ḥəteyḵā:

17 wəhāyâ hanniməlāṭ mēḥereḇ ḥăzā’ēl yāmîṯ yēhû’ wəhanniməlāṭ mēḥereḇ
yēhû’ yāmîṯ ’ĕlîšā‘:

18 wəhišə’arətî ḇəyiśərā’ēl šiḇə‘aṯ ’ălāfîm kāl-habirəkayim ’ăšer
lō’-ḵārə‘û lab<sup>a</sup>‘al wəḵāl-hapeh ’ăšer lō’-nāšaq lwō:

19 wayyēleḵə miššām wayyiməṣā’ ’eṯ-’ĕlîšā‘ ben-šāfāṭ wəhû’ ḥōrēš
šənêm-‘āśār ṣəmāḏîm ləfānāyw wəhû’ bišənêm he‘āśār wayy<sup>a</sup>‘ăḇōr
’ēlîyâû ’ēlāyw wayyašəlēḵə ’adarətwō ’ēlāyw:

20 wayy<sup>a</sup>‘ăzōḇ ’eṯ-habāqār wayyārāṣ ’<sup>a</sup>ḥărê ’ēlîyâû
wayyō’mer ’eššəqâ-nnā’ lə’āḇî ûlə’immî wə’ēləḵâ ’<sup>a</sup>ḥăreyḵā
wayyō’mer lwō lēḵə šûḇ kî meh-‘āśîṯî lāḵə:

21 wayyāšāḇ mē’<sup>a</sup>ḥărāyw wayyiqq<sup>a</sup>ḥ ’eṯ-ṣemeḏ habāqār
wayyizəbāḥēhû ûḇiḵəlî habāqār biššəlām habāśār wayyitēn lā‘ām wayyō’ḵēlû
wayyāqām wayyēleḵə ’<sup>a</sup>ḥărê ’ēlîyâû wayəšārəṯēhû: f

------------------------------------------------------------------------

[Next: 1 Kings (1 Melakhim) Chapter 20](kg1020.md)
