[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo007)  [KJV](../kjv/amo007)  [Sep](../sep/amo007.md) 
[Vul](../vul/amo007.md)   
  
[Amos Index](amo.md)  
  [Previous](amo006)  [Next](amo008.md) 

------------------------------------------------------------------------

### Tanach (Hebrew): Amos Chapter 7

‎<span id="001">1</span> ‏כֹּ֤ה הִרְאַ֙נִי֙ אֲדֹנָ֣י יְהוִ֔ה וְהִנֵּה֙
יוֹצֵ֣ר גֹּבַ֔י בִּתְחִלַּ֖ת עֲל֣וֹת הַלָּ֑קֶשׁ וְהִ֨נֵּה־לֶ֔קֶשׁ אַחַ֖ר
גִּזֵּ֥י הַמֶּֽלֶךְ׃

‎<span id="002">2</span> ‏וְהָיָ֗ה אִם־כִּלָּה֙ לֶֽאֱכוֹל֙ אֶת־עֵ֣שֶׂב
הָאָ֔רֶץ וָאֹמַ֗ר אֲדֹנָ֤י יְהוִה֙ סְֽלַֽח־נָ֔א מִ֥י יָק֖וּם יַֽעֲקֹ֑ב
כִּ֥י קָטֹ֖ן הֽוּא׃

‎<span id="003">3</span> ‏נִחַ֥ם יְהוָ֖ה עַל־זֹ֑את לֹ֥א תִהְיֶ֖ה אָמַ֥ר
יְהוָֽה׃

‎<span id="004">4</span> ‏כֹּ֤ה הִרְאַ֙נִי֙ אֲדֹנָ֣י יְהוִ֔ה וְהִנֵּ֥ה
קֹרֵ֛א לָרִ֥ב בָּאֵ֖שׁ אֲדֹנָ֣י יְהוִ֑ה וַתֹּ֙אכַל֙ אֶת־תְּה֣וֹם רַבָּ֔ה
וְאָכְלָ֖ה אֶת־הַחֵֽלֶק׃

‎<span id="005">5</span> ‏וָאֹמַ֗ר אֲדֹנָ֤י יְהוִה֙ חֲדַל־נָ֔א מִ֥י
יָק֖וּם יַעֲקֹ֑ב כִּ֥י קָטֹ֖ן הֽוּא׃

‎<span id="006">6</span> ‏נִחַ֥ם יְהוָ֖ה עַל־זֹ֑את גַּם־הִיא֙ לֹ֣א
תִֽהְיֶ֔ה אָמַ֖ר אֲדֹנָ֥י יְהוִֽה׃ ס

‎<span id="007">7</span> ‏כֹּ֣ה הִרְאַ֔נִי וְהִנֵּ֧ה אֲדֹנָ֛י נִצָּ֖ב
עַל־חוֹמַ֣ת אֲנָ֑ךְ וּבְיָד֖וֹ אֲנָֽךְ׃

‎<span id="008">8</span> ‏וַיֹּ֨אמֶר יְהוָ֜ה אֵלַ֗י מָֽה־אַתָּ֤ה רֹאֶה֙
עָמ֔וֹס וָאֹמַ֖ר אֲנָ֑ךְ וַיֹּ֣אמֶר אֲדֹנָ֗י הִנְנִ֨י שָׂ֤ם אֲנָךְ֙
בְּקֶ֙רֶב֙ עַמִּ֣י יִשְׂרָאֵ֔ל לֹֽא־אוֹסִ֥יף ע֖וֹד עֲב֥וֹר לֽוֹ׃

‎<span id="009">9</span> ‏וְנָשַׁ֙מּוּ֙ בָּמ֣וֹת יִשְׂחָ֔ק
וּמִקְדְּשֵׁ֥י יִשְׂרָאֵ֖ל יֶחֱרָ֑בוּ וְקַמְתִּ֛י עַל־בֵּ֥ית יָרָבְעָ֖ם
בֶּחָֽרֶב׃ פ

‎<span id="010">10</span> ‏וַיִּשְׁלַ֗ח אֲמַצְיָה֙ כֹּהֵ֣ן בֵּֽית־אֵ֔ל
אֶל־יָרָבְעָ֥ם מֶֽלֶךְ־יִשְׂרָאֵ֖ל לֵאמֹ֑ר קָשַׁ֨ר עָלֶ֜יךָ עָמ֗וֹס
בְּקֶ֙רֶב֙ בֵּ֣ית יִשְׂרָאֵ֔ל לֹא־תוּכַ֣ל הָאָ֔רֶץ לְהָכִ֖יל
אֶת־כָּל־דְּבָרָֽיו׃

‎<span id="011">11</span> ‏כִּי־כֹה֙ אָמַ֣ר עָמ֔וֹס בַּחֶ֖רֶב יָמ֣וּת
יָרָבְעָ֑ם וְיִ֨שְׂרָאֵ֔ל גָּלֹ֥ה יִגְלֶ֖ה מֵעַ֥ל אַדְמָתֽוֹ׃ ס

‎<span id="012">12</span> ‏וַיֹּ֤אמֶר אֲמַצְיָה֙ אֶל־עָמ֔וֹס חֹזֶ֕ה
לֵ֥ךְ בְּרַח־לְךָ֖ אֶל־אֶ֣רֶץ יְהוּדָ֑ה וֶאֱכָל־שָׁ֣ם לֶ֔חֶם וְשָׁ֖ם
תִּנָּבֵֽא׃

‎<span id="013">13</span> ‏וּבֵֽית־אֵ֔ל לֹֽא־תוֹסִ֥יף ע֖וֹד לְהִנָּבֵ֑א
כִּ֤י מִקְדַּשׁ־מֶ֙לֶךְ֙ ה֔וּא וּבֵ֥ית מַמְלָכָ֖ה הֽוּא׃ ס

‎<span id="014">14</span> ‏וַיַּ֤עַן עָמוֹס֙ וַיֹּ֣אמֶר אֶל־אֲמַצְיָ֔ה
לֹא־נָבִ֣יא אָנֹ֔כִי וְלֹ֥א בֶן־נָבִ֖יא אָנֹ֑כִי כִּֽי־בוֹקֵ֥ר אָנֹ֖כִי
וּבוֹלֵ֥ס שִׁקְמִֽים׃

‎<span id="015">15</span> ‏וַיִּקָּחֵ֣נִי יְהוָ֔ה מֵאַחֲרֵ֖י הַצֹּ֑אן
וַיֹּ֤אמֶר אֵלַי֙ יְהוָ֔ה לֵ֥ךְ הִנָּבֵ֖א אֶל־עַמִּ֥י יִשְׂרָאֵֽל׃

‎<span id="016">16</span> ‏וְעַתָּ֖ה שְׁמַ֣ע דְּבַר־יְהוָ֑ה אַתָּ֣ה
אֹמֵ֗ר לֹ֤א תִנָּבֵא֙ עַל־יִשְׂרָאֵ֔ל וְלֹ֥א תַטִּ֖יף עַל־בֵּ֥ית
יִשְׂחָֽק׃

‎<span id="017">17</span> ‏לָכֵ֞ן כֹּה־אָמַ֣ר יְהוָ֗ה אִשְׁתְּךָ֞
בָּעִ֤יר תִּזְנֶה֙ וּבָנֶ֤יךָ וּבְנֹתֶ֙יךָ֙ בַּחֶ֣רֶב יִפֹּ֔לוּ
וְאַדְמָתְךָ֖ בַּחֶ֣בֶל תְּחֻלָּ֑ק וְאַתָּ֗ה עַל־אֲדָמָ֤ה טְמֵאָה֙
תָּמ֔וּת וְיִ֨שְׂרָאֵ֔ל גָּלֹ֥ה יִגְלֶ֖ה מֵעַ֥ל אַדְמָתֽוֹ׃ ס

1 kōh hirə’anî ’ăḏōnāy yəhwih wəhinnēh ywōṣēr gōḇay biṯəḥillaṯ ‘ălwōṯ
hallāqeš wəhinnēh-leqeš ’<sup>a</sup>ḥar gizzê hammeleḵə:

2 wəhāyâ ’im-killâ le’ĕḵwōl ’eṯ-‘ēśeḇ hā’āreṣ wā’ōmar ’ăḏōnāy yəhwih
səl<sup>a</sup>ḥ-nā’ mî yāqûm y<sup>a</sup>‘ăqōḇ kî qāṭōn hû’:

3 niḥam yəhwâ ‘al-zō’ṯ lō’ ṯihəyeh ’āmar yəhwâ:

4 kōh hirə’anî ’ăḏōnāy yəhwih wəhinnēh qōrē’ lāriḇ bā’ēš ’ăḏōnāy yəhwih
watō’ḵal ’eṯ-təhwōm rabâ wə’āḵəlâ ’eṯ-h<sup>a</sup>ḥēleq:

5 wā’ōmar ’ăḏōnāy yəhwih ḥăḏal-nā’ mî yāqûm y<sup>a</sup>‘ăqōḇ kî qāṭōn
hû’:

6 niḥam yəhwâ ‘al-zō’ṯ gam-hî’ lō’ ṯihəyeh ’āmar ’ăḏōnāy yəhwih: s

7 kōh hirə’anî wəhinnēh ’ăḏōnāy niṣṣāḇ ‘al-ḥwōmaṯ ’ănāḵə ûḇəyāḏwō
’ănāḵə:

8 wayyō’mer yəhwâ ’ēlay mâ-’atâ rō’eh ‘āmwōs wā’ōmar ’ănāḵə wayyō’mer
’ăḏōnāy hinənî śām ’ănāḵə bəqereḇ ‘ammî yiśərā’ēl lō’-’wōsîf ‘wōḏ ‘ăḇwōr
lwō:

9 wənāšammû bāmwōṯ yiśəḥāq ûmiqədəšê yiśərā’ēl yeḥĕrāḇû wəqamətî ‘al-bêṯ
yārāḇə‘ām beḥāreḇ: f

10 wayyišəl<sup>a</sup>ḥ ’ămaṣəyâ kōhēn bêṯ-’ēl ’el-yārāḇə‘ām
meleḵə-yiśərā’ēl lē’mōr qāšar ‘āleyḵā ‘āmwōs bəqereḇ bêṯ yiśərā’ēl
lō’-ṯûḵal hā’āreṣ ləhāḵîl ’eṯ-kāl-dəḇārāyw:

11 kî-ḵōh ’āmar ‘āmwōs b<sup>a</sup>ḥereḇ yāmûṯ yārāḇə‘ām wəyiśərā’ēl
gālōh yiḡəleh mē‘al ’aḏəmāṯwō: s

12 wayyō’mer ’ămaṣəyâ ’el-‘āmwōs ḥōzeh lēḵə bər<sup>a</sup>ḥ-ləḵā
’el-’ereṣ yəhûḏâ we’ĕḵāl-šām leḥem wəšām tinnāḇē’:

13 ûḇêṯ-’ēl lō’-ṯwōsîf ‘wōḏ ləhinnāḇē’ kî miqədaš-meleḵə hû’ ûḇêṯ
maməlāḵâ hû’: s

14 wayy<sup>a</sup>‘an ‘āmwōs wayyō’mer ’el-’ămaṣəyâ lō’-nāḇî’ ’ānōḵî
wəlō’ ḇen-nāḇî’ ’ānōḵî kî-ḇwōqēr ’ānōḵî ûḇwōlēs šiqəmîm:

15 wayyiqqāḥēnî yəhwâ mē’<sup>a</sup>ḥărê haṣṣō’n wayyō’mer ’ēlay yəhwâ
lēḵə hinnāḇē’ ’el-‘ammî yiśərā’ēl:

16 wə‘atâ šəm<sup>a</sup>‘ dəḇar-yəhwâ ’atâ ’ōmēr lō’ ṯinnāḇē’
‘al-yiśərā’ēl wəlō’ ṯaṭṭîf ‘al-bêṯ yiśəḥāq:

17 lāḵēn kōh-’āmar yəhwâ ’išətəḵā bā‘îr tizəneh ûḇāneyḵā ûḇənōṯeyḵā
b<sup>a</sup>ḥereḇ yipōlû wə’aḏəmāṯəḵā b<sup>a</sup>ḥeḇel təḥullāq
wə’atâ ‘al-’ăḏāmâ ṭəmē’â tāmûṯ wəyiśərā’ēl gālōh yiḡəleh mē‘al
’aḏəmāṯwō: s

------------------------------------------------------------------------

[Next: Amos Chapter 8](amo008.md)
