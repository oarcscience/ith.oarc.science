[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2023)  [KJV](../kjv/kg2023)  [Sep](../sep/kg2023) 
[Vul](../vul/kg2023)   
  
[2 Kings (2 Melakhim) Index](kg2)  
  [Previous](kg2022)  [Next](kg2024) 

------------------------------------------------------------------------

### Tanach (Hebrew): 2 Kings (2 Melakhim) Chapter 23

‎<span id="001">1</span> ‏וַיִּשְׁלַ֖ח הַמֶּ֑לֶךְ וַיַּאַסְפ֣וּ אֵלָ֔יו
כָּל־זִקְנֵ֥י יְהוּדָ֖ה וִירוּשָׁלִָֽם׃

‎<span id="002">2</span> ‏וַיַּ֣עַל הַמֶּ֣לֶךְ בֵּית־יְהוָ֡ה
וְכָל־אִ֣ישׁ יְהוּדָה֩ וְכָל־יֹשְׁבֵ֨י יְרוּשָׁלִַ֜ם אִתּ֗וֹ
וְהַכֹּֽהֲנִים֙ וְהַנְּבִיאִ֔ים וְכָל־הָעָ֖ם לְמִקָּטֹ֣ן וְעַד־גָּד֑וֹל
וַיִּקְרָ֣א בְאָזְנֵיהֶ֗ם אֶת־כָּל־דִּבְרֵי֙ סֵ֣פֶר הַבְּרִ֔ית
הַנִּמְצָ֖א בְּבֵ֥ית יְהוָֽה׃

‎<span id="003">3</span> ‏וַיַּעֲמֹ֣ד הַ֠מֶּלֶךְ עַֽל־הָ֨עַמּ֜וּד
וַיִּכְרֹ֥ת אֶֽת־הַבְּרִ֣ית׀ לִפְנֵ֣י יְהוָ֗ה לָלֶ֜כֶת אַחַ֤ר יְהוָה֙
וְלִשְׁמֹ֨ר מִצְוֹתָ֜יו וְאֶת־עֵדְוֹתָ֤יו וְאֶת־חֻקֹּתָיו֙ בְּכָל־לֵ֣ב
וּבְכָל־נֶ֔פֶשׁ לְהָקִ֗ים אֶת־דִּבְרֵי֙ הַבְּרִ֣ית הַזֹּ֔את הַכְּתֻבִ֖ים
עַל־הַסֵּ֣פֶר הַזֶּ֑ה וַיַּעֲמֹ֥ד כָּל־הָעָ֖ם בַּבְּרִֽית׃

‎<span id="004">4</span> ‏וַיְצַ֣ו הַמֶּ֡לֶךְ אֶת־חִלְקִיָּהוּ֩
הַכֹּהֵ֨ן הַגָּד֜וֹל וְאֶת־כֹּהֲנֵ֣י הַמִּשְׁנֶה֮ וְאֶת־שֹׁמְרֵ֣י
הַסַּף֒ לְהוֹצִיא֙ מֵהֵיכַ֣ל יְהוָ֔ה אֵ֣ת כָּל־הַכֵּלִ֗ים הָֽעֲשׂוּיִם֙
לַבַּ֣עַל וְלָֽאֲשֵׁרָ֔ה וּלְכֹ֖ל צְבָ֣א הַשָּׁמָ֑יִם וַֽיִּשְׂרְפֵ֞ם
מִח֤וּץ לִירוּשָׁלִַ֙ם֙ בְּשַׁדְמ֣וֹת קִדְר֔וֹן וְנָשָׂ֥א אֶת־עֲפָרָ֖ם
בֵּֽית־אֵֽל׃

‎<span id="005">5</span> ‏וְהִשְׁבִּ֣ית אֶת־הַכְּמָרִ֗ים אֲשֶׁ֤ר
נָֽתְנוּ֙ מַלְכֵ֣י יְהוּדָ֔ה וַיְקַטֵּ֤ר בַּבָּמוֹת֙ בְּעָרֵ֣י יְהוּדָ֔ה
וּמְסִבֵּ֖י יְרוּשָׁלִָ֑ם וְאֶת־הַֽמְקַטְּרִ֣ים לַבַּ֗עַל לַשֶּׁ֤מֶשׁ
וְלַיָּרֵ֙חַ֙ וְלַמַּזָּל֔וֹת וּלְכֹ֖ל צְבָ֥א הַשָּׁמָֽיִם׃

‎<span id="006">6</span> ‏וַיֹּצֵ֣א אֶת־הָאֲשֵׁרָה֩ מִבֵּ֨ית יְהוָ֜ה
מִח֤וּץ לִירוּשָׁלִַ֙ם֙ אֶל־נַ֣חַל קִדְר֔וֹן וַיִּשְׂרֹ֥ף אֹתָ֛הּ
בְּנַ֥חַל קִדְר֖וֹן וַיָּ֣דֶק לְעָפָ֑ר וַיַּשְׁלֵךְ֙ אֶת־עֲפָרָ֔הּ
עַל־קֶ֖בֶר בְּנֵ֥י הָעָֽם׃

‎<span id="007">7</span> ‏וַיִּתֹּץ֙ אֶת־בָּתֵּ֣י הַקְּדֵשִׁ֔ים אֲשֶׁ֖ר
בְּבֵ֣ית יְהוָ֑ה אֲשֶׁ֣ר הַנָּשִׁ֗ים אֹרְג֥וֹת שָׁ֛ם בָּתִּ֖ים
לָאֲשֵׁרָֽה׃

‎<span id="008">8</span> ‏וַיָּבֵ֤א אֶת־כָּל־הַכֹּֽהֲנִים֙ מֵעָרֵ֣י
יְהוּדָ֔ה וַיְטַמֵּ֣א אֶת־הַבָּמ֗וֹת אֲשֶׁ֤ר קִטְּרוּ־שָׁ֙מָּה֙
הַכֹּ֣הֲנִ֔ים מִגֶּ֖בַע עַד־בְּאֵ֣ר שָׁ֑בַע וְנָתַ֞ץ אֶת־בָּמ֣וֹת
הַשְּׁעָרִ֗ים אֲשֶׁר־פֶּ֜תַח שַׁ֤עַר יְהוֹשֻׁ֙עַ֙ שַׂר־הָעִ֔יר
אֲשֶֽׁר־עַל־שְׂמֹ֥אול אִ֖ישׁ בְּשַׁ֥עַר הָעִֽיר׃

‎<span id="009">9</span> ‏אַ֗ךְ לֹ֤א יַֽעֲלוּ֙ כֹּהֲנֵ֣י הַבָּמ֔וֹת
אֶל־מִזְבַּ֥ח יְהוָ֖ה בִּירוּשָׁלִָ֑ם כִּ֛י אִם־אָכְל֥וּ מַצּ֖וֹת
בְּת֥וֹךְ אֲחֵיהֶֽם׃

‎<span id="010">10</span> ‏וְטִמֵּ֣א אֶת־הַתֹּ֔פֶת אֲשֶׁ֖ר בְּגֵ֣י בני־
בֶן־ הִנֹּ֑ם לְבִלְתִּ֗י לְהַעֲבִ֨יר אִ֜ישׁ אֶת־בְּנ֧וֹ וְאֶת־בִּתּ֛וֹ
בָּאֵ֖שׁ לַמֹּֽלֶךְ׃

‎<span id="011">11</span> ‏וַיַּשְׁבֵּ֣ת אֶת־הַסּוּסִ֗ים אֲשֶׁ֣ר
נָתְנוּ֩ מַלְכֵ֨י יְהוּדָ֤ה לַשֶּׁ֙מֶשׁ֙ מִבֹּ֣א בֵית־יְהוָ֔ה
אֶל־לִשְׁכַּת֙ נְתַן־מֶ֣לֶךְ הַסָּרִ֔יס אֲשֶׁ֖ר בַּפַּרְוָרִ֑ים
וְאֶת־מַרְכְּב֥וֹת הַשֶּׁ֖מֶשׁ שָׂרַ֥ף בָּאֵֽשׁ׃

‎<span id="012">12</span> ‏וְאֶֽת־הַֽמִּזְבְּח֡וֹת אֲשֶׁ֣ר עַל־הַגָּג֩
עֲלִיַּ֨ת אָחָ֜ז אֲשֶׁר־עָשׂ֣וּ׀ מַלְכֵ֣י יְהוּדָ֗ה
וְאֶת־הַֽמִּזְבְּחוֹת֙ אֲשֶׁר־עָשָׂ֣ה מְנַשֶּׁ֔ה בִּשְׁתֵּ֛י חַצְר֥וֹת
בֵּית־יְהוָ֖ה נָתַ֣ץ הַמֶּ֑לֶךְ וַיָּ֣רָץ מִשָּׁ֔ם וְהִשְׁלִ֥יךְ
אֶת־עֲפָרָ֖ם אֶל־נַ֥חַל קִדְרֽוֹן׃

‎<span id="013">13</span> ‏וְֽאֶת־הַבָּמ֞וֹת אֲשֶׁ֣ר׀ עַל־פְּנֵ֣י
יְרוּשָׁלִַ֗ם אֲשֶׁר֮ מִימִ֣ין לְהַר־הַמַּשְׁחִית֒ אֲשֶׁ֣ר בָּ֠נָה
שְׁלֹמֹ֨ה מֶֽלֶךְ־יִשְׂרָאֵ֜ל לְעַשְׁתֹּ֣רֶת׀ שִׁקֻּ֣ץ צִידֹנִ֗ים
וְלִכְמוֹשׁ֙ שִׁקֻּ֣ץ מוֹאָ֔ב וּלְמִלְכֹּ֖ם תּוֹעֲבַ֣ת בְּנֵֽי־עַמּ֑וֹן
טִמֵּ֖א הַמֶּֽלֶךְ׃

‎<span id="014">14</span> ‏וְשִׁבַּר֙ אֶת־הַמַּצֵּב֔וֹת וַיִּכְרֹ֖ת
אֶת־הָאֲשֵׁרִ֑ים וַיְמַלֵּ֥א אֶת־מְקוֹמָ֖ם עַצְמ֥וֹת אָדָֽם׃

‎<span id="015">15</span> ‏וְגַ֨ם אֶת־הַמִּזְבֵּ֜חַ אֲשֶׁ֣ר
בְּבֵֽית־אֵ֗ל הַבָּמָה֙ אֲשֶׁ֨ר עָשָׂ֜ה יָרָבְעָ֤ם בֶּן־נְבָט֙ אֲשֶׁ֣ר
הֶחֱטִ֣יא אֶת־יִשְׂרָאֵ֔ל גַּ֣ם אֶת־הַמִּזְבֵּ֧חַ הַה֛וּא
וְאֶת־הַבָּמָ֖ה נָתָ֑ץ וַיִּשְׂרֹ֧ף אֶת־הַבָּמָ֛ה הֵדַ֥ק לְעָפָ֖ר
וְשָׂרַ֥ף אֲשֵׁרָֽה׃

‎<span id="016">16</span> ‏וַיִּ֣פֶן יֹאשִׁיָּ֗הוּ וַיַּ֨רְא
אֶת־הַקְּבָרִ֤ים אֲשֶׁר־שָׁם֙ בָּהָ֔ר וַיִּשְׁלַ֗ח וַיִּקַּ֤ח
אֶת־הָֽעֲצָמוֹת֙ מִן־הַקְּבָרִ֔ים וַיִּשְׂרֹ֥ף עַל־הַמִּזְבֵּ֖חַ
וַֽיְטַמְּאֵ֑הוּ כִּדְבַ֣ר יְהוָ֗ה אֲשֶׁ֤ר קָרָא֙ אִ֣ישׁ הָאֱלֹהִ֔ים
אֲשֶׁ֣ר קָרָ֔א אֶת־הַדְּבָרִ֖ים הָאֵֽלֶּה׃

‎<span id="017">17</span> ‏וַיֹּ֕אמֶר מָ֚ה הַצִּיּ֣וּן הַלָּ֔ז אֲשֶׁ֖ר
אֲנִ֣י רֹאֶ֑ה וַיֹּאמְר֨וּ אֵלָ֜יו אַנְשֵׁ֣י הָעִ֗יר הַקֶּ֤בֶר
אִישׁ־הָֽאֱלֹהִים֙ אֲשֶׁר־בָּ֣א מִֽיהוּדָ֔ה וַיִּקְרָ֗א אֶת־הַדְּבָרִ֤ים
הָאֵ֙לֶּה֙ אֲשֶׁ֣ר עָשִׂ֔יתָ עַ֖ל הַמִּזְבַּ֥ח בֵּֽית־אֵֽל׃

‎<span id="018">18</span> ‏וַיֹּ֙אמֶר֙ הַנִּ֣יחוּ ל֔וֹ אִ֖ישׁ אַל־יָנַ֣ע
עַצְמֹתָ֑יו וַֽיְמַלְּטוּ֙ עַצְמֹתָ֔יו אֵ֚ת עַצְמ֣וֹת הַנָּבִ֔יא
אֲשֶׁר־בָּ֖א מִשֹּׁמְרֽוֹן׃

‎<span id="019">19</span> ‏וְגַם֩ אֶת־כָּל־בָּתֵּ֨י הַבָּמ֜וֹת אֲשֶׁ֣ר׀
בְּעָרֵ֣י שֹׁמְר֗וֹן אֲשֶׁ֨ר עָשׂ֜וּ מַלְכֵ֤י יִשְׂרָאֵל֙ לְהַכְעִ֔יס
הֵסִ֖יר יֹֽאשִׁיָּ֑הוּ וַיַּ֣עַשׂ לָהֶ֔ם כְּכָל־הַֽמַּעֲשִׂ֔ים אֲשֶׁ֥ר
עָשָׂ֖ה בְּבֵֽית־אֵֽל׃

‎<span id="020">20</span> ‏וַ֠יִּזְבַּח אֶת־כָּל־כֹּהֲנֵ֨י הַבָּמ֤וֹת
אֲשֶׁר־שָׁם֙ עַל־הַֽמִּזְבְּח֔וֹת וַיִּשְׂרֹ֛ף אֶת־עַצְמ֥וֹת אָדָ֖ם
עֲלֵיהֶ֑ם וַיָּ֖שָׁב יְרוּשָׁלִָֽם׃

‎<span id="021">21</span> ‏וַיְצַ֤ו הַמֶּ֙לֶךְ֙ אֶת־כָּל־הָעָ֣ם לֵאמֹ֔ר
עֲשׂ֣וּ פֶ֔סַח לַֽיהוָ֖ה אֱלֹֽהֵיכֶ֑ם כַּכָּת֕וּב עַ֛ל סֵ֥פֶר הַבְּרִ֖ית
הַזֶּֽה׃

‎<span id="022">22</span> ‏כִּ֣י לֹ֤א נַֽעֲשָׂה֙ כַּפֶּ֣סַח הַזֶּ֔ה
מִימֵי֙ הַשֹּׁ֣פְטִ֔ים אֲשֶׁ֥ר שָׁפְט֖וּ אֶת־יִשְׂרָאֵ֑ל וְכֹ֗ל יְמֵ֛י
מַלְכֵ֥י יִשְׂרָאֵ֖ל וּמַלְכֵ֥י יְהוּדָֽה׃

‎<span id="023">23</span> ‏כִּ֗י אִם־בִּשְׁמֹנֶ֤ה עֶשְׂרֵה֙ שָׁנָ֔ה
לַמֶּ֖לֶךְ יֹֽאשִׁיָּ֑הוּ נַעֲשָׂ֞ה הַפֶּ֧סַח הַזֶּ֛ה לַיהוָ֖ה
בִּירוּשָׁלִָֽם׃

‎<span id="024">24</span> ‏וְגַ֣ם אֶת־הָאֹב֣וֹת וְאֶת־הַ֠יִּדְּעֹנִים
וְאֶת־הַתְּרָפִ֨ים וְאֶת־הַגִּלֻּלִ֜ים וְאֵ֣ת כָּל־הַשִּׁקֻּצִ֗ים
אֲשֶׁ֤ר נִרְאוּ֙ בְּאֶ֤רֶץ יְהוּדָה֙ וּבִיר֣וּשָׁלִַ֔ם בִּעֵ֖ר
יֹֽאשִׁיָּ֑הוּ לְ֠מַעַן הָקִ֞ים אֶת־דִּבְרֵ֤י הַתּוֹרָה֙ הַכְּתֻבִ֣ים
עַל־הַסֵּ֔פֶר אֲשֶׁ֥ר מָצָ֛א חִלְקִיָּ֥הוּ הַכֹּהֵ֖ן בֵּ֥ית יְהוָֽה׃

‎<span id="025">25</span> ‏וְכָמֹהוּ֩ לֹֽא־הָיָ֨ה לְפָנָ֜יו מֶ֗לֶךְ
אֲשֶׁר־שָׁ֤ב אֶל־יְהוָה֙ בְּכָל־לְבָב֤וֹ וּבְכָל־נַפְשׁוֹ֙
וּבְכָל־מְאֹד֔וֹ כְּכֹ֖ל תּוֹרַ֣ת מֹשֶׁ֑ה וְאַחֲרָ֖יו לֹֽא־קָ֥ם
כָּמֹֽהוּ׃

‎<span id="026">26</span> ‏אַ֣ךְ׀ לֹֽא־שָׁ֣ב יְהוָ֗ה מֵחֲר֤וֹן אַפּוֹ֙
הַגָּד֔וֹל אֲשֶׁר־חָרָ֥ה אַפּ֖וֹ בִּֽיהוּדָ֑ה עַ֚ל כָּל־הַכְּעָסִ֔ים
אֲשֶׁ֥ר הִכְעִיס֖וֹ מְנַשֶּֽׁה׃

‎<span id="027">27</span> ‏וַיֹּ֣אמֶר יְהוָ֗ה גַּ֤ם אֶת־יְהוּדָה֙
אָסִיר֙ מֵעַ֣ל פָּנַ֔י כַּאֲשֶׁ֥ר הֲסִרֹ֖תִי אֶת־יִשְׂרָאֵ֑ל
וּ֠מָאַסְתִּי אֶת־הָעִ֨יר הַזֹּ֤את אֲשֶׁר־בָּחַ֙רְתִּי֙
אֶת־יְר֣וּשָׁלִַ֔ם וְאֶת־הַבַּ֔יִת אֲשֶׁ֣ר אָמַ֔רְתִּי יִהְיֶ֥ה שְׁמִ֖י
שָֽׁם׃

‎<span id="028">28</span> ‏וְיֶ֛תֶר דִּבְרֵ֥י יֹאשִׁיָּ֖הוּ
וְכָל־אֲשֶׁ֣ר עָשָׂ֑ה הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י
הַיָּמִ֖ים לְמַלְכֵ֥י יְהוּדָֽה׃

‎<span id="029">29</span> ‏בְּיָמָ֡יו עָלָה֩ פַרְעֹ֨ה נְכֹ֧ה
מֶֽלֶךְ־מִצְרַ֛יִם עַל־מֶ֥לֶךְ אַשּׁ֖וּר עַל־נְהַר־פְּרָ֑ת וַיֵּ֨לֶךְ
הַמֶּ֤לֶךְ יֹאשִׁיָּ֙הוּ֙ לִקְרָאת֔וֹ וַיְמִיתֵ֙הוּ֙ בִּמְגִדּ֔וֹ
כִּרְאֹת֖וֹ אֹתֽוֹ׃

‎<span id="030">30</span> ‏וַיַּרְכִּבֻ֨הוּ עֲבָדָ֥יו מֵת֙ מִמְּגִדּ֔וֹ
וַיְבִאֻ֙הוּ֙ יְר֣וּשָׁלִַ֔ם וַֽיִּקְבְּרֻ֖הוּ בִּקְבֻֽרָת֑וֹ וַיִּקַּ֣ח
עַם־הָאָ֗רֶץ אֶת־יְהֽוֹאָחָז֙ בֶּן־יֹ֣אשִׁיָּ֔הוּ וַיִּמְשְׁח֥וּ אֹת֛וֹ
וַיַּמְלִ֥יכוּ אֹת֖וֹ תַּ֥חַת אָבִֽיו׃ פ

‎<span id="031">31</span> ‏בֶּן־עֶשְׂרִ֨ים וְשָׁלֹ֤שׁ שָׁנָה֙
יְהוֹאָחָ֣ז בְּמָלְכ֔וֹ וּשְׁלֹשָׁ֣ה חֳדָשִׁ֔ים מָלַ֖ךְ בִּירוּשָׁלִָ֑ם
וְשֵׁ֣ם אִמּ֔וֹ חֲמוּטַ֥ל בַּֽת־יִרְמְיָ֖הוּ מִלִּבְנָֽה׃

‎<span id="032">32</span> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה כְּכֹ֥ל
אֲשֶׁר־עָשׂ֖וּ אֲבֹתָֽיו׃

‎<span id="033">33</span> ‏וַיַּאַסְרֵהוּ֩ פַרְעֹ֨ה נְכֹ֤ה בְרִבְלָה֙
בְּאֶ֣רֶץ חֲמָ֔ת במלך מִמְּלֹ֖ךְ<sup>a</sup> בִּירוּשָׁלִָ֑ם
וַיִּתֶּן־עֹ֙נֶשׁ֙ עַל־הָאָ֔רֶץ מֵאָ֥ה כִכַּר־כֶּ֖סֶף וְכִכַּ֥ר זָהָֽב׃

‎<span id="034">34</span> ‏וַיַּמְלֵךְ֩ פַּרְעֹ֨ה נְכֹ֜ה אֶת־אֶלְיָקִ֣ים
בֶּן־יֹאשִׁיָּ֗הוּ תַּ֚חַת יֹאשִׁיָּ֣הוּ אָבִ֔יו וַיַּסֵּ֥ב אֶת־שְׁמ֖וֹ
יְהוֹיָקִ֑ים וְאֶת־יְהוֹאָחָ֣ז לָקָ֔ח וַיָּבֹ֥א מִצְרַ֖יִם וַיָּ֥מָת
שָֽׁם׃

‎<span id="035">35</span> ‏וְהַכֶּ֣סֶף וְהַזָּהָ֗ב נָתַ֤ן יְהוֹיָקִים֙
לְפַרְעֹ֔ה אַ֚ךְ הֶעֱרִ֣יךְ אֶת־הָאָ֔רֶץ לָתֵ֥ת אֶת־הַכֶּ֖סֶף עַל־פִּ֣י
פַרְעֹ֑ה אִ֣ישׁ כְּעֶרְכּ֗וֹ נָגַ֞שׂ אֶת־הַכֶּ֤סֶף וְאֶת־הַזָּהָב֙
אֶת־עַ֣ם הָאָ֔רֶץ לָתֵ֖ת לְפַרְעֹ֥ה נְכֹֽה׃ ס

‎<span id="036">36</span> ‏בֶּן־עֶשְׂרִ֨ים וְחָמֵ֤שׁ שָׁנָ֨ה
יְהוֹיָקִ֣ים בְּמָלְכ֔וֹ וְאַחַ֤ת עֶשְׂרֵה֙ שָׁנָ֔ה מָלַ֖ךְ
בִּירוּשָׁלִָ֑ם וְשֵׁ֣ם אִמּ֔וֹ זבידה זְבוּדָּ֥ה בַת־פְּדָיָ֖ה
מִן־רוּמָֽה׃

‎<span id="037">37</span> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה כְּכֹ֥ל
אֲשֶׁר־עָשׂ֖וּ אֲבֹתָֽיו׃

1 wayyišəl<sup>a</sup>ḥ hammeleḵə wayya’asəfû ’ēlāyw kāl-ziqənê yəhûḏâ
wîrûšālāim:

2 wayy<sup>a</sup>‘al hammeleḵə bêṯ-yəhwâ wəḵāl-’îš yəhûḏâ wəḵāl-yōšəḇê
yərûšālaim ’itwō wəhakōhănîm wəhannəḇî’îm wəḵāl-hā‘ām ləmiqqāṭōn
wə‘aḏ-gāḏwōl wayyiqərā’ ḇə’āzənêhem ’eṯ-kāl-diḇərê sēfer habərîṯ
hanniməṣā’ bəḇêṯ yəhwâ:

3 wayy<sup>a</sup>‘ămōḏ hammeleḵə ‘al-hā‘ammûḏ wayyiḵərōṯ ’eṯ-habərîṯ\|
lifənê yəhwâ lāleḵeṯ ’<sup>a</sup>ḥar yəhwâ wəlišəmōr miṣəwōṯāyw
wə’eṯ-‘ēḏəwōṯāyw wə’eṯ-ḥuqqōṯāyw bəḵāl-lēḇ ûḇəḵāl-nefeš ləhāqîm
’eṯ-diḇərê habərîṯ hazzō’ṯ hakəṯuḇîm ‘al-hassēfer hazzeh
wayy<sup>a</sup>‘ămōḏ kāl-hā‘ām babərîṯ:

4 wayəṣaw hammeleḵə ’eṯ-ḥiləqîyâû hakōhēn hagāḏwōl wə’eṯ-kōhănê
hammišəneh wə’eṯ-šōmərê hassaf ləhwōṣî’ mēhêḵal yəhwâ ’ēṯ kāl-hakēlîm
hā‘ăśûyim lab<sup>a</sup>‘al wəlā’ăšērâ ûləḵōl ṣəḇā’ haššāmāyim
wayyiśərəfēm miḥûṣ lîrûšālaim bəšaḏəmwōṯ qiḏərwōn wənāśā’ ’eṯ-‘ăfārām
bêṯ-’ēl:

5 wəhišəbîṯ ’eṯ-hakəmārîm ’ăšer nāṯənû maləḵê yəhûḏâ wayəqaṭṭēr babāmwōṯ
bə‘ārê yəhûḏâ ûməsibê yərûšālāim wə’eṯ-haməqaṭṭərîm lab<sup>a</sup>‘al
laššemeš wəlayyārēḥa wəlammazzālwōṯ ûləḵōl ṣəḇā’ haššāmāyim:

6 wayyōṣē’ ’eṯ-hā’ăšērâ mibêṯ yəhwâ miḥûṣ lîrûšālaim
’el-n<sup>a</sup>ḥal qiḏərwōn wayyiśərōf ’ōṯāh bən<sup>a</sup>ḥal
qiḏərwōn wayyāḏeq lə‘āfār wayyašəlēḵə ’eṯ-‘ăfārāh ‘al-qeḇer bənê hā‘ām:

7 wayyitōṣ ’eṯ-bātê haqqəḏēšîm ’ăšer bəḇêṯ yəhwâ ’ăšer hannāšîm ’ōrəḡwōṯ
šām bātîm lā’ăšērâ:

8 wayyāḇē’ ’eṯ-kāl-hakōhănîm mē‘ārê yəhûḏâ wayəṭammē’ ’eṯ-habāmwōṯ ’ăšer
qiṭṭərû-šāmmâ hakōhănîm migeḇ<sup>a</sup>‘ ‘aḏ-bə’ēr šāḇ<sup>a</sup>‘
wənāṯaṣ ’eṯ-bāmwōṯ haššə‘ārîm ’ăšer-peṯ<sup>a</sup>ḥ š<sup>a</sup>‘ar
yəhwōšu‘a śar-hā‘îr ’ăšer-‘al-śəmō’wl ’îš bəš<sup>a</sup>‘ar hā‘îr:

9 ’aḵə lō’ y<sup>a</sup>‘ălû kōhănê habāmwōṯ ’el-mizəb<sup>a</sup>ḥ
yəhwâ bîrûšālāim kî ’im-’āḵəlû maṣṣwōṯ bəṯwōḵə ’ăḥêhem:

10 wəṭimmē’ ’eṯ-hatōfeṯ ’ăšer bəḡê ḇənê- ḇen- hinnōm ləḇilətî
ləh<sup>a</sup>‘ăḇîr ’îš ’eṯ-bənwō wə’eṯ-bitwō bā’ēš lammōleḵə:

11 wayyašəbēṯ ’eṯ-hassûsîm ’ăšer nāṯənû maləḵê yəhûḏâ laššemeš mibō’
ḇêṯ-yəhwâ ’el-lišəkaṯ nəṯan-meleḵə hassārîs ’ăšer baparəwārîm
wə’eṯ-marəkəḇwōṯ haššemeš śāraf bā’ēš:

12 wə’eṯ-hammizəbəḥwōṯ ’ăšer ‘al-hagāḡ ‘ălîyaṯ ’āḥāz ’ăšer-‘āśû\| maləḵê
yəhûḏâ wə’eṯ-hammizəbəḥwōṯ ’ăšer-‘āśâ mənaššeh bišətê ḥaṣərwōṯ bêṯ-yəhwâ
nāṯaṣ hammeleḵə wayyārāṣ miššām wəhišəlîḵə ’eṯ-‘ăfārām
’el-n<sup>a</sup>ḥal qiḏərwōn:

13 wə’eṯ-habāmwōṯ ’ăšer\| ‘al-pənê yərûšālaim ’ăšer mîmîn
ləhar-hammašəḥîṯ ’ăšer bānâ šəlōmōh meleḵə-yiśərā’ēl lə‘ašətōreṯ\|
šiqquṣ ṣîḏōnîm wəliḵəmwōš šiqquṣ mwō’āḇ ûləmiləkōm twō‘ăḇaṯ bənê-‘ammwōn
ṭimmē’ hammeleḵə:

14 wəšibar ’eṯ-hammaṣṣēḇwōṯ wayyiḵərōṯ ’eṯ-hā’ăšērîm wayəmallē’
’eṯ-məqwōmām ‘aṣəmwōṯ ’āḏām:

15 wəḡam ’eṯ-hammizəbēḥa ’ăšer bəḇêṯ-’ēl habāmâ ’ăšer ‘āśâ yārāḇə‘ām
ben-nəḇāṭ ’ăšer heḥĕṭî’ ’eṯ-yiśərā’ēl gam ’eṯ-hammizəbēḥa hahû’
wə’eṯ-habāmâ nāṯāṣ wayyiśərōf ’eṯ-habāmâ hēḏaq lə‘āfār wəśāraf ’ăšērâ:

16 wayyifen yō’šîyâû wayyarə’ ’eṯ-haqqəḇārîm ’ăšer-šām bâār
wayyišəl<sup>a</sup>ḥ wayyiqq<sup>a</sup>ḥ ’eṯ-hā‘ăṣāmwōṯ min-haqqəḇārîm
wayyiśərōf ‘al-hammizəbēḥa wayəṭammə’ēhû kiḏəḇar yəhwâ ’ăšer qārā’ ’îš
hā’ĕlōhîm ’ăšer qārā’ ’eṯ-hadəḇārîm hā’ēlleh:

17 wayyō’mer mâ haṣṣîyûn hallāz ’ăšer ’ănî rō’eh wayyō’mərû ’ēlāyw
’anəšê hā‘îr haqqeḇer ’îš-hā’ĕlōhîm ’ăšer-bā’ mîhûḏâ wayyiqərā’
’eṯ-hadəḇārîm hā’ēlleh ’ăšer ‘āśîṯā ‘al hammizəb<sup>a</sup>ḥ bêṯ-’ēl:

18 wayyō’mer hannîḥû lwō ’îš ’al-yān<sup>a</sup>‘ ‘aṣəmōṯāyw wayəmalləṭû
‘aṣəmōṯāyw ’ēṯ ‘aṣəmwōṯ hannāḇî’ ’ăšer-bā’ miššōmərwōn:

19 wəḡam ’eṯ-kāl-bātê habāmwōṯ ’ăšer\| bə‘ārê šōmərwōn ’ăšer ‘āśû maləḵê
yiśərā’ēl ləhaḵə‘îs hēsîr yō’šîyâû wayy<sup>a</sup>‘aś lâem
kəḵāl-hamm<sup>a</sup>‘ăśîm ’ăšer ‘āśâ bəḇêṯ-’ēl:

20 wayyizəb<sup>a</sup>ḥ ’eṯ-kāl-kōhănê habāmwōṯ ’ăšer-šām
‘al-hammizəbəḥwōṯ wayyiśərōf ’eṯ-‘aṣəmwōṯ ’āḏām ‘ălêhem wayyāšāḇ
yərûšālāim:

21 wayəṣaw hammeleḵə ’eṯ-kāl-hā‘ām lē’mōr ‘ăśû fes<sup>a</sup>ḥ layhwâ
’ĕlōhêḵem kakāṯûḇ ‘al sēfer habərîṯ hazzeh:

22 kî lō’ n<sup>a</sup>‘ăśâ kapes<sup>a</sup>ḥ hazzeh mîmê haššōfəṭîm
’ăšer šāfəṭû ’eṯ-yiśərā’ēl wəḵōl yəmê maləḵê yiśərā’ēl ûmaləḵê yəhûḏâ:

23 kî ’im-bišəmōneh ‘eśərēh šānâ lammeleḵə yō’šîyâû n<sup>a</sup>‘ăśâ
hapes<sup>a</sup>ḥ hazzeh layhwâ bîrûšālāim:

24 wəḡam ’eṯ-hā’ōḇwōṯ wə’eṯ-hayyidə‘ōnîm wə’eṯ-hatərāfîm
wə’eṯ-hagillulîm wə’ēṯ kāl-haššiqquṣîm ’ăšer nirə’û bə’ereṣ yəhûḏâ
ûḇîrûšālaim bi‘ēr yō’šîyâû ləm<sup>a</sup>‘an hāqîm ’eṯ-diḇərê hatwōrâ
hakəṯuḇîm ‘al-hassēfer ’ăšer māṣā’ ḥiləqîyâû hakōhēn bêṯ yəhwâ:

25 wəḵāmōhû lō’-hāyâ ləfānāyw meleḵə ’ăšer-šāḇ ’el-yəhwâ bəḵāl-ləḇāḇwō
ûḇəḵāl-nafəšwō ûḇəḵāl-mə’ōḏwō kəḵōl twōraṯ mōšeh wə’<sup>a</sup>ḥărāyw
lō’-qām kāmōhû:

26 ’aḵə\| lō’-šāḇ yəhwâ mēḥărwōn ’apwō hagāḏwōl ’ăšer-ḥārâ ’apwō bîhûḏâ
‘al kāl-hakə‘āsîm ’ăšer hiḵə‘îswō mənaššeh:

27 wayyō’mer yəhwâ gam ’eṯ-yəhûḏâ ’āsîr mē‘al pānay ka’ăšer hăsirōṯî
’eṯ-yiśərā’ēl ûmā’asətî ’eṯ-hā‘îr hazzō’ṯ ’ăšer-bāḥarətî ’eṯ-yərûšālaim
wə’eṯ-habayiṯ ’ăšer ’āmarətî yihəyeh šəmî šām:

28 wəyeṯer diḇərê yō’šîyâû wəḵāl-’ăšer ‘āśâ hălō’-hēm kəṯûḇîm ‘al-sēfer
diḇərê hayyāmîm ləmaləḵê yəhûḏâ:

29 bəyāmāyw ‘ālâ farə‘ōh nəḵōh meleḵə-miṣərayim ‘al-meleḵə ’aššûr
‘al-nəhar-pərāṯ wayyēleḵə hammeleḵə yō’šîyâû liqərā’ṯwō wayəmîṯēhû
biməḡidwō kirə’ōṯwō ’ōṯwō:

30 wayyarəkiḇuhû ‘ăḇāḏāyw mēṯ mimməḡidwō wayəḇi’uhû yərûšālaim
wayyiqəbəruhû biqəḇurāṯwō wayyiqq<sup>a</sup>ḥ ‘am-hā’āreṣ
’eṯ-yəhwō’āḥāz ben-yō’šîyâû wayyiməšəḥû ’ōṯwō wayyaməlîḵû ’ōṯwō
t<sup>a</sup>ḥaṯ ’āḇîw: f

31 ben-‘eśərîm wəšālōš šānâ yəhwō’āḥāz bəmāləḵwō ûšəlōšâ ḥŏḏāšîm mālaḵə
bîrûšālāim wəšēm ’immwō ḥămûṭal baṯ-yirəməyâû milliḇənâ:

32 wayy<sup>a</sup>‘aś hār<sup>a</sup>‘ bə‘ênê yəhwâ kəḵōl ’ăšer-‘āśû
’ăḇōṯāyw:

33 wayya’asərēhû farə‘ōh nəḵōh ḇəriḇəlâ bə’ereṣ ḥămāṯ biməlōḵə
mimməlōḵə<sup>a</sup> bîrûšālāim wayyiten-‘ōneš ‘al-hā’āreṣ mē’â
ḵikar-kesef wəḵikar zâāḇ:

34 wayyaməlēḵə parə‘ōh nəḵōh ’eṯ-’eləyāqîm ben-yō’šîyâû t<sup>a</sup>ḥaṯ
yō’šîyâû ’āḇîw wayyassēḇ ’eṯ-šəmwō yəhwōyāqîm wə’eṯ-yəhwō’āḥāz lāqāḥ
wayyāḇō’ miṣərayim wayyāmāṯ šām:

35 wəhakesef wəhazzâāḇ nāṯan yəhwōyāqîm ləfarə‘ōh ’aḵə he‘ĕrîḵə
’eṯ-hā’āreṣ lāṯēṯ ’eṯ-hakesef ‘al-pî farə‘ōh ’îš kə‘erəkwō nāḡaś
’eṯ-hakesef wə’eṯ-hazzâāḇ ’eṯ-‘am hā’āreṣ lāṯēṯ ləfarə‘ōh nəḵōh: s

36 ben-‘eśərîm wəḥāmēš šānâ yəhwōyāqîm bəmāləḵwō wə’<sup>a</sup>ḥaṯ
‘eśərēh šānâ mālaḵə bîrûšālāim wəšēm ’immwō zəḇîḏâ zəḇûdâ ḇaṯ-pəḏāyâ
min-rûmâ:

37 wayy<sup>a</sup>‘aś hār<sup>a</sup>‘ bə‘ênê yəhwâ kəḵōl ’ăšer-‘āśû
’ăḇōṯāyw:

------------------------------------------------------------------------

[Next: 2 Kings (2 Melakhim) Chapter 24](kg2024)
