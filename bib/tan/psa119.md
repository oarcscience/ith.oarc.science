[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa119)  [KJV](../kjv/psa119)  [Sep](../sep/psa119) 
[Vul](../vul/psa119)   
  
[Psalms (Tehilim) Index](psa)  
  [Previous](psa118)  [Next](psa120) 

------------------------------------------------------------------------

### Tanach (Hebrew): Psalms (Tehilim) Chapter 119

‎<span id="001">1</span> ‏אַשְׁרֵ֥י תְמִֽימֵי־דָ֑רֶךְ הַֽ֝הֹלְכִ֗ים
בְּתוֹרַ֥ת יְהוָֽה׃

‎<span id="002">2</span> ‏אַ֭שְׁרֵי נֹצְרֵ֥י עֵדֹתָ֗יו בְּכָל־לֵ֥ב
יִדְרְשֽׁוּהוּ׃

‎<span id="003">3</span> ‏אַ֭ף לֹֽא־פָעֲל֣וּ עַוְלָ֑ה בִּדְרָכָ֥יו
הָלָֽכוּ׃

‎<span id="004">4</span> ‏אַ֭תָּה צִוִּ֥יתָה פִקֻּדֶ֗יךָ לִשְׁמֹ֥ר
מְאֹֽד׃

‎<span id="005">5</span> ‏אַ֭חֲלַי יִכֹּ֥נוּ דְרָכָ֗י לִשְׁמֹ֥ר
חֻקֶּֽיךָ׃

‎<span id="006">6</span> ‏אָ֥ז לֹא־אֵב֑וֹשׁ בְּ֝הַבִּיטִ֗י
אֶל־כָּל־מִצְוֹתֶֽיךָ׃

‎<span id="007">7</span> ‏א֭וֹדְךָ בְּיֹ֣שֶׁר לֵבָ֑ב בְּ֝לָמְדִ֗י
מִשְׁפְּטֵ֥י צִדְקֶֽךָ׃

‎<span id="008">8</span> ‏אֶת־חֻקֶּ֥יךָ אֶשְׁמֹ֑ר אַֽל־תַּעַזְבֵ֥נִי
עַד־מְאֹֽד׃

‎<span id="009">9</span> ‏בַּמֶּ֣ה יְזַכֶּה־נַּ֭עַר אֶת־אָרְח֑וֹ
לִ֝שְׁמֹ֗ר כִּדְבָרֶֽךָ׃

‎<span id="010">10</span> ‏בְּכָל־לִבִּ֥י דְרַשְׁתִּ֑יךָ
אַל־תַּ֝שְׁגֵּ֗נִי מִמִּצְוֹתֶֽיךָ׃

‎<span id="011">11</span> ‏בְּ֭לִבִּי צָפַ֣נְתִּי אִמְרָתֶ֑ךָ לְ֝מַ֗עַן
לֹ֣א אֶֽחֱטָא־לָֽךְ׃

‎<span id="012">12</span> ‏בָּר֖וּךְ אַתָּ֥ה יְהוָ֗ה לַמְּדֵ֥נִי
חֻקֶּֽיךָ׃

‎<span id="013">13</span> ‏בִּשְׂפָתַ֥י סִפַּ֑רְתִּי כֹּ֝֗ל
מִשְׁפְּטֵי־פִֽיךָ׃

‎<span id="014">14</span> ‏בְּדֶ֖רֶךְ עֵדְוֹתֶ֥יךָ שַׂ֗שְׂתִּי כְּעַ֣ל
כָּל־הֽוֹן׃

‎<span id="015">15</span> ‏בְּפִקֻּדֶ֥יךָ אָשִׂ֑יחָה וְ֝אַבִּ֗יטָה
אֹרְחֹתֶֽיךָ׃

‎<span id="016">16</span> ‏בְּחֻקֹּתֶ֥יךָ אֶֽשְׁתַּעֲשָׁ֑ע לֹ֭א
אֶשְׁכַּ֣ח דְּבָרֶֽךָ׃

‎<span id="017">17</span> ‏גְּמֹ֖ל עַֽל־עַבְדְּךָ֥ אֶֽחְיֶ֗ה
וְאֶשְׁמְרָ֥ה דְבָרֶֽךָ׃

‎<span id="018">18</span> ‏גַּל־עֵינַ֥י וְאַבִּ֑יטָה נִ֝פְלָא֗וֹת
מִתּוֹרָתֶֽךָ׃

‎<span id="019">19</span> ‏גֵּ֣ר אָנֹכִ֣י בָאָ֑רֶץ אַל־תַּסְתֵּ֥ר
מִ֝מֶּ֗נִּי מִצְוֹתֶֽיךָ׃

‎<span id="020">20</span> ‏גָּרְסָ֣ה נַפְשִׁ֣י לְתַאֲבָ֑ה
אֶֽל־מִשְׁפָּטֶ֥יךָ בְכָל־עֵֽת׃

‎<span id="021">21</span> ‏גָּ֭עַרְתָּ זֵדִ֣ים אֲרוּרִ֑ים הַ֝שֹּׁגִים
מִמִּצְוֹתֶֽיךָ׃

‎<span id="022">22</span> ‏גַּ֣ל מֵֽ֭עָלַי חֶרְפָּ֣ה וָב֑וּז כִּ֖י
עֵדֹתֶ֣יךָ נָצָֽרְתִּי׃

‎<span id="023">23</span> ‏גַּ֤ם יָֽשְׁב֣וּ שָׂ֭רִים בִּ֣י נִדְבָּ֑רוּ
עַ֝בְדְּךָ֗ יָשִׂ֥יחַ בְּחֻקֶּֽיךָ׃

‎<span id="024">24</span> ‏גַּֽם־עֵ֭דֹתֶיךָ שַׁעֲשֻׁעָ֗י אַנְשֵׁ֥י
עֲצָתִֽי׃

‎<span id="025">25</span> ‏דָּֽבְקָ֣ה לֶעָפָ֣ר נַפְשִׁ֑י חַ֝יֵּ֗נִי
כִּדְבָרֶֽךָ׃

‎<span id="026">26</span> ‏דְּרָכַ֣י סִ֭פַּרְתִּי וַֽתַּעֲנֵ֗נִי
לַמְּדֵ֥נִי חֻקֶּֽיךָ׃

‎<span id="027">27</span> ‏דֶּֽרֶךְ־פִּקּוּדֶ֥יךָ הֲבִינֵ֑נִי
וְ֝אָשִׂ֗יחָה בְּנִפְלְאוֹתֶֽיךָ׃

‎<span id="028">28</span> ‏דָּלְפָ֣ה נַ֭פְשִׁי מִתּוּגָ֑ה קַ֝יְּמֵ֗נִי
כִּדְבָרֶֽךָ׃

‎<span id="029">29</span> ‏דֶּֽרֶךְ־שֶׁ֭קֶר הָסֵ֣ר מִמֶּ֑נִּי
וְֽתוֹרָתְךָ֥ חָנֵּֽנִי׃

‎<span id="030">30</span> ‏דֶּֽרֶךְ־אֱמוּנָ֥ה בָחָ֑רְתִּי מִשְׁפָּטֶ֥יךָ
שִׁוִּֽיתִי׃

‎<span id="031">31</span> ‏דָּבַ֥קְתִּי בְעֵֽדְוֹתֶ֑יךָ יְ֝הוָ֗ה
אַל־תְּבִישֵֽׁנִי׃

‎<span id="032">32</span> ‏דֶּֽרֶךְ־מִצְוֹתֶ֥יךָ אָר֑וּץ כִּ֖י תַרְחִ֣יב
לִבִּֽי׃

‎<span id="033">33</span> ‏הוֹרֵ֣נִי יְ֭הוָה דֶּ֥רֶךְ חֻקֶּ֗יךָ
וְאֶצְּרֶ֥נָּה עֵֽקֶב׃

‎<span id="034">34</span> ‏הֲ֭בִינֵנִי וְאֶצְּרָ֥ה תֽוֹרָתֶ֗ךָ
וְאֶשְׁמְרֶ֥נָּה בְכָל־לֵֽב׃

‎<span id="035">35</span> ‏הַ֭דְרִיכֵנִי בִּנְתִ֣יב מִצְוֹתֶ֑יךָ
כִּי־ב֥וֹ חָפָֽצְתִּי׃

‎<span id="036">36</span> ‏הַט־לִ֭בִּי אֶל־עֵדְוֹתֶ֗יךָ וְאַ֣ל
אֶל־בָּֽצַע׃

‎<span id="037">37</span> ‏הַעֲבֵ֣ר עֵ֭ינַי מֵרְא֣וֹת שָׁ֑וְא
בִּדְרָכֶ֥ךָ חַיֵּֽנִי׃

‎<span id="038">38</span> ‏הָקֵ֣ם לְ֭עַבְדְּךָ אִמְרָתֶ֑ךָ אֲ֝שֶׁ֗ר
לְיִרְאָתֶֽךָ׃

‎<span id="039">39</span> ‏הַעֲבֵ֣ר חֶ֭רְפָּתִי אֲשֶׁ֣ר יָגֹ֑רְתִּי
כִּ֖י מִשְׁפָּטֶ֣יךָ טוֹבִֽים׃

‎<span id="040">40</span> ‏הִ֭נֵּה תָּאַ֣בְתִּי לְפִקֻּדֶ֑יךָ
בְּצִדְקָתְךָ֥ חַיֵּֽנִי׃

‎<span id="041">41</span> ‏וִֽיבֹאֻ֣נִי חֲסָדֶ֣ךָ יְהוָ֑ה
תְּ֝שֽׁוּעָתְךָ֗ כְּאִמְרָתֶֽךָ׃

‎<span id="042">42</span> ‏וְאֶֽעֱנֶ֣ה חֹרְפִ֣י דָבָ֑ר כִּֽי־בָ֝טַחְתִּי
בִּדְבָרֶֽךָ׃

‎<span id="043">43</span> ‏וְֽאַל־תַּצֵּ֬ל מִפִּ֣י דְבַר־אֱמֶ֣ת
עַד־מְאֹ֑ד כִּ֖י לְמִשְׁפָּטֶ֣ךָ יִחָֽלְתִּי׃

‎<span id="044">44</span> ‏וְאֶשְׁמְרָ֖ה תוֹרָתְךָ֥ תָמִ֗יד לְעוֹלָ֥ם
וָעֶֽד׃

‎<span id="045">45</span> ‏וְאֶתְהַלְּכָ֥ה בָרְחָבָ֑ה כִּ֖י פִקֻּדֶ֣יךָ
דָרָֽשְׁתִּי׃

‎<span id="046">46</span> ‏וַאֲדַבְּרָ֣ה בְ֭עֵדֹתֶיךָ נֶ֥גֶד מְלָכִ֗ים
וְלֹ֣א אֵבֽוֹשׁ׃

‎<span id="047">47</span> ‏וְאֶשְׁתַּֽעֲשַׁ֥ע בְּמִצְוֹתֶ֗יךָ אֲשֶׁ֣ר
אָהָֽבְתִּי׃

‎<span id="048">48</span> ‏וְאֶשָּֽׂא־כַפַּ֗י אֶֽל־מִ֭צְוֹתֶיךָ אֲשֶׁ֥ר
אָהָ֗בְתִּי וְאָשִׂ֥יחָה בְחֻקֶּֽיךָ׃

‎<span id="049">49</span> ‏זְכֹר־דָּבָ֥ר לְעַבְדֶּ֑ךָ עַ֝֗ל אֲשֶׁ֣ר
יִֽחַלְתָּֽנִי׃

‎<span id="050">50</span> ‏זֹ֣את נֶחָמָתִ֣י בְעָנְיִ֑י כִּ֖י אִמְרָתְךָ֣
חִיָּֽתְנִי׃

‎<span id="051">51</span> ‏זֵ֭דִים הֱלִיצֻ֣נִי עַד־מְאֹ֑ד
מִ֝תּֽוֹרָתְךָ֗ לֹ֣א נָטִֽיתִי׃

‎<span id="052">52</span> ‏זָ֘כַ֤רְתִּי מִשְׁפָּטֶ֖יךָ מֵעוֹלָ֥ם׀
יְהוָ֗ה וָֽאֶתְנֶחָֽם׃

‎<span id="053">53</span> ‏זַלְעָפָ֣ה אֲ֭חָזַתְנִי מֵרְשָׁעִ֑ים
עֹ֝זְבֵ֗י תּוֹרָתֶֽךָ׃

‎<span id="054">54</span> ‏זְ֭מִרוֹת הָֽיוּ־לִ֥י חֻקֶּ֗יךָ בְּבֵ֣ית
מְגוּרָֽי׃

‎<span id="055">55</span> ‏זָ֘כַ֤רְתִּי בַלַּ֣יְלָה שִׁמְךָ֣ יְהוָ֑ה
וָֽ֝אֶשְׁמְרָ֗ה תּוֹרָתֶֽךָ׃

‎<span id="056">56</span> ‏זֹ֥את הָֽיְתָה־לִּ֑י כִּ֖י פִקֻּדֶ֣יךָ
נָצָֽרְתִּי׃

‎<span id="057">57</span> ‏חֶלְקִ֖י יְהוָ֥ה אָמַ֗רְתִּי לִשְׁמֹ֥ר
דְּבָרֶֽיךָ׃

‎<span id="058">58</span> ‏חִלִּ֣יתִי פָנֶ֣יךָ בְכָל־לֵ֑ב חָ֝נֵּ֗נִי
כְּאִמְרָתֶֽךָ׃

‎<span id="059">59</span> ‏חִשַּׁ֥בְתִּי דְרָכָ֑י וָאָשִׁ֥יבָה רַ֝גְלַ֗י
אֶל־עֵדֹתֶֽיךָ׃

‎<span id="060">60</span> ‏חַ֭שְׁתִּי וְלֹ֣א הִתְמַהְמָ֑הְתִּי
לִ֝שְׁמֹ֗ר מִצְוֹתֶֽיךָ׃

‎<span id="061">61</span> ‏חֶבְלֵ֣י רְשָׁעִ֣ים עִוְּדֻ֑נִי תּֽ֝וֹרָתְךָ֗
לֹ֣א שָׁכָֽחְתִּי׃

‎<span id="062">62</span> ‏חֲצֽוֹת־לַ֗יְלָה אָ֭קוּם לְהוֹד֣וֹת לָ֑ךְ
עַ֝֗ל מִשְׁפְּטֵ֥י צִדְקֶֽךָ׃

‎<span id="063">63</span> ‏חָבֵ֣ר אָ֭נִי לְכָל־אֲשֶׁ֣ר יְרֵא֑וּךָ
וּ֝לְשֹׁמְרֵ֗י פִּקּוּדֶֽיךָ׃

‎<span id="064">64</span> ‏חַסְדְּךָ֣ יְ֭הוָה מָלְאָ֥ה הָאָ֗רֶץ
חֻקֶּ֥יךָ לַמְּדֵֽנִי׃

‎<span id="065">65</span> ‏ט֭וֹב עָשִׂ֣יתָ עִֽם־עַבְדְּךָ֑ יְ֝הוָ֗ה
כִּדְבָרֶֽךָ׃

‎<span id="066">66</span> ‏ט֤וּב טַ֣עַם וָדַ֣עַת לַמְּדֵ֑נִי כִּ֖י
בְמִצְוֹתֶ֣יךָ הֶאֱמָֽנְתִּי׃

‎<span id="067">67</span> ‏טֶ֣רֶם אֶ֭עֱנֶה אֲנִ֣י שֹׁגֵ֑ג וְ֝עַתָּ֗ה
אִמְרָתְךָ֥ שָׁמָֽרְתִּי׃

‎<span id="068">68</span> ‏טוֹב־אַתָּ֥ה וּמֵטִ֗יב לַמְּדֵ֥נִי חֻקֶּֽיךָ׃

‎<span id="069">69</span> ‏טָפְל֬וּ עָלַ֣י שֶׁ֣קֶר זֵדִ֑ים אֲ֝נִ֗י
בְּכָל־לֵ֤ב׀ אֱצֹּ֬ר פִּקּוּדֶֽיךָ׃

‎<span id="070">70</span> ‏טָפַ֣שׁ כַּחֵ֣לֶב לִבָּ֑ם אֲ֝נִ֗י תּוֹרָתְךָ֥
שִֽׁעֲשָֽׁעְתִּי׃

‎<span id="071">71</span> ‏טֽוֹב־לִ֥י כִֽי־עֻנֵּ֑יתִי לְ֝מַ֗עַן אֶלְמַ֥ד
חֻקֶּֽיךָ׃

‎<span id="072">72</span> ‏טֽוֹב־לִ֥י תֽוֹרַת־פִּ֑יךָ מֵ֝אַלְפֵ֗י זָהָ֥ב
וָכָֽסֶף׃

‎<span id="073">73</span> ‏יָדֶ֣יךָ עָ֭שׂוּנִי וַֽיְכוֹנְנ֑וּנִי
הֲ֝בִינֵ֗נִי וְאֶלְמְדָ֥ה מִצְוֹתֶֽיךָ׃

‎<span id="074">74</span> ‏יְ֭רֵאֶיךָ יִרְא֣וּנִי וְיִשְׂמָ֑חוּ כִּ֖י
לִדְבָרְךָ֣ יִחָֽלְתִּי׃

‎<span id="075">75</span> ‏יָדַ֣עְתִּי יְ֭הוָה כִּי־צֶ֣דֶק
מִשְׁפָּטֶ֑יךָ וֶ֝אֱמוּנָ֗ה עִנִּיתָֽנִי׃

‎<span id="076">76</span> ‏יְהִי־נָ֣א חַסְדְּךָ֣ לְנַחֲמֵ֑נִי
כְּאִמְרָתְךָ֥ לְעַבְדֶּֽךָ׃

‎<span id="077">77</span> ‏יְבֹא֣וּנִי רַחֲמֶ֣יךָ וְאֶֽחְיֶ֑ה
כִּי־תֽ֝וֹרָתְךָ֗ שַֽׁעֲשֻׁעָֽי׃

‎<span id="078">78</span> ‏יֵבֹ֣שׁוּ זֵ֭דִים כִּי־שֶׁ֣קֶר עִוְּת֑וּנִי
אֲ֝נִ֗י אָשִׂ֥יחַ בְּפִקּוּדֶֽיךָ׃

‎<span id="079">79</span> ‏יָשׁ֣וּבוּ לִ֣י יְרֵאֶ֑יךָ וידעו וְ֝יֹדְעֵ֗י
עֵדֹתֶֽיךָ׃

‎<span id="080">80</span> ‏יְהִֽי־לִבִּ֣י תָמִ֣ים בְּחֻקֶּ֑יךָ לְ֝מַ֗עַן
לֹ֣א אֵבֽוֹשׁ׃

‎<span id="081">81</span> ‏כָּלְתָ֣ה לִתְשׁוּעָתְךָ֣ נַפְשִׁ֑י
לִדְבָרְךָ֥ יִחָֽלְתִּי׃

‎<span id="082">82</span> ‏כָּל֣וּ עֵ֭ינַי לְאִמְרָתֶ֑ךָ לֵ֝אמֹ֗ר מָתַ֥י
תְּֽנַחֲמֵֽנִי׃

‎<span id="083">83</span> ‏כִּֽי־הָ֭יִיתִי כְּנֹ֣אד בְּקִיט֑וֹר
חֻ֝קֶּ֗יךָ לֹ֣א שָׁכָֽחְתִּי׃

‎<span id="084">84</span> ‏כַּמָּ֥ה יְמֵֽי־עַבְדֶּ֑ךָ מָתַ֬י תַּעֲשֶׂ֖ה
בְרֹדְפַ֣י מִשְׁפָּֽט׃

‎<span id="085">85</span> ‏כָּֽרוּ־לִ֣י זֵדִ֣ים שִׁיח֑וֹת אֲ֝שֶׁ֗ר לֹ֣א
כְתוֹרָתֶֽךָ׃

‎<span id="086">86</span> ‏כָּל־מִצְוֹתֶ֥יךָ אֱמוּנָ֑ה שֶׁ֖קֶר
רְדָפ֣וּנִי עָזְרֵֽנִי׃

‎<span id="087">87</span> ‏כִּ֭מְעַט כִּלּ֣וּנִי בָאָ֑רֶץ וַ֝אֲנִ֗י
לֹא־עָזַ֥בְתִּי פִקֻּודֶֽיךָ׃<sup>1</sup>

‎<span id="088">88</span> ‏כְּחַסְדְּךָ֥ חַיֵּ֑נִי וְ֝אֶשְׁמְרָ֗ה
עֵד֥וּת פִּֽיךָ׃

‎<span id="089">89</span> ‏לְעוֹלָ֥ם יְהוָ֑ה דְּ֝בָרְךָ֗ נִצָּ֥ב
בַּשָּׁמָֽיִם׃

‎<span id="090">90</span> ‏לְדֹ֣ר וָ֭דֹר אֱמֽוּנָתֶ֑ךָ כּוֹנַ֥נְתָּ
אֶ֝֗רֶץ וַֽתַּעֲמֹֽד׃

‎<span id="091">91</span> ‏לְֽ֭מִשְׁפָּטֶיךָ עָמְד֣וּ הַיּ֑וֹם כִּ֖י
הַכֹּ֣ל עֲבָדֶֽיךָ׃

‎<span id="092">92</span> ‏לוּלֵ֣י ת֭וֹרָתְךָ שַׁעֲשֻׁעָ֑י אָ֝֗ז
אָבַ֥דְתִּי בְעָנְיִֽי׃

‎<span id="093">93</span> ‏לְ֭עוֹלָם לֹא־אֶשְׁכַּ֣ח פִּקּוּדֶ֑יךָ כִּ֥י
בָ֝֗ם חִיִּיתָֽנִי׃

‎<span id="094">94</span> ‏לְֽךָ־אֲ֭נִי הוֹשִׁיעֵ֑נִי כִּ֖י פִקּוּדֶ֣יךָ
דָרָֽשְׁתִּי׃

‎<span id="095">95</span> ‏לִ֤י קִוּ֣וּ רְשָׁעִ֣ים לְאַבְּדֵ֑נִי
עֵ֝דֹתֶ֗יךָ אֶתְבּוֹנָֽן׃

‎<span id="096">96</span> ‏לְֽכָל תִּ֭כְלָה רָאִ֣יתִי קֵ֑ץ רְחָבָ֖ה
מִצְוָתְךָ֣ מְאֹֽד׃

‎<span id="097">97</span> ‏מָֽה־אָהַ֥בְתִּי תוֹרָתֶ֑ךָ כָּל־הַ֝יּ֗וֹם
הִ֣יא שִׂיחָתִֽי׃

‎<span id="098">98</span> ‏מֵ֭אֹ֣יְבַי תְּחַכְּמֵ֣נִי מִצְוֹתֶ֑ךָ כִּ֖י
לְעוֹלָ֣ם הִיא־לִֽי׃

‎<span id="099">99</span> ‏מִכָּל־מְלַמְּדַ֥י הִשְׂכַּ֑לְתִּי כִּ֥י
עֵ֝דְוֹתֶ֗יךָ שִׂ֣יחָה לִֽֿי׃

‎<span id="100">100</span> ‏מִזְּקֵנִ֥ים אֶתְבּוֹנָ֑ן כִּ֖י פִקּוּדֶ֣יךָ
נָצָֽרְתִּי׃

‎<span id="101">101</span> ‏מִכָּל־אֹ֣רַח רָ֭ע כָּלִ֣אתִי רַגְלָ֑י
לְ֝מַ֗עַן אֶשְׁמֹ֥ר דְּבָרֶֽךָ׃

‎<span id="102">102</span> ‏מִמִּשְׁפָּטֶ֥יךָ לֹא־סָ֑רְתִּי
כִּֽי־אַ֝תָּ֗ה הוֹרֵתָֽנִי׃

‎<span id="103">103</span> ‏מַה־נִּמְלְצ֣וּ לְ֭חִכִּי אִמְרָתֶ֗ךָ
מִדְּבַ֥שׁ לְפִֽי׃

‎<span id="104">104</span> ‏מִפִּקּוּדֶ֥יךָ אֶתְבּוֹנָ֑ן עַל־כֵּ֝֗ן
שָׂנֵ֤אתִי׀ כָּל־אֹ֬רַח שָֽׁקֶר׃

‎<span id="105">105</span> ‏נֵר־לְרַגְלִ֥י דְבָרֶ֑ךָ וְ֝א֗וֹר
לִנְתִיבָתִֽי׃

‎<span id="106">106</span> ‏נִשְׁבַּ֥עְתִּי וָאֲקַיֵּ֑מָה לִ֝שְׁמֹ֗ר
מִשְׁפְּטֵ֥י צִדְקֶֽךָ׃

‎<span id="107">107</span> ‏נַעֲנֵ֥יתִי עַד־מְאֹ֑ד יְ֝הוָ֗ה חַיֵּ֥נִי
כִדְבָרֶֽךָ׃

‎<span id="108">108</span> ‏נִדְב֣וֹת פִּ֭י רְצֵה־נָ֣א יְהוָ֑ה
וּֽמִשְׁפָּטֶ֥יךָ לַמְּדֵֽנִי׃

‎<span id="109">109</span> ‏נַפְשִׁ֣י בְכַפִּ֣י תָמִ֑יד וְ֝תֽוֹרָתְךָ֗
לֹ֣א שָׁכָֽחְתִּי׃

‎<span id="110">110</span> ‏נָתְנ֬וּ רְשָׁעִ֣ים פַּ֣ח לִ֑י
וּ֝מִפִּקּוּדֶ֗יךָ לֹ֣א תָעִֽיתִי׃

‎<span id="111">111</span> ‏נָחַ֣לְתִּי עֵדְוֹתֶ֣יךָ לְעוֹלָ֑ם
כִּֽי־שְׂשׂ֖וֹן לִבִּ֣י הֵֽמָּה׃

‎<span id="112">112</span> ‏נָטִ֣יתִי לִ֭בִּי לַעֲשׂ֥וֹת חֻקֶּ֗יךָ
לְעוֹלָ֥ם עֵֽקֶב׃

‎<span id="113">113</span> ‏סֵעֲפִ֥ים שָׂנֵ֑אתִי וְֽתוֹרָתְךָ֥
אָהָֽבְתִּי׃

‎<span id="114">114</span> ‏סִתְרִ֣י וּמָגִנִּ֣י אָ֑תָּה לִדְבָרְךָ֥
יִחָֽלְתִּי׃

‎<span id="115">115</span> ‏סֽוּרוּ־מִמֶּ֥נִּי מְרֵעִ֑ים וְ֝אֶצְּרָ֗ה
מִצְוֹ֥ת אֱלֹהָֽי׃

‎<span id="116">116</span> ‏סָמְכֵ֣נִי כְאִמְרָתְךָ֣ וְאֶֽחְיֶ֑ה
וְאַל־תְּ֝בִישֵׁ֗נִי מִשִּׂבְרִֽי׃

‎<span id="117">117</span> ‏סְעָדֵ֥נִי וְאִוָּשֵׁ֑עָה וְאֶשְׁעָ֖ה
בְחֻקֶּ֣יךָ תָמִֽיד׃

‎<span id="118">118</span> ‏סָ֭לִיתָ כָּל־שׁוֹגִ֣ים מֵחֻקֶּ֑יךָ
כִּי־שֶׁ֝֗קֶר תַּרְמִיתָֽם׃

‎<span id="119">119</span> ‏סִגִ֗ים הִשְׁבַּ֥תָּ כָל־רִשְׁעֵי־אָ֑רֶץ
לָ֝כֵ֗ן אָהַ֥בְתִּי עֵדֹתֶֽיךָ׃

‎<span id="120">120</span> ‏סָמַ֣ר מִפַּחְדְּךָ֣ בְשָׂרִ֑י
וּֽמִמִּשְׁפָּטֶ֥יךָ יָרֵֽאתִי׃

‎<span id="121">121</span> ‏עָ֭שִׂיתִי מִשְׁפָּ֣ט וָצֶ֑דֶק
בַּל־תַּ֝נִּיחֵ֗נִי לְעֹֽשְׁקָֽי׃

‎<span id="122">122</span> ‏עֲרֹ֣ב עַבְדְּךָ֣ לְט֑וֹב אַֽל־יַעַשְׁקֻ֥נִי
זֵדִֽים׃

‎<span id="123">123</span> ‏עֵ֭ינַי כָּל֣וּ לִֽישׁוּעָתֶ֑ךָ וּלְאִמְרַ֥ת
צִדְקֶֽךָ׃

‎<span id="124">124</span> ‏עֲשֵׂ֖ה עִם־עַבְדְּךָ֥ כְחַסְדֶּ֗ךָ
וְחֻקֶּ֥יךָ לַמְּדֵֽנִי׃

‎<span id="125">125</span> ‏עַבְדְּךָ־אָ֥נִי הֲבִינֵ֑נִי וְ֝אֵדְעָ֗ה
עֵדֹתֶֽיךָ׃

‎<span id="126">126</span> ‏עֵ֭ת לַעֲשׂ֣וֹת לַיהוָ֑ה הֵ֝פֵ֗רוּ
תּוֹרָתֶֽךָ׃

‎<span id="127">127</span> ‏עַל־כֵּ֭ן אָהַ֣בְתִּי מִצְוֹתֶ֑יךָ מִזָּהָ֥ב
וּמִפָּֽז׃

‎<span id="128">128</span> ‏עַל־כֵּ֤ן׀ כָּל־פִּקּ֣וּדֵי כֹ֣ל
יִשָּׁ֑רְתִּי כָּל־אֹ֖רַח שֶׁ֣קֶר שָׂנֵֽאתִי׃

‎<span id="129">129</span> ‏פְּלָא֥וֹת עֵדְוֹתֶ֑יךָ עַל־כֵּ֝֗ן
נְצָרָ֥תַם נַפְשִֽׁי׃

‎<span id="130">130</span> ‏פֵּ֖תַח דְּבָרֶ֥יךָ יָאִ֗יר מֵבִ֥ין
פְּתָיִֽים׃

‎<span id="131">131</span> ‏פִּֽי־פָ֭עַרְתִּי וָאֶשְׁאָ֑פָה כִּ֖י
לְמִצְוֹתֶ֣יךָ יָאָֽבְתִּי׃

‎<span id="132">132</span> ‏פְּנֵה־אֵלַ֥י וְחָנֵּ֑נִי כְּ֝מִשְׁפָּ֗ט
לְאֹהֲבֵ֥י שְׁמֶֽךָ׃

‎<span id="133">133</span> ‏פְּ֭עָמַי הָכֵ֣ן בְּאִמְרָתֶ֑ךָ
וְֽאַל־תַּשְׁלֶט־בִּ֥י כָל־אָֽוֶן׃

‎<span id="134">134</span> ‏פְּ֭דֵנִי מֵעֹ֣שֶׁק אָדָ֑ם וְ֝אֶשְׁמְרָ֗ה
פִּקּוּדֶֽיךָ׃

‎<span id="135">135</span> ‏פָּ֭נֶיךָ הָאֵ֣ר בְּעַבְדֶּ֑ךָ
וְ֝לַמְּדֵ֗נִי אֶת־חֻקֶּֽיךָ׃

‎<span id="136">136</span> ‏פַּלְגֵי־מַ֭יִם יָרְד֣וּ עֵינָ֑י עַ֝֗ל
לֹא־שָׁמְר֥וּ תוֹרָתֶֽךָ׃

‎<span id="137">137</span> ‏צַדִּ֣יק אַתָּ֣ה יְהוָ֑ה וְ֝יָשָׁ֗ר
מִשְׁפָּטֶֽיךָ׃

‎<span id="138">138</span> ‏צִ֭וִּיתָ צֶ֣דֶק עֵדֹתֶ֑יךָ וֶֽאֱמוּנָ֥ה
מְאֹֽד׃

‎<span id="139">139</span> ‏צִמְּתַ֥תְנִי קִנְאָתִ֑י כִּֽי־שָׁכְח֖וּ
דְבָרֶ֣יךָ צָרָֽי׃

‎<span id="140">140</span> ‏צְרוּפָ֖ה אִמְרָתְךָ֥ מְאֹ֗ד וְֽעַבְדְּךָ֥
אֲהֵבָֽהּ׃

‎<span id="141">141</span> ‏צָעִ֣יר אָנֹכִ֣י וְנִבְזֶ֑ה פִּ֝קֻּדֶ֗יךָ
לֹ֣א שָׁכָֽחְתִּי׃

‎<span id="142">142</span> ‏צִדְקָתְךָ֣ צֶ֣דֶק לְעוֹלָ֑ם וְֽתוֹרָתְךָ֥
אֱמֶֽת׃

‎<span id="143">143</span> ‏צַר־וּמָצ֥וֹק מְצָא֑וּנִי מִ֝צְוֹתֶ֗יךָ
שַׁעֲשֻׁעָֽי׃

‎<span id="144">144</span> ‏צֶ֖דֶק עֵדְוֹתֶ֥יךָ לְעוֹלָ֗ם הֲבִינֵ֥נִי
וְאֶחְיֶֽה׃

‎<span id="145">145</span> ‏קָרָ֣אתִי בְכָל־לֵ֭ב עֲנֵ֥נִי יְהוָ֗ה
חֻקֶּ֥יךָ אֶצֹּֽרָה׃

‎<span id="146">146</span> ‏קְרָאתִ֥יךָ הוֹשִׁיעֵ֑נִי וְ֝אֶשְׁמְרָ֗ה
עֵדֹתֶֽיךָ׃

‎<span id="147">147</span> ‏קִדַּ֣מְתִּי בַ֭נֶּשֶׁף וָאֲשַׁוֵּ֑עָה
לדבריך לִדְבָרְךָ֥ יִחָֽלְתִּי׃

‎<span id="148">148</span> ‏קִדְּמ֣וּ עֵ֭ינַי אַשְׁמֻר֑וֹת לָ֝שִׂ֗יחַ
בְּאִמְרָתֶֽךָ׃

‎<span id="149">149</span> ‏ק֭וֹלִי שִׁמְעָ֣ה כְחַסְדֶּ֑ךָ יְ֝הוָ֗ה
כְּֽמִשְׁפָּטֶ֥ךָ חַיֵּֽנִי׃

‎<span id="150">150</span> ‏קָ֭רְבוּ רֹדְפֵ֣י זִמָּ֑ה מִתּוֹרָתְךָ֥
רָחָֽקוּ׃

‎<span id="151">151</span> ‏קָר֣וֹב אַתָּ֣ה יְהוָ֑ה וְֽכָל־מִצְוֹתֶ֥יךָ
אֱמֶֽת׃

‎<span id="152">152</span> ‏קֶ֣דֶם יָ֭דַעְתִּי מֵעֵדֹתֶ֑יךָ כִּ֖י
לְעוֹלָ֣ם יְסַדְתָּֽם׃

‎<span id="153">153</span> ‏רְאֵֽה־עָנְיִ֥י וְחַלְּצֵ֑נִי
כִּי־תֽ֝וֹרָתְךָ֗ לֹ֣א שָׁכָֽחְתִּי׃

‎<span id="154">154</span> ‏רִיבָ֣ה רִ֭יבִי וּגְאָלֵ֑נִי לְאִמְרָתְךָ֥
חַיֵּֽנִי׃

‎<span id="155">155</span> ‏רָח֣וֹק מֵרְשָׁעִ֣ים יְשׁוּעָ֑ה
כִּֽי־חֻ֝קֶּיךָ לֹ֣א דָרָֽשׁוּ׃

‎<span id="156">156</span> ‏רַחֲמֶ֖יךָ רַבִּ֥ים׀ יְהוָ֑ה
כְּֽמִשְׁפָּטֶ֥יךָ חַיֵּֽנִי׃

‎<span id="157">157</span> ‏רַ֭בִּים רֹדְפַ֣י וְצָרָ֑י מֵ֝עֵדְוֹתֶ֗יךָ
לֹ֣א נָטִֽיתִי׃

‎<span id="158">158</span> ‏רָאִ֣יתִי בֹ֭גְדִים וָֽאֶתְקוֹטָ֑טָה אֲשֶׁ֥ר
אִ֝מְרָתְךָ֗ לֹ֣א שָׁמָֽרוּ׃

‎<span id="159">159</span> ‏רְ֭אֵה כִּי־פִקּוּדֶ֣יךָ אָהָ֑בְתִּי
יְ֝הוָ֗ה כְּֽחַסְדְּךָ֥ חַיֵּֽנִי׃

‎<span id="160">160</span> ‏רֹאשׁ־דְּבָרְךָ֥ אֱמֶ֑ת וּ֝לְעוֹלָ֗ם
כָּל־מִשְׁפַּ֥ט צִדְקֶֽךָ׃

‎<span id="161">161</span> ‏שָׂ֭רִים רְדָפ֣וּנִי חִנָּ֑ם ומדבריך
וּ֝מִדְּבָרְךָ֗ פָּחַ֥ד לִבִּֽי׃

‎<span id="162">162</span> ‏שָׂ֣שׂ אָ֭נֹכִֽי עַל־אִמְרָתֶ֑ךָ כְּ֝מוֹצֵ֗א
שָׁלָ֥ל רָֽב׃

‎<span id="163">163</span> ‏שֶׁ֣קֶר שָׂ֭נֵאתִי וַאֲתַעֵ֑בָה תּוֹרָתְךָ֥
אָהָֽבְתִּי׃

‎<span id="164">164</span> ‏שֶׁ֣בַע בַּ֭יּוֹם הִלַּלְתִּ֑יךָ עַ֝֗ל
מִשְׁפְּטֵ֥י צִדְקֶֽךָ׃

‎<span id="165">165</span> ‏שָׁל֣וֹם רָ֭ב לְאֹהֲבֵ֣י תוֹרָתֶ֑ךָ
וְאֵֽין־לָ֥מוֹ מִכְשֽׁוֹל׃

‎<span id="166">166</span> ‏שִׂבַּ֣רְתִּי לִֽישׁוּעָתְךָ֣ יְהוָ֑ה
וּֽמִצְוֹתֶ֥יךָ עָשִֽׂיתִי׃

‎<span id="167">167</span> ‏שָֽׁמְרָ֣ה נַ֭פְשִׁי עֵדֹתֶ֑יךָ וָאֹהֲבֵ֥ם
מְאֹֽד׃

‎<span id="168">168</span> ‏שָׁמַ֣רְתִּי פִ֭קּוּדֶיךָ וְעֵדֹתֶ֑יךָ כִּ֖י
כָל־דְּרָכַ֣י נֶגְדֶּֽךָ׃

‎<span id="169">169</span> ‏תִּקְרַ֤ב רִנָּתִ֣י לְפָנֶ֣יךָ יְהוָ֑ה
כִּדְבָרְךָ֥ הֲבִינֵֽנִי׃

‎<span id="170">170</span> ‏תָּב֣וֹא תְּחִנָּתִ֣י לְפָנֶ֑יךָ
כְּ֝אִמְרָתְךָ֗ הַצִּילֵֽנִי׃

‎<span id="171">171</span> ‏תַּבַּ֣עְנָה שְׂפָתַ֣י תְּהִלָּ֑ה כִּ֖י
תְלַמְּדֵ֣נִי חֻקֶּֽיךָ׃

‎<span id="172">172</span> ‏תַּ֣עַן לְ֭שׁוֹנִי אִמְרָתֶ֑ךָ כִּ֖י
כָל־מִצְוֹתֶ֣יךָ צֶּֽדֶק׃

‎<span id="173">173</span> ‏תְּהִֽי־יָדְךָ֥ לְעָזְרֵ֑נִי כִּ֖י
פִקּוּדֶ֣יךָ בָחָֽרְתִּי׃

‎<span id="174">174</span> ‏תָּאַ֣בְתִּי לִֽישׁוּעָתְךָ֣ יְהוָ֑ה
וְ֝תֽוֹרָתְךָ֗ שַׁעֲשֻׁעָֽי׃

‎<span id="175">175</span> ‏תְּֽחִי־נַ֭פְשִׁי וּֽתְהַֽלְלֶ֑ךָּ
וּֽמִשְׁפָּטֶ֥ךָ יַעֲזְרֻֽנִי׃

‎<span id="176">176</span> ‏תָּעִ֗יתִי כְּשֶׂ֣ה אֹ֭בֵד בַּקֵּ֣שׁ
עַבְדֶּ֑ךָ כִּ֥י מִ֝צְוֹתֶ֗יךָ לֹ֣א שָׁכָֽחְתִּי׃

1 ’ašərê ṯəmîmê-ḏāreḵə hahōləḵîm bəṯwōraṯ yəhwâ:

2 ’ašərê nōṣərê ‘ēḏōṯāyw bəḵāl-lēḇ yiḏərəšûhû:

3 ’af lō’-fā‘ălû ‘awəlâ biḏərāḵāyw hālāḵû:

4 ’atâ ṣiûîṯâ fiqquḏeyḵā lišəmōr mə’ōḏ:

5 ’<sup>a</sup>ḥălay yikōnû ḏərāḵāy lišəmōr ḥuqqeyḵā:

6 ’āz lō’-’ēḇwōš bəhabîṭî ’el-kāl-miṣəwōṯeyḵā:

7 ’wōḏəḵā bəyōšer lēḇāḇ bəlāməḏî mišəpəṭê ṣiḏəqeḵā:

8 ’eṯ-ḥuqqeyḵā ’ešəmōr ’al-t<sup>a</sup>‘azəḇēnî ‘aḏ-mə’ōḏ:

9 bammeh yəzakeh-nn<sup>a</sup>‘ar ’eṯ-’ārəḥwō lišəmōr kiḏəḇāreḵā:

10 bəḵāl-libî ḏərašətîḵā ’al-tašəgēnî mimmiṣəwōṯeyḵā:

11 bəlibî ṣāfanətî ’imərāṯeḵā ləm<sup>a</sup>‘an lō’ ’eḥĕṭā’-lāḵə:

12 bārûḵə ’atâ yəhwâ lamməḏēnî ḥuqqeyḵā:

13 biśəfāṯay siparətî kōl mišəpəṭê-fîḵā:

14 bəḏereḵə ‘ēḏəwōṯeyḵā śaśətî kə‘al kāl-hwōn:

15 bəfiqquḏeyḵā ’āśîḥâ wə’abîṭâ ’ōrəḥōṯeyḵā:

16 bəḥuqqōṯeyḵā ’ešət<sup>a</sup>‘ăšā‘ lō’ ’ešək<sup>a</sup>ḥ dəḇāreḵā:

17 gəmōl ‘al-‘aḇədəḵā ’eḥəyeh wə’ešəmərâ ḏəḇāreḵā:

18 gal-‘ênay wə’abîṭâ nifəlā’wōṯ mitwōrāṯeḵā:

19 gēr ’ānōḵî ḇā’āreṣ ’al-tasətēr mimmennî miṣəwōṯeyḵā:

20 gārəsâ nafəšî ləṯa’ăḇâ ’el-mišəpāṭeyḵā ḇəḵāl-‘ēṯ:

21 gā‘arətā zēḏîm ’ărûrîm haššōḡîm mimmiṣəwōṯeyḵā:

22 gal mē‘ālay ḥerəpâ wāḇûz kî ‘ēḏōṯeyḵā nāṣārətî:

23 gam yāšəḇû śārîm bî niḏəbārû ‘aḇədəḵā yāśîḥa bəḥuqqeyḵā:

24 gam-‘ēḏōṯeyḵā š<sup>a</sup>‘ăšu‘āy ’anəšê ‘ăṣāṯî:

25 dāḇəqâ le‘āfār nafəšî ḥayyēnî kiḏəḇāreḵā:

26 dərāḵay siparətî wat<sup>a</sup>‘ănēnî lamməḏēnî ḥuqqeyḵā:

27 dereḵə-piqqûḏeyḵā hăḇînēnî wə’āśîḥâ bənifələ’wōṯeyḵā:

28 dāləfâ nafəšî mitûḡâ qayyəmēnî kiḏəḇāreḵā:

29 dereḵə-šeqer hāsēr mimmennî wəṯwōrāṯəḵā ḥānnēnî:

30 dereḵə-’ĕmûnâ ḇāḥārətî mišəpāṭeyḵā šiûîṯî:

31 dāḇaqətî ḇə‘ēḏəwōṯeyḵā yəhwâ ’al-təḇîšēnî:

32 dereḵə-miṣəwōṯeyḵā ’ārûṣ kî ṯarəḥîḇ libî:

33 hwōrēnî yəhwâ dereḵə ḥuqqeyḵā wə’eṣṣərennâ ‘ēqeḇ:

34 hăḇînēnî wə’eṣṣərâ ṯwōrāṯeḵā wə’ešəmərennâ ḇəḵāl-lēḇ:

35 haḏərîḵēnî binəṯîḇ miṣəwōṯeyḵā kî-ḇwō ḥāfāṣətî:

36 haṭ-libî ’el-‘ēḏəwōṯeyḵā wə’al ’el-bāṣ<sup>a</sup>‘:

37 h<sup>a</sup>‘ăḇēr ‘ênay mērə’wōṯ šāwə’ biḏərāḵeḵā ḥayyēnî:

38 hāqēm lə‘aḇədəḵā ’imərāṯeḵā ’ăšer ləyirə’āṯeḵā:

39 h<sup>a</sup>‘ăḇēr ḥerəpāṯî ’ăšer yāḡōrətî kî mišəpāṭeyḵā ṭwōḇîm:

40 hinnēh tā’aḇətî ləfiqquḏeyḵā bəṣiḏəqāṯəḵā ḥayyēnî:

41 wîḇō’unî ḥăsāḏeḵā yəhwâ təšû‘āṯəḵā kə’imərāṯeḵā:

42 wə’e‘ĕneh ḥōrəfî ḏāḇār kî-ḇāṭ<sup>a</sup>ḥətî biḏəḇāreḵā:

43 wə’al-taṣṣēl mipî ḏəḇar-’ĕmeṯ ‘aḏ-mə’ōḏ kî ləmišəpāṭeḵā yiḥālətî:

44 wə’ešəmərâ ṯwōrāṯəḵā ṯāmîḏ lə‘wōlām wā‘eḏ:

45 wə’eṯəhalləḵâ ḇārəḥāḇâ kî fiqquḏeyḵā ḏārāšətî:

46 wa’ăḏabərâ ḇə‘ēḏōṯeyḵā neḡeḏ məlāḵîm wəlō’ ’ēḇwōš:

47 wə’ešət<sup>a</sup>‘ăš<sup>a</sup>‘ bəmiṣəwōṯeyḵā ’ăšer ’âāḇətî:

48 wə’eśśā’-ḵapay ’el-miṣəwōṯeyḵā ’ăšer ’âāḇətî wə’āśîḥâ ḇəḥuqqeyḵā:

49 zəḵōr-dāḇār lə‘aḇədeḵā ‘al ’ăšer yiḥalətānî:

50 zō’ṯ neḥāmāṯî ḇə‘ānəyî kî ’imərāṯəḵā ḥîyāṯənî:

51 zēḏîm hĕlîṣunî ‘aḏ-mə’ōḏ mitwōrāṯəḵā lō’ nāṭîṯî:

52 zāḵarətî mišəpāṭeyḵā mē‘wōlām\| yəhwâ wā’eṯəneḥām:

53 zalə‘āfâ ’ăḥāzaṯənî mērəšā‘îm ‘ōzəḇê twōrāṯeḵā:

54 zəmirwōṯ hāyû-lî ḥuqqeyḵā bəḇêṯ məḡûrāy:

55 zāḵarətî ḇallayəlâ šiməḵā yəhwâ wā’ešəmərâ twōrāṯeḵā:

56 zō’ṯ hāyəṯâ-llî kî fiqquḏeyḵā nāṣārətî:

57 ḥeləqî yəhwâ ’āmarətî lišəmōr dəḇāreyḵā:

58 ḥillîṯî fāneyḵā ḇəḵāl-lēḇ ḥānnēnî kə’imərāṯeḵā:

59 ḥiššaḇətî ḏərāḵāy wā’āšîḇâ raḡəlay ’el-‘ēḏōṯeyḵā:

60 ḥašətî wəlō’ hiṯəmahəmâətî lišəmōr miṣəwōṯeyḵā:

61 ḥeḇəlê rəšā‘îm ‘iûəḏunî twōrāṯəḵā lō’ šāḵāḥətî:

62 ḥăṣwōṯ-layəlâ ’āqûm ləhwōḏwōṯ lāḵə ‘al mišəpəṭê ṣiḏəqeḵā:

63 ḥāḇēr ’ānî ləḵāl-’ăšer yərē’ûḵā ûləšōmərê piqqûḏeyḵā:

64 ḥasədəḵā yəhwâ mālə’â hā’āreṣ ḥuqqeyḵā lamməḏēnî:

65 ṭwōḇ ‘āśîṯā ‘im-‘aḇədəḵā yəhwâ kiḏəḇāreḵā:

66 ṭûḇ ṭ<sup>a</sup>‘am wāḏ<sup>a</sup>‘aṯ lamməḏēnî kî ḇəmiṣəwōṯeyḵā
he’ĕmānətî:

67 ṭerem ’e‘ĕneh ’ănî šōḡēḡ wə‘atâ ’imərāṯəḵā šāmārətî:

68 ṭwōḇ-’atâ ûmēṭîḇ lamməḏēnî ḥuqqeyḵā:

69 ṭāfəlû ‘ālay šeqer zēḏîm ’ănî bəḵāl-lēḇ\| ’ĕṣṣōr piqqûḏeyḵā:

70 ṭāfaš k<sup>a</sup>ḥēleḇ libām ’ănî twōrāṯəḵā ši‘ăšā‘ətî:

71 ṭwōḇ-lî ḵî-‘unnêṯî ləm<sup>a</sup>‘an ’eləmaḏ ḥuqqeyḵā:

72 ṭwōḇ-lî ṯwōraṯ-pîḵā mē’aləfê zâāḇ wāḵāsef:

73 yāḏeyḵā ‘āśûnî wayəḵwōnənûnî hăḇînēnî wə’eləməḏâ miṣəwōṯeyḵā:

74 yərē’eyḵā yirə’ûnî wəyiśəmāḥû kî liḏəḇārəḵā yiḥālətî:

75 yāḏ<sup>a</sup>‘ətî yəhwâ kî-ṣeḏeq mišəpāṭeyḵā we’ĕmûnâ ‘innîṯānî:

76 yəhî-nā’ ḥasədəḵā lən<sup>a</sup>ḥămēnî kə’imərāṯəḵā lə‘aḇədeḵā:

77 yəḇō’ûnî r<sup>a</sup>ḥămeyḵā wə’eḥəyeh kî-ṯwōrāṯəḵā
š<sup>a</sup>‘ăšu‘āy:

78 yēḇōšû zēḏîm kî-šeqer ‘iûəṯûnî ’ănî ’āśîḥa bəfiqqûḏeyḵā:

79 yāšûḇû lî yərē’eyḵā wəyāḏə‘û wəyōḏə‘ê ‘ēḏōṯeyḵā:

80 yəhî-libî ṯāmîm bəḥuqqeyḵā ləm<sup>a</sup>‘an lō’ ’ēḇwōš:

81 kāləṯâ liṯəšû‘āṯəḵā nafəšî liḏəḇārəḵā yiḥālətî:

82 kālû ‘ênay lə’imərāṯeḵā lē’mōr māṯay tən<sup>a</sup>ḥămēnî:

83 kî-hāyîṯî kənō’ḏ bəqîṭwōr ḥuqqeyḵā lō’ šāḵāḥətî:

84 kammâ yəmê-‘aḇədeḵā māṯay t<sup>a</sup>‘ăśeh ḇərōḏəfay mišəpāṭ:

85 kārû-lî zēḏîm šîḥwōṯ ’ăšer lō’ ḵəṯwōrāṯeḵā:

86 kāl-miṣəwōṯeyḵā ’ĕmûnâ šeqer rəḏāfûnî ‘āzərēnî:

87 kimə‘aṭ killûnî ḇā’āreṣ wa’ănî lō’-‘āzaḇətî fiqquwḏeyḵā:<sup>1</sup>

88 kəḥasədəḵā ḥayyēnî wə’ešəmərâ ‘ēḏûṯ pîḵā:

89 lə‘wōlām yəhwâ dəḇārəḵā niṣṣāḇ baššāmāyim:

90 ləḏōr wāḏōr ’ĕmûnāṯeḵā kwōnanətā ’ereṣ wat<sup>a</sup>‘ămōḏ:

91 ləmišəpāṭeyḵā ‘āməḏû hayywōm kî hakōl ‘ăḇāḏeyḵā:

92 lûlê ṯwōrāṯəḵā š<sup>a</sup>‘ăšu‘āy ’āz ’āḇaḏətî ḇə‘ānəyî:

93 lə‘wōlām lō’-’ešək<sup>a</sup>ḥ piqqûḏeyḵā kî ḇām ḥîyîṯānî:

94 ləḵā-’ănî hwōšî‘ēnî kî fiqqûḏeyḵā ḏārāšətî:

95 lî qiûû rəšā‘îm lə’abəḏēnî ‘ēḏōṯeyḵā ’eṯəbwōnān:

96 ləḵāl tiḵəlâ rā’îṯî qēṣ rəḥāḇâ miṣəwāṯəḵā mə’ōḏ:

97 mâ-’âaḇətî ṯwōrāṯeḵā kāl-hayywōm hî’ śîḥāṯî:

98 mē’ōyəḇay təḥakəmēnî miṣəwōṯeḵā kî lə‘wōlām hî’-lî:

99 mikāl-məlamməḏay hiśəkalətî kî ‘ēḏəwōṯeyḵā śîḥâ lî:

100 mizzəqēnîm ’eṯəbwōnān kî fiqqûḏeyḵā nāṣārətî:

101 mikāl-’ōr<sup>a</sup>ḥ rā‘ kāli’ṯî raḡəlāy ləm<sup>a</sup>‘an
’ešəmōr dəḇāreḵā:

102 mimmišəpāṭeyḵā lō’-sārətî kî-’atâ hwōrēṯānî:

103 mah-nnimələṣû ləḥikî ’imərāṯeḵā midəḇaš ləfî:

104 mipiqqûḏeyḵā ’eṯəbwōnān ‘al-kēn śānē’ṯî\| kāl-’ōr<sup>a</sup>ḥ
šāqer:

105 nēr-ləraḡəlî ḏəḇāreḵā wə’wōr linəṯîḇāṯî:

106 nišəb<sup>a</sup>‘ətî wā’ăqayyēmâ lišəmōr mišəpəṭê ṣiḏəqeḵā:

107 n<sup>a</sup>‘ănêṯî ‘aḏ-mə’ōḏ yəhwâ ḥayyēnî ḵiḏəḇāreḵā:

108 niḏəḇwōṯ pî rəṣēh-nā’ yəhwâ ûmišəpāṭeyḵā lamməḏēnî:

109 nafəšî ḇəḵapî ṯāmîḏ wəṯwōrāṯəḵā lō’ šāḵāḥətî:

110 nāṯənû rəšā‘îm p<sup>a</sup>ḥ lî ûmipiqqûḏeyḵā lō’ ṯā‘îṯî:

111 nāḥalətî ‘ēḏəwōṯeyḵā lə‘wōlām kî-śəśwōn libî hēmmâ:

112 nāṭîṯî libî l<sup>a</sup>‘ăśwōṯ ḥuqqeyḵā lə‘wōlām ‘ēqeḇ:

113 sē‘ăfîm śānē’ṯî wəṯwōrāṯəḵā ’âāḇətî:

114 siṯərî ûmāḡinnî ’ātâ liḏəḇārəḵā yiḥālətî:

115 sûrû-mimmennî mərē‘îm wə’eṣṣərâ miṣəwōṯ ’ĕlōhāy:

116 sāməḵēnî ḵə’imərāṯəḵā wə’eḥəyeh wə’al-təḇîšēnî miśśiḇərî:

117 sə‘āḏēnî wə’iûāšē‘â wə’ešə‘â ḇəḥuqqeyḵā ṯāmîḏ:

118 sālîṯā kāl-šwōḡîm mēḥuqqeyḵā kî-šeqer tarəmîṯām:

119 siḡîm hišəbatā ḵāl-rišə‘ê-’āreṣ lāḵēn ’âaḇətî ‘ēḏōṯeyḵā:

120 sāmar mip<sup>a</sup>ḥədəḵā ḇəśārî ûmimmišəpāṭeyḵā yārē’ṯî:

121 ‘āśîṯî mišəpāṭ wāṣeḏeq bal-tannîḥēnî lə‘ōšəqāy:

122 ‘ărōḇ ‘aḇədəḵā ləṭwōḇ ’al-y<sup>a</sup>‘ašəqunî zēḏîm:

123 ‘ênay kālû lîšû‘āṯeḵā ûlə’iməraṯ ṣiḏəqeḵā:

124 ‘ăśēh ‘im-‘aḇədəḵā ḵəḥasədeḵā wəḥuqqeyḵā lamməḏēnî:

125 ‘aḇədəḵā-’ānî hăḇînēnî wə’ēḏə‘â ‘ēḏōṯeyḵā:

126 ‘ēṯ l<sup>a</sup>‘ăśwōṯ layhwâ hēfērû twōrāṯeḵā:

127 ‘al-kēn ’âaḇətî miṣəwōṯeyḵā mizzâāḇ ûmipāz:

128 ‘al-kēn\| kāl-piqqûḏê ḵōl yiššārətî kāl-’ōr<sup>a</sup>ḥ šeqer
śānē’ṯî:

129 pəlā’wōṯ ‘ēḏəwōṯeyḵā ‘al-kēn nəṣārāṯam nafəšî:

130 pēṯ<sup>a</sup>ḥ dəḇāreyḵā yā’îr mēḇîn pəṯāyîm:

131 pî-fā‘arətî wā’ešə’āfâ kî ləmiṣəwōṯeyḵā yā’āḇətî:

132 pənēh-’ēlay wəḥānnēnî kəmišəpāṭ lə’ōhăḇê šəmeḵā:

133 pə‘āmay hāḵēn bə’imərāṯeḵā wə’al-tašəleṭ-bî ḵāl-’āwen:

134 pəḏēnî mē‘ōšeq ’āḏām wə’ešəmərâ piqqûḏeyḵā:

135 pāneyḵā hā’ēr bə‘aḇədeḵā wəlamməḏēnî ’eṯ-ḥuqqeyḵā:

136 paləḡê-mayim yārəḏû ‘ênāy ‘al lō’-šāmərû ṯwōrāṯeḵā:

137 ṣadîq ’atâ yəhwâ wəyāšār mišəpāṭeyḵā:

138 ṣiûîṯā ṣeḏeq ‘ēḏōṯeyḵā we’ĕmûnâ mə’ōḏ:

139 ṣimməṯaṯənî qinə’āṯî kî-šāḵəḥû ḏəḇāreyḵā ṣārāy:

140 ṣərûfâ ’imərāṯəḵā mə’ōḏ wə‘aḇədəḵā ’ăhēḇāh:

141 ṣā‘îr ’ānōḵî wəniḇəzeh piqquḏeyḵā lō’ šāḵāḥətî:

142 ṣiḏəqāṯəḵā ṣeḏeq lə‘wōlām wəṯwōrāṯəḵā ’ĕmeṯ:

143 ṣar-ûmāṣwōq məṣā’ûnî miṣəwōṯeyḵā š<sup>a</sup>‘ăšu‘āy:

144 ṣeḏeq ‘ēḏəwōṯeyḵā lə‘wōlām hăḇînēnî wə’eḥəyeh:

145 qārā’ṯî ḇəḵāl-lēḇ ‘ănēnî yəhwâ ḥuqqeyḵā ’eṣṣōrâ:

146 qərā’ṯîḵā hwōšî‘ēnî wə’ešəmərâ ‘ēḏōṯeyḵā:

147 qidamətî ḇannešef wā’ăšaûē‘â liḏəḇāreyḵā liḏəḇārəḵā yiḥālətî:

148 qidəmû ‘ênay ’ašəmurwōṯ lāśîḥa bə’imərāṯeḵā:

149 qwōlî šimə‘â ḵəḥasədeḵā yəhwâ kəmišəpāṭeḵā ḥayyēnî:

150 qārəḇû rōḏəfê zimmâ mitwōrāṯəḵā rāḥāqû:

151 qārwōḇ ’atâ yəhwâ wəḵāl-miṣəwōṯeyḵā ’ĕmeṯ:

152 qeḏem yāḏ<sup>a</sup>‘ətî mē‘ēḏōṯeyḵā kî lə‘wōlām yəsaḏətām:

153 rə’ēh-‘ānəyî wəḥalləṣēnî kî-ṯwōrāṯəḵā lō’ šāḵāḥətî:

154 rîḇâ rîḇî ûḡə’ālēnî lə’imərāṯəḵā ḥayyēnî:

155 rāḥwōq mērəšā‘îm yəšû‘â kî-ḥuqqeyḵā lō’ ḏārāšû:

156 r<sup>a</sup>ḥămeyḵā rabîm\| yəhwâ kəmišəpāṭeyḵā ḥayyēnî:

157 rabîm rōḏəfay wəṣārāy mē‘ēḏəwōṯeyḵā lō’ nāṭîṯî:

158 rā’îṯî ḇōḡəḏîm wā’eṯəqwōṭāṭâ ’ăšer ’imərāṯəḵā lō’ šāmārû:

159 rə’ēh kî-fiqqûḏeyḵā ’âāḇətî yəhwâ kəḥasədəḵā ḥayyēnî:

160 rō’š-dəḇārəḵā ’ĕmeṯ ûlə‘wōlām kāl-mišəpaṭ ṣiḏəqeḵā:

161 śārîm rəḏāfûnî ḥinnām ûmidəḇāreyḵā ûmidəḇārəḵā pāḥaḏ libî:

162 śāś ’ānōḵî ‘al-’imərāṯeḵā kəmwōṣē’ šālāl rāḇ:

163 šeqer śānē’ṯî wa’ăṯ<sup>a</sup>‘ēḇâ twōrāṯəḵā ’âāḇətî:

164 šeḇ<sup>a</sup>‘ bayywōm hillalətîḵā ‘al mišəpəṭê ṣiḏəqeḵā:

165 šālwōm rāḇ lə’ōhăḇê ṯwōrāṯeḵā wə’ên-lāmwō miḵəšwōl:

166 śibarətî lîšû‘āṯəḵā yəhwâ ûmiṣəwōṯeyḵā ‘āśîṯî:

167 šāmərâ nafəšî ‘ēḏōṯeyḵā wā’ōhăḇēm mə’ōḏ:

168 šāmarətî fiqqûḏeyḵā wə‘ēḏōṯeyḵā kî ḵāl-dərāḵay neḡədeḵā:

169 tiqəraḇ rinnāṯî ləfāneyḵā yəhwâ kiḏəḇārəḵā hăḇînēnî:

170 tāḇwō’ təḥinnāṯî ləfāneyḵā kə’imərāṯəḵā haṣṣîlēnî:

171 tab<sup>a</sup>‘ənâ śəfāṯay təhillâ kî ṯəlamməḏēnî ḥuqqeyḵā:

172 t<sup>a</sup>‘an ləšwōnî ’imərāṯeḵā kî ḵāl-miṣəwōṯeyḵā ṣṣeḏeq:

173 təhî-yāḏəḵā lə‘āzərēnî kî fiqqûḏeyḵā ḇāḥārətî:

174 tā’aḇətî lîšû‘āṯəḵā yəhwâ wəṯwōrāṯəḵā š<sup>a</sup>‘ăšu‘āy:

175 təḥî-nafəšî ûṯəhaləleḵḵā ûmišəpāṭeḵā y<sup>a</sup>‘ăzərunî:

176 tā‘îṯî kəśeh ’ōḇēḏ baqqēš ‘aḇədeḵā kî miṣəwōṯeyḵā lō’ šāḵāḥətî:

------------------------------------------------------------------------

[Next: Psalms (Tehilim) Chapter 120](psa120)
