[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1017)  [KJV](../kjv/sa1017)  [Sep](../sep/sa1017.md) 
[Vul](../vul/sa1017.md)   
  
[1 Samuel (1 Shmuel) Index](sa1.md)  
  [Previous](sa1016)  [Next](sa1018.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 17

‎<span id="001">1</span> ‏וַיַּאַסְפ֨וּ פְלִשְׁתִּ֤ים אֶת־מַֽחֲנֵיהֶם֙
לַמִּלְחָמָ֔ה וַיֵּאָ֣סְפ֔וּ שֹׂכֹ֖ה אֲשֶׁ֣ר לִיהוּדָ֑ה וַֽיַּחֲנ֛וּ
בֵּין־שׂוֹכֹ֥ה וּבֵין־עֲזֵקָ֖ה בְּאֶ֥פֶס דַּמִּֽים׃

‎<span id="002">2</span> ‏וְשָׁא֤וּל וְאִֽישׁ־יִשְׂרָאֵל֙ נֶאֶסְפ֔וּ
וַֽיַּחֲנ֖וּ בְּעֵ֣מֶק הָאֵלָ֑ה וַיַּעַרְכ֥וּ מִלְחָמָ֖ה לִקְרַ֥את
פְּלִשְׁתִּֽים׃

‎<span id="003">3</span> ‏וּפְלִשְׁתִּ֞ים עֹמְדִ֤ים אֶל־הָהָר֙ מִזֶּ֔ה
וְיִשְׂרָאֵ֛ל עֹמְדִ֥ים אֶל־הָהָ֖ר מִזֶּ֑ה וְהַגַּ֖יְא בֵּינֵיהֶֽם׃

‎<span id="004">4</span> ‏וַיֵּצֵ֤א אִֽישׁ־הַבֵּנַ֙יִם֙ מִמַּחֲנ֣וֹת
פְּלִשְׁתִּ֔ים גָּלְיָ֥ת שְׁמ֖וֹ מִגַּ֑ת גָּבְה֕וֹ שֵׁ֥שׁ אַמּ֖וֹת
וָזָֽרֶת׃

‎<span id="005">5</span> ‏וְכ֤וֹבַע נְחֹ֙שֶׁת֙ עַל־רֹאשׁ֔וֹ וְשִׁרְי֥וֹן
קַשְׂקַשִּׂ֖ים ה֣וּא לָב֑וּשׁ וּמִשְׁקַל֙ הַשִּׁרְי֔וֹן
חֲמֵשֶׁת־אֲלָפִ֥ים שְׁקָלִ֖ים נְחֹֽשֶֽׁת׃

‎<span id="006">6</span> ‏וּמִצְחַ֥ת נְחֹ֖שֶׁת עַל־רַגְלָ֑יו וְכִיד֥וֹן
נְחֹ֖שֶׁת בֵּ֥ין כְּתֵפָֽיו׃

‎<span id="007">7</span> ‏וחץ וְעֵ֣ץ חֲנִית֗וֹ כִּמְנוֹר֙ אֹֽרְגִ֔ים
וְלַהֶ֣בֶת חֲנִית֔וֹ שֵׁשׁ־מֵא֥וֹת שְׁקָלִ֖ים בַּרְזֶ֑ל וְנֹשֵׂ֥א
הַצִּנָּ֖ה הֹלֵ֥ךְ לְפָנָֽיו׃

‎<span id="008">8</span> ‏וַֽיַּעֲמֹ֗ד וַיִּקְרָא֙ אֶל־מַעַרְכֹ֣ת
יִשְׂרָאֵ֔ל וַיֹּ֣אמֶר לָהֶ֔ם לָ֥מָּה תֵצְא֖וּ לַעֲרֹ֣ךְ מִלְחָמָ֑ה
הֲל֧וֹא אָנֹכִ֣י הַפְּלִשְׁתִּ֗י וְאַתֶּם֙ עֲבָדִ֣ים לְשָׁא֔וּל
בְּרוּ־לָכֶ֥ם אִ֖ישׁ וְיֵרֵ֥ד אֵלָֽי׃

‎<span id="009">9</span> ‏אִם־יוּכַ֞ל לְהִלָּחֵ֤ם אִתִּי֙ וְהִכָּ֔נִי
וְהָיִ֥ינוּ לָכֶ֖ם לַעֲבָדִ֑ים וְאִם־אֲנִ֤י אֽוּכַל־לוֹ֙ וְהִכִּיתִ֔יו
וִהְיִ֤יתֶם לָ֙נוּ֙ לַעֲבָדִ֔ים וַעֲבַדְתֶּ֖ם אֹתָֽנוּ׃

‎<span id="010">10</span> ‏וַיֹּ֙אמֶר֙ הַפְּלִשְׁתִּ֔י אֲנִ֗י
חֵרַ֛פְתִּי אֶת־מַעַרְכ֥וֹת יִשְׂרָאֵ֖ל הַיּ֣וֹם הַזֶּ֑ה תְּנוּ־לִ֣י
אִ֔ישׁ וְנִֽלָּחֲמָ֖ה יָֽחַד׃

‎<span id="011">11</span> ‏וַיִּשְׁמַ֤ע שָׁאוּל֙ וְכָל־יִשְׂרָאֵ֔ל
אֶת־דִּבְרֵ֥י הַפְּלִשְׁתִּ֖י הָאֵ֑לֶּה וַיֵּחַ֥תּוּ וַיִּֽרְא֖וּ
מְאֹֽד׃ פ

‎<span id="012">12</span> ‏וְדָוִד֩ בֶּן־אִ֨ישׁ אֶפְרָתִ֜י הַזֶּ֗ה
מִבֵּ֥ית לֶ֙חֶם֙ יְהוּדָ֔ה וּשְׁמ֣וֹ יִשַׁ֔י וְל֖וֹ שְׁמֹנָ֣ה בָנִ֑ים
וְהָאִישׁ֙ בִּימֵ֣י שָׁא֔וּל זָקֵ֖ן בָּ֥א בַאֲנָשִֽׁים׃

‎<span id="013">13</span> ‏וַיֵּ֨לְכ֜וּ שְׁלֹ֤שֶׁת בְּנֵֽי־יִשַׁי֙
הַגְּדֹלִ֔ים הָלְכ֥וּ אַחֲרֵי־שָׁא֖וּל לַמִּלְחָמָ֑ה וְשֵׁ֣ם׀ שְׁלֹ֣שֶׁת
בָּנָ֗יו אֲשֶׁ֤ר הָלְכוּ֙ בַּמִּלְחָמָ֔ה אֱלִיאָ֣ב הַבְּכ֗וֹר
וּמִשְׁנֵ֙הוּ֙ אֲבִ֣ינָדָ֔ב וְהַשְּׁלִשִׁ֖י שַׁמָּֽה׃

‎<span id="014">14</span> ‏וְדָוִ֖ד ה֣וּא הַקָּטָ֑ן וּשְׁלֹשָׁה֙
הַגְּדֹלִ֔ים הָלְכ֖וּ אַחֲרֵ֥י שָׁאֽוּל׃ ס

‎<span id="015">15</span> ‏וְדָוִ֛ד הֹלֵ֥ךְ וָשָׁ֖ב מֵעַ֣ל שָׁא֑וּל
לִרְע֛וֹת אֶת־צֹ֥אן אָבִ֖יו בֵּֽית־לָֽחֶם׃

‎<span id="016">16</span> ‏וַיִּגַּ֥שׁ הַפְּלִשְׁתִּ֖י הַשְׁכֵּ֣ם
וְהַעֲרֵ֑ב וַיִּתְיַצֵּ֖ב אַרְבָּעִ֥ים יֽוֹם׃ פ

‎<span id="017">17</span> ‏וַיֹּ֨אמֶר יִשַׁ֜י לְדָוִ֣ד בְּנ֗וֹ קַח־נָ֤א
לְאַחֶ֙יךָ֙ אֵיפַ֤ת הַקָּלִיא֙ הַזֶּ֔ה וַעֲשָׂרָ֥ה לֶ֖חֶם הַזֶּ֑ה
וְהָרֵ֥ץ הַֽמַּחֲנֶ֖ה לְאַחֶֽיךָ׃

‎<span id="018">18</span> ‏וְ֠אֵת עֲשֶׂ֜רֶת חֲרִצֵ֤י הֶֽחָלָב֙ הָאֵ֔לֶּה
תָּבִ֖יא לְשַׂר־הָאָ֑לֶף וְאֶת־אַחֶ֙יךָ֙ תִּפְקֹ֣ד לְשָׁל֔וֹם
וְאֶת־עֲרֻבָּתָ֖ם תִּקָּֽח׃

‎<span id="019">19</span> ‏וְשָׁא֤וּל וְהֵ֙מָּה֙ וְכָל־אִ֣ישׁ
יִשְׂרָאֵ֔ל בְּעֵ֖מֶק הָֽאֵלָ֑ה נִלְחָמִ֖ים עִם־פְּלִשְׁתִּֽים׃

‎<span id="020">20</span> ‏וַיַּשְׁכֵּ֨ם דָּוִ֜ד בַּבֹּ֗קֶר וַיִּטֹּ֤שׁ
אֶת־הַצֹּאן֙ עַל־שֹׁמֵ֔ר וַיִּשָּׂ֣א וַיֵּ֔לֶךְ כַּאֲשֶׁ֥ר צִוָּ֖הוּ
יִשָׁ֑י וַיָּבֹא֙ הַמַּעְגָּ֔לָה וְהַחַ֗יִל הַיֹּצֵא֙ אֶל־הַמַּ֣עֲרָכָ֔ה
וְהֵרֵ֖עוּ בַּמִּלְחָמָֽה׃

‎<span id="021">21</span> ‏וַתַּעֲרֹ֤ךְ יִשְׂרָאֵל֙ וּפְלִשְׁתִּ֔ים
מַעֲרָכָ֖ה לִקְרַ֥את מַעֲרָכָֽה׃

‎<span id="022">22</span> ‏וַיִּטֹּשׁ֩ דָּוִ֨ד אֶת־הַכֵּלִ֜ים מֵעָלָ֗יו
עַל־יַד֙ שׁוֹמֵ֣ר הַכֵּלִ֔ים וַיָּ֖רָץ הַמַּעֲרָכָ֑ה וַיָּבֹ֕א
וַיִּשְׁאַ֥ל לְאֶחָ֖יו לְשָׁלֽוֹם׃

‎<span id="023">23</span> ‏וְה֣וּא׀ מְדַבֵּ֣ר עִמָּ֗ם וְהִנֵּ֣ה אִ֣ישׁ
הַבֵּנַ֡יִם עוֹלֶ֞ה גָּלְיָת֩ הַפְּלִשְׁתִּ֨י שְׁמ֤וֹ מִגַּת֙ ממערות
מִמַּעַרְכ֣וֹת<sup>a</sup> פְּלִשְׁתִּ֔ים וַיְדַבֵּ֖ר כַּדְּבָרִ֣ים
הָאֵ֑לֶּה וַיִּשְׁמַ֖ע דָּוִֽד׃

‎<span id="024">24</span> ‏וְכֹל֙ אִ֣ישׁ יִשְׂרָאֵ֔ל בִּרְאוֹתָ֖ם
אֶת־הָאִ֑ישׁ וַיָּנֻ֙סוּ֙ מִפָּנָ֔יו וַיִּֽירְא֖וּ מְאֹֽד׃

‎<span id="025">25</span> ‏וַיֹּ֣אמֶר׀ אִ֣ישׁ יִשְׂרָאֵ֗ל הַרְּאִיתֶם֙
הָאִ֤ישׁ הָֽעֹלֶה֙ הַזֶּ֔ה כִּ֛י לְחָרֵ֥ף אֶת־יִשְׂרָאֵ֖ל עֹלֶ֑ה
וְֽ֠הָיָה הָאִ֨ישׁ אֲשֶׁר־יַכֶּ֜נּוּ יַעְשְׁרֶ֥נּוּ הַמֶּ֣לֶךְ׀ עֹ֣שֶׁר
גָּד֗וֹל וְאֶת־בִּתּוֹ֙ יִתֶּן־ל֔וֹ וְאֵת֙ בֵּ֣ית אָבִ֔יו יַעֲשֶׂ֥ה
חָפְשִׁ֖י בְּיִשְׂרָאֵֽל׃

‎<span id="026">26</span> ‏וַיֹּ֣אמֶר דָּוִ֗ד אֶֽל־הָאֲנָשִׁ֞ים
הָעֹמְדִ֣ים עִמּוֹ֮ לֵאמֹר֒ מַה־יֵּעָשֶׂ֗ה לָאִישׁ֙ אֲשֶׁ֤ר יַכֶּה֙
אֶת־הַפְּלִשְׁתִּ֣י הַלָּ֔ז וְהֵסִ֥יר חֶרְפָּ֖ה מֵעַ֣ל יִשְׂרָאֵ֑ל כִּ֣י
מִ֗י הַפְּלִשְׁתִּ֤י הֶֽעָרֵל֙ הַזֶּ֔ה כִּ֣י חֵרֵ֔ף מַעַרְכ֖וֹת
אֱלֹהִ֥ים חַיִּֽים׃

‎<span id="027">27</span> ‏וַיֹּ֤אמֶר לוֹ֙ הָעָ֔ם כַּדָּבָ֥ר הַזֶּ֖ה
לֵאמֹ֑ר כֹּ֣ה יֵעָשֶׂ֔ה לָאִ֖ישׁ אֲשֶׁ֥ר יַכֶּֽנּוּ׃

‎<span id="028">28</span> ‏וַיִּשְׁמַ֤ע אֱלִיאָב֙ אָחִ֣יו הַגָּד֔וֹל
בְּדַבְּר֖וֹ אֶל־הָאֲנָשִׁ֑ים וַיִּֽחַר־אַף֩ אֱלִיאָ֨ב בְּדָוִ֜ד
וַיֹּ֣אמֶר׀ לָמָּה־זֶּ֣ה יָרַ֗דְתָּ וְעַל־מִ֨י נָטַ֜שְׁתָּ מְעַ֨ט
הַצֹּ֤אן הָהֵ֙נָּה֙ בַּמִּדְבָּ֔ר אֲנִ֧י יָדַ֣עְתִּי אֶת־זְדֹנְךָ֗
וְאֵת֙ רֹ֣עַ לְבָבֶ֔ךָ כִּ֗י לְמַ֛עַן רְא֥וֹת הַמִּלְחָמָ֖ה יָרָֽדְתָּ׃

‎<span id="029">29</span> ‏וַיֹּ֣אמֶר דָּוִ֔ד מֶ֥ה עָשִׂ֖יתִי עָ֑תָּה
הֲל֖וֹא דָּבָ֥ר הֽוּא׃

‎<span id="030">30</span> ‏וַיִּסֹּ֤ב מֵֽאֶצְלוֹ֙ אֶל־מ֣וּל אַחֵ֔ר
וַיֹּ֖אמֶר כַּדָּבָ֣ר הַזֶּ֑ה וַיְשִׁבֻ֤הוּ הָעָם֙ דָּבָ֔ר כַּדָּבָ֖ר
הָרִאשֽׁוֹן׃

‎<span id="031">31</span> ‏וַיְּשָּֽׁמְעוּ֙<sup>1</sup> הַדְּבָרִ֔ים
אֲשֶׁ֖ר דִּבֶּ֣ר דָּוִ֑ד וַיַּגִּ֥דוּ לִפְנֵֽי־שָׁא֖וּל וַיִּקָּחֵֽהוּ׃

‎<span id="032">32</span> ‏וַיֹּ֤אמֶר דָּוִד֙ אֶל־שָׁא֔וּל אַל־יִפֹּ֥ל
לֵב־אָדָ֖ם עָלָ֑יו עַבְדְּךָ֣ יֵלֵ֔ךְ וְנִלְחַ֖ם עִם־הַפְּלִשְׁתִּ֥י
הַזֶּֽה׃

‎<span id="033">33</span> ‏וַיֹּ֨אמֶר שָׁא֜וּל אֶל־דָּוִ֗ד לֹ֤א תוּכַל֙
לָלֶ֙כֶת֙ אֶל־הַפְּלִשְׁתִּ֣י הַזֶּ֔ה לְהִלָּחֵ֖ם עִמּ֑וֹ כִּֽי־נַ֣עַר
אַ֔תָּה וְה֛וּא אִ֥ישׁ מִלְחָמָ֖ה מִנְּעֻרָֽיו׃ ס

‎<span id="034">34</span> ‏וַיֹּ֤אמֶר דָּוִד֙ אֶל־שָׁא֔וּל רֹעֶ֨ה הָיָ֧ה
עַבְדְּךָ֛ לְאָבִ֖יו בַּצֹּ֑אן וּבָ֤א הָֽאֲרִי֙ וְאֶת־הַדּ֔וֹב וְנָשָׂ֥א
שֶׂ֖ה מֵהָעֵֽדֶר׃

‎<span id="035">35</span> ‏וְיָצָ֧אתִי אַחֲרָ֛יו וְהִכִּתִ֖יו
וְהִצַּ֣לְתִּי מִפִּ֑יו וַיָּ֣קָם עָלַ֔י וְהֶחֱזַ֙קְתִּי֙ בִּזְקָנ֔וֹ
וְהִכִּתִ֖יו וַהֲמִיתִּֽיו׃

‎<span id="036">36</span> ‏גַּ֧ם אֶֽת־הָאֲרִ֛י גַּם־הַדּ֖וֹב הִכָּ֣ה
עַבְדֶּ֑ךָ וְֽ֠הָיָה הַפְּלִשְׁתִּ֨י הֶעָרֵ֤ל הַזֶּה֙ כְּאַחַ֣ד מֵהֶ֔ם
כִּ֣י חֵרֵ֔ף מַעַרְכֹ֖ת אֱלֹהִ֥ים חַיִּֽים׃ ס

‎<span id="037">37</span> ‏וַיֹּאמֶר֮ דָּוִד֒ יְהוָ֗ה אֲשֶׁ֨ר
הִצִּלַ֜נִי מִיַּ֤ד הָֽאֲרִי֙ וּמִיַּ֣ד הַדֹּ֔ב ה֣וּא יַצִּילֵ֔נִי
מִיַּ֥ד הַפְּלִשְׁתִּ֖י הַזֶּ֑ה סוַיֹּ֨אמֶר שָׁא֤וּל אֶל־דָּוִד֙ לֵ֔ךְ
וַֽיהוָ֖ה יִהְיֶ֥ה עִמָּֽךְ׃

‎<span id="038">38</span> ‏וַיַּלְבֵּ֨שׁ שָׁא֤וּל אֶת־דָּוִד֙ מַדָּ֔יו
וְנָתַ֛ן ק֥וֹבַע נְחֹ֖שֶׁת עַל־רֹאשׁ֑וֹ וַיַּלְבֵּ֥שׁ אֹת֖וֹ שִׁרְיֽוֹן׃

‎<span id="039">39</span> ‏וַיַּחְגֹּ֣ר דָּוִ֣ד אֶת־חַ֠רְבּוֹ מֵעַ֨ל
לְמַדָּ֜יו וַיֹּ֣אֶל לָלֶכֶת֮ כִּ֣י לֹֽא־נִסָּה֒ וַיֹּ֨אמֶר דָּוִ֜ד
אֶל־שָׁא֗וּל לֹ֥א אוּכַ֛ל לָלֶ֥כֶת בָּאֵ֖לֶּה כִּ֣י לֹ֣א נִסִּ֑יתִי
וַיְסִרֵ֥ם דָּוִ֖ד מֵעָלָֽיו׃

‎<span id="040">40</span> ‏וַיִּקַּ֨ח מַקְל֜וֹ בְּיָד֗וֹ וַיִּבְחַר־ל֣וֹ
חֲמִשָּׁ֣ה חַלֻּקֵֽי־אֲבָנִ֣ים׀ מִן־הַנַּ֡חַל וַיָּ֣שֶׂם אֹ֠תָם
בִּכְלִ֨י הָרֹעִ֧ים אֲשֶׁר־ל֛וֹ וּבַיַּלְק֖וּט וְקַלְּע֣וֹ בְיָד֑וֹ
וַיִּגַּ֖שׁ אֶל־הַפְּלִשְׁתִּֽי׃

‎<span id="041">41</span> ‏וַיֵּ֙לֶךְ֙ הַפְּלִשְׁתִּ֔י הֹלֵ֥ךְ וְקָרֵ֖ב
אֶל־דָּוִ֑ד וְהָאִ֛ישׁ נֹשֵׂ֥א הַצִּנָּ֖ה לְפָנָֽיו׃

‎<span id="042">42</span> ‏וַיַּבֵּ֧ט הַפְּלִשְׁתִּ֛י וַיִּרְאֶ֥ה
אֶת־דָּוִ֖ד וַיִּבְזֵ֑הוּ כִּֽי־הָיָ֣ה נַ֔עַר וְאַדְמֹנִ֖י עִם־יְפֵ֥ה
מַרְאֶֽה׃

‎<span id="043">43</span> ‏וַיֹּ֤אמֶר הַפְּלִשְׁתִּי֙ אֶל־דָּוִ֔ד
הֲכֶ֣לֶב אָנֹ֔כִי כִּֽי־אַתָּ֥ה בָֽא־אֵלַ֖י בַּמַּקְל֑וֹת וַיְקַלֵּ֧ל
הַפְּלִשְׁתִּ֛י אֶת־דָּוִ֖ד בֵּאלֹהָֽיו׃

‎<span id="044">44</span> ‏וַיֹּ֥אמֶר הַפְּלִשְׁתִּ֖י אֶל־דָּוִ֑ד לְכָ֣ה
אֵלַ֔י וְאֶתְּנָה֙ אֶת־בְּשָׂ֣רְךָ֔ לְע֥וֹף הַשָּׁמַ֖יִם וּלְבֶהֱמַ֥ת
הַשָּׂדֶֽה׃ ס

‎<span id="045">45</span> ‏וַיֹּ֤אמֶר דָּוִד֙ אֶל־הַפְּלִשְׁתִּ֔י
אַתָּה֙ בָּ֣א אֵלַ֔י בְּחֶ֖רֶב וּבַחֲנִ֣ית וּבְכִיד֑וֹן וְאָנֹכִ֣י
בָֽא־אֵלֶ֗יךָ בְּשֵׁם֙ יְהוָ֣ה צְבָא֔וֹת אֱלֹהֵ֛י מַעַרְכ֥וֹת
יִשְׂרָאֵ֖ל אֲשֶׁ֥ר חֵרַֽפְתָּ׃

‎<span id="046">46</span> ‏הַיּ֣וֹם הַזֶּ֡ה יְסַגֶּרְךָ֩ יְהוָ֨ה
בְּיָדִ֜י וְהִכִּיתִ֗ךָ וַהֲסִרֹתִ֤י אֶת־רֹֽאשְׁךָ֙ מֵעָלֶ֔יךָ
וְנָ֨תַתִּ֜י פֶּ֣גֶר מַחֲנֵ֤ה פְלִשְׁתִּים֙ הַיּ֣וֹם הַזֶּ֔ה לְע֥וֹף
הַשָּׁמַ֖יִם וּלְחַיַּ֣ת הָאָ֑רֶץ וְיֵֽדְעוּ֙ כָּל־הָאָ֔רֶץ כִּ֛י יֵ֥שׁ
אֱלֹהִ֖ים לְיִשְׂרָאֵֽל׃

‎<span id="047">47</span> ‏וְיֵֽדְעוּ֙ כָּל־הַקָּהָ֣ל הַזֶּ֔ה כִּֽי־לֹ֛א
בְּחֶ֥רֶב וּבַחֲנִ֖ית יְהוֹשִׁ֣יעַ יְהוָ֑ה כִּ֤י לַֽיהוָה֙ הַמִּלְחָמָ֔ה
וְנָתַ֥ן אֶתְכֶ֖ם בְּיָדֵֽנוּ׃

‎<span id="048">48</span> ‏וְהָיָה֙ כִּֽי־קָ֣ם הַפְּלִשְׁתִּ֔י
וַיֵּ֥לֶךְ וַיִּקְרַ֖ב לִקְרַ֣את דָּוִ֑ד וַיְמַהֵ֣ר דָּוִ֔ד וַיָּ֥רָץ
הַמַּעֲרָכָ֖ה לִקְרַ֥את הַפְּלִשְׁתִּֽי׃

‎<span id="049">49</span> ‏וַיִּשְׁלַח֩ דָּוִ֨ד אֶת־יָד֜וֹ אֶל־הַכֶּ֗לִי
וַיִּקַּ֨ח מִשָּׁ֥ם אֶ֙בֶן֙ וַיְקַלַּ֔ע וַיַּ֥ךְ אֶת־הַפְּלִשְׁתִּ֖י
אֶל־מִצְח֑וֹ וַתִּטְבַּ֤ע הָאֶ֙בֶן֙ בְּמִצְח֔וֹ וַיִּפֹּ֥ל עַל־פָּנָ֖יו
אָֽרְצָה׃

‎<span id="050">50</span> ‏וַיֶּחֱזַ֨ק דָּוִ֤ד מִן־הַפְּלִשְׁתִּי֙
בַּקֶּ֣לַע וּבָאֶ֔בֶן וַיַּ֥ךְ אֶת־הַפְּלִשְׁתִּ֖י וַיְמִיתֵ֑הוּ
וְחֶ֖רֶב אֵ֥ין בְּיַד־דָּוִֽד׃

‎<span id="051">51</span> ‏וַיָּ֣רָץ דָּ֠וִד וַיַּעֲמֹ֨ד
אֶל־הַפְּלִשְׁתִּ֜י וַיִּקַּ֣ח אֶת־חַ֠רְבּוֹ וַֽיִּשְׁלְפָ֤הּ
מִתַּעְרָהּ֙ וַיְמֹ֣תְתֵ֔הוּ וַיִּכְרָת־בָּ֖הּ אֶת־רֹאשׁ֑וֹ וַיִּרְא֧וּ
הַפְּלִשְׁתִּ֛ים כִּֽי־מֵ֥ת גִּבּוֹרָ֖ם וַיָּנֻֽסוּ׃

‎<span id="052">52</span> ‏וַיָּקֻ֣מוּ אַנְשֵׁי֩ יִשְׂרָאֵ֨ל וִיהוּדָ֜ה
וַיָּרִ֗עוּ וַֽיִּרְדְּפוּ֙ אֶת־הַפְּלִשְׁתִּ֔ים עַד־בּוֹאֲךָ֣ גַ֔יְא
וְעַ֖ד שַׁעֲרֵ֣י עֶקְר֑וֹן וַֽיִּפְּל֞וּ חַֽלְלֵ֤י פְלִשְׁתִּים֙
בְּדֶ֣רֶךְ שַׁעֲרַ֔יִם וְעַד־גַּ֖ת וְעַד־עֶקְרֽוֹן׃

‎<span id="053">53</span> ‏וַיָּשֻׁ֙בוּ֙ בְּנֵ֣י יִשְׂרָאֵ֔ל מִדְּלֹ֖ק
אַחֲרֵ֣י פְלִשְׁתִּ֑ים וַיָּשֹׁ֖סּוּ אֶת־מַחֲנֵיהֶֽם׃

‎<span id="054">54</span> ‏וַיִּקַּ֤ח דָּוִד֙ אֶת־רֹ֣אשׁ הַפְּלִשְׁתִּ֔י
וַיְבִאֵ֖הוּ יְרוּשָׁלִָ֑ם וְאֶת־כֵּלָ֖יו שָׂ֥ם בְּאָהֳלֽוֹ׃ ס

‎<span id="055">55</span> ‏וְכִרְא֨וֹת שָׁא֜וּל אֶת־דָּוִ֗ד יֹצֵא֙
לִקְרַ֣את הַפְּלִשְׁתִּ֔י אָמַ֗ר אֶל־אַבְנֵר֙ שַׂ֣ר הַצָּבָ֔א
בֶּן־מִי־זֶ֥ה הַנַּ֖עַר אַבְנֵ֑ר וַיֹּ֣אמֶר אַבְנֵ֔ר חֵֽי־נַפְשְׁךָ֥
הַמֶּ֖לֶךְ אִם־יָדָֽעְתִּי׃

‎<span id="056">56</span> ‏וַיֹּ֖אמֶר הַמֶּ֑לֶךְ שְׁאַ֣ל אַתָּ֔ה
בֶּן־מִי־זֶ֖ה הָעָֽלֶם׃ ס

‎<span id="057">57</span> ‏וּכְשׁ֣וּב דָּוִ֗ד מֵֽהַכּוֹת֙
אֶת־הַפְּלִשְׁתִּ֔י וַיִּקַּ֤ח אֹתוֹ֙ אַבְנֵ֔ר וַיְבִאֵ֖הוּ לִפְנֵ֣י
שָׁא֑וּל וְרֹ֥אשׁ הַפְּלִשְׁתִּ֖י בְּיָדֽוֹ׃

‎<span id="058">58</span> ‏וַיֹּ֤אמֶר אֵלָיו֙ שָׁא֔וּל בֶּן־מִ֥י אַתָּ֖ה
הַנָּ֑עַר וַיֹּ֣אמֶר דָּוִ֔ד בֶּֽן־עַבְדְּךָ֥ יִשַׁ֖י בֵּ֥ית
הַלַּחְמִֽי׃

1 wayya’asəfû fəlišətîm ’eṯ-m<sup>a</sup>ḥănêhem lammiləḥāmâ wayyē’āsəfû
śōḵōh ’ăšer lîhûḏâ wayy<sup>a</sup>ḥănû bên-śwōḵōh ûḇên-‘ăzēqâ bə’efes
dammîm:

2 wəšā’ûl wə’îš-yiśərā’ēl ne’esəfû wayy<sup>a</sup>ḥănû bə‘ēmeq hā’ēlâ
wayy<sup>a</sup>‘arəḵû miləḥāmâ liqəra’ṯ pəlišətîm:

3 ûfəlišətîm ‘ōməḏîm ’el-hâār mizzeh wəyiśərā’ēl ‘ōməḏîm ’el-hâār mizzeh
wəhagayə’ bênêhem:

4 wayyēṣē’ ’îš-habēnayim mimm<sup>a</sup>ḥănwōṯ pəlišətîm gāləyāṯ šəmwō
migaṯ gāḇəhwō šēš ’ammwōṯ wāzāreṯ:

5 wəḵwōḇ<sup>a</sup>‘ nəḥōšeṯ ‘al-rō’šwō wəširəywōn qaśəqaśśîm hû’ lāḇûš
ûmišəqal hašširəywōn ḥămēšeṯ-’ălāfîm šəqālîm nəḥōšeṯ:

6 ûmiṣəḥaṯ nəḥōšeṯ ‘al-raḡəlāyw wəḵîḏwōn nəḥōšeṯ bên kəṯēfāyw:

7 wəḥāṣ wə‘ēṣ ḥănîṯwō kimənwōr ’ōrəḡîm wəlaheḇeṯ ḥănîṯwō šēš-mē’wōṯ
šəqālîm barəzel wənōśē’ haṣṣinnâ hōlēḵə ləfānāyw:

8 wayy<sup>a</sup>‘ămōḏ wayyiqərā’ ’el-m<sup>a</sup>‘arəḵōṯ yiśərā’ēl
wayyō’mer lâem lāmmâ ṯēṣə’û l<sup>a</sup>‘ărōḵə miləḥāmâ hălwō’ ’ānōḵî
hapəlišətî wə’atem ‘ăḇāḏîm ləšā’ûl bərû-lāḵem ’îš wəyērēḏ ’ēlāy:

9 ’im-yûḵal ləhillāḥēm ’itî wəhikānî wəhāyînû lāḵem l<sup>a</sup>‘ăḇāḏîm
wə’im-’ănî ’ûḵal-lwō wəhikîṯîw wihəyîṯem lānû l<sup>a</sup>‘ăḇāḏîm
w<sup>a</sup>‘ăḇaḏətem ’ōṯānû:

10 wayyō’mer hapəlišətî ’ănî ḥērafətî ’eṯ-m<sup>a</sup>‘arəḵwōṯ
yiśərā’ēl hayywōm hazzeh tənû-lî ’îš wənillāḥămâ yāḥaḏ:

11 wayyišəm<sup>a</sup>‘ šā’ûl wəḵāl-yiśərā’ēl ’eṯ-diḇərê hapəlišətî
hā’ēlleh wayyēḥatû wayyirə’û mə’ōḏ: f

12 wəḏāwiḏ ben-’îš ’efərāṯî hazzeh mibêṯ leḥem yəhûḏâ ûšəmwō yišay wəlwō
šəmōnâ ḇānîm wəhā’îš bîmê šā’ûl zāqēn bā’ ḇa’ănāšîm:

13 wayyēləḵû šəlōšeṯ bənê-yišay hagəḏōlîm hāləḵû ’<sup>a</sup>ḥărê-šā’ûl
lammiləḥāmâ wəšēm\| šəlōšeṯ bānāyw ’ăšer hāləḵû bammiləḥāmâ ’ĕlî’āḇ
habəḵwōr ûmišənēhû ’ăḇînāḏāḇ wəhaššəlišî šammâ:

14 wəḏāwiḏ hû’ haqqāṭān ûšəlōšâ hagəḏōlîm hāləḵû ’<sup>a</sup>ḥărê
šā’ûl: s

15 wəḏāwiḏ hōlēḵə wāšāḇ mē‘al šā’ûl lirə‘wōṯ ’eṯ-ṣō’n ’āḇîw bêṯ-lāḥem:

16 wayyigaš hapəlišətî hašəkēm wəh<sup>a</sup>‘ărēḇ wayyiṯəyaṣṣēḇ
’arəbā‘îm ywōm: f

17 wayyō’mer yišay ləḏāwiḏ bənwō q<sup>a</sup>ḥ-nā’ lə’<sup>a</sup>ḥeyḵā
’êfaṯ haqqālî’ hazzeh w<sup>a</sup>‘ăśārâ leḥem hazzeh wəhārēṣ
hamm<sup>a</sup>ḥăneh lə’<sup>a</sup>ḥeyḵā:

18 wə’ēṯ ‘ăśereṯ ḥăriṣê heḥālāḇ hā’ēlleh tāḇî’ ləśar-hā’ālef
wə’eṯ-’<sup>a</sup>ḥeyḵā tifəqōḏ ləšālwōm wə’eṯ-‘ărubāṯām tiqqāḥ:

19 wəšā’ûl wəhēmmâ wəḵāl-’îš yiśərā’ēl bə‘ēmeq hā’ēlâ niləḥāmîm
‘im-pəlišətîm:

20 wayyašəkēm dāwiḏ babōqer wayyiṭṭōš ’eṯ-haṣṣō’n ‘al-šōmēr wayyiśśā’
wayyēleḵə ka’ăšer ṣiûâû yišāy wayyāḇō’ hamm<sup>a</sup>‘əgālâ
wəh<sup>a</sup>ḥayil hayyōṣē’ ’el-hamm<sup>a</sup>‘ărāḵâ wəhērē‘û
bammiləḥāmâ:

21 wat<sup>a</sup>‘ărōḵə yiśərā’ēl ûfəlišətîm m<sup>a</sup>‘ărāḵâ
liqəra’ṯ m<sup>a</sup>‘ărāḵâ:

22 wayyiṭṭōš dāwiḏ ’eṯ-hakēlîm mē‘ālāyw ‘al-yaḏ šwōmēr hakēlîm wayyārāṣ
hamm<sup>a</sup>‘ărāḵâ wayyāḇō’ wayyišə’al lə’eḥāyw ləšālwōm:

23 wəhû’\| məḏabēr ‘immām wəhinnēh ’îš habēnayim ‘wōleh gāləyāṯ
hapəlišətî šəmwō migaṯ mimm<sup>a</sup>‘ărwōṯ
mimm<sup>a</sup>‘arəḵwōṯ<sup>a</sup> pəlišətîm wayəḏabēr kadəḇārîm
hā’ēlleh wayyišəm<sup>a</sup>‘ dāwiḏ:

24 wəḵōl ’îš yiśərā’ēl birə’wōṯām ’eṯ-hā’îš wayyānusû mipānāyw wayyîrə’û
mə’ōḏ:

25 wayyō’mer\| ’îš yiśərā’ēl harrə’îṯem hā’îš hā‘ōleh hazzeh kî ləḥārēf
’eṯ-yiśərā’ēl ‘ōleh wəhāyâ hā’îš ’ăšer-yakennû y<sup>a</sup>‘əšərennû
hammeleḵə\| ‘ōšer gāḏwōl wə’eṯ-bitwō yiten-lwō wə’ēṯ bêṯ ’āḇîw
y<sup>a</sup>‘ăśeh ḥāfəšî bəyiśərā’ēl:

26 wayyō’mer dāwiḏ ’el-hā’ănāšîm hā‘ōməḏîm ‘immwō lē’mōr mah-yyē‘āśeh
lā’îš ’ăšer yakeh ’eṯ-hapəlišətî hallāz wəhēsîr ḥerəpâ mē‘al yiśərā’ēl
kî mî hapəlišətî he‘ārēl hazzeh kî ḥērēf m<sup>a</sup>‘arəḵwōṯ ’ĕlōhîm
ḥayyîm:

27 wayyō’mer lwō hā‘ām kadāḇār hazzeh lē’mōr kōh yē‘āśeh lā’îš ’ăšer
yakennû:

28 wayyišəm<sup>a</sup>‘ ’ĕlî’āḇ ’āḥîw hagāḏwōl bəḏabərwō ’el-hā’ănāšîm
wayyiḥar-’af ’ĕlî’āḇ bəḏāwiḏ wayyō’mer\| lāmmâ-zzeh yāraḏətā wə‘al-mî
nāṭašətā mə‘aṭ haṣṣō’n hâēnnâ bammiḏəbār ’ănî yāḏ<sup>a</sup>‘ətî
’eṯ-zəḏōnəḵā wə’ēṯ rō‘a ləḇāḇeḵā kî ləm<sup>a</sup>‘an rə’wōṯ
hammiləḥāmâ yārāḏətā:

29 wayyō’mer dāwiḏ meh ‘āśîṯî ‘ātâ hălwō’ dāḇār hû’:

30 wayyissōḇ mē’eṣəlwō ’el-mûl ’<sup>a</sup>ḥēr wayyō’mer kadāḇār hazzeh
wayəšiḇuhû hā‘ām dāḇār kadāḇār hāri’šwōn:

31 wayyəššāmə‘û<sup>1</sup> hadəḇārîm ’ăšer diber dāwiḏ wayyagiḏû
lifənê-šā’ûl wayyiqqāḥēhû:

32 wayyō’mer dāwiḏ ’el-šā’ûl ’al-yipōl lēḇ-’āḏām ‘ālāyw ‘aḇədəḵā yēlēḵə
wəniləḥam ‘im-hapəlišətî hazzeh:

33 wayyō’mer šā’ûl ’el-dāwiḏ lō’ ṯûḵal lāleḵeṯ ’el-hapəlišətî hazzeh
ləhillāḥēm ‘immwō kî-n<sup>a</sup>‘ar ’atâ wəhû’ ’îš miləḥāmâ
minnə‘urāyw: s

34 wayyō’mer dāwiḏ ’el-šā’ûl rō‘eh hāyâ ‘aḇədəḵā lə’āḇîw baṣṣō’n ûḇā’
hā’ărî wə’eṯ-hadwōḇ wənāśā’ śeh mēhā‘ēḏer:

35 wəyāṣā’ṯî ’<sup>a</sup>ḥărāyw wəhikiṯîw wəhiṣṣalətî mipîw wayyāqām
‘ālay wəheḥĕzaqətî bizəqānwō wəhikiṯîw wahămîtîw:

36 gam ’eṯ-hā’ărî gam-hadwōḇ hikâ ‘aḇədeḵā wəhāyâ hapəlišətî he‘ārēl
hazzeh kə’<sup>a</sup>ḥaḏ mēhem kî ḥērēf m<sup>a</sup>‘arəḵōṯ ’ĕlōhîm
ḥayyîm: s

37 wayyō’mer dāwiḏ yəhwâ ’ăšer hiṣṣilanî mîyaḏ hā’ărî ûmîyaḏ hadōḇ hû’
yaṣṣîlēnî mîyaḏ hapəlišətî hazzeh swayyō’mer šā’ûl ’el-dāwiḏ lēḵə wayhwâ
yihəyeh ‘immāḵə:

38 wayyaləbēš šā’ûl ’eṯ-dāwiḏ madāyw wənāṯan qwōḇ<sup>a</sup>‘ nəḥōšeṯ
‘al-rō’šwō wayyaləbēš ’ōṯwō širəywōn:

39 wayy<sup>a</sup>ḥəgōr dāwiḏ ’eṯ-ḥarəbwō mē‘al ləmadāyw wayyō’el
lāleḵeṯ kî lō’-nissâ wayyō’mer dāwiḏ ’el-šā’ûl lō’ ’ûḵal lāleḵeṯ
bā’ēlleh kî lō’ nissîṯî wayəsirēm dāwiḏ mē‘ālāyw:

40 wayyiqq<sup>a</sup>ḥ maqəlwō bəyāḏwō wayyiḇəḥar-lwō ḥămiššâ
ḥalluqê-’ăḇānîm\| min-hann<sup>a</sup>ḥal wayyāśem ’ōṯām biḵəlî hārō‘îm
’ăšer-lwō ûḇayyaləqûṭ wəqallə‘wō ḇəyāḏwō wayyigaš ’el-hapəlišətî:

41 wayyēleḵə hapəlišətî hōlēḵə wəqārēḇ ’el-dāwiḏ wəhā’îš nōśē’ haṣṣinnâ
ləfānāyw:

42 wayyabēṭ hapəlišətî wayyirə’eh ’eṯ-dāwiḏ wayyiḇəzēhû kî-hāyâ
n<sup>a</sup>‘ar wə’aḏəmōnî ‘im-yəfēh marə’eh:

43 wayyō’mer hapəlišətî ’el-dāwiḏ hăḵeleḇ ’ānōḵî kî-’atâ ḇā’-’ēlay
bammaqəlwōṯ wayəqallēl hapəlišətî ’eṯ-dāwiḏ bē’lōhāyw:

44 wayyō’mer hapəlišətî ’el-dāwiḏ ləḵâ ’ēlay wə’etənâ ’eṯ-bəśārəḵā
lə‘wōf haššāmayim ûləḇehĕmaṯ haśśāḏeh: s

45 wayyō’mer dāwiḏ ’el-hapəlišətî ’atâ bā’ ’ēlay bəḥereḇ
ûḇ<sup>a</sup>ḥănîṯ ûḇəḵîḏwōn wə’ānōḵî ḇā’-’ēleyḵā bəšēm yəhwâ ṣəḇā’wōṯ
’ĕlōhê m<sup>a</sup>‘arəḵwōṯ yiśərā’ēl ’ăšer ḥērafətā:

46 hayywōm hazzeh yəsagerəḵā yəhwâ bəyāḏî wəhikîṯiḵā wahăsirōṯî
’eṯ-rō’šəḵā mē‘āleyḵā wənāṯatî peḡer m<sup>a</sup>ḥănēh fəlišətîm
hayywōm hazzeh lə‘wōf haššāmayim ûləḥayyaṯ hā’āreṣ wəyēḏə‘û kāl-hā’āreṣ
kî yēš ’ĕlōhîm ləyiśərā’ēl:

47 wəyēḏə‘û kāl-haqqâāl hazzeh kî-lō’ bəḥereḇ ûḇ<sup>a</sup>ḥănîṯ
yəhwōšî‘a yəhwâ kî layhwâ hammiləḥāmâ wənāṯan ’eṯəḵem bəyāḏēnû:

48 wəhāyâ kî-qām hapəlišətî wayyēleḵə wayyiqəraḇ liqəra’ṯ dāwiḏ
wayəmahēr dāwiḏ wayyārāṣ hamm<sup>a</sup>‘ărāḵâ liqəra’ṯ hapəlišətî:

49 wayyišəl<sup>a</sup>ḥ dāwiḏ ’eṯ-yāḏwō ’el-hakelî wayyiqq<sup>a</sup>ḥ
miššām ’eḇen wayəqall<sup>a</sup>‘ wayyaḵə ’eṯ-hapəlišətî ’el-miṣəḥwō
watiṭəb<sup>a</sup>‘ hā’eḇen bəmiṣəḥwō wayyipōl ‘al-pānāyw ’ārəṣâ:

50 wayyeḥĕzaq dāwiḏ min-hapəlišətî baqqel<sup>a</sup>‘ ûḇā’eḇen wayyaḵə
’eṯ-hapəlišətî wayəmîṯēhû wəḥereḇ ’ên bəyaḏ-dāwiḏ:

51 wayyārāṣ dāwiḏ wayy<sup>a</sup>‘ămōḏ ’el-hapəlišətî
wayyiqq<sup>a</sup>ḥ ’eṯ-ḥarəbwō wayyišələfāh mit<sup>a</sup>‘ərāh
wayəmōṯəṯēhû wayyiḵərāṯ-bāh ’eṯ-rō’šwō wayyirə’û hapəlišətîm kî-mēṯ
gibwōrām wayyānusû:

52 wayyāqumû ’anəšê yiśərā’ēl wîhûḏâ wayyāri‘û wayyirədəfû
’eṯ-hapəlišətîm ‘aḏ-bwō’ăḵā ḡayə’ wə‘aḏ š<sup>a</sup>‘ărê ‘eqərwōn
wayyipəlû ḥaləlê fəlišətîm bəḏereḵə š<sup>a</sup>‘ărayim wə‘aḏ-gaṯ
wə‘aḏ-‘eqərwōn:

53 wayyāšuḇû bənê yiśərā’ēl midəlōq ’<sup>a</sup>ḥărê fəlišətîm
wayyāšōssû ’eṯ-m<sup>a</sup>ḥănêhem:

54 wayyiqq<sup>a</sup>ḥ dāwiḏ ’eṯ-rō’š hapəlišətî wayəḇi’ēhû yərûšālāim
wə’eṯ-kēlāyw śām bə’âŏlwō: s

55 wəḵirə’wōṯ šā’ûl ’eṯ-dāwiḏ yōṣē’ liqəra’ṯ hapəlišətî ’āmar
’el-’aḇənēr śar haṣṣāḇā’ ben-mî-zeh hann<sup>a</sup>‘ar ’aḇənēr
wayyō’mer ’aḇənēr ḥê-nafəšəḵā hammeleḵə ’im-yāḏā‘ətî:

56 wayyō’mer hammeleḵə šə’al ’atâ ben-mî-zeh hā‘ālem: s

57 ûḵəšûḇ dāwiḏ mēhakwōṯ ’eṯ-hapəlišətî wayyiqq<sup>a</sup>ḥ ’ōṯwō
’aḇənēr wayəḇi’ēhû lifənê šā’ûl wərō’š hapəlišətî bəyāḏwō:

58 wayyō’mer ’ēlāyw šā’ûl ben-mî ’atâ hannā‘ar wayyō’mer dāwiḏ
ben-‘aḇədəḵā yišay bêṯ hall<sup>a</sup>ḥəmî:

------------------------------------------------------------------------

[Next: 1 Samuel (1 Shmuel) Chapter 18](sa1018.md)
