[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo029)  [KJV](../kjv/exo029)  [Sep](../sep/exo029) 
[Vul](../vul/exo029)   
  
[Exodus (Shemot) Index](exo)  
  [Previous](exo028)  [Next](exo030) 

------------------------------------------------------------------------

### Tanach (Hebrew): Exodus (Shemot) Chapter 29

‎<span id="001">1</span> ‏וְזֶ֨ה<sup>3</sup> הַדָּבָ֜ר
אֲשֶֽׁר־תַּעֲשֶׂ֥ה לָהֶ֛ם לְקַדֵּ֥שׁ אֹתָ֖ם לְכַהֵ֣ן לִ֑י לְ֠קַח פַּ֣ר
אֶחָ֧ד בֶּן־בָּקָ֛ר וְאֵילִ֥ם שְׁנַ֖יִם תְּמִימִֽם׃

‎<span id="002">2</span> ‏וְלֶ֣חֶם מַצּ֗וֹת וְחַלֹּ֤ת מַצֹּת֙ בְּלוּלֹ֣ת
בַּשֶּׁ֔מֶן וּרְקִיקֵ֥י מַצּ֖וֹת מְשֻׁחִ֣ים בַּשָּׁ֑מֶן סֹ֥לֶת חִטִּ֖ים
תַּעֲשֶׂ֥ה אֹתָֽם׃

‎<span id="003">3</span> ‏וְנָתַתָּ֤ אוֹתָם֙ עַל־סַ֣ל אֶחָ֔ד
וְהִקְרַבְתָּ֥ אֹתָ֖ם בַּסָּ֑ל וְאֶ֨ת־הַפָּ֔ר וְאֵ֖ת שְׁנֵ֥י הָאֵילִֽם׃

‎<span id="004">4</span> ‏וְאֶת־אַהֲרֹ֤ן וְאֶת־בָּנָיו֙ תַּקְרִ֔יב
אֶל־פֶּ֖תַח אֹ֣הֶל מוֹעֵ֑ד וְרָחַצְתָּ֥ אֹתָ֖ם בַּמָּֽיִם׃

‎<span id="005">5</span> ‏וְלָקַחְתָּ֣ אֶת־הַבְּגָדִ֗ים וְהִלְבַּשְׁתָּ֤
אֶֽת־אַהֲרֹן֙ אֶת־הַכֻּתֹּ֔נֶת וְאֵת֙ מְעִ֣יל הָאֵפֹ֔ד וְאֶת־הָאֵפֹ֖ד
וְאֶת־הַחֹ֑שֶׁן וְאָפַדְתָּ֣ ל֔וֹ בְּחֵ֖שֶׁב הָאֵפֹֽד׃

‎<span id="006">6</span> ‏וְשַׂמְתָּ֥ הַמִּצְנֶ֖פֶת עַל־רֹאשׁ֑וֹ
וְנָתַתָּ֛ אֶת־נֵ֥זֶר הַקֹּ֖דֶשׁ עַל־הַמִּצְנָֽפֶת׃

‎<span id="007">7</span> ‏וְלָֽקַחְתָּ֙ אֶת־שֶׁ֣מֶן הַמִּשְׁחָ֔ה
וְיָצַקְתָּ֖ עַל־רֹאשׁ֑וֹ וּמָשַׁחְתָּ֖ אֹתֽוֹ׃

‎<span id="008">8</span> ‏וְאֶת־בָּנָ֖יו תַּקְרִ֑יב וְהִלְבַּשְׁתָּ֖ם
כֻּתֳּנֹֽת׃

‎<span id="009">9</span> ‏וְחָגַרְתָּ֩ אֹתָ֨ם אַבְנֵ֜ט אַהֲרֹ֣ן
וּבָנָ֗יו וְחָבַשְׁתָּ֤ לָהֶם֙ מִגְבָּעֹ֔ת וְהָיְתָ֥ה לָהֶ֛ם כְּהֻנָּ֖ה
לְחֻקַּ֣ת עוֹלָ֑ם וּמִלֵּאתָ֥ יַֽד־אַהֲרֹ֖ן וְיַד־בָּנָֽיו׃

‎<span id="010">10</span> ‏וְהִקְרַבְתָּ֙ אֶת־הַפָּ֔ר לִפְנֵ֖י אֹ֣הֶל
מוֹעֵ֑ד וְסָמַ֨ךְ אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ הַפָּֽר׃

‎<span id="011">11</span> ‏וְשָׁחַטְתָּ֥ אֶת־הַפָּ֖ר לִפְנֵ֣י יְהוָ֑ה
פֶּ֖תַח אֹ֥הֶל מוֹעֵֽד׃

‎<span id="012">12</span> ‏וְלָֽקַחְתָּ֙ מִדַּ֣ם הַפָּ֔ר וְנָתַתָּ֛ה
עַל־קַרְנֹ֥ת הַמִּזְבֵּ֖חַ בְּאֶצְבָּעֶ֑ךָ וְאֶת־כָּל־הַדָּ֣ם
תִּשְׁפֹּ֔ךְ אֶל־יְס֖וֹד הַמִּזְבֵּֽחַ׃

‎<span id="013">13</span> ‏וְלָֽקַחְתָּ֗ אֶֽת־כָּל־הַחֵלֶב֮ הַֽמְכַסֶּ֣ה
אֶת־הַקֶּרֶב֒ וְאֵ֗ת הַיֹּתֶ֙רֶת֙ עַל־הַכָּבֵ֔ד וְאֵת֙ שְׁתֵּ֣י
הַכְּלָיֹ֔ת וְאֶת־הַחֵ֖לֶב אֲשֶׁ֣ר עֲלֵיהֶ֑ן וְהִקְטַרְתָּ֖
הַמִּזְבֵּֽחָה׃

‎<span id="014">14</span> ‏וְאֶת־בְּשַׂ֤ר הַפָּר֙ וְאֶת־עֹר֣וֹ
וְאֶת־פִּרְשׁ֔וֹ תִּשְׂרֹ֣ף בָּאֵ֔שׁ מִח֖וּץ לַֽמַּחֲנֶ֑ה חַטָּ֖את
הֽוּא׃

‎<span id="015">15</span> ‏וְאֶת־הָאַ֥יִל הָאֶחָ֖ד תִּקָּ֑ח וְסָ֨מְכ֜וּ
אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ הָאָֽיִל׃

‎<span id="016">16</span> ‏וְשָׁחַטְתָּ֖ אֶת־הָאָ֑יִל וְלָֽקַחְתָּ֙
אֶת־דָּמ֔וֹ וְזָרַקְתָּ֥ עַל־הַמִּזְבֵּ֖חַ סָבִֽיב׃

‎<span id="017">17</span> ‏וְאֶ֨ת־הָאַ֔יִל תְּנַתֵּ֖חַ לִנְתָחָ֑יו
וְרָחַצְתָּ֤ קִרְבּוֹ֙ וּכְרָעָ֔יו וְנָתַתָּ֥ עַל־נְתָחָ֖יו
וְעַל־רֹאשֽׁוֹ׃

‎<span id="018">18</span> ‏וְהִקְטַרְתָּ֤ אֶת־כָּל־הָאַ֙יִל֙
הַמִּזְבֵּ֔חָה עֹלָ֥ה ה֖וּא לַֽיהוָ֑ה רֵ֣יחַ נִיח֔וֹחַ אִשֶּׁ֥ה לַיהוָ֖ה
הֽוּא׃

‎<span id="019">19</span> ‏וְלָ֣קַחְתָּ֔ אֵ֖ת הָאַ֣יִל הַשֵּׁנִ֑י
וְסָמַ֨ךְ אַהֲרֹ֧ן וּבָנָ֛יו אֶת־יְדֵיהֶ֖ם עַל־רֹ֥אשׁ הָאָֽיִל׃

‎<span id="020">20</span> ‏וְשָׁחַטְתָּ֣ אֶת־הָאַ֗יִל וְלָקַחְתָּ֤
מִדָּמוֹ֙ וְנָֽתַתָּ֡ה עַל־תְּנוּךְ֩ אֹ֨זֶן אַהֲרֹ֜ן וְעַל־תְּנ֨וּךְ
אֹ֤זֶן בָּנָיו֙ הַיְמָנִ֔ית וְעַל־בֹּ֤הֶן יָדָם֙ הַיְמָנִ֔ית
וְעַל־בֹּ֥הֶן רַגְלָ֖ם הַיְמָנִ֑ית וְזָרַקְתָּ֧ אֶת־הַדָּ֛ם
עַל־הַמִּזְבֵּ֖חַ סָבִֽיב׃

‎<span id="021">21</span> ‏וְלָקַחְתָּ֞ מִן־הַדָּ֨ם אֲשֶׁ֥ר
עַֽל־הַמִּזְבֵּחַ֮ וּמִשֶּׁ֣מֶן הַמִּשְׁחָה֒ וְהִזֵּיתָ֤ עַֽל־אַהֲרֹן֙
וְעַל־בְּגָדָ֔יו וְעַל־בָּנָ֛יו וְעַל־בִּגְדֵ֥י בָנָ֖יו אִתּ֑וֹ
וְקָדַ֥שׁ הוּא֙ וּבְגָדָ֔יו וּבָנָ֛יו וּבִגְדֵ֥י בָנָ֖יו אִתּֽוֹ׃

‎<span id="022">22</span> ‏וְלָקַחְתָּ֣ מִן־הָ֠אַיִל הַחֵ֨לֶב
וְהָֽאַלְיָ֜ה וְאֶת־הַחֵ֣לֶב׀ הַֽמְכַסֶּ֣ה אֶת־הַקֶּ֗רֶב וְאֵ֨ת יֹתֶ֤רֶת
הַכָּבֵד֙ וְאֵ֣ת׀ שְׁתֵּ֣י הַכְּלָיֹ֗ת וְאֶת־הַחֵ֙לֶב֙ אֲשֶׁ֣ר עֲלֵהֶ֔ן
וְאֵ֖ת שׁ֣וֹק הַיָּמִ֑ין כִּ֛י אֵ֥יל מִלֻּאִ֖ים הֽוּא׃

‎<span id="023">23</span> ‏וְכִכַּ֨ר לֶ֜חֶם אַחַ֗ת וַֽחַלַּ֨ת לֶ֥חֶם
שֶׁ֛מֶן אַחַ֖ת וְרָקִ֣יק אֶחָ֑ד מִסַּל֙<sup>3</sup> הַמַּצּ֔וֹת אֲשֶׁ֖ר
לִפְנֵ֥י יְהוָֽה׃

‎<span id="024">24</span> ‏וְשַׂמְתָּ֣ הַכֹּ֔ל עַ֚ל כַּפֵּ֣י אַהֲרֹ֔ן
וְעַ֖ל כַּפֵּ֣י בָנָ֑יו וְהֵנַפְתָּ֥ אֹתָ֛ם תְּנוּפָ֖ה לִפְנֵ֥י יְהוָֽה׃

‎<span id="025">25</span> ‏וְלָקַחְתָּ֤ אֹתָם֙ מִיָּדָ֔ם וְהִקְטַרְתָּ֥
הַמִּזְבֵּ֖חָה עַל־הָעֹלָ֑ה לְרֵ֤יחַ נִיח֙וֹחַ֙ לִפְנֵ֣י יְהוָ֔ה
אִשֶּׁ֥ה ה֖וּא לַיהוָֽה׃

‎<span id="026">26</span> ‏וְלָקַחְתָּ֣ אֶת־הֶֽחָזֶ֗ה מֵאֵ֤יל
הַמִּלֻּאִים֙ אֲשֶׁ֣ר לְאַהֲרֹ֔ן וְהֵנַפְתָּ֥ אֹת֛וֹ תְּנוּפָ֖ה לִפְנֵ֣י
יְהוָ֑ה וְהָיָ֥ה לְךָ֖ לְמָנָֽה׃

‎<span id="027">27</span> ‏וְקִדַּשְׁתָּ֞ אֵ֣ת׀ חֲזֵ֣ה הַתְּנוּפָ֗ה
וְאֵת֙ שׁ֣וֹק הַתְּרוּמָ֔ה אֲשֶׁ֥ר הוּנַ֖ף וַאֲשֶׁ֣ר הוּרָ֑ם מֵאֵיל֙
הַמִּלֻּאִ֔ים מֵאֲשֶׁ֥ר לְאַהֲרֹ֖ן וּמֵאֲשֶׁ֥ר לְבָנָֽיו׃

‎<span id="028">28</span> ‏וְהָיָה֩ לְאַהֲרֹ֨ן וּלְבָנָ֜יו לְחָק־עוֹלָ֗ם
מֵאֵת֙ בְּנֵ֣י יִשְׂרָאֵ֔ל כִּ֥י תְרוּמָ֖ה ה֑וּא וּתְרוּמָ֞ה יִהְיֶ֨ה
מֵאֵ֤ת בְּנֵֽי־יִשְׂרָאֵל֙ מִזִּבְחֵ֣י שַׁלְמֵיהֶ֔ם תְּרוּמָתָ֖ם
לַיהוָֽה׃

‎<span id="029">29</span> ‏וּבִגְדֵ֤י הַקֹּ֙דֶשׁ֙ אֲשֶׁ֣ר לְאַהֲרֹ֔ן
יִהְי֥וּ לְבָנָ֖יו אַחֲרָ֑יו לְמָשְׁחָ֣ה בָהֶ֔ם וּלְמַלֵּא־בָ֖ם
אֶת־יָדָֽם׃

‎<span id="030">30</span> ‏שִׁבְעַ֣ת יָמִ֗ים יִלְבָּשָׁ֧ם הַכֹּהֵ֛ן
תַּחְתָּ֖יו מִבָּנָ֑יו אֲשֶׁ֥ר יָבֹ֛א אֶל־אֹ֥הֶל מוֹעֵ֖ד לְשָׁרֵ֥ת
בַּקֹּֽדֶשׁ׃

‎<span id="031">31</span> ‏וְאֵ֛ת אֵ֥יל הַמִּלֻּאִ֖ים תִּקָּ֑ח
וּבִשַּׁלְתָּ֥ אֶת־בְּשָׂר֖וֹ בְּמָקֹ֥ם קָדֹֽשׁ׃

‎<span id="032">32</span> ‏וְאָכַ֨ל אַהֲרֹ֤ן וּבָנָיו֙ אֶת־בְּשַׂ֣ר
הָאַ֔יִל וְאֶת־הַלֶּ֖חֶם אֲשֶׁ֣ר בַּסָּ֑ל פֶּ֖תַח אֹ֥הֶל מוֹעֵֽד׃

‎<span id="033">33</span> ‏וְאָכְל֤וּ אֹתָם֙ אֲשֶׁ֣ר כֻּפַּ֣ר בָּהֶ֔ם
לְמַלֵּ֥א אֶת־יָדָ֖ם לְקַדֵּ֣שׁ אֹתָ֑ם וְזָ֥ר לֹא־יֹאכַ֖ל כִּי־קֹ֥דֶשׁ
הֵֽם׃

‎<span id="034">34</span> ‏וְֽאִם־יִוָּתֵ֞ר מִבְּשַׂ֧ר הַמִּלֻּאִ֛ים
וּמִן־הַלֶּ֖חֶם עַד־הַבֹּ֑קֶר וְשָׂרַפְתָּ֤ אֶת־הַנּוֹתָר֙ בָּאֵ֔שׁ לֹ֥א
יֵאָכֵ֖ל כִּי־קֹ֥דֶשׁ הֽוּא׃

‎<span id="035">35</span> ‏וְעָשִׂ֜יתָ לְאַהֲרֹ֤ן וּלְבָנָיו֙ כָּ֔כָה
כְּכֹ֥ל אֲשֶׁר־צִוִּ֖יתִי אֹתָ֑כָה שִׁבְעַ֥ת יָמִ֖ים תְּמַלֵּ֥א יָדָֽם׃

‎<span id="036">36</span> ‏וּפַ֨ר חַטָּ֜את תַּעֲשֶׂ֤ה לַיּוֹם֙
עַל־הַכִּפֻּרִ֔ים וְחִטֵּאתָ֙ עַל־הַמִּזְבֵּ֔חַ בְּכַפֶּרְךָ֖ עָלָ֑יו
וּמָֽשַׁחְתָּ֥ אֹת֖וֹ לְקַדְּשֽׁוֹ׃

‎<span id="037">37</span> ‏שִׁבְעַ֣ת יָמִ֗ים תְּכַפֵּר֙
עַל־הַמִּזְבֵּ֔חַ וְקִדַּשְׁתָּ֖ אֹת֑וֹ וְהָיָ֤ה הַמִּזְבֵּ֙חַ֙ קֹ֣דֶשׁ
קָֽדָשִׁ֔ים כָּל־הַנֹּגֵ֥עַ בַּמִּזְבֵּ֖חַ יִקְדָּֽשׁ׃ ס

‎<span id="038">38</span> ‏וְזֶ֕ה אֲשֶׁ֥ר תַּעֲשֶׂ֖ה עַל־הַמִּזְבֵּ֑חַ
כְּבָשִׂ֧ים בְּנֵֽי־שָׁנָ֛ה שְׁנַ֥יִם לַיּ֖וֹם תָּמִֽיד׃

‎<span id="039">39</span> ‏אֶת־הַכֶּ֥בֶשׂ הָאֶחָ֖ד תַּעֲשֶׂ֣ה בַבֹּ֑קֶר
וְאֵת֙ הַכֶּ֣בֶשׂ הַשֵּׁנִ֔י תַּעֲשֶׂ֖ה בֵּ֥ין הָעַרְבָּֽיִם׃

‎<span id="040">40</span> ‏וְעִשָּׂרֹ֨ן סֹ֜לֶת בָּל֨וּל בְּשֶׁ֤מֶן
כָּתִית֙ רֶ֣בַע הַהִ֔ין וְנֵ֕סֶךְ רְבִעִ֥ית הַהִ֖ין יָ֑יִן לַכֶּ֖בֶשׂ
הָאֶחָֽד׃

‎<span id="041">41</span> ‏וְאֵת֙ הַכֶּ֣בֶשׂ הַשֵּׁנִ֔י תַּעֲשֶׂ֖ה
בֵּ֣ין הָעַרְבָּ֑יִם כְּמִנְחַ֨ת הַבֹּ֤קֶר וּכְנִסְכָּהּ֙
תַּֽעֲשֶׂה־לָּ֔הּ לְרֵ֣יחַ נִיחֹ֔חַ אִשֶּׁ֖ה לַיהוָֽה׃

‎<span id="042">42</span> ‏עֹלַ֤ת תָּמִיד֙ לְדֹרֹ֣תֵיכֶ֔ם פֶּ֥תַח
אֹֽהֶל־מוֹעֵ֖ד לִפְנֵ֣י יְהוָ֑ה אֲשֶׁ֨ר אִוָּעֵ֤ד לָכֶם֙ שָׁ֔מָּה
לְדַבֵּ֥ר אֵלֶ֖יךָ שָֽׁם׃

‎<span id="043">43</span> ‏וְנֹעַדְתִּ֥י שָׁ֖מָּה לִבְנֵ֣י יִשְׂרָאֵ֑ל
וְנִקְדַּ֖שׁ בִּכְבֹדִֽי׃

‎<span id="044">44</span> ‏וְקִדַּשְׁתִּ֛י אֶת־אֹ֥הֶל מוֹעֵ֖ד
וְאֶת־הַמִּזְבֵּ֑חַ וְאֶת־אַהֲרֹ֧ן וְאֶת־בָּנָ֛יו אֲקַדֵּ֖שׁ לְכַהֵ֥ן
לִֽי׃

‎<span id="045">45</span> ‏וְשָׁ֣כַנְתִּ֔י בְּת֖וֹךְ בְּנֵ֣י יִשְׂרָאֵ֑ל
וְהָיִ֥יתִי לָהֶ֖ם לֵאלֹהִֽים׃

‎<span id="046">46</span> ‏וְיָדְע֗וּ כִּ֣י אֲנִ֤י יְהוָה֙ אֱלֹ֣הֵיהֶ֔ם
אֲשֶׁ֨ר הוֹצֵ֧אתִי אֹתָ֛ם מֵאֶ֥רֶץ מִצְרַ֖יִם לְשָׁכְנִ֣י בְתוֹכָ֑ם
אֲנִ֖י יְהוָ֥ה אֱלֹהֵיהֶֽם׃ פ

1 wəzeh<sup>3</sup> hadāḇār ’ăšer-t<sup>a</sup>‘ăśeh lâem ləqadēš ’ōṯām
ləḵahēn lî ləq<sup>a</sup>ḥ par ’eḥāḏ ben-bāqār wə’êlim šənayim təmîmim:

2 wəleḥem maṣṣwōṯ wəḥallōṯ maṣṣōṯ bəlûlōṯ baššemen ûrəqîqê maṣṣwōṯ
məšuḥîm baššāmen sōleṯ ḥiṭṭîm t<sup>a</sup>‘ăśeh ’ōṯām:

3 wənāṯatā ’wōṯām ‘al-sal ’eḥāḏ wəhiqəraḇətā ’ōṯām bassāl wə’eṯ-hapār
wə’ēṯ šənê hā’êlim:

4 wə’eṯ-’ahărōn wə’eṯ-bānāyw taqərîḇ ’el-peṯ<sup>a</sup>ḥ ’ōhel mwō‘ēḏ
wərāḥaṣətā ’ōṯām bammāyim:

5 wəlāq<sup>a</sup>ḥətā ’eṯ-habəḡāḏîm wəhiləbašətā ’eṯ-’ahărōn
’eṯ-hakutōneṯ wə’ēṯ mə‘îl hā’ēfōḏ wə’eṯ-hā’ēfōḏ wə’eṯ-h<sup>a</sup>ḥōšen
wə’āfaḏətā lwō bəḥēšeḇ hā’ēfōḏ:

6 wəśamətā hammiṣənefeṯ ‘al-rō’šwō wənāṯatā ’eṯ-nēzer haqqōḏeš
‘al-hammiṣənāfeṯ:

7 wəlāq<sup>a</sup>ḥətā ’eṯ-šemen hammišəḥâ wəyāṣaqətā ‘al-rō’šwō
ûmāš<sup>a</sup>ḥətā ’ōṯwō:

8 wə’eṯ-bānāyw taqərîḇ wəhiləbašətām kutŏnōṯ:

9 wəḥāḡarətā ’ōṯām ’aḇənēṭ ’ahărōn ûḇānāyw wəḥāḇašətā lâem miḡəbā‘ōṯ
wəhāyəṯâ lâem kəhunnâ ləḥuqqaṯ ‘wōlām ûmillē’ṯā yaḏ-’ahărōn
wəyaḏ-bānāyw:

10 wəhiqəraḇətā ’eṯ-hapār lifənê ’ōhel mwō‘ēḏ wəsāmaḵə ’ahărōn ûḇānāyw
’eṯ-yəḏêhem ‘al-rō’š hapār:

11 wəšāḥaṭətā ’eṯ-hapār lifənê yəhwâ peṯ<sup>a</sup>ḥ ’ōhel mwō‘ēḏ:

12 wəlāq<sup>a</sup>ḥətā midam hapār wənāṯatâ ‘al-qarənōṯ hammizəbēḥa
bə’eṣəbā‘eḵā wə’eṯ-kāl-hadām tišəpōḵə ’el-yəswōḏ hammizəbēḥa:

13 wəlāq<sup>a</sup>ḥətā ’eṯ-kāl-h<sup>a</sup>ḥēleḇ haməḵasseh
’eṯ-haqqereḇ wə’ēṯ hayyōṯereṯ ‘al-hakāḇēḏ wə’ēṯ šətê hakəlāyōṯ
wə’eṯ-h<sup>a</sup>ḥēleḇ ’ăšer ‘ălêhen wəhiqəṭarətā hammizəbēḥâ:

14 wə’eṯ-bəśar hapār wə’eṯ-‘ōrwō wə’eṯ-pirəšwō tiśərōf bā’ēš miḥûṣ
lamm<sup>a</sup>ḥăneh ḥaṭṭā’ṯ hû’:

15 wə’eṯ-hā’ayil hā’eḥāḏ tiqqāḥ wəsāməḵû ’ahărōn ûḇānāyw ’eṯ-yəḏêhem
‘al-rō’š hā’āyil:

16 wəšāḥaṭətā ’eṯ-hā’āyil wəlāq<sup>a</sup>ḥətā ’eṯ-dāmwō wəzāraqətā
‘al-hammizəbēḥa sāḇîḇ:

17 wə’eṯ-hā’ayil tənatēḥa linəṯāḥāyw wərāḥaṣətā qirəbwō ûḵərā‘āyw
wənāṯatā ‘al-nəṯāḥāyw wə‘al-rō’šwō:

18 wəhiqəṭarətā ’eṯ-kāl-hā’ayil hammizəbēḥâ ‘ōlâ hû’ layhwâ rêḥa nîḥwōḥa
’iššeh layhwâ hû’:

19 wəlāq<sup>a</sup>ḥətā ’ēṯ hā’ayil haššēnî wəsāmaḵə ’ahărōn ûḇānāyw
’eṯ-yəḏêhem ‘al-rō’š hā’āyil:

20 wəšāḥaṭətā ’eṯ-hā’ayil wəlāq<sup>a</sup>ḥətā midāmwō wənāṯatâ
‘al-tənûḵə ’ōzen ’ahărōn wə‘al-tənûḵə ’ōzen bānāyw hayəmānîṯ wə‘al-bōhen
yāḏām hayəmānîṯ wə‘al-bōhen raḡəlām hayəmānîṯ wəzāraqətā ’eṯ-hadām
‘al-hammizəbēḥa sāḇîḇ:

21 wəlāq<sup>a</sup>ḥətā min-hadām ’ăšer ‘al-hammizəbēḥa ûmiššemen
hammišəḥâ wəhizzêṯā ‘al-’ahărōn wə‘al-bəḡāḏāyw wə‘al-bānāyw wə‘al-biḡəḏê
ḇānāyw ’itwō wəqāḏaš hû’ ûḇəḡāḏāyw ûḇānāyw ûḇiḡəḏê ḇānāyw ’itwō:

22 wəlāq<sup>a</sup>ḥətā min-hā’ayil h<sup>a</sup>ḥēleḇ wəhā’aləyâ
wə’eṯ-h<sup>a</sup>ḥēleḇ\| haməḵasseh ’eṯ-haqqereḇ wə’ēṯ yōṯereṯ hakāḇēḏ
wə’ēṯ\| šətê hakəlāyōṯ wə’eṯ-h<sup>a</sup>ḥēleḇ ’ăšer ‘ălēhen wə’ēṯ šwōq
hayyāmîn kî ’êl millu’îm hû’:

23 wəḵikar leḥem ’<sup>a</sup>ḥaṯ w<sup>a</sup>ḥallaṯ leḥem šemen
’<sup>a</sup>ḥaṯ wərāqîq ’eḥāḏ missal<sup>3</sup> hammaṣṣwōṯ ’ăšer
lifənê yəhwâ:

24 wəśamətā hakōl ‘al kapê ’ahărōn wə‘al kapê ḇānāyw wəhēnafətā ’ōṯām
tənûfâ lifənê yəhwâ:

25 wəlāq<sup>a</sup>ḥətā ’ōṯām mîyāḏām wəhiqəṭarətā hammizəbēḥâ
‘al-hā‘ōlâ lərêḥa nîḥwōḥa lifənê yəhwâ ’iššeh hû’ layhwâ:

26 wəlāq<sup>a</sup>ḥətā ’eṯ-heḥāzeh mē’êl hammillu’îm ’ăšer lə’ahărōn
wəhēnafətā ’ōṯwō tənûfâ lifənê yəhwâ wəhāyâ ləḵā ləmānâ:

27 wəqidašətā ’ēṯ\| ḥăzēh hatənûfâ wə’ēṯ šwōq hatərûmâ ’ăšer hûnaf
wa’ăšer hûrām mē’êl hammillu’îm mē’ăšer lə’ahărōn ûmē’ăšer ləḇānāyw:

28 wəhāyâ lə’ahărōn ûləḇānāyw ləḥāq-‘wōlām mē’ēṯ bənê yiśərā’ēl kî
ṯərûmâ hû’ ûṯərûmâ yihəyeh mē’ēṯ bənê-yiśərā’ēl mizziḇəḥê šaləmêhem
tərûmāṯām layhwâ:

29 ûḇiḡəḏê haqqōḏeš ’ăšer lə’ahărōn yihəyû ləḇānāyw ’<sup>a</sup>ḥărāyw
ləmāšəḥâ ḇâem ûləmallē’-ḇām ’eṯ-yāḏām:

30 šiḇə‘aṯ yāmîm yiləbāšām hakōhēn t<sup>a</sup>ḥətāyw mibānāyw ’ăšer
yāḇō’ ’el-’ōhel mwō‘ēḏ ləšārēṯ baqqōḏeš:

31 wə’ēṯ ’êl hammillu’îm tiqqāḥ ûḇiššalətā ’eṯ-bəśārwō bəmāqōm qāḏōš:

32 wə’āḵal ’ahărōn ûḇānāyw ’eṯ-bəśar hā’ayil wə’eṯ-halleḥem ’ăšer bassāl
peṯ<sup>a</sup>ḥ ’ōhel mwō‘ēḏ:

33 wə’āḵəlû ’ōṯām ’ăšer kupar bâem ləmallē’ ’eṯ-yāḏām ləqadēš ’ōṯām
wəzār lō’-yō’ḵal kî-qōḏeš hēm:

34 wə’im-yiûāṯēr mibəśar hammillu’îm ûmin-halleḥem ‘aḏ-habōqer
wəśārafətā ’eṯ-hannwōṯār bā’ēš lō’ yē’āḵēl kî-qōḏeš hû’:

35 wə‘āśîṯā lə’ahărōn ûləḇānāyw kāḵâ kəḵōl ’ăšer-ṣiûîṯî ’ōṯāḵâ šiḇə‘aṯ
yāmîm təmallē’ yāḏām:

36 ûfar ḥaṭṭā’ṯ t<sup>a</sup>‘ăśeh layywōm ‘al-hakipurîm wəḥiṭṭē’ṯā
‘al-hammizəbēḥa bəḵaperəḵā ‘ālāyw ûmāš<sup>a</sup>ḥətā ’ōṯwō ləqadəšwō:

37 šiḇə‘aṯ yāmîm təḵapēr ‘al-hammizəbēḥa wəqidašətā ’ōṯwō wəhāyâ
hammizəbēḥa qōḏeš qāḏāšîm kāl-hannōḡē‘a bammizəbēḥa yiqədāš: s

38 wəzeh ’ăšer t<sup>a</sup>‘ăśeh ‘al-hammizəbēḥa kəḇāśîm bənê-šānâ
šənayim layywōm tāmîḏ:

39 ’eṯ-hakeḇeś hā’eḥāḏ t<sup>a</sup>‘ăśeh ḇabōqer wə’ēṯ hakeḇeś haššēnî
t<sup>a</sup>‘ăśeh bên hā‘arəbāyim:

40 wə‘iśśārōn sōleṯ bālûl bəšemen kāṯîṯ reḇ<sup>a</sup>‘ hahîn wənēseḵə
rəḇi‘îṯ hahîn yāyin lakeḇeś hā’eḥāḏ:

41 wə’ēṯ hakeḇeś haššēnî t<sup>a</sup>‘ăśeh bên hā‘arəbāyim kəminəḥaṯ
habōqer ûḵənisəkāh t<sup>a</sup>‘ăśeh-llāh lərêḥa nîḥōḥa ’iššeh layhwâ:

42 ‘ōlaṯ tāmîḏ ləḏōrōṯêḵem peṯ<sup>a</sup>ḥ ’ōhel-mwō‘ēḏ lifənê yəhwâ
’ăšer ’iûā‘ēḏ lāḵem šāmmâ ləḏabēr ’ēleyḵā šām:

43 wənō‘aḏətî šāmmâ liḇənê yiśərā’ēl wəniqədaš biḵəḇōḏî:

44 wəqidašətî ’eṯ-’ōhel mwō‘ēḏ wə’eṯ-hammizəbēḥa wə’eṯ-’ahărōn
wə’eṯ-bānāyw ’ăqadēš ləḵahēn lî:

45 wəšāḵanətî bəṯwōḵə bənê yiśərā’ēl wəhāyîṯî lâem lē’lōhîm:

46 wəyāḏə‘û kî ’ănî yəhwâ ’ĕlōhêhem ’ăšer hwōṣē’ṯî ’ōṯām mē’ereṣ
miṣərayim ləšāḵənî ḇəṯwōḵām ’ănî yəhwâ ’ĕlōhêhem: f

------------------------------------------------------------------------

[Next: Exodus (Shemot) Chapter 30](exo030)
