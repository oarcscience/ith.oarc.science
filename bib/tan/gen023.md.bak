[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen023)  [KJV](../kjv/gen023)  [Sep](../sep/gen023.md) 
[Vul](../vul/gen023.md)   
  
[Genesis (Bereshit) Index](gen.md)  
  [Previous](gen022)  [Next](gen024.md) 

------------------------------------------------------------------------

### Tanach (Hebrew): Genesis (Bereshit) Chapter 23

‎<span id="001">1</span> ‏וַיִּהְיוּ֙ חַיֵּ֣י שָׂרָ֔ה מֵאָ֥ה שָׁנָ֛ה
וְעֶשְׂרִ֥ים שָׁנָ֖ה וְשֶׁ֣בַע שָׁנִ֑ים שְׁנֵ֖י חַיֵּ֥י שָׂרָֽה׃

‎<span id="002">2</span> ‏וַתָּ֣מָת שָׂרָ֗ה בְּקִרְיַ֥ת אַרְבַּ֛ע הִ֥וא
חֶבְר֖וֹן בְּאֶ֣רֶץ כְּנָ֑עַן וַיָּבֹא֙ אַבְרָהָ֔ם לִסְפֹּ֥ד לְשָׂרָ֖ה
וְלִבְכֹּתָֽהּ׃

‎<span id="003">3</span> ‏וַיָּ֙קָם֙ אַבְרָהָ֔ם מֵעַ֖ל פְּנֵ֣י מֵת֑וֹ
וַיְדַבֵּ֥ר אֶל־בְּנֵי־חֵ֖ת לֵאמֹֽר׃

‎<span id="004">4</span> ‏גֵּר־וְתוֹשָׁ֥ב אָנֹכִ֖י עִמָּכֶ֑ם תְּנ֨וּ
לִ֤י אֲחֻזַּת־קֶ֙בֶר֙ עִמָּכֶ֔ם וְאֶקְבְּרָ֥ה מֵתִ֖י מִלְּפָנָֽי׃

‎<span id="005">5</span> ‏וַיַּעֲנ֧וּ בְנֵי־חֵ֛ת אֶת־אַבְרָהָ֖ם לֵאמֹ֥ר
לֽוֹ׃

‎<span id="006">6</span> ‏שְׁמָעֵ֣נוּ׀ אֲדֹנִ֗י נְשִׂ֨יא אֱלֹהִ֤ים
אַתָּה֙ בְּתוֹכֵ֔נוּ בְּמִבְחַ֣ר קְבָרֵ֔ינוּ קְבֹ֖ר אֶת־מֵתֶ֑ךָ אִ֣ישׁ
מִמֶּ֔נּוּ אֶת־קִבְר֛וֹ לֹֽא־יִכְלֶ֥ה מִמְּךָ֖ מִקְּבֹ֥ר מֵתֶֽךָ׃

‎<span id="007">7</span> ‏וַיָּ֧קָם אַבְרָהָ֛ם וַיִּשְׁתַּ֥חוּ
לְעַם־הָאָ֖רֶץ לִבְנֵי־חֵֽת׃

‎<span id="008">8</span> ‏וַיְדַבֵּ֥ר אִתָּ֖ם לֵאמֹ֑ר אִם־יֵ֣שׁ
אֶֽת־נַפְשְׁכֶ֗ם לִקְבֹּ֤ר אֶת־מֵתִי֙ מִלְּפָנַ֔י שְׁמָע֕וּנִי
וּפִגְעוּ־לִ֖י בְּעֶפְר֥וֹן בֶּן־צֹֽחַר׃

‎<span id="009">9</span> ‏וְיִתֶּן־לִ֗י אֶת־מְעָרַ֤ת הַמַּכְפֵּלָה֙
אֲשֶׁר־ל֔וֹ אֲשֶׁ֖ר בִּקְצֵ֣ה שָׂדֵ֑הוּ בְּכֶ֨סֶף מָלֵ֜א יִתְּנֶ֥נָּה
לִ֛י בְּתוֹכְכֶ֖ם לַאֲחֻזַּת־קָֽבֶר׃

‎<span id="010">10</span> ‏וְעֶפְר֥וֹן יֹשֵׁ֖ב בְּת֣וֹךְ בְּנֵי־חֵ֑ת
וַיַּעַן֩ עֶפְר֨וֹן הַחִתִּ֤י אֶת־אַבְרָהָם֙ בְּאָזְנֵ֣י בְנֵי־חֵ֔ת
לְכֹ֛ל בָּאֵ֥י שַֽׁעַר־עִיר֖וֹ לֵאמֹֽר׃

‎<span id="011">11</span> ‏לֹֽא־אֲדֹנִ֣י שְׁמָעֵ֔נִי הַשָּׂדֶה֙
נָתַ֣תִּי לָ֔ךְ וְהַמְּעָרָ֥ה אֲשֶׁר־בּ֖וֹ לְךָ֣ נְתַתִּ֑יהָ לְעֵינֵ֧י
בְנֵי־עַמִּ֛י נְתַתִּ֥יהָ לָּ֖ךְ קְבֹ֥ר מֵתֶֽךָ׃

‎<span id="012">12</span> ‏וַיִּשְׁתַּ֙חוּ֙ אַבְרָהָ֔ם לִפְנֵ֖י עַ֥ם
הָאָֽרֶץ׃

‎<span id="013">13</span> ‏וַיְדַבֵּ֨ר אֶל־עֶפְר֜וֹן בְּאָזְנֵ֤י
עַם־הָאָ֙רֶץ֙ לֵאמֹ֔ר אַ֛ךְ אִם־אַתָּ֥ה ל֖וּ שְׁמָעֵ֑נִי נָתַ֜תִּי
כֶּ֤סֶף הַשָּׂדֶה֙ קַ֣ח מִמֶּ֔נִּי וְאֶקְבְּרָ֥ה אֶת־מֵתִ֖י שָֽׁמָּה׃

‎<span id="014">14</span> ‏וַיַּ֧עַן עֶפְר֛וֹן אֶת־אַבְרָהָ֖ם לֵאמֹ֥ר
לֽוֹ׃

‎<span id="015">15</span> ‏אֲדֹנִ֣י שְׁמָעֵ֔נִי אֶרֶץ֩ אַרְבַּ֨ע מֵאֹ֧ת
שֶֽׁקֶל־כֶּ֛סֶף בֵּינִ֥י וּבֵֽינְךָ֖ מַה־הִ֑וא וְאֶת־מֵתְךָ֖ קְבֹֽר׃

‎<span id="016">16</span> ‏וַיִּשְׁמַ֣ע אַבְרָהָם֮ אֶל־עֶפְרוֹן֒
וַיִּשְׁקֹ֤ל אַבְרָהָם֙ לְעֶפְרֹ֔ן אֶת־הַכֶּ֕סֶף אֲשֶׁ֥ר דִּבֶּ֖ר
בְּאָזְנֵ֣י בְנֵי־חֵ֑ת אַרְבַּ֤ע מֵאוֹת֙ שֶׁ֣קֶל כֶּ֔סֶף עֹבֵ֖ר
לַסֹּחֵֽר׃

‎<span id="017">17</span> ‏וַיָּ֣קָם׀ שְׂדֵ֣ה עֶפְר֗וֹן אֲשֶׁר֙
בַּמַּכְפֵּלָ֔ה אֲשֶׁ֖ר לִפְנֵ֣י מַמְרֵ֑א הַשָּׂדֶה֙ וְהַמְּעָרָ֣ה
אֲשֶׁר־בּ֔וֹ וְכָל־הָעֵץ֙ אֲשֶׁ֣ר בַּשָּׂדֶ֔ה אֲשֶׁ֥ר בְּכָל־גְּבֻל֖וֹ
סָבִֽיב׃

‎<span id="018">18</span> ‏לְאַבְרָהָ֥ם לְמִקְנָ֖ה לְעֵינֵ֣י בְנֵי־חֵ֑ת
בְּכֹ֖ל בָּאֵ֥י שַֽׁעַר־עִירֽוֹ׃

‎<span id="019">19</span> ‏וְאַחֲרֵי־כֵן֩ קָבַ֨ר אַבְרָהָ֜ם אֶת־שָׂרָ֣ה
אִשְׁתּ֗וֹ אֶל־מְעָרַ֞ת שְׂדֵ֧ה הַמַּכְפֵּלָ֛ה עַל־פְּנֵ֥י מַמְרֵ֖א
הִ֣וא חֶבְר֑וֹן בְּאֶ֖רֶץ כְּנָֽעַן׃

‎<span id="020">20</span> ‏וַיָּ֨קָם הַשָּׂדֶ֜ה וְהַמְּעָרָ֧ה
אֲשֶׁר־בּ֛וֹ לְאַבְרָהָ֖ם לַאֲחֻזַּת־קָ֑בֶר מֵאֵ֖ת בְּנֵי־חֵֽת׃ ס

1 wayyihəyû ḥayyê śārâ mē’â šānâ wə‘eśərîm šānâ wəšeḇ<sup>a</sup>‘ šānîm
šənê ḥayyê śārâ:

2 watāmāṯ śārâ bəqirəyaṯ ’arəb<sup>a</sup>‘ hiw’ ḥeḇərwōn bə’ereṣ
kənā‘an wayyāḇō’ ’aḇərâām lisəpōḏ ləśārâ wəliḇəkōṯāh:

3 wayyāqām ’aḇərâām mē‘al pənê mēṯwō wayəḏabēr ’el-bənê-ḥēṯ lē’mōr:

4 gēr-wəṯwōšāḇ ’ānōḵî ‘immāḵem tənû lî ’ăḥuzzaṯ-qeḇer ‘immāḵem
wə’eqəbərâ mēṯî milləfānāy:

5 wayy<sup>a</sup>‘ănû ḇənê-ḥēṯ ’eṯ-’aḇərâām lē’mōr lwō:

6 šəmā‘ēnû\| ’ăḏōnî nəśî’ ’ĕlōhîm ’atâ bəṯwōḵēnû bəmiḇəḥar qəḇārênû
qəḇōr ’eṯ-mēṯeḵā ’îš mimmennû ’eṯ-qiḇərwō lō’-yiḵəleh mimməḵā miqqəḇōr
mēṯeḵā:

7 wayyāqām ’aḇərâām wayyišət<sup>a</sup>ḥû lə‘am-hā’āreṣ liḇənê-ḥēṯ:

8 wayəḏabēr ’itām lē’mōr ’im-yēš ’eṯ-nafəšəḵem liqəbōr ’eṯ-mēṯî
milləfānay šəmā‘ûnî ûfiḡə‘û-lî bə‘efərwōn ben-ṣōḥar:

9 wəyiten-lî ’eṯ-mə‘āraṯ hammaḵəpēlâ ’ăšer-lwō ’ăšer biqəṣēh śāḏēhû
bəḵesef mālē’ yitənennâ lî bəṯwōḵəḵem la’ăḥuzzaṯ-qāḇer:

10 wə‘efərwōn yōšēḇ bəṯwōḵə bənê-ḥēṯ wayy<sup>a</sup>‘an ‘efərwōn
h<sup>a</sup>ḥitî ’eṯ-’aḇərâām bə’āzənê ḇənê-ḥēṯ ləḵōl bā’ê
š<sup>a</sup>‘ar-‘îrwō lē’mōr:

11 lō’-’ăḏōnî šəmā‘ēnî haśśāḏeh nāṯatî lāḵə wəhammə‘ārâ ’ăšer-bwō ləḵā
nəṯatîhā lə‘ênê ḇənê-‘ammî nəṯatîhā llāḵə qəḇōr mēṯeḵā:

12 wayyišət<sup>a</sup>ḥû ’aḇərâām lifənê ‘am hā’āreṣ:

13 wayəḏabēr ’el-‘efərwōn bə’āzənê ‘am-hā’āreṣ lē’mōr ’aḵə ’im-’atâ lû
šəmā‘ēnî nāṯatî kesef haśśāḏeh q<sup>a</sup>ḥ mimmennî wə’eqəbərâ
’eṯ-mēṯî šāmmâ:

14 wayy<sup>a</sup>‘an ‘efərwōn ’eṯ-’aḇərâām lē’mōr lwō:

15 ’ăḏōnî šəmā‘ēnî ’ereṣ ’arəb<sup>a</sup>‘ mē’ōṯ šeqel-kesef bênî
ûḇênəḵā mah-hiw’ wə’eṯ-mēṯəḵā qəḇōr:

16 wayyišəm<sup>a</sup>‘ ’aḇərâām ’el-‘efərwōn wayyišəqōl ’aḇərâām
lə‘efərōn ’eṯ-hakesef ’ăšer diber bə’āzənê ḇənê-ḥēṯ ’arəb<sup>a</sup>‘
mē’wōṯ šeqel kesef ‘ōḇēr lassōḥēr:

17 wayyāqām\| śəḏēh ‘efərwōn ’ăšer bammaḵəpēlâ ’ăšer lifənê mamərē’
haśśāḏeh wəhammə‘ārâ ’ăšer-bwō wəḵāl-hā‘ēṣ ’ăšer baśśāḏeh ’ăšer
bəḵāl-gəḇulwō sāḇîḇ:

18 lə’aḇərâām ləmiqənâ lə‘ênê ḇənê-ḥēṯ bəḵōl bā’ê
š<sup>a</sup>‘ar-‘îrwō:

19 wə’<sup>a</sup>ḥărê-ḵēn qāḇar ’aḇərâām ’eṯ-śārâ ’išətwō ’el-mə‘āraṯ
śəḏēh hammaḵəpēlâ ‘al-pənê mamərē’ hiw’ ḥeḇərwōn bə’ereṣ kənā‘an:

20 wayyāqām haśśāḏeh wəhammə‘ārâ ’ăšer-bwō lə’aḇərâām la’ăḥuzzaṯ-qāḇer
mē’ēṯ bənê-ḥēṯ: s

------------------------------------------------------------------------

[Next: Genesis (Bereshit) Chapter 24](gen024.md)
