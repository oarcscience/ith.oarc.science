[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo008)  [KJV](../kjv/amo008)  [Sep](../sep/amo008.md) 
[Vul](../vul/amo008.md)   
  
[Amos Index](amo.md)  
  [Previous](amo007)  [Next](amo009.md) 

------------------------------------------------------------------------

### Tanach (Hebrew): Amos Chapter 8

‎<span id="001">1</span> ‏כֹּ֥ה הִרְאַ֖נִי אֲדֹנָ֣י יְהוִ֑ה וְהִנֵּ֖ה
כְּל֥וּב קָֽיִץ׃

‎<span id="002">2</span> ‏וַיֹּ֗אמֶר מָֽה־אַתָּ֤ה רֹאֶה֙ עָמ֔וֹס
וָאֹמַ֖ר כְּל֣וּב קָ֑יִץ וַיֹּ֨אמֶר יְהוָ֜ה אֵלַ֗י בָּ֤א הַקֵּץ֙
אֶל־עַמִּ֣י יִשְׂרָאֵ֔ל לֹא־אוֹסִ֥יף ע֖וֹד עֲב֥וֹר לֽוֹ׃

‎<span id="003">3</span> ‏וְהֵילִ֜ילוּ שִׁיר֤וֹת הֵיכָל֙ בַּיּ֣וֹם
הַה֔וּא נְאֻ֖ם אֲדֹנָ֣י יְהוִ֑ה רַ֣ב הַפֶּ֔גֶר בְּכָל־מָק֖וֹם
הִשְׁלִ֥יךְ הָֽס׃ פ

‎<span id="004">4</span> ‏שִׁמְעוּ־זֹ֕את הַשֹּׁאֲפִ֖ים אֶבְי֑וֹן
וְלַשְׁבִּ֖ית ענוי־ עֲנִיֵּי־ אָֽרֶץ׃

‎<span id="005">5</span> ‏לֵאמֹ֗ר מָתַ֞י יַעֲבֹ֤ר הַחֹ֙דֶשׁ֙
וְנַשְׁבִּ֣ירָה שֶּׁ֔בֶר וְהַשַּׁבָּ֖ת וְנִפְתְּחָה־בָּ֑ר לְהַקְטִ֤ין
אֵיפָה֙ וּלְהַגְדִּ֣יל שֶׁ֔קֶל וּלְעַוֵּ֖ת מֹאזְנֵ֥י מִרְמָֽה׃

‎<span id="006">6</span> ‏לִקְנ֤וֹת בַּכֶּ֙סֶף֙ דַּלִּ֔ים וְאֶבְי֖וֹן
בַּעֲב֣וּר נַעֲלָ֑יִם וּמַפַּ֥ל בַּ֖ר נַשְׁבִּֽיר׃

‎<span id="007">7</span> ‏נִשְׁבַּ֥ע יְהוָ֖ה בִּגְא֣וֹן יַעֲקֹ֑ב
אִם־אֶשְׁכַּ֥ח לָנֶ֖צַח כָּל־מַעֲשֵׂיהֶֽם׃

‎<span id="008">8</span> ‏הַ֤עַל זֹאת֙ לֹֽא־תִרְגַּ֣ז הָאָ֔רֶץ וְאָבַ֖ל
כָּל־יוֹשֵׁ֣ב בָּ֑הּ וְעָלְתָ֤ה כָאֹר֙ כֻּלָּ֔הּ וְנִגְרְשָׁ֥ה ונשקה
וְנִשְׁקְעָ֖ה כִּיא֥וֹר מִצְרָֽיִם׃ ס

‎<span id="009">9</span> ‏וְהָיָ֣ה׀ בַּיּ֣וֹם הַה֗וּא נְאֻם֙ אֲדֹנָ֣י
יְהוִ֔ה וְהֵבֵאתִ֥י הַשֶּׁ֖מֶשׁ בַּֽצָּהֳרָ֑יִם וְהַחֲשַׁכְתִּ֥י
לָאָ֖רֶץ בְּי֥וֹם אֽוֹר׃

‎<span id="010">10</span> ‏וְהָפַכְתִּ֨י חַגֵּיכֶ֜ם לְאֵ֗בֶל
וְכָל־שִֽׁירֵיכֶם֙ לְקִינָ֔ה וְהַעֲלֵיתִ֤י עַל־כָּל־מָתְנַ֙יִם֙ שָׂ֔ק
וְעַל־כָּל־רֹ֖אשׁ קָרְחָ֑ה וְשַׂמְתִּ֙יהָ֙ כְּאֵ֣בֶל יָחִ֔יד
וְאַחֲרִיתָ֖הּ כְּי֥וֹם מָֽר׃

‎<span id="011">11</span> ‏הִנֵּ֣ה׀ יָמִ֣ים בָּאִ֗ים נְאֻם֙ אֲדֹנָ֣י
יְהוִ֔ה וְהִשְׁלַחְתִּ֥י רָעָ֖ב בָּאָ֑רֶץ לֹֽא־רָעָ֤ב לַלֶּ֙חֶם֙
וְלֹֽא־צָמָ֣א לַמַּ֔יִם כִּ֣י אִם־לִשְׁמֹ֔עַ אֵ֖ת דִּבְרֵ֥י יְהוָֽה׃

‎<span id="012">12</span> ‏וְנָעוּ֙ מִיָּ֣ם עַד־יָ֔ם וּמִצָּפ֖וֹן
וְעַד־מִזְרָ֑ח יְשֽׁוֹטְט֛וּ לְבַקֵּ֥שׁ אֶת־דְּבַר־יְהוָ֖ה וְלֹ֥א
יִמְצָֽאוּ׃

‎<span id="013">13</span> ‏בַּיּ֨וֹם הַה֜וּא תִּ֠תְעַלַּפְנָה
הַבְּתוּלֹ֧ת הַיָּפ֛וֹת וְהַבַּחוּרִ֖ים בַּצָּמָֽא׃

‎<span id="014">14</span> ‏הַנִּשְׁבָּעִים֙ בְּאַשְׁמַ֣ת שֹֽׁמְר֔וֹן
וְאָמְר֗וּ חֵ֤י אֱלֹהֶ֙יךָ֙ דָּ֔ן וְחֵ֖י דֶּ֣רֶךְ בְּאֵֽר־שָׁ֑בַע
וְנָפְל֖וּ וְלֹא־יָק֥וּמוּ עֽוֹד׃ ס

1 kōh hirə’anî ’ăḏōnāy yəhwih wəhinnēh kəlûḇ qāyiṣ:

2 wayyō’mer mâ-’atâ rō’eh ‘āmwōs wā’ōmar kəlûḇ qāyiṣ wayyō’mer yəhwâ
’ēlay bā’ haqqēṣ ’el-‘ammî yiśərā’ēl lō’-’wōsîf ‘wōḏ ‘ăḇwōr lwō:

3 wəhêlîlû šîrwōṯ hêḵāl bayywōm hahû’ nə’um ’ăḏōnāy yəhwih raḇ hapeḡer
bəḵāl-māqwōm hišəlîḵə hās: f

4 šimə‘û-zō’ṯ haššō’ăfîm ’eḇəywōn wəlašəbîṯ ‘anəwê- ‘ănîyê- ’āreṣ:

5 lē’mōr māṯay y<sup>a</sup>‘ăḇōr h<sup>a</sup>ḥōḏeš wənašəbîrâ ššeḇer
wəhaššabāṯ wənifətəḥâ-bār ləhaqəṭîn ’êfâ ûləhaḡədîl šeqel ûlə‘aûēṯ
mō’zənê mirəmâ:

6 liqənwōṯ bakesef dallîm wə’eḇəywōn b<sup>a</sup>‘ăḇûr
n<sup>a</sup>‘ălāyim ûmapal bar našəbîr:

7 nišəb<sup>a</sup>‘ yəhwâ biḡə’wōn y<sup>a</sup>‘ăqōḇ
’im-’ešək<sup>a</sup>ḥ lāneṣ<sup>a</sup>ḥ kāl-m<sup>a</sup>‘ăśêhem:

8 h<sup>a</sup>‘al zō’ṯ lō’-ṯirəgaz hā’āreṣ wə’āḇal kāl-ywōšēḇ bāh
wə‘āləṯâ ḵā’ōr kullāh wəniḡərəšâ wənišəqâ wənišəqə‘â kî’wōr miṣərāyim: s

9 wəhāyâ\| bayywōm hahû’ nə’um ’ăḏōnāy yəhwih wəhēḇē’ṯî haššemeš
baṣṣâŏrāyim wəh<sup>a</sup>ḥăšaḵətî lā’āreṣ bəywōm ’wōr:

10 wəhāfaḵətî ḥagêḵem lə’ēḇel wəḵāl-šîrêḵem ləqînâ wəh<sup>a</sup>‘ălêṯî
‘al-kāl-māṯənayim śāq wə‘al-kāl-rō’š qārəḥâ wəśamətîhā kə’ēḇel yāḥîḏ
wə’<sup>a</sup>ḥărîṯāh kəywōm mār:

11 hinnēh\| yāmîm bā’îm nə’um ’ăḏōnāy yəhwih wəhišəl<sup>a</sup>ḥətî
rā‘āḇ bā’āreṣ lō’-rā‘āḇ lalleḥem wəlō’-ṣāmā’ lammayim kî ’im-lišəmō‘a
’ēṯ diḇərê yəhwâ:

12 wənā‘û mîyām ‘aḏ-yām ûmiṣṣāfwōn wə‘aḏ-mizərāḥ yəšwōṭəṭû ləḇaqqēš
’eṯ-dəḇar-yəhwâ wəlō’ yiməṣā’û:

13 bayywōm hahû’ tiṯə‘allafənâ habəṯûlōṯ hayyāfwōṯ
wəhab<sup>a</sup>ḥûrîm baṣṣāmā’:

14 hannišəbā‘îm bə’ašəmaṯ šōmərwōn wə’āmərû ḥê ’ĕlōheyḵā dān wəḥê dereḵə
bə’ēr-šāḇ<sup>a</sup>‘ wənāfəlû wəlō’-yāqûmû ‘wōḏ: s

------------------------------------------------------------------------

[Next: Amos Chapter 9](amo009.md)
