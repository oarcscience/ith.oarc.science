[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze020)  [KJV](../kjv/eze020)  [Sep](../sep/eze020.md) 
[Vul](../vul/eze020.md)   
  
[Ezekiel (Yechezqel) Index](eze.md)  
  [Previous](eze019)  [Next](eze021.md) 

------------------------------------------------------------------------

### Tanach (Hebrew): Ezekiel (Yechezqel) Chapter 20

‎<span id="001">1</span> ‏וַיְהִ֣י׀ בַּשָּׁנָ֣ה הַשְּׁבִיעִ֗ית
בַּֽחֲמִשִׁי֙ בֶּעָשׂ֣וֹר לַחֹ֔דֶשׁ בָּ֧אוּ אֲנָשִׁ֛ים מִזִּקְנֵ֥י
יִשְׂרָאֵ֖ל לִדְרֹ֣שׁ אֶת־יְהוָ֑ה וַיֵּשְׁב֖וּ לְפָנָֽי׃ ס

‎<span id="002">2</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="003">3</span> ‏בֶּן־אָדָ֗ם דַּבֵּ֞ר אֶת־זִקְנֵ֤י יִשְׂרָאֵל֙
וְאָמַרְתָּ֣ אֲלֵהֶ֔ם כֹּ֤ה אָמַר֙ אֲדֹנָ֣י יְהוִ֔ה הֲלִדְרֹ֥שׁ אֹתִ֖י
אַתֶּ֣ם בָּאִ֑ים חַי־אָ֙נִי֙ אִם־אִדָּרֵ֣שׁ לָכֶ֔ם נְאֻ֖ם אֲדֹנָ֥י
יְהוִֽה׃

‎<span id="004">4</span> ‏הֲתִשְׁפֹּ֣ט אֹתָ֔ם הֲתִשְׁפּ֖וֹט בֶּן־אָדָ֑ם
אֶת־תּוֹעֲבֹ֥ת אֲבוֹתָ֖ם הוֹדִיעֵֽם׃

‎<span id="005">5</span> ‏וְאָמַרְתָּ֣ אֲלֵיהֶ֗ם כֹּֽה־אָמַר֮ אֲדֹנָ֣י
יְהוִה֒ בְּיוֹם֙ בָּחֳרִ֣י בְיִשְׂרָאֵ֔ל וָאֶשָּׂ֣א יָדִ֗י לְזֶ֙רַע֙
בֵּ֣ית יַֽעֲקֹ֔ב וָאִוָּדַ֥ע לָהֶ֖ם בְּאֶ֣רֶץ מִצְרָ֑יִם וָאֶשָּׂ֨א
יָדִ֤י לָהֶם֙ לֵאמֹ֔ר אֲנִ֖י יְהוָ֥ה אֱלֹהֵיכֶֽם׃

‎<span id="006">6</span> ‏בַּיּ֣וֹם הַה֗וּא נָשָׂ֤אתִי יָדִי֙ לָהֶ֔ם
לְהֽוֹצִיאָ֖ם מֵאֶ֣רֶץ מִצְרָ֑יִם אֶל־אֶ֜רֶץ אֲשֶׁר־תַּ֣רְתִּי לָהֶ֗ם
זָבַ֤ת חָלָב֙ וּדְבַ֔שׁ צְבִ֥י הִ֖יא לְכָל־הָאֲרָצֽוֹת׃

‎<span id="007">7</span> ‏וָאֹמַ֣ר אֲלֵהֶ֗ם אִ֣ישׁ שִׁקּוּצֵ֤י עֵינָיו֙
הַשְׁלִ֔יכוּ וּבְגִלּוּלֵ֥י מִצְרַ֖יִם אַל־תִּטַּמָּ֑אוּ אֲנִ֖י יְהוָ֥ה
אֱלֹהֵיכֶֽם׃

‎<span id="008">8</span> ‏וַיַּמְרוּ־בִ֗י וְלֹ֤א אָבוּ֙ לִּשְׁמֹ֣עַ
אֵלַ֔י אִ֣ישׁ אֶת־שִׁקּוּצֵ֤י עֵֽינֵיהֶם֙ לֹ֣א הִשְׁלִ֔יכוּ
וְאֶת־גִּלּוּלֵ֥י מִצְרַ֖יִם לֹ֣א עָזָ֑בוּ וָאֹמַ֞ר לִשְׁפֹּ֧ךְ חֲמָתִ֣י
עֲלֵיהֶ֗ם לְכַלּ֤וֹת אַפִּי֙ בָּהֶ֔ם בְּת֖וֹךְ אֶ֥רֶץ מִצְרָֽיִם׃

‎<span id="009">9</span> ‏וָאַ֙עַשׂ֙ לְמַ֣עַן שְׁמִ֔י לְבִלְתִּ֥י הֵחֵ֛ל
לְעֵינֵ֥י הַגּוֹיִ֖ם אֲשֶׁר־הֵ֣מָּה בְתוֹכָ֑ם אֲשֶׁ֨ר נוֹדַ֤עְתִּי
אֲלֵיהֶם֙ לְעֵ֣ינֵיהֶ֔ם לְהוֹצִיאָ֖ם מֵאֶ֥רֶץ מִצְרָֽיִם׃

‎<span id="010">10</span> ‏וָאֽוֹצִיאֵ֖ם מֵאֶ֣רֶץ מִצְרָ֑יִם וָאֲבִאֵ֖ם
אֶל־הַמִּדְבָּֽר׃

‎<span id="011">11</span> ‏וָאֶתֵּ֤ן לָהֶם֙ אֶת־חֻקּוֹתַ֔י
וְאֶת־מִשְׁפָּטַ֖י הוֹדַ֣עְתִּי אוֹתָ֑ם אֲשֶׁ֨ר יַעֲשֶׂ֥ה אוֹתָ֛ם
הָאָדָ֖ם וָחַ֥י בָּהֶֽם׃

‎<span id="012">12</span> ‏וְגַ֤ם אֶת־שַׁבְּתוֹתַי֙ נָתַ֣תִּי לָהֶ֔ם
לִהְי֣וֹת לְא֔וֹת בֵּינִ֖י וּבֵֽינֵיהֶ֑ם לָדַ֕עַת כִּ֛י אֲנִ֥י יְהוָ֖ה
מְקַדְּשָֽׁם׃

‎<span id="013">13</span> ‏וַיַּמְרוּ־בִ֨י בֵֽית־יִשְׂרָאֵ֜ל
בַּמִּדְבָּ֗ר בְּחֻקּוֹתַ֨י לֹא־הָלָ֜כוּ וְאֶת־מִשְׁפָּטַ֣י מָאָ֗סוּ
אֲשֶׁר֩ יַעֲשֶׂ֨ה אֹתָ֤ם הָֽאָדָם֙ וָחַ֣י בָּהֶ֔ם וְאֶת־שַׁבְּתֹתַ֖י
חִלְּל֣וּ מְאֹ֑ד וָאֹמַ֞ר לִשְׁפֹּ֨ךְ חֲמָתִ֧י עֲלֵיהֶ֛ם בַּמִּדְבָּ֖ר
לְכַלּוֹתָֽם׃

‎<span id="014">14</span> ‏וָאֶעֱשֶׂ֖ה לְמַ֣עַן שְׁמִ֑י לְבִלְתִּ֤י
הֵחֵל֙ לְעֵינֵ֣י הַגּוֹיִ֔ם אֲשֶׁ֥ר הוֹצֵאתִ֖ים לְעֵינֵיהֶֽם׃

‎<span id="015">15</span> ‏וְגַם־אֲנִ֗י נָשָׂ֧אתִי יָדִ֛י לָהֶ֖ם
בַּמִּדְבָּ֑ר לְבִלְתִּי֩ הָבִ֨יא אוֹתָ֜ם אֶל־הָאָ֣רֶץ אֲשֶׁר־נָתַ֗תִּי
זָבַ֤ת חָלָב֙ וּדְבַ֔שׁ צְבִ֥י הִ֖יא לְכָל־הָאֲרָצֽוֹת׃

‎<span id="016">16</span> ‏יַ֜עַן בְּמִשְׁפָּטַ֣י מָאָ֗סוּ
וְאֶת־חֻקּוֹתַי֙ לֹא־הָלְכ֣וּ בָהֶ֔ם וְאֶת־שַׁבְּתוֹתַ֖י חִלֵּ֑לוּ כִּ֛י
אַחֲרֵ֥י גִלּוּלֵיהֶ֖ם לִבָּ֥ם הֹלֵֽךְ׃

‎<span id="017">17</span> ‏וַתָּ֧חָס עֵינִ֛י עֲלֵיהֶ֖ם מִֽשַּׁחֲתָ֑ם
וְלֹֽא־עָשִׂ֧יתִי אוֹתָ֛ם כָּלָ֖ה בַּמִּדְבָּֽר׃

‎<span id="018">18</span> ‏וָאֹמַ֤ר אֶל־בְּנֵיהֶם֙ בַּמִּדְבָּ֔ר
בְּחוּקֵּ֤י אֲבֽוֹתֵיכֶם֙ אַל־תֵּלֵ֔כוּ וְאֶת־מִשְׁפְּטֵיהֶ֖ם
אַל־תִּשְׁמֹ֑רוּ וּבְגִלּוּלֵיהֶ֖ם אַל־תִּטַּמָּֽאוּ׃

‎<span id="019">19</span> ‏אֲנִי֙ יְהוָ֣ה אֱלֹהֵיכֶ֔ם בְּחֻקּוֹתַ֖י
לֵ֑כוּ וְאֶת־מִשְׁפָּטַ֥י שִׁמְר֖וּ וַעֲשׂ֥וּ אוֹתָֽם׃

‎<span id="020">20</span> ‏וְאֶת־שַׁבְּתוֹתַ֖י קַדֵּ֑שׁוּ וְהָי֤וּ
לְאוֹת֙ בֵּינִ֣י וּבֵֽינֵיכֶ֔ם לָדַ֕עַת כִּ֛י אֲנִ֥י יְהוָ֖ה
אֱלֹהֵיכֶֽם׃

‎<span id="021">21</span> ‏וַיַּמְרוּ־בִ֣י הַבָּנִ֗ים בְּחֻקּוֹתַ֣י
לֹֽא־הָ֠לָכוּ וְאֶת־מִשְׁפָּטַ֨י לֹא־שָׁמְר֜וּ לַעֲשׂ֣וֹת אוֹתָ֗ם
אֲשֶׁר֩ יַעֲשֶׂ֨ה אוֹתָ֤ם הָֽאָדָם֙ וָחַ֣י בָּהֶ֔ם אֶת־שַׁבְּתוֹתַ֖י
חִלֵּ֑לוּ וָאֹמַ֞ר לִשְׁפֹּ֧ךְ חֲמָתִ֣י עֲלֵיהֶ֗ם לְכַלּ֥וֹת אַפִּ֛י
בָּ֖ם בַּמִּדְבָּֽר׃

‎<span id="022">22</span> ‏וַהֲשִׁבֹ֙תִי֙ אֶת־יָדִ֔י וָאַ֖עַשׂ לְמַ֣עַן
שְׁמִ֑י לְבִלְתִּ֤י הֵחֵל֙ לְעֵינֵ֣י הַגּוֹיִ֔ם אֲשֶׁר־הוֹצֵ֥אתִי
אוֹתָ֖ם לְעֵינֵיהֶֽם׃

‎<span id="023">23</span> ‏גַּם־אֲנִ֗י נָשָׂ֧אתִי אֶת־יָדִ֛י לָהֶ֖ם
בַּמִּדְבָּ֑ר לְהָפִ֤יץ אֹתָם֙ בַּגּוֹיִ֔ם וּלְזָר֥וֹת אוֹתָ֖ם
בָּאֲרָצֽוֹת׃

‎<span id="024">24</span> ‏יַ֜עַן מִשְׁפָּטַ֤י לֹֽא־עָשׂוּ֙ וְחֻקּוֹתַ֣י
מָאָ֔סוּ וְאֶת־שַׁבְּתוֹתַ֖י חִלֵּ֑לוּ וְאַחֲרֵי֙ גִּלּוּלֵ֣י אֲבוֹתָ֔ם
הָי֖וּ עֵינֵיהֶֽם׃

‎<span id="025">25</span> ‏וְגַם־אֲנִי֙ נָתַ֣תִּי לָהֶ֔ם חֻקִּ֖ים לֹ֣א
טוֹבִ֑ים וּמִ֨שְׁפָּטִ֔ים לֹ֥א יִֽחְי֖וּ בָּהֶֽם׃

‎<span id="026">26</span> ‏וָאֲטַמֵּ֤א אוֹתָם֙ בְּמַתְּנוֹתָ֔ם
בְּהַעֲבִ֖יר כָּל־פֶּ֣טֶר רָ֑חַם לְמַ֣עַן אֲשִׁמֵּ֔ם לְמַ֙עַן֙ אֲשֶׁ֣ר
יֵֽדְע֔וּ אֲשֶׁ֖ר אֲנִ֥י יְהוָֽה׃ ס

‎<span id="027">27</span> ‏לָכֵ֞ן דַּבֵּ֨ר אֶל־בֵּ֤ית יִשְׂרָאֵל֙
בֶּן־אָדָ֔ם וְאָמַרְתָּ֣ אֲלֵיהֶ֔ם כֹּ֥ה אָמַ֖ר אֲדֹנָ֣י יְהוִ֑ה ע֗וֹד
זֹ֚את<sup>3</sup> גִּדְּפ֤וּ אוֹתִי֙ אֲב֣וֹתֵיכֶ֔ם בְּמַעֲלָ֥ם בִּ֖י
מָֽעַל׃

‎<span id="028">28</span> ‏וָאֲבִיאֵם֙ אֶל־הָאָ֔רֶץ אֲשֶׁ֤ר נָשָׂ֙אתִי֙
אֶת־יָדִ֔י לָתֵ֥ת אוֹתָ֖הּ לָהֶ֑ם וַיִּרְאוּ֩ כָל־גִּבְעָ֨ה רָמָ֜ה
וְכָל־עֵ֣ץ עָבֹ֗ת וַיִּזְבְּחוּ־שָׁ֤ם אֶת־זִבְחֵיהֶם֙ וַיִּתְּנוּ־שָׁם֙
כַּ֣עַס קָרְבָּנָ֔ם וַיָּשִׂ֣ימוּ שָׁ֗ם רֵ֚יחַ נִיח֣וֹחֵיהֶ֔ם
וַיַּסִּ֥יכוּ שָׁ֖ם אֶת־נִסְכֵּיהֶֽם׃

‎<span id="029">29</span> ‏וָאֹמַ֣ר אֲלֵהֶ֔ם מָ֣ה הַבָּמָ֔ה
אֲשֶׁר־אַתֶּ֥ם הַבָּאִ֖ים שָׁ֑ם וַיִּקָּרֵ֤א שְׁמָהּ֙ בָּמָ֔ה עַ֖ד
הַיּ֥וֹם הַזֶּֽה׃

‎<span id="030">30</span> ‏לָכֵ֞ן אֱמֹ֣ר׀ אֶל־בֵּ֣ית יִשְׂרָאֵ֗ל כֹּ֤ה
אָמַר֙ אֲדֹנָ֣י יְהוִ֔ה הַבְּדֶ֥רֶךְ אֲבֽוֹתֵיכֶ֖ם אַתֶּ֣ם נִטְמְאִ֑ים
וְאַחֲרֵ֥י שִׁקּוּצֵיהֶ֖ם אַתֶּ֥ם זֹנִֽים׃

‎<span id="031">31</span> ‏וּבִשְׂאֵ֣ת מַתְּנֹֽתֵיכֶ֡ם בְּֽהַעֲבִיר֩
בְּנֵיכֶ֨ם בָּאֵ֜שׁ אַתֶּם֩ נִטְמְאִ֤֨ים לְכָל־גִּלּֽוּלֵיכֶם֙
עַד־הַיּ֔וֹם וַאֲנִ֛י אִדָּרֵ֥שׁ לָכֶ֖ם בֵּ֣ית יִשְׂרָאֵ֑ל חַי־אָ֗נִי
נְאֻם֙ אֲדֹנָ֣י יְהוִ֔ה אִם־אִדָּרֵ֖שׁ לָכֶֽם׃

‎<span id="032">32</span> ‏וְהָֽעֹלָה֙ עַל־ר֣וּחֲכֶ֔ם הָי֖וֹ לֹ֣א
תִֽהְיֶ֑ה אֲשֶׁ֣ר׀ אַתֶּ֣ם אֹמְרִ֗ים נִֽהְיֶ֤ה כַגּוֹיִם֙
כְּמִשְׁפְּח֣וֹת הָאֲרָצ֔וֹת לְשָׁרֵ֖ת עֵ֥ץ וָאָֽבֶן׃

‎<span id="033">33</span> ‏חַי־אָ֕נִי נְאֻ֖ם אֲדֹנָ֣י יְהוִ֑ה אִם־לֹ֠א
בְּיָ֨ד חֲזָקָ֜ה וּבִזְר֧וֹעַ נְטוּיָ֛ה וּבְחֵמָ֥ה שְׁפוּכָ֖ה אֶמְל֥וֹךְ
עֲלֵיכֶֽם׃

‎<span id="034">34</span> ‏וְהוֹצֵאתִ֤י אֶתְכֶם֙ מִן־הָ֣עַמִּ֔ים
וְקִבַּצְתִּ֣י אֶתְכֶ֔ם מִן־הָ֣אֲרָצ֔וֹת אֲשֶׁ֥ר נְפוֹצֹתֶ֖ם בָּ֑ם
בְּיָ֤ד חֲזָקָה֙ וּבִזְר֣וֹעַ נְטוּיָ֔ה וּבְחֵמָ֖ה שְׁפוּכָֽה׃

‎<span id="035">35</span> ‏וְהֵבֵאתִ֣י אֶתְכֶ֔ם אֶל־מִדְבַּ֖ר
הָֽעַמִּ֑ים וְנִשְׁפַּטְתִּ֤י אִתְּכֶם֙ שָׁ֔ם פָּנִ֖ים אֶל־פָּנִֽים׃

‎<span id="036">36</span> ‏כַּאֲשֶׁ֤ר נִשְׁפַּ֙טְתִּי֙ אֶת־אֲב֣וֹתֵיכֶ֔ם
בְּמִדְבַּ֖ר אֶ֣רֶץ מִצְרָ֑יִם כֵּ֚ן אִשָּׁפֵ֣ט אִתְּכֶ֔ם נְאֻ֖ם
אֲדֹנָ֥י יְהוִֽה׃

‎<span id="037">37</span> ‏וְהַעֲבַרְתִּ֥י אֶתְכֶ֖ם תַּ֣חַת הַשָּׁ֑בֶט
וְהֵבֵאתִ֥י אֶתְכֶ֖ם בְּמָסֹ֥רֶת הַבְּרִֽית׃

‎<span id="038">38</span> ‏וּבָרוֹתִ֣י מִכֶּ֗ם הַמֹּרְדִ֤ים
וְהַפּֽוֹשְׁעִים֙ בִּ֔י מֵאֶ֤רֶץ מְגֽוּרֵיהֶם֙ אוֹצִ֣יא אוֹתָ֔ם
וְאֶל־אַדְמַ֥ת יִשְׂרָאֵ֖ל לֹ֣א יָב֑וֹא וִֽידַעְתֶּ֖ם כִּי־אֲנִ֥י
יְהוָֽה׃

‎<span id="039">39</span> ‏וְאַתֶּ֨ם בֵּֽית־יִשְׂרָאֵ֜ל כֹּֽה־אָמַ֣ר׀
אֲדֹנָ֣י יְהוִֹ֗ה אִ֤ישׁ גִּלּוּלָיו֙ לְכ֣וּ עֲבֹ֔דוּ וְאַחַ֕ר
אִם־אֵינְכֶ֖ם שֹׁמְעִ֣ים אֵלָ֑י וְאֶת־שֵׁ֤ם קָדְשִׁי֙ לֹ֣א
תְחַלְּלוּ־ע֔וֹד בְּמַתְּנֽוֹתֵיכֶ֖ם וּבְגִלּוּלֵיכֶֽם׃

‎<span id="040">40</span> ‏כִּ֣י בְהַר־קָדְשִׁ֞י בְּהַ֣ר׀ מְר֣וֹם
יִשְׂרָאֵ֗ל נְאֻם֙ אֲדֹנָ֣י יְהוִ֔ה שָׁ֣ם יַעַבְדֻ֜נִי כָּל־בֵּ֧ית
יִשְׂרָאֵ֛ל כֻּלֹּ֖ה בָּאָ֑רֶץ שָׁ֣ם אֶרְצֵ֔ם וְשָׁ֞ם אֶדְר֣וֹשׁ
אֶת־תְּרוּמֹֽתֵיכֶ֗ם וְאֶת־רֵאשִׁ֛ית מַשְׂאוֹתֵיכֶ֖ם
בְּכָל־קָדְשֵׁיכֶֽם׃

‎<span id="041">41</span> ‏בְּרֵ֣יחַ נִיחֹחַ֮ אֶרְצֶ֣ה אֶתְכֶם֒
בְּהוֹצִיאִ֤י אֶתְכֶם֙ מִן־הָ֣עַמִּ֔ים וְקִבַּצְתִּ֣י אֶתְכֶ֔ם
מִן־הָ֣אֲרָצ֔וֹת אֲשֶׁ֥ר נְפֹצֹתֶ֖ם בָּ֑ם וְנִקְדַּשְׁתִּ֥י בָכֶ֖ם
לְעֵינֵ֥י הַגּוֹיִֽם׃

‎<span id="042">42</span> ‏וִֽידַעְתֶּם֙ כִּֽי־אֲנִ֣י יְהוָ֔ה
בַּהֲבִיאִ֥י אֶתְכֶ֖ם אֶל־אַדְמַ֣ת יִשְׂרָאֵ֑ל אֶל־הָאָ֗רֶץ אֲשֶׁ֤ר
נָשָׂ֙אתִי֙ אֶת־יָדִ֔י לָתֵ֥ת אוֹתָ֖הּ לַאֲבֽוֹתֵיכֶֽם׃

‎<span id="043">43</span> ‏וּזְכַרְתֶּם־שָׁ֗ם אֶת־דַּרְכֵיכֶם֙ וְאֵת֙
כָּל־עֲלִיל֣וֹתֵיכֶ֔ם אֲשֶׁ֥ר נִטְמֵאתֶ֖ם בָּ֑ם וּנְקֹֽטֹתֶם֙
בִּפְנֵיכֶ֔ם בְּכָל־רָעוֹתֵיכֶ֖ם אֲשֶׁ֥ר עֲשִׂיתֶֽם׃

‎<span id="044">44</span> ‏וִֽידַעְתֶּם֙ כִּֽי־אֲנִ֣י יְהוָ֔ה
בַּעֲשׂוֹתִ֥י אִתְּכֶ֖ם לְמַ֣עַן שְׁמִ֑י לֹא֩ כְדַרְכֵיכֶ֨ם הָרָעִ֜ים
וְכַעֲלִילֽוֹתֵיכֶ֤ם הַנִּשְׁחָתוֹת֙ בֵּ֣ית יִשְׂרָאֵ֔ל נְאֻ֖ם אֲדֹנָ֥י
יְהוִֽה׃ פ

1 wayəhî\| baššānâ haššəḇî‘îṯ b<sup>a</sup>ḥămišî be‘āśwōr
l<sup>a</sup>ḥōḏeš bā’û ’ănāšîm mizziqənê yiśərā’ēl liḏərōš ’eṯ-yəhwâ
wayyēšəḇû ləfānāy: s

2 wayəhî ḏəḇar-yəhwâ ’ēlay lē’mōr:

3 ben-’āḏām dabēr ’eṯ-ziqənê yiśərā’ēl wə’āmarətā ’ălēhem kōh ’āmar
’ăḏōnāy yəhwih hăliḏərōš ’ōṯî ’atem bā’îm ḥay-’ānî ’im-’idārēš lāḵem
nə’um ’ăḏōnāy yəhwih:

4 hăṯišəpōṭ ’ōṯām hăṯišəpwōṭ ben-’āḏām ’eṯ-twō‘ăḇōṯ ’ăḇwōṯām hwōḏî‘ēm:

5 wə’āmarətā ’ălêhem kōh-’āmar ’ăḏōnāy yəhwih bəywōm bāḥŏrî ḇəyiśərā’ēl
wā’eśśā’ yāḏî ləzer<sup>a</sup>‘ bêṯ y<sup>a</sup>‘ăqōḇ
wā’iûāḏ<sup>a</sup>‘ lâem bə’ereṣ miṣərāyim wā’eśśā’ yāḏî lâem lē’mōr
’ănî yəhwâ ’ĕlōhêḵem:

6 bayywōm hahû’ nāśā’ṯî yāḏî lâem ləhwōṣî’ām mē’ereṣ miṣərāyim ’el-’ereṣ
’ăšer-tarətî lâem zāḇaṯ ḥālāḇ ûḏəḇaš ṣəḇî hî’ ləḵāl-hā’ărāṣwōṯ:

7 wā’ōmar ’ălēhem ’îš šiqqûṣê ‘ênāyw hašəlîḵû ûḇəḡillûlê miṣərayim
’al-tiṭṭammā’û ’ănî yəhwâ ’ĕlōhêḵem:

8 wayyamərû-ḇî wəlō’ ’āḇû llišəmō‘a ’ēlay ’îš ’eṯ-šiqqûṣê ‘ênêhem lō’
hišəlîḵû wə’eṯ-gillûlê miṣərayim lō’ ‘āzāḇû wā’ōmar lišəpōḵə ḥămāṯî
‘ălêhem ləḵallwōṯ ’apî bâem bəṯwōḵə ’ereṣ miṣərāyim:

9 wā’<sup>a</sup>‘aś ləm<sup>a</sup>‘an šəmî ləḇilətî hēḥēl lə‘ênê
hagwōyim ’ăšer-hēmmâ ḇəṯwōḵām ’ăšer nwōḏ<sup>a</sup>‘ətî ’ălêhem
lə‘ênêhem ləhwōṣî’ām mē’ereṣ miṣərāyim:

10 wā’wōṣî’ēm mē’ereṣ miṣərāyim wā’ăḇi’ēm ’el-hammiḏəbār:

11 wā’etēn lâem ’eṯ-ḥuqqwōṯay wə’eṯ-mišəpāṭay hwōḏ<sup>a</sup>‘ətî
’wōṯām ’ăšer y<sup>a</sup>‘ăśeh ’wōṯām hā’āḏām wāḥay bâem:

12 wəḡam ’eṯ-šabəṯwōṯay nāṯatî lâem lihəywōṯ lə’wōṯ bênî ûḇênêhem
lāḏ<sup>a</sup>‘aṯ kî ’ănî yəhwâ məqadəšām:

13 wayyamərû-ḇî ḇêṯ-yiśərā’ēl bammiḏəbār bəḥuqqwōṯay lō’-hālāḵû
wə’eṯ-mišəpāṭay mā’āsû ’ăšer y<sup>a</sup>‘ăśeh ’ōṯām hā’āḏām wāḥay bâem
wə’eṯ-šabəṯōṯay ḥilləlû mə’ōḏ wā’ōmar lišəpōḵə ḥămāṯî ‘ălêhem bammiḏəbār
ləḵallwōṯām:

14 wā’e‘ĕśeh ləm<sup>a</sup>‘an šəmî ləḇilətî hēḥēl lə‘ênê hagwōyim
’ăšer hwōṣē’ṯîm lə‘ênêhem:

15 wəḡam-’ănî nāśā’ṯî yāḏî lâem bammiḏəbār ləḇilətî hāḇî’ ’wōṯām
’el-hā’āreṣ ’ăšer-nāṯatî zāḇaṯ ḥālāḇ ûḏəḇaš ṣəḇî hî’ ləḵāl-hā’ărāṣwōṯ:

16 y<sup>a</sup>‘an bəmišəpāṭay mā’āsû wə’eṯ-ḥuqqwōṯay lō’-hāləḵû ḇâem
wə’eṯ-šabəṯwōṯay ḥillēlû kî ’<sup>a</sup>ḥărê ḡillûlêhem libām hōlēḵə:

17 watāḥās ‘ênî ‘ălêhem mišš<sup>a</sup>ḥăṯām wəlō’-‘āśîṯî ’wōṯām kālâ
bammiḏəbār:

18 wā’ōmar ’el-bənêhem bammiḏəbār bəḥûqqê ’ăḇwōṯêḵem ’al-tēlēḵû
wə’eṯ-mišəpəṭêhem ’al-tišəmōrû ûḇəḡillûlêhem ’al-tiṭṭammā’û:

19 ’ănî yəhwâ ’ĕlōhêḵem bəḥuqqwōṯay lēḵû wə’eṯ-mišəpāṭay šimərû
w<sup>a</sup>‘ăśû ’wōṯām:

20 wə’eṯ-šabəṯwōṯay qadēšû wəhāyû lə’wōṯ bênî ûḇênêḵem
lāḏ<sup>a</sup>‘aṯ kî ’ănî yəhwâ ’ĕlōhêḵem:

21 wayyamərû-ḇî habānîm bəḥuqqwōṯay lō’-hālāḵû wə’eṯ-mišəpāṭay
lō’-šāmərû l<sup>a</sup>‘ăśwōṯ ’wōṯām ’ăšer y<sup>a</sup>‘ăśeh ’wōṯām
hā’āḏām wāḥay bâem ’eṯ-šabəṯwōṯay ḥillēlû wā’ōmar lišəpōḵə ḥămāṯî
‘ălêhem ləḵallwōṯ ’apî bām bammiḏəbār:

22 wahăšiḇōṯî ’eṯ-yāḏî wā’<sup>a</sup>‘aś ləm<sup>a</sup>‘an šəmî
ləḇilətî hēḥēl lə‘ênê hagwōyim ’ăšer-hwōṣē’ṯî ’wōṯām lə‘ênêhem:

23 gam-’ănî nāśā’ṯî ’eṯ-yāḏî lâem bammiḏəbār ləhāfîṣ ’ōṯām bagwōyim
ûləzārwōṯ ’wōṯām bā’ărāṣwōṯ:

24 y<sup>a</sup>‘an mišəpāṭay lō’-‘āśû wəḥuqqwōṯay mā’āsû
wə’eṯ-šabəṯwōṯay ḥillēlû wə’<sup>a</sup>ḥărê gillûlê ’ăḇwōṯām hāyû
‘ênêhem:

25 wəḡam-’ănî nāṯatî lâem ḥuqqîm lō’ ṭwōḇîm ûmišəpāṭîm lō’ yiḥəyû bâem:

26 wā’ăṭammē’ ’wōṯām bəmatənwōṯām bəh<sup>a</sup>‘ăḇîr kāl-peṭer rāḥam
ləm<sup>a</sup>‘an ’ăšimmēm ləm<sup>a</sup>‘an ’ăšer yēḏə‘û ’ăšer ’ănî
yəhwâ: s

27 lāḵēn dabēr ’el-bêṯ yiśərā’ēl ben-’āḏām wə’āmarətā ’ălêhem kōh ’āmar
’ăḏōnāy yəhwih ‘wōḏ zō’ṯ<sup>3</sup> gidəfû ’wōṯî ’ăḇwōṯêḵem
bəm<sup>a</sup>‘ălām bî mā‘al:

28 wā’ăḇî’ēm ’el-hā’āreṣ ’ăšer nāśā’ṯî ’eṯ-yāḏî lāṯēṯ ’wōṯāh lâem
wayyirə’û ḵāl-giḇə‘â rāmâ wəḵāl-‘ēṣ ‘āḇōṯ wayyizəbəḥû-šām ’eṯ-ziḇəḥêhem
wayyitənû-šām k<sup>a</sup>‘as qārəbānām wayyāśîmû šām rêḥa nîḥwōḥêhem
wayyassîḵû šām ’eṯ-nisəkêhem:

29 wā’ōmar ’ălēhem mâ habāmâ ’ăšer-’atem habā’îm šām wayyiqqārē’ šəmāh
bāmâ ‘aḏ hayywōm hazzeh:

30 lāḵēn ’ĕmōr\| ’el-bêṯ yiśərā’ēl kōh ’āmar ’ăḏōnāy yəhwih habəḏereḵə
’ăḇwōṯêḵem ’atem niṭəmə’îm wə’<sup>a</sup>ḥărê šiqqûṣêhem ’atem zōnîm:

31 ûḇiśə’ēṯ matənōṯêḵem bəh<sup>a</sup>‘ăḇîr bənêḵem bā’ēš ’atem
niṭəmə’îm ləḵāl-gillûlêḵem ‘aḏ-hayywōm wa’ănî ’idārēš lāḵem bêṯ
yiśərā’ēl ḥay-’ānî nə’um ’ăḏōnāy yəhwih ’im-’idārēš lāḵem:

32 wəhā‘ōlâ ‘al-rûḥăḵem hāywō lō’ ṯihəyeh ’ăšer\| ’atem ’ōmərîm nihəyeh
ḵagwōyim kəmišəpəḥwōṯ hā’ărāṣwōṯ ləšārēṯ ‘ēṣ wā’āḇen:

33 ḥay-’ānî nə’um ’ăḏōnāy yəhwih ’im-lō’ bəyāḏ ḥăzāqâ ûḇizərwō‘a nəṭûyâ
ûḇəḥēmâ šəfûḵâ ’eməlwōḵə ‘ălêḵem:

34 wəhwōṣē’ṯî ’eṯəḵem min-hā‘ammîm wəqibaṣətî ’eṯəḵem min-hā’ărāṣwōṯ
’ăšer nəfwōṣōṯem bām bəyāḏ ḥăzāqâ ûḇizərwō‘a nəṭûyâ ûḇəḥēmâ šəfûḵâ:

35 wəhēḇē’ṯî ’eṯəḵem ’el-miḏəbar hā‘ammîm wənišəpaṭətî ’itəḵem šām pānîm
’el-pānîm:

36 ka’ăšer nišəpaṭətî ’eṯ-’ăḇwōṯêḵem bəmiḏəbar ’ereṣ miṣərāyim kēn
’iššāfēṭ ’itəḵem nə’um ’ăḏōnāy yəhwih:

37 wəh<sup>a</sup>‘ăḇarətî ’eṯəḵem t<sup>a</sup>ḥaṯ haššāḇeṭ wəhēḇē’ṯî
’eṯəḵem bəmāsōreṯ habərîṯ:

38 ûḇārwōṯî mikem hammōrəḏîm wəhapwōšə‘îm bî mē’ereṣ məḡûrêhem ’wōṣî’
’wōṯām wə’el-’aḏəmaṯ yiśərā’ēl lō’ yāḇwō’ wîḏ<sup>a</sup>‘ətem kî-’ănî
yəhwâ:

39 wə’atem bêṯ-yiśərā’ēl kōh-’āmar\| ’ăḏōnāy yəhwōih ’îš gillûlāyw ləḵû
‘ăḇōḏû wə’<sup>a</sup>ḥar ’im-’ênəḵem šōmə‘îm ’ēlāy wə’eṯ-šēm qāḏəšî lō’
ṯəḥalləlû-‘wōḏ bəmatənwōṯêḵem ûḇəḡillûlêḵem:

40 kî ḇəhar-qāḏəšî bəhar\| mərwōm yiśərā’ēl nə’um ’ăḏōnāy yəhwih šām
y<sup>a</sup>‘aḇəḏunî kāl-bêṯ yiśərā’ēl kullōh bā’āreṣ šām ’erəṣēm wəšām
’eḏərwōš ’eṯ-tərûmōṯêḵem wə’eṯ-rē’šîṯ maśə’wōṯêḵem bəḵāl-qāḏəšêḵem:

41 bərêḥa nîḥōḥa ’erəṣeh ’eṯəḵem bəhwōṣî’î ’eṯəḵem min-hā‘ammîm
wəqibaṣətî ’eṯəḵem min-hā’ărāṣwōṯ ’ăšer nəfōṣōṯem bām wəniqədašətî ḇāḵem
lə‘ênê hagwōyim:

42 wîḏ<sup>a</sup>‘ətem kî-’ănî yəhwâ bahăḇî’î ’eṯəḵem ’el-’aḏəmaṯ
yiśərā’ēl ’el-hā’āreṣ ’ăšer nāśā’ṯî ’eṯ-yāḏî lāṯēṯ ’wōṯāh la’ăḇwōṯêḵem:

43 ûzəḵarətem-šām ’eṯ-darəḵêḵem wə’ēṯ kāl-‘ălîlwōṯêḵem ’ăšer niṭəmē’ṯem
bām ûnəqōṭōṯem bifənêḵem bəḵāl-rā‘wōṯêḵem ’ăšer ‘ăśîṯem:

44 wîḏ<sup>a</sup>‘ətem kî-’ănî yəhwâ b<sup>a</sup>‘ăśwōṯî ’itəḵem
ləm<sup>a</sup>‘an šəmî lō’ ḵəḏarəḵêḵem hārā‘îm
wəḵ<sup>a</sup>‘ălîlwōṯêḵem hannišəḥāṯwōṯ bêṯ yiśərā’ēl nə’um ’ăḏōnāy
yəhwih: f

------------------------------------------------------------------------

[Next: Ezekiel (Yechezqel) Chapter 21](eze021.md)
