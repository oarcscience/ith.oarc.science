[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa088)  [KJV](../kjv/psa088)  [Sep](../sep/psa088) 
[Vul](../vul/psa088)   
  
[Psalms (Tehilim) Index](psa)  
  [Previous](psa087)  [Next](psa089) 

------------------------------------------------------------------------

### Tanach (Hebrew): Psalms (Tehilim) Chapter 88

‎<span id="001">1</span> ‏שִׁ֥יר מִזְמ֗וֹר לִבְנֵ֫י קֹ֥רַח לַמְנַצֵּ֣חַ
עַל־מָחֲלַ֣ת לְעַנּ֑וֹת מַ֝שְׂכִּ֗יל לְהֵימָ֥ן הָאֶזְרָחִֽי׃

‎<span id="002">2</span> ‏יְ֭הוָה אֱלֹהֵ֣י יְשׁוּעָתִ֑י יוֹם־צָעַ֖קְתִּי
בַלַּ֣יְלָה נֶגְדֶּֽךָ׃

‎<span id="003">3</span> ‏תָּב֣וֹא לְ֭פָנֶיךָ תְּפִלָּתִ֑י
הַטֵּֽה־אָ֝זְנְךָ֗ לְרִנָּתִֽי׃

‎<span id="004">4</span> ‏כִּֽי־שָֽׂבְעָ֣ה בְרָע֣וֹת נַפְשִׁ֑י וְחַיַּ֗י
לִשְׁא֥וֹל הִגִּֽיעוּ׃

‎<span id="005">5</span> ‏נֶ֭חְשַׁבְתִּי עִם־י֣וֹרְדֵי ב֑וֹר הָ֝יִ֗יתִי
כְּגֶ֣בֶר אֵֽין־אֱיָֽל׃

‎<span id="006">6</span> ‏בַּמֵּתִ֗ים חָ֫פְשִׁ֥י כְּמ֤וֹ חֲלָלִ֨ים׀
שֹׁ֥כְבֵי קֶ֗בֶר אֲשֶׁ֤ר לֹ֣א זְכַרְתָּ֣ם ע֑וֹד וְ֝הֵ֗מָּה מִיָּדְךָ֥
נִגְזָֽרוּ׃

‎<span id="007">7</span> ‏שַׁ֭תַּנִי בְּב֣וֹר תַּחְתִּיּ֑וֹת
בְּ֝מַחֲשַׁכִּ֗ים בִּמְצֹלֽוֹת׃

‎<span id="008">8</span> ‏עָ֭לַי סָמְכָ֣ה חֲמָתֶ֑ךָ
וְכָל־מִ֝שְׁבָּרֶ֗יךָ עִנִּ֥יתָ סֶּֽלָה׃

‎<span id="009">9</span> ‏הִרְחַ֥קְתָּ מְיֻדָּעַ֗י מִ֫מֶּ֥נִּי
שַׁתַּ֣נִי תוֹעֵב֣וֹת לָ֑מוֹ כָּ֝לֻ֗א וְלֹ֣א אֵצֵֽא׃

‎<span id="010">10</span> ‏עֵינִ֥י דָאֲבָ֗ה מִנִּ֫י עֹ֥נִי קְרָאתִ֣יךָ
יְהוָ֣ה בְּכָל־י֑וֹם שִׁטַּ֖חְתִּי אֵלֶ֣יךָ כַפָּֽי׃

‎<span id="011">11</span> ‏הֲלַמֵּתִ֥ים תַּעֲשֶׂה־פֶּ֑לֶא אִם־רְ֝פָאִ֗ים
יָק֤וּמוּ׀ יוֹד֬וּךָ סֶּֽלָה׃

‎<span id="012">12</span> ‏הַיְסֻפַּ֣ר בַּקֶּ֣בֶר חַסְדֶּ֑ךָ
אֱ֝מֽוּנָתְךָ֗ בָּאֲבַדּֽוֹן׃

‎<span id="013">13</span> ‏הֲיִוָּדַ֣ע בַּחֹ֣שֶׁךְ פִּלְאֶ֑ךָ
וְ֝צִדְקָתְךָ֗ בְּאֶ֣רֶץ נְשִׁיָּֽה׃

‎<span id="014">14</span> ‏וַאֲנִ֤י׀ אֵלֶ֣יךָ יְהוָ֣ה שִׁוַּ֑עְתִּי
וּ֝בַבֹּ֗קֶר תְּֽפִלָּתִ֥י תְקַדְּמֶֽךָּ׃

‎<span id="015">15</span> ‏לָמָ֣ה יְ֭הוָה תִּזְנַ֣ח נַפְשִׁ֑י
תַּסְתִּ֖יר פָּנֶ֣יךָ מִמֶּֽנִּי׃

‎<span id="016">16</span> ‏עָ֘נִ֤י אֲנִ֣י וְגוֵֹ֣עַ מִנֹּ֑עַר נָשָׂ֖אתִי
אֵמֶ֣יךָ אָפֽוּנָה׃

‎<span id="017">17</span> ‏עָ֭לַי עָבְר֣וּ חֲרוֹנֶ֑יךָ בִּ֝עוּתֶ֗יךָ
צִמְּתוּתֻֽנִי׃

‎<span id="018">18</span> ‏סַבּ֣וּנִי כַ֭מַּיִם כָּל־הַיּ֑וֹם הִקִּ֖יפוּ
עָלַ֣י יָֽחַד׃

‎<span id="019">19</span> ‏הִרְחַ֣קְתָּ מִ֭מֶּנִּי אֹהֵ֣ב וָרֵ֑עַ
מְֽיֻדָּעַ֥י מַחְשָֽׁךְ׃

1 šîr mizəmwōr liḇənê qōr<sup>a</sup>ḥ lamənaṣṣēḥa ‘al-māḥălaṯ lə‘annwōṯ
maśəkîl ləhêmān hā’ezərāḥî:

2 yəhwâ ’ĕlōhê yəšû‘āṯî ywōm-ṣā‘aqətî ḇallayəlâ neḡədeḵā:

3 tāḇwō’ ləfāneyḵā təfillāṯî haṭṭēh-’āzənəḵā lərinnāṯî:

4 kî-śāḇə‘â ḇərā‘wōṯ nafəšî wəḥayyay lišə’wōl higî‘û:

5 neḥəšaḇətî ‘im-ywōrəḏê ḇwōr hāyîṯî kəḡeḇer ’ên-’ĕyāl:

6 bammēṯîm ḥāfəšî kəmwō ḥălālîm\| šōḵəḇê qeḇer ’ăšer lō’ zəḵarətām ‘wōḏ
wəhēmmâ mîyāḏəḵā niḡəzārû:

7 šatanî bəḇwōr t<sup>a</sup>ḥətîywōṯ bəm<sup>a</sup>ḥăšakîm biməṣōlwōṯ:

8 ‘ālay sāməḵâ ḥămāṯeḵā wəḵāl-mišəbāreyḵā ‘innîṯā sselâ:

9 hirəḥaqətā məyudā‘ay mimmennî šatanî ṯwō‘ēḇwōṯ lāmwō kālu’ wəlō’
’ēṣē’:

10 ‘ênî ḏā’ăḇâ minnî ‘ōnî qərā’ṯîḵā yəhwâ bəḵāl-ywōm
šiṭṭ<sup>a</sup>ḥətî ’ēleyḵā ḵapāy:

11 hălammēṯîm t<sup>a</sup>‘ăśeh-pele’ ’im-rəfā’îm yāqûmû\| ywōḏûḵā
sselâ:

12 hayəsupar baqqeḇer ḥasədeḵā ’ĕmûnāṯəḵā bā’ăḇadwōn:

13 hăyiûāḏ<sup>a</sup>‘ b<sup>a</sup>ḥōšeḵə pilə’eḵā wəṣiḏəqāṯəḵā
bə’ereṣ nəšîyâ:

14 wa’ănî\| ’ēleyḵā yəhwâ šiû<sup>a</sup>‘ətî ûḇabōqer təfillāṯî
ṯəqadəmeḵḵā:

15 lāmâ yəhwâ tizən<sup>a</sup>ḥ nafəšî tasətîr pāneyḵā mimmennî:

16 ‘ānî ’ănî wəḡwōē‘a minnō‘ar nāśā’ṯî ’ēmeyḵā ’āfûnâ:

17 ‘ālay ‘āḇərû ḥărwōneyḵā bi‘ûṯeyḵā ṣimməṯûṯunî:

18 sabûnî ḵammayim kāl-hayywōm hiqqîfû ‘ālay yāḥaḏ:

19 hirəḥaqətā mimmennî ’ōhēḇ wārē‘a məyudā‘ay m<sup>a</sup>ḥəšāḵə:

------------------------------------------------------------------------

[Next: Psalms (Tehilim) Chapter 89](psa089)
