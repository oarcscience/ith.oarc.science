[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa022)  [KJV](../kjv/psa022)  [Sep](../sep/psa022.md) 
[Vul](../vul/psa022.md)   
  
[Psalms (Tehilim) Index](psa.md)  
  [Previous](psa021)  [Next](psa023.md) 

------------------------------------------------------------------------

### Tanach (Hebrew): Psalms (Tehilim) Chapter 22

‎<span id="001">1</span> ‏לַ֭מְנַצֵּחַ עַל־אַיֶּ֥לֶת הַשַּׁ֗חַר
מִזְמ֥וֹר לְדָוִֽד׃

‎<span id="002">2</span> ‏אֵלִ֣י אֵ֭לִי לָמָ֣ה עֲזַבְתָּ֑נִי רָח֥וֹק
מִֽ֝ישׁוּעָתִ֗י דִּבְרֵ֥י שַׁאֲגָתִֽי׃

‎<span id="003">3</span> ‏אֱ‍ֽלֹהַ֗י אֶקְרָ֣א י֖וֹמָם וְלֹ֣א תַעֲנֶ֑ה
וְ֝לַ֗יְלָה וְֽלֹא־דֽוּמִיָּ֥ה לִֽי׃

‎<span id="004">4</span> ‏וְאַתָּ֥ה קָד֑וֹשׁ י֝וֹשֵׁ֗ב תְּהִלּ֥וֹת
יִשְׂרָאֵֽל׃

‎<span id="005">5</span> ‏בְּ֭ךָ בָּטְח֣וּ אֲבֹתֵ֑ינוּ בָּ֝טְח֗וּ
וַֽתְּפַלְּטֵֽמוֹ׃

‎<span id="006">6</span> ‏אֵלֶ֣יךָ זָעֲק֣וּ וְנִמְלָ֑טוּ בְּךָ֖ בָטְח֣וּ
וְלֹא־בֽוֹשׁוּ׃

‎<span id="007">7</span> ‏וְאָנֹכִ֣י תוֹלַ֣עַת וְלֹא־אִ֑ישׁ חֶרְפַּ֥ת
אָ֝דָ֗ם וּבְז֥וּי עָֽם׃

‎<span id="008">8</span> ‏כָּל־רֹ֭אַי יַלְעִ֣גוּ לִ֑י יַפְטִ֥ירוּ
בְ֝שָׂפָ֗ה יָנִ֥יעוּ רֹֽאשׁ׃

‎<span id="009">9</span> ‏גֹּ֣ל אֶל־יְהוָ֣ה יְפַלְּטֵ֑הוּ יַ֝צִּילֵ֗הוּ
כִּ֘י חָ֥פֵֽץ בּֽוֹ׃

‎<span id="010">10</span> ‏כִּֽי־אַתָּ֣ה גֹחִ֣י מִבָּ֑טֶן מַ֝בְטִיחִ֗י
עַל־שְׁדֵ֥י אִמִּֽי׃

‎<span id="011">11</span> ‏עָ֭לֶיךָ הָשְׁלַ֣כְתִּי מֵרָ֑חֶם מִבֶּ֥טֶן
אִ֝מִּ֗י אֵ֣לִי אָֽתָּה׃

‎<span id="012">12</span> ‏אַל־תִּרְחַ֣ק מִ֭מֶּנִּי כִּי־צָרָ֣ה
קְרוֹבָ֑ה כִּי־אֵ֥ין עוֹזֵֽר׃

‎<span id="013">13</span> ‏סְ֭בָבוּנִי פָּרִ֣ים רַבִּ֑ים אַבִּירֵ֖י
בָשָׁ֣ן כִּתְּרֽוּנִי׃

‎<span id="014">14</span> ‏פָּצ֣וּ עָלַ֣י פִּיהֶ֑ם אַ֝רְיֵ֗ה טֹרֵ֥ף
וְשֹׁאֵֽג׃

‎<span id="015">15</span> ‏כַּמַּ֥יִם נִשְׁפַּכְתִּי֮ וְהִתְפָּֽרְד֗וּ
כָּֽל־עַצְמ֫וֹתָ֥י הָיָ֣ה לִ֭בִּי כַּדּוֹנָ֑ג נָ֝מֵ֗ס בְּת֣וֹךְ מֵעָֽי׃

‎<span id="016">16</span> ‏יָ֘בֵ֤שׁ כַּחֶ֨רֶשׂ׀ כֹּחִ֗י
וּ֖לְשׁוֹנִי<sup>1</sup> מֻדְבָּ֣ק מַלְקוֹחָ֑י וְֽלַעֲפַר־מָ֥וֶת
תִּשְׁפְּתֵֽנִי׃

‎<span id="017">17</span> ‏כִּ֥י סְבָב֗וּנִי כְּלָ֫בִ֥ים עֲדַ֣ת
מְ֭רֵעִים הִקִּיפ֑וּנִי כָּ֝אֲרִ֗י יָדַ֥י וְרַגְלָֽי׃

‎<span id="018">18</span> ‏אֲסַפֵּ֥ר כָּל־עַצְמוֹתָ֑י הֵ֥מָּה
יַ֝בִּ֗יטוּ יִרְאוּ־בִֽי׃

‎<span id="019">19</span> ‏יְחַלְּק֣וּ בְגָדַ֣י לָהֶ֑ם וְעַל־לְ֝בוּשִׁ֗י
יַפִּ֥ילוּ גוֹרָֽל׃

‎<span id="020">20</span> ‏וְאַתָּ֣ה יְ֭הוָה אַל־תִּרְחָ֑ק אֱ֝יָלוּתִ֗י
לְעֶזְרָ֥תִי חֽוּשָׁה׃

‎<span id="021">21</span> ‏הַצִּ֣ילָה מֵחֶ֣רֶב נַפְשִׁ֑י מִיַּד־כֶּ֝֗לֶב
יְחִידָתִֽי׃

‎<span id="022">22</span> ‏ה֭וֹשִׁיעֵנִי מִפִּ֣י אַרְיֵ֑ה וּמִקַּרְנֵ֖י
רֵמִ֣ים עֲנִיתָֽנִי׃

‎<span id="023">23</span> ‏אֲסַפְּרָ֣ה שִׁמְךָ֣ לְאֶחָ֑י בְּת֖וֹךְ
קָהָ֣ל אֲהַלְלֶֽךָּ׃

‎<span id="024">24</span> ‏יִרְאֵ֤י יְהוָ֨ה׀ הַֽלְל֗וּהוּ כָּל־זֶ֣רַע
יַעֲקֹ֣ב כַּבְּד֑וּהוּ וְג֥וּרוּ מִ֝מֶּ֗נּוּ כָּל־זֶ֥רַע יִשְׂרָאֵֽל׃

‎<span id="025">25</span> ‏כִּ֤י לֹֽא־בָזָ֨ה וְלֹ֪א שִׁקַּ֡ץ עֱנ֬וּת
עָנִ֗י וְלֹא־הִסְתִּ֣יר פָּנָ֣יו מִמֶּ֑נּוּ וּֽבְשַׁוְּע֖וֹ אֵלָ֣יו
שָׁמֵֽעַ׃

‎<span id="026">26</span> ‏מֵ֥אִתְּךָ֗<sup>3</sup> תְֽהִלָּ֫תִ֥י
בְּקָהָ֥ל רָ֑ב נְדָרַ֥י אֲ֝שַׁלֵּ֗ם נֶ֣גֶד יְרֵאָֽיו׃

‎<span id="027">27</span> ‏יֹאכְל֬וּ עֲנָוִ֨ים׀ וְיִשְׂבָּ֗עוּ
יְהַֽלְל֣וּ יְ֭הוָה דֹּ֣רְשָׁ֑יו יְחִ֖י לְבַבְכֶ֣ם לָעַֽד׃

‎<span id="028">28</span> ‏יִזְכְּר֤וּ׀ וְיָשֻׁ֣בוּ אֶל־יְ֭הוָה
כָּל־אַפְסֵי־אָ֑רֶץ וְיִֽשְׁתַּחֲו֥וּ לְ֝פָנֶ֗יךָ כָּֽל־מִשְׁפְּח֥וֹת
גּוֹיִֽם׃

‎<span id="029">29</span> ‏כִּ֣י לַ֭יהוָה הַמְּלוּכָ֑ה וּ֝מֹשֵׁ֗ל
בַּגּוֹיִֽם׃

‎<span id="030">30</span> ‏אָכְל֬וּ וַיִּֽשְׁתַּחֲוּ֨וּ׀<sup>1</sup>
כָּֽל־דִּשְׁנֵי־אֶ֗רֶץ לְפָנָ֣יו יִ֭כְרְעוּ כָּל־יוֹרְדֵ֣י עָפָ֑ר
וְ֝נַפְשׁ֗וֹ לֹ֣א חִיָּֽה׃

‎<span id="031">31</span> ‏זֶ֥רַע יַֽעַבְדֶ֑נּוּ יְסֻפַּ֖ר לַֽאדֹנָ֣י
לַדּֽוֹר׃

‎<span id="032">32</span> ‏יָ֭בֹאוּ וְיַגִּ֣ידוּ צִדְקָת֑וֹ לְעַ֥ם
נ֝וֹלָ֗ד כִּ֣י עָשָֽׂה׃

1 lamənaṣṣēḥa ‘al-’ayyeleṯ hašš<sup>a</sup>ḥar mizəmwōr ləḏāwiḏ:

2 ’ēlî ’ēlî lāmâ ‘ăzaḇətānî rāḥwōq mîšû‘āṯî diḇərê ša’ăḡāṯî:

3 ’ĕ‍lōhay ’eqərā’ ywōmām wəlō’ ṯ<sup>a</sup>‘ăneh wəlayəlâ wəlō’-ḏûmîyâ
lî:

4 wə’atâ qāḏwōš ywōšēḇ təhillwōṯ yiśərā’ēl:

5 bəḵā bāṭəḥû ’ăḇōṯênû bāṭəḥû watəfalləṭēmwō:

6 ’ēleyḵā zā‘ăqû wəniməlāṭû bəḵā ḇāṭəḥû wəlō’-ḇwōšû:

7 wə’ānōḵî ṯwōl<sup>a</sup>‘aṯ wəlō’-’îš ḥerəpaṯ ’āḏām ûḇəzûy ‘ām:

8 kāl-rō’ay yalə‘iḡû lî yafəṭîrû ḇəśāfâ yānî‘û rō’š:

9 gōl ’el-yəhwâ yəfalləṭēhû yaṣṣîlēhû kî ḥāfēṣ bwō:

10 kî-’atâ ḡōḥî mibāṭen maḇəṭîḥî ‘al-šəḏê ’immî:

11 ‘āleyḵā hāšəlaḵətî mērāḥem mibeṭen ’immî ’ēlî ’ātâ:

12 ’al-tirəḥaq mimmennî kî-ṣārâ qərwōḇâ kî-’ên ‘wōzēr:

13 səḇāḇûnî pārîm rabîm ’abîrê ḇāšān kitərûnî:

14 pāṣû ‘ālay pîhem ’arəyēh ṭōrēf wəšō’ēḡ:

15 kammayim nišəpaḵətî wəhiṯəpārəḏû kāl-‘aṣəmwōṯāy hāyâ libî kadwōnāḡ
nāmēs bəṯwōḵə mē‘āy:

16 yāḇēš k<sup>a</sup>ḥereś\| kōḥî ûləšwōnî<sup>1</sup> muḏəbāq
maləqwōḥāy wəl<sup>a</sup>‘ăfar-māweṯ tišəpəṯēnî:

17 kî səḇāḇûnî kəlāḇîm ‘ăḏaṯ mərē‘îm hiqqîfûnî kā’ărî yāḏay wəraḡəlāy:

18 ’ăsapēr kāl-‘aṣəmwōṯāy hēmmâ yabîṭû yirə’û-ḇî:

19 yəḥalləqû ḇəḡāḏay lâem wə‘al-ləḇûšî yapîlû ḡwōrāl:

20 wə’atâ yəhwâ ’al-tirəḥāq ’ĕyālûṯî lə‘ezərāṯî ḥûšâ:

21 haṣṣîlâ mēḥereḇ nafəšî mîyaḏ-keleḇ yəḥîḏāṯî:

22 hwōšî‘ēnî mipî ’arəyēh ûmiqqarənê rēmîm ‘ănîṯānî:

23 ’ăsapərâ šiməḵā lə’eḥāy bəṯwōḵə qâāl ’ăhaləleḵḵā:

24 yirə’ê yəhwâ\| haləlûhû kāl-zer<sup>a</sup>‘ y<sup>a</sup>‘ăqōḇ
kabəḏûhû wəḡûrû mimmennû kāl-zer<sup>a</sup>‘ yiśərā’ēl:

25 kî lō’-ḇāzâ wəlō’ šiqqaṣ ‘ĕnûṯ ‘ānî wəlō’-hisətîr pānāyw mimmennû
ûḇəšaûə‘wō ’ēlāyw šāmē‘a:

26 mē’itəḵā<sup>3</sup> ṯəhillāṯî bəqâāl rāḇ nəḏāray ’ăšallēm neḡeḏ
yərē’āyw:

27 yō’ḵəlû ‘ănāwîm\| wəyiśəbā‘û yəhaləlû yəhwâ dōrəšāyw yəḥî ləḇaḇəḵem
lā‘aḏ:

28 yizəkərû\| wəyāšuḇû ’el-yəhwâ kāl-’afəsê-’āreṣ
wəyišət<sup>a</sup>ḥăwû ləfāneyḵā kāl-mišəpəḥwōṯ gwōyim:

29 kî layhwâ hamməlûḵâ ûmōšēl bagwōyim:

30 ’āḵəlû wayyišət<sup>a</sup>ḥăûû\|<sup>1</sup> kāl-dišənê-’ereṣ
ləfānāyw yiḵərə‘û kāl-ywōrəḏê ‘āfār wənafəšwō lō’ ḥîyâ:

31 zer<sup>a</sup>‘ y<sup>a</sup>‘aḇəḏennû yəsupar la’ḏōnāy ladwōr:

32 yāḇō’û wəyagîḏû ṣiḏəqāṯwō lə‘am nwōlāḏ kî ‘āśâ:

------------------------------------------------------------------------

[Next: Psalms (Tehilim) Chapter 23](psa023.md)
