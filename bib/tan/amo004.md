[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/amo004)  [KJV](../kjv/amo004)  [Sep](../sep/amo004) 
[Vul](../vul/amo004)   
  
[Amos Index](amo)  
  [Previous](amo003)  [Next](amo005) 

------------------------------------------------------------------------

### Tanach (Hebrew): Amos Chapter 4

‎<span id="001">1</span> ‏שִׁמְע֞וּ הַדָּבָ֣ר הַזֶּ֗ה פָּר֤וֹת
הַבָּשָׁן֙ אֲשֶׁר֙ בְּהַ֣ר שֹֽׁמְר֔וֹן הָעֹשְׁק֣וֹת דַּלִּ֔ים
הָרֹצְצ֖וֹת אֶבְיוֹנִ֑ים הָאֹמְרֹ֥ת לַאֲדֹֽנֵיהֶ֖ם הָבִ֥יאָה
וְנִשְׁתֶּֽה׃

‎<span id="002">2</span> ‏נִשְׁבַּ֨ע אֲדֹנָ֤י יְהוִה֙ בְּקָדְשׁ֔וֹ כִּ֛י
הִנֵּ֥ה יָמִ֖ים בָּאִ֣ים עֲלֵיכֶ֑ם וְנִשָּׂ֤א אֶתְכֶם֙ בְּצִנּ֔וֹת
וְאַחֲרִיתְכֶ֖ן בְּסִיר֥וֹת דּוּגָֽה׃

‎<span id="003">3</span> ‏וּפְרָצִ֥ים תֵּצֶ֖אנָה אִשָּׁ֣ה נֶגְדָּ֑הּ
וְהִשְׁלַכְתֶּ֥נָה הַהַרְמ֖וֹנָה נְאֻם־יְהוָֽה׃

‎<span id="004">4</span> ‏בֹּ֤אוּ בֵֽית־אֵל֙ וּפִשְׁע֔וּ הַגִּלְגָּ֖ל
הַרְבּ֣וּ לִפְשֹׁ֑עַ וְהָבִ֤יאוּ לַבֹּ֙קֶר֙ זִבְחֵיכֶ֔ם לִשְׁלֹ֥שֶׁת
יָמִ֖ים מַעְשְׂרֹֽתֵיכֶֽם׃

‎<span id="005">5</span> ‏וְקַטֵּ֤ר מֵֽחָמֵץ֙ תּוֹדָ֔ה וְקִרְא֥וּ
נְדָב֖וֹת הַשְׁמִ֑יעוּ כִּ֣י כֵ֤ן אֲהַבְתֶּם֙ בְּנֵ֣י יִשְׂרָאֵ֔ל נְאֻ֖ם
אֲדֹנָ֥י יְהוִֽה׃

‎<span id="006">6</span> ‏וְגַם־אֲנִי֩ נָתַ֨תִּי לָכֶ֜ם נִקְי֤וֹן
שִׁנַּ֙יִם֙ בְּכָל־עָ֣רֵיכֶ֔ם וְחֹ֣סֶר לֶ֔חֶם בְּכֹ֖ל מְקוֹמֹֽתֵיכֶ֑ם
וְלֹֽא־שַׁבְתֶּ֥ם עָדַ֖י נְאֻם־יְהוָֽה׃

‎<span id="007">7</span> ‏וְגַ֣ם אָנֹכִי֩ מָנַ֨עְתִּי מִכֶּ֜ם
אֶת־הַגֶּ֗שֶׁם בְּע֨וֹד שְׁלֹשָׁ֤ה חֳדָשִׁים֙ לַקָּצִ֔יר וְהִמְטַרְתִּי֙
עַל־עִ֣יר אֶחָ֔ת וְעַל־עִ֥יר אַחַ֖ת לֹ֣א אַמְטִ֑יר חֶלְקָ֤ה אַחַת֙
תִּמָּטֵ֔ר וְחֶלְקָ֛ה אֲשֶֽׁר־לֹֽא־תַמְטִ֥יר עָלֶ֖יהָ תִּיבָֽשׁ׃

‎<span id="008">8</span> ‏וְנָע֡וּ שְׁתַּיִם֩ שָׁלֹ֨שׁ עָרִ֜ים אֶל־עִ֥יר
אַחַ֛ת לִשְׁתּ֥וֹת מַ֖יִם וְלֹ֣א יִשְׂבָּ֑עוּ וְלֹֽא־שַׁבְתֶּ֥ם עָדַ֖י
נְאֻם־יְהוָֽה׃

‎<span id="009">9</span> ‏הִכֵּ֣יתִי אֶתְכֶם֮ בַּשִּׁדָּפ֣וֹן
וּבַיֵּרָקוֹן֒ הַרְבּ֨וֹת גַּנּוֹתֵיכֶ֧ם וְכַרְמֵיכֶ֛ם וּתְאֵנֵיכֶ֥ם
וְזֵיתֵיכֶ֖ם יֹאכַ֣ל הַגָּזָ֑ם וְלֹֽא־שַׁבְתֶּ֥ם עָדַ֖י נְאֻם־יְהוָֽה׃ ס

‎<span id="010">10</span> ‏שִׁלַּ֨חְתִּי בָכֶ֥ם דֶּ֙בֶר֙ בְּדֶ֣רֶךְ
מִצְרַ֔יִם הָרַ֤גְתִּי בַחֶ֙רֶב֙ בַּח֣וּרֵיכֶ֔ם עִ֖ם שְׁבִ֣י סֽוּסֵיכֶ֑ם
וָאַעֲלֶ֞ה בְּאֹ֤שׁ מַחֲנֵיכֶם֙ וּֽבְאַפְּכֶ֔ם וְלֹֽא־שַׁבְתֶּ֥ם עָדַ֖י
נְאֻם־יְהוָֽה׃

‎<span id="011">11</span> ‏הָפַ֣כְתִּי בָכֶ֗ם כְּמַהְפֵּכַ֤ת אֱלֹהִים֙
אֶת־סְדֹ֣ם וְאֶת־עֲמֹרָ֔ה וַתִּהְי֕וּ כְּא֖וּד מֻצָּ֣ל מִשְּׂרֵפָ֑ה
וְלֹֽא־שַׁבְתֶּ֥ם עָדַ֖י נְאֻם־יְהוָֽה׃ ס

‎<span id="012">12</span> ‏לָכֵ֕ן כֹּ֥ה אֶעֱשֶׂה־לְּךָ֖ יִשְׂרָאֵ֑ל
עֵ֚קֶב כִּֽי־זֹ֣את אֶֽעֱשֶׂה־לָּ֔ךְ הִכּ֥וֹן לִקְרַאת־אֱלֹהֶ֖יךָ
יִשְׂרָאֵֽל׃

‎<span id="013">13</span> ‏כִּ֡י הִנֵּה֩ יוֹצֵ֨ר הָרִ֜ים וּבֹרֵ֣א ר֗וּחַ
וּמַגִּ֤יד לְאָדָם֙ מַה־שֵּׂח֔וֹ עֹשֵׂ֥ה שַׁ֙חַר֙ עֵיפָ֔ה וְדֹרֵ֖ךְ
עַל־בָּ֣מֳתֵי אָ֑רֶץ יְהוָ֥ה אֱלֹהֵֽי־צְבָא֖וֹת שְׁמֽוֹ׃ ס

1 šimə‘û hadāḇār hazzeh pārwōṯ habāšān ’ăšer bəhar šōmərwōn hā‘ōšəqwōṯ
dallîm hārōṣəṣwōṯ ’eḇəywōnîm hā’ōmərōṯ la’ăḏōnêhem hāḇî’â wənišəteh:

2 nišəb<sup>a</sup>‘ ’ăḏōnāy yəhwih bəqāḏəšwō kî hinnēh yāmîm bā’îm
‘ălêḵem wəniśśā’ ’eṯəḵem bəṣinnwōṯ wə’<sup>a</sup>ḥărîṯəḵen bəsîrwōṯ
dûḡâ:

3 ûfərāṣîm tēṣe’nâ ’iššâ neḡədāh wəhišəlaḵətenâ haharəmwōnâ nə’um-yəhwâ:

4 bō’û ḇêṯ-’ēl ûfišə‘û hagiləgāl harəbû lifəšō‘a wəhāḇî’û labōqer
ziḇəḥêḵem lišəlōšeṯ yāmîm m<sup>a</sup>‘əśərōṯêḵem:

5 wəqaṭṭēr mēḥāmēṣ twōḏâ wəqirə’û nəḏāḇwōṯ hašəmî‘û kî ḵēn ’ăhaḇətem
bənê yiśərā’ēl nə’um ’ăḏōnāy yəhwih:

6 wəḡam-’ănî nāṯatî lāḵem niqəywōn šinnayim bəḵāl-‘ārêḵem wəḥōser leḥem
bəḵōl məqwōmōṯêḵem wəlō’-šaḇətem ‘āḏay nə’um-yəhwâ:

7 wəḡam ’ānōḵî mān<sup>a</sup>‘ətî mikem ’eṯ-hagešem bə‘wōḏ šəlōšâ
ḥŏḏāšîm laqqāṣîr wəhiməṭarətî ‘al-‘îr ’eḥāṯ wə‘al-‘îr ’<sup>a</sup>ḥaṯ
lō’ ’aməṭîr ḥeləqâ ’<sup>a</sup>ḥaṯ timmāṭēr wəḥeləqâ ’ăšer-lō’-ṯaməṭîr
‘āleyhā tîḇāš:

8 wənā‘û šətayim šālōš ‘ārîm ’el-‘îr ’<sup>a</sup>ḥaṯ lišətwōṯ mayim
wəlō’ yiśəbā‘û wəlō’-šaḇətem ‘āḏay nə’um-yəhwâ:

9 hikêṯî ’eṯəḵem baššidāfwōn ûḇayyērāqwōn harəbwōṯ gannwōṯêḵem
wəḵarəmêḵem ûṯə’ēnêḵem wəzêṯêḵem yō’ḵal hagāzām wəlō’-šaḇətem ‘āḏay
nə’um-yəhwâ: s

10 šill<sup>a</sup>ḥətî ḇāḵem deḇer bəḏereḵə miṣərayim hāraḡətî
ḇ<sup>a</sup>ḥereḇ b<sup>a</sup>ḥûrêḵem ‘im šəḇî sûsêḵem
wā’<sup>a</sup>‘ăleh bə’ōš m<sup>a</sup>ḥănêḵem ûḇə’apəḵem wəlō’-šaḇətem
‘āḏay nə’um-yəhwâ:

11 hāfaḵətî ḇāḵem kəmahəpēḵaṯ ’ĕlōhîm ’eṯ-səḏōm wə’eṯ-‘ămōrâ watihəyû
kə’ûḏ muṣṣāl miśśərēfâ wəlō’-šaḇətem ‘āḏay nə’um-yəhwâ: s

12 lāḵēn kōh ’e‘ĕśeh-lləḵā yiśərā’ēl ‘ēqeḇ kî-zō’ṯ ’e‘ĕśeh-llāḵə hikwōn
liqəra’ṯ-’ĕlōheyḵā yiśərā’ēl:

13 kî hinnēh ywōṣēr hārîm ûḇōrē’ rûḥa ûmagîḏ lə’āḏām mah-śśēḥwō ‘ōśēh
š<sup>a</sup>ḥar ‘êfâ wəḏōrēḵə ‘al-bāmŏṯê ’āreṣ yəhwâ ’ĕlōhê-ṣəḇā’wōṯ
šəmwō: s

------------------------------------------------------------------------

[Next: Amos Chapter 5](amo005)
