[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/neh005)  [KJV](../kjv/neh005) 
[Vul](../vul/neh005)   
  
[Nehemiah (Nechemiyah) Index](neh)  
  [Previous](neh004)  [Next](neh006) 

------------------------------------------------------------------------

### Tanach (Hebrew): Nehemiah (Nechemiyah) Chapter 5

‎<span id="001">1</span> ‏וַתְּהִ֨י צַעֲקַ֥ת הָעָ֛ם וּנְשֵׁיהֶ֖ם
גְּדוֹלָ֑ה אֶל־אֲחֵיהֶ֖ם הַיְּהוּדִֽים׃

‎<span id="002">2</span> ‏וְיֵשׁ֙ אֲשֶׁ֣ר אֹמְרִ֔ים בָּנֵ֥ינוּ
וּבְנֹתֵ֖ינוּ אֲנַ֣חְנוּ רַבִּ֑ים וְנִקְחָ֥ה דָגָ֖ן וְנֹאכְלָ֥ה
וְנִחְיֶֽה׃

‎<span id="003">3</span> ‏וְיֵשׁ֙ אֲשֶׁ֣ר אֹמְרִ֔ים שְׂדֹתֵ֛ינוּ
וּכְרָמֵ֥ינוּ וּבָתֵּ֖ינוּ אֲנַ֣חְנוּ עֹרְבִ֑ים וְנִקְחָ֥ה דָגָ֖ן
בָּרָעָֽב׃

‎<span id="004">4</span> ‏וְיֵשׁ֙ אֲשֶׁ֣ר אֹמְרִ֔ים לָוִ֥ינוּ כֶ֖סֶף
לְמִדַּ֣ת הַמֶּ֑לֶךְ שְׂדֹתֵ֖ינוּ וּכְרָמֵֽינוּ׃

‎<span id="005">5</span> ‏וְעַתָּ֗ה כִּבְשַׂ֤ר אַחֵ֙ינוּ֙ בְּשָׂרֵ֔נוּ
כִּבְנֵיהֶ֖ם בָּנֵ֑ינוּ וְהִנֵּ֣ה אֲנַ֣חְנוּ כֹ֠בְשִׁים אֶת־בָּנֵ֨ינוּ
וְאֶת־בְּנֹתֵ֜ינוּ לַעֲבָדִ֗ים וְיֵ֨שׁ מִבְּנֹתֵ֤ינוּ נִכְבָּשׁוֹת֙
וְאֵ֣ין לְאֵ֣ל יָדֵ֔נוּ וּשְׂדֹתֵ֥ינוּ וּכְרָמֵ֖ינוּ לַאֲחֵרִֽים׃

‎<span id="006">6</span> ‏וַיִּ֥חַר לִ֖י מְאֹ֑ד כַּאֲשֶׁ֤ר שָׁמַ֙עְתִּי֙
אֶת־זַֽעֲקָתָ֔ם וְאֵ֖ת הַדְּבָרִ֥ים הָאֵֽלֶּה׃

‎<span id="007">7</span> ‏וַיִּמָּלֵ֨ךְ לִבִּ֜י עָלַ֗י וָאָרִ֙יבָה֙
אֶת־הַחֹרִ֣ים וְאֶת־הַסְּגָנִ֔ים וָאֹמְרָ֣ה לָהֶ֔ם מַשָּׁ֥א<sup>3</sup>
אִישׁ־בְּאָחִ֖יו אַתֶּ֣ם נֹשִׁ֑אים<sup>1</sup> וָאֶתֵּ֥ן עֲלֵיהֶ֖ם
קְהִלָּ֥ה גְדוֹלָֽה׃

‎<span id="008">8</span> ‏וָאֹמְרָ֣ה לָהֶ֗ם אֲנַ֣חְנוּ קָ֠נִינוּ
אֶת־אַחֵ֨ינוּ הַיְּהוּדִ֜ים הַנִּמְכָּרִ֤ים לַגּוֹיִם֙ כְּדֵ֣י בָ֔נוּ
וְגַם־אַתֶּ֛ם תִּמְכְּר֥וּ אֶת־אֲחֵיכֶ֖ם וְנִמְכְּרוּ־לָ֑נוּ
וַֽיַּחֲרִ֔ישׁוּ וְלֹ֥א מָצְא֖וּ דָּבָֽר׃ ס

‎<span id="009">9</span> ‏ויאמר וָאוֹמַ֕ר<sup>3</sup> לֹא־ט֥וֹב
הַדָּבָ֖ר אֲשֶׁר־אַתֶּ֣ם עֹשִׂ֑ים הֲל֞וֹא בְּיִרְאַ֤ת אֱלֹהֵ֙ינוּ֙
תֵּלֵ֔כוּ מֵחֶרְפַּ֖ת הַגּוֹיִ֥ם אוֹיְבֵֽינוּ׃

‎<span id="010">10</span> ‏וְגַם־אֲנִי֙ אַחַ֣י וּנְעָרַ֔י נֹשִׁ֥ים
בָּהֶ֖ם כֶּ֣סֶף וְדָגָ֑ן נַֽעַזְבָה־נָּ֖א אֶת־הַמַּשָּׁ֥א הַזֶּֽה׃

‎<span id="011">11</span> ‏הָשִׁיבוּ֩ נָ֨א לָהֶ֜ם כְּהַיּ֗וֹם
שְׂדֹתֵיהֶ֛ם כַּרְמֵיהֶ֥ם זֵיתֵיהֶ֖ם וּבָתֵּיהֶ֑ם וּמְאַ֨ת הַכֶּ֤סֶף
וְהַדָּגָן֙ הַתִּיר֣וֹשׁ וְהַיִּצְהָ֔ר אֲשֶׁ֥ר אַתֶּ֖ם נֹשִׁ֥ים בָּהֶֽם׃

‎<span id="012">12</span> ‏וַיֹּאמְר֣וּ נָשִׁ֗יב וּמֵהֶם֙ לֹ֣א
נְבַקֵּ֔שׁ כֵּ֣ן נַעֲשֶׂ֔ה כַּאֲשֶׁ֖ר אַתָּ֣ה אוֹמֵ֑ר וָאֶקְרָא֙
אֶת־הַכֹּ֣הֲנִ֔ים וָֽאַשְׁבִּיעֵ֔ם לַעֲשׂ֖וֹת כַּדָּבָ֥ר הַזֶּֽה׃

‎<span id="013">13</span> ‏גַּם־חָצְנִ֣י נָעַ֗רְתִּי וָֽאֹמְרָ֡ה כָּ֣כָה
יְנַעֵ֪ר הָֽאֱלֹהִ֟ים אֶת־כָּל־הָאִישׁ֩ אֲשֶׁ֨ר לֹֽא־יָקִ֜ים
אֶת־הַדָּבָ֣ר הַזֶּ֗ה מִבֵּיתוֹ֙ וּמִ֣יגִיע֔וֹ וְכָ֛כָה יִהְיֶ֥ה נָע֖וּר
וָרֵ֑ק וַיֹּאמְר֨וּ כָֽל־הַקָּהָ֜ל אָמֵ֗ן וַֽיְהַלְלוּ֙ אֶת־יְהוָ֔ה
וַיַּ֥עַשׂ הָעָ֖ם כַּדָּבָ֥ר הַזֶּֽה׃

‎<span id="014">14</span> ‏גַּ֞ם מִיּ֣וֹם׀ אֲשֶׁר־צִוָּ֣ה אֹתִ֗י
לִהְי֣וֹת פֶּחָם֮ בְּאֶ֣רֶץ יְהוּדָה֒ מִשְּׁנַ֣ת עֶשְׂרִ֗ים וְ֠עַד
שְׁנַ֨ת שְׁלֹשִׁ֤ים וּשְׁתַּ֙יִם֙ לְאַרְתַּחְשַׁ֣סְתְּא הַמֶּ֔לֶךְ
שָׁנִ֖ים שְׁתֵּ֣ים עֶשְׂרֵ֑ה אֲנִ֣י וְאַחַ֔י לֶ֥חֶם הַפֶּ֖חָה לֹ֥א
אָכַֽלְתִּי׃

‎<span id="015">15</span> ‏וְהַפַּחוֹת֩ הָרִאשֹׁנִ֨ים אֲשֶׁר־לְפָנַ֜י
הִכְבִּ֣ידוּ עַל־הָעָ֗ם וַיִּקְח֨וּ מֵהֶ֜ם בְּלֶ֤חֶם וָיַ֙יִן֙ אַחַר֙
כֶּֽסֶף־שְׁקָלִ֣ים אַרְבָּעִ֔ים גַּ֥ם נַעֲרֵיהֶ֖ם שָׁלְט֣וּ עַל־הָעָ֑ם
וַאֲנִי֙ לֹא־עָשִׂ֣יתִי כֵ֔ן מִפְּנֵ֖י יִרְאַ֥ת אֱלֹהִֽים׃

‎<span id="016">16</span> ‏וְ֠גַם בִּמְלֶ֜אכֶת הַחוֹמָ֤ה הַזֹּאת֙
הֶחֱזַ֔קְתִּי וְשָׂדֶ֖ה לֹ֣א קָנִ֑ינוּ וְכָל־נְעָרַ֔י קְבוּצִ֥ים שָׁ֖ם
עַל־הַמְּלָאכָֽה׃

‎<span id="017">17</span> ‏וְהַיְּהוּדִ֨ים וְהַסְּגָנִ֜ים מֵאָ֧ה
וַחֲמִשִּׁ֣ים אִ֗ישׁ וְהַבָּאִ֥ים אֵלֵ֛ינוּ מִן־הַגּוֹיִ֥ם
אֲשֶׁר־סְבִיבֹתֵ֖ינוּ עַל־שֻׁלְחָנִֽי׃

‎<span id="018">18</span> ‏וַאֲשֶׁר֩ הָיָ֨ה נַעֲשֶׂ֜ה לְי֣וֹם אֶחָ֗ד
שׁ֣וֹר אֶחָ֞ד צֹ֠אן שֵׁשׁ־בְּרֻר֤וֹת וְצִפֳּרִים֙ נַֽעֲשׂוּ־לִ֔י וּבֵ֨ין
עֲשֶׂ֧רֶת יָמִ֛ים בְּכָל־יַ֖יִן לְהַרְבֵּ֑ה וְעִם־זֶ֗ה לֶ֤חֶם הַפֶּחָה֙
לֹ֣א בִקַּ֔שְׁתִּי כִּֽי־כָֽבְדָ֥ה הָעֲבֹדָ֖ה עַל־הָעָ֥ם הַזֶּֽה׃

‎<span id="019">19</span> ‏זָכְרָה־לִּ֥י אֱלֹהַ֖י לְטוֹבָ֑ה כֹּ֥ל
אֲשֶׁר־עָשִׂ֖יתִי עַל־הָעָ֥ם הַזֶּֽה׃ פ

1 watəhî ṣ<sup>a</sup>‘ăqaṯ hā‘ām ûnəšêhem gəḏwōlâ ’el-’ăḥêhem
hayyəhûḏîm:

2 wəyēš ’ăšer ’ōmərîm bānênû ûḇənōṯênû ’ăn<sup>a</sup>ḥənû rabîm
wəniqəḥâ ḏāḡān wənō’ḵəlâ wəniḥəyeh:

3 wəyēš ’ăšer ’ōmərîm śəḏōṯênû ûḵərāmênû ûḇātênû ’ăn<sup>a</sup>ḥənû
‘ōrəḇîm wəniqəḥâ ḏāḡān bārā‘āḇ:

4 wəyēš ’ăšer ’ōmərîm lāwînû ḵesef ləmidaṯ hammeleḵə śəḏōṯênû ûḵərāmênû:

5 wə‘atâ kiḇəśar ’<sup>a</sup>ḥênû bəśārēnû kiḇənêhem bānênû wəhinnēh
’ăn<sup>a</sup>ḥənû ḵōḇəšîm ’eṯ-bānênû wə’eṯ-bənōṯênû
l<sup>a</sup>‘ăḇāḏîm wəyēš mibənōṯênû niḵəbāšwōṯ wə’ên lə’ēl yāḏēnû
ûśəḏōṯênû ûḵərāmênû la’ăḥērîm:

6 wayyiḥar lî mə’ōḏ ka’ăšer šām<sup>a</sup>‘ətî ’eṯ-z<sup>a</sup>‘ăqāṯām
wə’ēṯ hadəḇārîm hā’ēlleh:

7 wayyimmālēḵə libî ‘ālay wā’ārîḇâ ’eṯ-h<sup>a</sup>ḥōrîm
wə’eṯ-hassəḡānîm wā’ōmərâ lâem maššā’<sup>3</sup> ’îš-bə’āḥîw ’atem
nōši’ym<sup>1</sup> wā’etēn ‘ălêhem qəhillâ ḡəḏwōlâ:

8 wā’ōmərâ lâem ’ăn<sup>a</sup>ḥənû qānînû ’eṯ-’<sup>a</sup>ḥênû
hayyəhûḏîm hanniməkārîm lagwōyim kəḏê ḇānû wəḡam-’atem timəkərû
’eṯ-’ăḥêḵem wəniməkərû-lānû wayy<sup>a</sup>ḥărîšû wəlō’ māṣə’û dāḇār: s

9 wayyō’mer wā’wōmar<sup>3</sup> lō’-ṭwōḇ hadāḇār ’ăšer-’atem ‘ōśîm
hălwō’ bəyirə’aṯ ’ĕlōhênû tēlēḵû mēḥerəpaṯ hagwōyim ’wōyəḇênû:

10 wəḡam-’ănî ’<sup>a</sup>ḥay ûnə‘āray nōšîm bâem kesef wəḏāḡān
n<sup>a</sup>‘azəḇâ-nnā’ ’eṯ-hammaššā’ hazzeh:

11 hāšîḇû nā’ lâem kəhayywōm śəḏōṯêhem karəmêhem zêṯêhem ûḇātêhem ûmə’aṯ
hakesef wəhadāḡān hatîrwōš wəhayyiṣəhār ’ăšer ’atem nōšîm bâem:

12 wayyō’mərû nāšîḇ ûmēhem lō’ nəḇaqqēš kēn n<sup>a</sup>‘ăśeh ka’ăšer
’atâ ’wōmēr wā’eqərā’ ’eṯ-hakōhănîm wā’ašəbî‘ēm l<sup>a</sup>‘ăśwōṯ
kadāḇār hazzeh:

13 gam-ḥāṣənî nā‘arətî wā’ōmərâ kāḵâ yən<sup>a</sup>‘ēr hā’ĕlōhîm
’eṯ-kāl-hā’îš ’ăšer lō’-yāqîm ’eṯ-hadāḇār hazzeh mibêṯwō ûmîḡî‘wō wəḵāḵâ
yihəyeh nā‘ûr wārēq wayyō’mərû ḵāl-haqqâāl ’āmēn wayəhaləlû ’eṯ-yəhwâ
wayy<sup>a</sup>‘aś hā‘ām kadāḇār hazzeh:

14 gam mîywōm\| ’ăšer-ṣiûâ ’ōṯî lihəywōṯ peḥām bə’ereṣ yəhûḏâ miššənaṯ
‘eśərîm wə‘aḏ šənaṯ šəlōšîm ûšətayim lə’arət<sup>a</sup>ḥəšasətə’
hammeleḵə šānîm šətêm ‘eśərēh ’ănî wə’<sup>a</sup>ḥay leḥem hapeḥâ lō’
’āḵalətî:

15 wəhap<sup>a</sup>ḥwōṯ hāri’šōnîm ’ăšer-ləfānay hiḵəbîḏû ‘al-hā‘ām
wayyiqəḥû mēhem bəleḥem wāyayin ’<sup>a</sup>ḥar kesef-šəqālîm ’arəbā‘îm
gam n<sup>a</sup>‘ărêhem šāləṭû ‘al-hā‘ām wa’ănî lō’-‘āśîṯî ḵēn mipənê
yirə’aṯ ’ĕlōhîm:

16 wəḡam biməle’ḵeṯ h<sup>a</sup>ḥwōmâ hazzō’ṯ heḥĕzaqətî wəśāḏeh lō’
qānînû wəḵāl-nə‘āray qəḇûṣîm šām ‘al-hamməlā’ḵâ:

17 wəhayyəhûḏîm wəhassəḡānîm mē’â w<sup>a</sup>ḥămiššîm ’îš wəhabā’îm
’ēlênû min-hagwōyim ’ăšer-səḇîḇōṯênû ‘al-šuləḥānî:

18 wa’ăšer hāyâ n<sup>a</sup>‘ăśeh ləywōm ’eḥāḏ šwōr ’eḥāḏ ṣō’n
šēš-bərurwōṯ wəṣipŏrîm n<sup>a</sup>‘ăśû-lî ûḇên ‘ăśereṯ yāmîm
bəḵāl-yayin ləharəbēh wə‘im-zeh leḥem hapeḥâ lō’ ḇiqqašətî kî-ḵāḇəḏâ
hā‘ăḇōḏâ ‘al-hā‘ām hazzeh:

19 zāḵərâ-llî ’ĕlōhay ləṭwōḇâ kōl ’ăšer-‘āśîṯî ‘al-hā‘ām hazzeh: f

------------------------------------------------------------------------

[Next: Nehemiah (Nechemiyah) Chapter 6](neh006)
