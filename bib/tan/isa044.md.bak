[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa044)  [KJV](../kjv/isa044)  [Sep](../sep/isa044.md) 
[Vul](../vul/isa044.md)   
  
[Isaiah (Yisheyah) Index](isa.md)  
  [Previous](isa043)  [Next](isa045.md) 

------------------------------------------------------------------------

### Tanach (Hebrew): Isaiah (Yisheyah) Chapter 44

‎<span id="001">1</span> ‏וְעַתָּ֥ה שְׁמַ֖ע יַעֲקֹ֣ב עַבְדִּ֑י
וְיִשְׂרָאֵ֖ל בָּחַ֥רְתִּי בֽוֹ׃

‎<span id="002">2</span> ‏כֹּה־אָמַ֨ר יְהוָ֥ה עֹשֶׂ֛ךָ וְיֹצֶרְךָ֥
מִבֶּ֖טֶן יַעְזְרֶ֑ךָּ אַל־תִּירָא֙ עַבְדִּ֣י יַֽעֲקֹ֔ב וִישֻׁר֖וּן
בָּחַ֥רְתִּי בֽוֹ׃

‎<span id="003">3</span> ‏כִּ֤י אֶצָּק־מַ֙יִם֙ עַל־צָמֵ֔א וְנֹזְלִ֖ים
עַל־יַבָּשָׁ֑ה אֶצֹּ֤ק רוּחִי֙ עַל־זַרְעֶ֔ךָ וּבִרְכָתִ֖י
עַל־צֶאֱצָאֶֽיךָ׃

‎<span id="004">4</span> ‏וְצָמְח֖וּ בְּבֵ֣ין חָצִ֑יר כַּעֲרָבִ֖ים
עַל־יִבְלֵי־מָֽיִם׃

‎<span id="005">5</span> ‏זֶ֤ה יֹאמַר֙ לַֽיהוָ֣ה אָ֔נִי וְזֶ֖ה יִקְרָ֣א
בְשֵֽׁם־יַעֲקֹ֑ב וְזֶ֗ה יִכְתֹּ֤ב יָדוֹ֙ לַֽיהוָ֔ה וּבְשֵׁ֥ם יִשְׂרָאֵ֖ל
יְכַנֶּֽה׃ פ

‎<span id="006">6</span> ‏כֹּֽה־אָמַ֨ר יְהוָ֧ה מֶֽלֶךְ־יִשְׂרָאֵ֛ל
וְגֹאֲל֖וֹ יְהוָ֣ה צְבָא֑וֹת אֲנִ֤י רִאשׁוֹן֙ וַאֲנִ֣י אַחֲר֔וֹן
וּמִבַּלְעָדַ֖י אֵ֥ין אֱלֹהִֽים׃

‎<span id="007">7</span> ‏וּמִֽי־כָמ֣וֹנִי יִקְרָ֗א וְיַגִּידֶ֤הָ
וְיַעְרְכֶ֙הָ֙ לִ֔י מִשּׂוּמִ֖י עַם־עוֹלָ֑ם וְאֹתִיּ֛וֹת וַאֲשֶׁ֥ר
תָּבֹ֖אנָה יַגִּ֥ידוּ לָֽמוֹ׃

‎<span id="008">8</span> ‏אַֽל־תִּפְחֲדוּ֙ וְאַל־תִּרְה֔וּ הֲלֹ֥א מֵאָ֛ז
הִשְׁמַעְתִּ֥יךָ וְהִגַּ֖דְתִּי וְאַתֶּ֣ם עֵדָ֑י הֲיֵ֤שׁ אֱל֙וֹהַּ֙
מִבַּלְעָדַ֔י וְאֵ֥ין צ֖וּר בַּל־יָדָֽעְתִּי׃

‎<span id="009">9</span> ‏יֹֽצְרֵי־פֶ֤סֶל כֻּלָּם֙ תֹּ֔הוּ
וַחֲמוּדֵיהֶ֖ם בַּל־יוֹעִ֑ילוּ וְעֵדֵיהֶ֣ם הֵׅ֗מָּׅהׅ<sup>4</sup>
בַּל־יִרְא֛וּ וּבַל־יֵדְע֖וּ לְמַ֥עַן יֵבֹֽשׁוּ׃

‎<span id="010">10</span> ‏מִֽי־יָצַ֥ר אֵ֖ל וּפֶ֣סֶל נָסָ֑ךְ לְבִלְתִּ֖י
הוֹעִֽיל׃

‎<span id="011">11</span> ‏הֵ֤ן כָּל־חֲבֵרָיו֙ יֵבֹ֔שׁוּ וְחָרָשִׁ֥ים
הֵ֖מָּה מֵֽאָדָ֑ם יִֽתְקַבְּצ֤וּ כֻלָּם֙ יַֽעֲמֹ֔דוּ יִפְחֲד֖וּ
יֵבֹ֥שׁוּ יָֽחַד׃

‎<span id="012">12</span> ‏חָרַ֤שׁ בַּרְזֶל֙ מַֽעֲצָ֔ד וּפָעַל֙
בַּפֶּחָ֔ם וּבַמַּקָּב֖וֹת יִצְּרֵ֑הוּ וַיִּפְעָלֵ֙הוּ֙ בִּזְר֣וֹעַ
כֹּח֔וֹ גַּם־רָעֵב֙ וְאֵ֣ין כֹּ֔חַ לֹא־שָׁ֥תָה מַ֖יִם וַיִּיעָֽף׃

‎<span id="013">13</span> ‏חָרַ֣שׁ עֵצִים֮ נָ֣טָה קָו֒ יְתָאֲרֵ֣הוּ
בַשֶּׂ֔רֶד יַעֲשֵׂ֙הוּ֙ בַּמַּקְצֻע֔וֹת וּבַמְּחוּגָ֖ה יְתָאֳרֵ֑הוּ
וַֽיַּעֲשֵׂ֙הוּ֙ כְּתַבְנִ֣ית אִ֔ישׁ כְּתִפְאֶ֥רֶת אָדָ֖ם לָשֶׁ֥בֶת
בָּֽיִת׃

‎<span id="014">14</span> ‏לִכְרָת־ל֣וֹ אֲרָזִ֔ים וַיִּקַּ֤ח תִּרְזָה֙
וְאַלּ֔וֹן וַיְאַמֶּץ־ל֖וֹ בַּעֲצֵי־יָ֑עַר נָטַ֥ע אֹ֖רֶן<sup>6</sup>
וְגֶ֥שֶׁם יְגַדֵּֽל׃

‎<span id="015">15</span> ‏וְהָיָ֤ה לְאָדָם֙ לְבָעֵ֔ר וַיִּקַּ֤ח מֵהֶם֙
וַיָּ֔חָם אַף־יַשִּׂ֖יק וְאָ֣פָה לָ֑חֶם אַף־יִפְעַל־אֵל֙ וַיִּשְׁתָּ֔חוּ
עָשָׂ֥הוּ פֶ֖סֶל וַיִּסְגָּד־לָֽמוֹ׃

‎<span id="016">16</span> ‏חֶצְיוֹ֙ שָׂרַ֣ף בְּמוֹ־אֵ֔שׁ עַל־חֶצְיוֹ֙
בָּשָׂ֣ר יֹאכֵ֔ל יִצְלֶ֥ה צָלִ֖י וְיִשְׂבָּ֑ע אַף־יָחֹם֙ וְיֹאמַ֣ר
הֶאָ֔ח חַמּוֹתִ֖י רָאִ֥יתִי אֽוּר׃

‎<span id="017">17</span> ‏וּשְׁאֵ֣רִית֔וֹ לְאֵ֥ל עָשָׂ֖ה לְפִסְל֑וֹ
יסגוד־ יִסְגָּד־ ל֤וֹ וְיִשְׁתַּ֙חוּ֙ וְיִתְפַּלֵּ֣ל אֵלָ֔יו וְיֹאמַר֙
הַצִּילֵ֔נִי כִּ֥י אֵלִ֖י אָֽתָּה׃

‎<span id="018">18</span> ‏לֹ֥א יָדְע֖וּ וְלֹ֣א יָבִ֑ינוּ כִּ֣י טַ֤ח
מֵֽרְאוֹת֙ עֵֽינֵיהֶ֔ם מֵהַשְׂכִּ֖יל לִבֹּתָֽם׃

‎<span id="019">19</span> ‏וְלֹא־יָשִׁ֣יב אֶל־לִבּ֗וֹ וְלֹ֨א דַ֥עַת
וְלֹֽא־תְבוּנָה֮ לֵאמֹר֒ חֶצְי֞וֹ שָׂרַ֣פְתִּי בְמוֹ־אֵ֗שׁ וְ֠אַף
אָפִ֤יתִי עַל־גֶּחָלָיו֙ לֶ֔חֶם אֶצְלֶ֥ה בָשָׂ֖ר וְאֹכֵ֑ל וְיִתְרוֹ֙
לְתוֹעֵבָ֣ה אֶעֱשֶׂ֔ה לְב֥וּל עֵ֖ץ אֶסְגּֽוֹד׃

‎<span id="020">20</span> ‏רֹעֶ֣ה אֵ֔פֶר לֵ֥ב הוּתַ֖ל הִטָּ֑הוּ
וְלֹֽא־יַצִּ֤יל אֶת־נַפְשׁוֹ֙ וְלֹ֣א יֹאמַ֔ר הֲל֥וֹא שֶׁ֖קֶר
בִּימִינִֽי׃ ס

‎<span id="021">21</span> ‏זְכָר־אֵ֣לֶּה יַעֲקֹ֔ב וְיִשְׂרָאֵ֖ל כִּ֣י
עַבְדִּי־אָ֑תָּה יְצַרְתִּ֤יךָ עֶֽבֶד־לִי֙ אַ֔תָּה יִשְׂרָאֵ֖ל לֹ֥א
תִנָּשֵֽׁנִי׃

‎<span id="022">22</span> ‏מָחִ֤יתִי כָעָב֙ פְּשָׁעֶ֔יךָ וְכֶעָנָ֖ן
חַטֹּאותֶ֑יךָ שׁוּבָ֥ה אֵלַ֖י כִּ֥י גְאַלְתִּֽיךָ׃

‎<span id="023">23</span> ‏רָנּ֨וּ שָׁמַ֜יִם כִּֽי־עָשָׂ֣ה יְהוָ֗ה
הָרִ֙יעוּ֙ תַּחְתִּיּ֣וֹת אָ֔רֶץ פִּצְח֤וּ הָרִים֙ רִנָּ֔ה יַ֖עַר
וְכָל־עֵ֣ץ בּ֑וֹ כִּֽי־גָאַ֤ל יְהוָה֙ יַֽעֲקֹ֔ב וּבְיִשְׂרָאֵ֖ל
יִתְפָּאָֽר׃ פ

‎<span id="024">24</span> ‏כֹּֽה־אָמַ֤ר יְהוָה֙ גֹּאֲלֶ֔ךָ וְיֹצֶרְךָ֖
מִבָּ֑טֶן אָנֹכִ֤י יְהוָה֙ עֹ֣שֶׂה כֹּ֔ל נֹטֶ֤ה שָׁמַ֙יִם֙ לְבַדִּ֔י
רֹקַ֥ע הָאָ֖רֶץ מי אתי מֵאִתִּֽי׃

‎<span id="025">25</span> ‏מֵפֵר֙ אֹת֣וֹת בַּדִּ֔ים וְקֹסְמִ֖ים
יְהוֹלֵ֑ל מֵשִׁ֧יב חֲכָמִ֛ים אָח֖וֹר וְדַעְתָּ֥ם יְשַׂכֵּֽל׃

‎<span id="026">26</span> ‏מֵקִים֙ דְּבַ֣ר עַבְדּ֔וֹ וַעֲצַ֥ת
מַלְאָכָ֖יו יַשְׁלִ֑ים הָאֹמֵ֨ר לִירוּשָׁלִַ֜ם תּוּשָׁ֗ב וּלְעָרֵ֤י
יְהוּדָה֙ תִּבָּנֶ֔ינָה וְחָרְבוֹתֶ֖יהָ אֲקוֹמֵֽם׃

‎<span id="027">27</span> ‏הָאֹמֵ֥ר לַצּוּלָ֖ה חֳרָ֑בִי וְנַהֲרֹתַ֖יִךְ
אוֹבִֽישׁ׃

‎<span id="028">28</span> ‏הָאֹמֵ֤ר לְכ֙וֹרֶשׁ֙ רֹעִ֔י וְכָל־חֶפְצִ֖י
יַשְׁלִ֑ם וְלֵאמֹ֤ר לִירוּשָׁלִַ֙ם֙ תִּבָּנֶ֔ה וְהֵיכָ֖ל תִּוָּסֵֽד׃ ס

1 wə‘atâ šəm<sup>a</sup>‘ y<sup>a</sup>‘ăqōḇ ‘aḇədî wəyiśərā’ēl bāḥarətî
ḇwō:

2 kōh-’āmar yəhwâ ‘ōśeḵā wəyōṣerəḵā mibeṭen y<sup>a</sup>‘əzəreḵḵā
’al-tîrā’ ‘aḇədî y<sup>a</sup>‘ăqōḇ wîšurûn bāḥarətî ḇwō:

3 kî ’eṣṣāq-mayim ‘al-ṣāmē’ wənōzəlîm ‘al-yabāšâ ’eṣṣōq rûḥî
‘al-zarə‘eḵā ûḇirəḵāṯî ‘al-ṣe’ĕṣā’eyḵā:

4 wəṣāməḥû bəḇên ḥāṣîr k<sup>a</sup>‘ărāḇîm ‘al-yiḇəlê-māyim:

5 zeh yō’mar layhwâ ’ānî wəzeh yiqərā’ ḇəšēm-y<sup>a</sup>‘ăqōḇ wəzeh
yiḵətōḇ yāḏwō layhwâ ûḇəšēm yiśərā’ēl yəḵanneh: f

6 kōh-’āmar yəhwâ meleḵə-yiśərā’ēl wəḡō’ălwō yəhwâ ṣəḇā’wōṯ ’ănî ri’šwōn
wa’ănî ’<sup>a</sup>ḥărwōn ûmibalə‘āḏay ’ên ’ĕlōhîm:

7 ûmî-ḵāmwōnî yiqərā’ wəyagîḏehā wəy<sup>a</sup>‘ərəḵehā lî miśśûmî
‘am-‘wōlām wə’ōṯîywōṯ wa’ăšer tāḇō’nâ yagîḏû lāmwō:

8 ’al-tifəḥăḏû wə’al-tirəhû hălō’ mē’āz hišəm<sup>a</sup>‘ətîḵā
wəhigaḏətî wə’atem ‘ēḏāy hăyēš ’ĕlwōhha mibalə‘āḏay wə’ên ṣûr
bal-yāḏā‘ətî:

9 yōṣərê-fesel kullām tōhû w<sup>a</sup>ḥămûḏêhem bal-ywō‘îlû wə‘ēḏêhem
hēׅmmāׅhׅ<sup>4</sup> bal-yirə’û ûḇal-yēḏə‘û ləm<sup>a</sup>‘an yēḇōšû:

10 mî-yāṣar ’ēl ûfesel nāsāḵə ləḇilətî hwō‘îl:

11 hēn kāl-ḥăḇērāyw yēḇōšû wəḥārāšîm hēmmâ mē’āḏām yiṯəqabəṣû ḵullām
y<sup>a</sup>‘ămōḏû yifəḥăḏû yēḇōšû yāḥaḏ:

12 ḥāraš barəzel m<sup>a</sup>‘ăṣāḏ ûfā‘al bapeḥām ûḇammaqqāḇwōṯ
yiṣṣərēhû wayyifə‘ālēhû bizərwō‘a kōḥwō gam-rā‘ēḇ wə’ên kōḥa lō’-šāṯâ
mayim wayyî‘āf:

13 ḥāraš ‘ēṣîm nāṭâ qāw yəṯā’ărēhû ḇaśśereḏ y<sup>a</sup>‘ăśēhû
bammaqəṣu‘wōṯ ûḇamməḥûḡâ yəṯā’ŏrēhû wayy<sup>a</sup>‘ăśēhû kəṯaḇənîṯ ’îš
kəṯifə’ereṯ ’āḏām lāšeḇeṯ bāyiṯ:

14 liḵərāṯ-lwō ’ărāzîm wayyiqq<sup>a</sup>ḥ tirəzâ wə’allwōn
wayə’ammeṣ-lwō b<sup>a</sup>‘ăṣê-yā‘ar nāṭ<sup>a</sup>‘
’ōren<sup>6</sup> wəḡešem yəḡadēl:

15 wəhāyâ lə’āḏām ləḇā‘ēr wayyiqq<sup>a</sup>ḥ mēhem wayyāḥām ’af-yaśśîq
wə’āfâ lāḥem ’af-yifə‘al-’ēl wayyišətāḥû ‘āśâû fesel wayyisəgāḏ-lāmwō:

16 ḥeṣəywō śāraf bəmwō-’ēš ‘al-ḥeṣəywō bāśār yō’ḵēl yiṣəleh ṣālî
wəyiśəbā‘ ’af-yāḥōm wəyō’mar he’āḥ ḥammwōṯî rā’îṯî ’ûr:

17 ûšə’ērîṯwō lə’ēl ‘āśâ ləfisəlwō yisəgwōḏ- yisəgāḏ- lwō
wəyišət<sup>a</sup>ḥû wəyiṯəpallēl ’ēlāyw wəyō’mar haṣṣîlēnî kî ’ēlî
’ātâ:

18 lō’ yāḏə‘û wəlō’ yāḇînû kî ṭ<sup>a</sup>ḥ mērə’wōṯ ‘ênêhem mēhaśəkîl
libōṯām:

19 wəlō’-yāšîḇ ’el-libwō wəlō’ ḏ<sup>a</sup>‘aṯ wəlō’-ṯəḇûnâ lē’mōr
ḥeṣəywō śārafətî ḇəmwō-’ēš wə’af ’āfîṯî ‘al-geḥālāyw leḥem ’eṣəleh ḇāśār
wə’ōḵēl wəyiṯərwō ləṯwō‘ēḇâ ’e‘ĕśeh ləḇûl ‘ēṣ ’esəgwōḏ:

20 rō‘eh ’ēfer lēḇ hûṯal hiṭṭâû wəlō’-yaṣṣîl ’eṯ-nafəšwō wəlō’ yō’mar
hălwō’ šeqer bîmînî: s

21 zəḵār-’ēlleh y<sup>a</sup>‘ăqōḇ wəyiśərā’ēl kî ‘aḇədî-’ātâ yəṣarətîḵā
‘eḇeḏ-lî ’atâ yiśərā’ēl lō’ ṯinnāšēnî:

22 māḥîṯî ḵā‘āḇ pəšā‘eyḵā wəḵe‘ānān ḥaṭṭō’wṯeyḵā šûḇâ ’ēlay kî
ḡə’alətîḵā:

23 rānnû šāmayim kî-‘āśâ yəhwâ hārî‘û t<sup>a</sup>ḥətîywōṯ ’āreṣ piṣəḥû
hārîm rinnâ y<sup>a</sup>‘ar wəḵāl-‘ēṣ bwō kî-ḡā’al yəhwâ
y<sup>a</sup>‘ăqōḇ ûḇəyiśərā’ēl yiṯəpā’ār: f

24 kōh-’āmar yəhwâ gō’ăleḵā wəyōṣerəḵā mibāṭen ’ānōḵî yəhwâ ‘ōśeh kōl
nōṭeh šāmayim ləḇadî rōq<sup>a</sup>‘ hā’āreṣ mî ’itî mē’itî:

25 mēfēr ’ōṯwōṯ badîm wəqōsəmîm yəhwōlēl mēšîḇ ḥăḵāmîm ’āḥwōr
wəḏ<sup>a</sup>‘ətām yəśakēl:

26 mēqîm dəḇar ‘aḇədwō w<sup>a</sup>‘ăṣaṯ malə’āḵāyw yašəlîm hā’ōmēr
lîrûšālaim tûšāḇ ûlə‘ārê yəhûḏâ tibāneynâ wəḥārəḇwōṯeyhā ’ăqwōmēm:

27 hā’ōmēr laṣṣûlâ ḥŏrāḇî wənahărōṯayiḵə ’wōḇîš:

28 hā’ōmēr ləḵwōreš rō‘î wəḵāl-ḥefəṣî yašəlim wəlē’mōr lîrûšālaim
tibāneh wəhêḵāl tiûāsēḏ: s

------------------------------------------------------------------------

[Next: Isaiah (Yisheyah) Chapter 45](isa045.md)
