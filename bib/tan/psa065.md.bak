[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa065)  [KJV](../kjv/psa065)  [Sep](../sep/psa065.md) 
[Vul](../vul/psa065.md)   
  
[Psalms (Tehilim) Index](psa.md)  
  [Previous](psa064)  [Next](psa066.md) 

------------------------------------------------------------------------

### Tanach (Hebrew): Psalms (Tehilim) Chapter 65

‎<span id="001">1</span> ‏לַמְנַצֵּ֥חַ מִזְמ֗וֹר לְדָוִ֥ד שִֽׁיר׃

‎<span id="002">2</span> ‏לְךָ֤ דֻֽמִיָּ֬ה תְהִלָּ֓ה אֱלֹ֘הִ֥ים
בְּצִיּ֑וֹן וּ֝לְךָ֗ יְשֻׁלַּם־נֶֽדֶר׃

‎<span id="003">3</span> ‏שֹׁמֵ֥עַ תְּפִלָּ֑ה עָ֝דֶ֗יךָ כָּל־בָּשָׂ֥ר
יָבֹֽאוּ׃

‎<span id="004">4</span> ‏דִּבְרֵ֣י עֲ֭וֹנֹת גָּ֣בְרוּ מֶ֑נִּי
פְּ֝שָׁעֵ֗ינוּ אַתָּ֥ה תְכַפְּרֵֽם׃

‎<span id="005">5</span> ‏אַשְׁרֵ֤י׀ תִּֽבְחַ֣ר וּתְקָרֵב֮ יִשְׁכֹּ֪ן
חֲצֵ֫רֶ֥יךָ נִ֭שְׂבְּעָה בְּט֣וּב בֵּיתֶ֑ךָ קְ֝דֹ֗שׁ הֵיכָלֶֽךָ׃

‎<span id="006">6</span> ‏נ֤וֹרָא֨וֹת׀ בְּצֶ֣דֶק תַּ֭עֲנֵנוּ אֱלֹהֵ֣י
יִשְׁעֵ֑נוּ מִבְטָ֥ח כָּל־קַצְוֵי־אֶ֝֗רֶץ וְיָ֣ם רְחֹקִֽים׃

‎<span id="007">7</span> ‏מֵכִ֣ין הָרִ֣ים בְּכֹח֑וֹ נֶ֝אְזָ֗ר
בִּגְבוּרָֽה׃

‎<span id="008">8</span> ‏מַשְׁבִּ֤יחַ׀ שְׁא֣וֹן יַ֭מִּים שְׁא֥וֹן
גַּלֵּיהֶ֗ם וַהֲמ֥וֹן לְאֻמִּֽים׃

‎<span id="009">9</span> ‏וַיִּ֤ירְא֨וּ׀ יֹשְׁבֵ֣י קְ֭צָוֹת
מֵאוֹתֹתֶ֑יךָ מ֤וֹצָֽאֵי־בֹ֖קֶר וָעֶ֣רֶב תַּרְנִֽין׃

‎<span id="010">10</span> ‏פָּקַ֥דְתָּ הָאָ֨רֶץ׀ וַתְּשֹׁ֪קְקֶ֡הָ
רַבַּ֬ת תַּעְשְׁרֶ֗נָּה פֶּ֣לֶג אֱ֭לֹהִים מָ֣לֵא מָ֑יִם תָּכִ֥ין
דְּ֝גָנָ֗ם כִּי־כֵ֥ן תְּכִינֶֽהָ׃

‎<span id="011">11</span> ‏תְּלָמֶ֣יהָ רַ֭וֵּה נַחֵ֣ת גְּדוּדֶ֑יהָ
בִּרְבִיבִ֥ים תְּ֝מֹגְגֶ֗נָּה צִמְחָ֥הּ תְּבָרֵֽךְ׃

‎<span id="012">12</span> ‏עִ֭טַּרְתָּ שְׁנַ֣ת טוֹבָתֶ֑ךָ
וּ֝מַעְגָּלֶ֗יךָ יִרְעֲפ֥וּן דָּֽשֶׁן׃

‎<span id="013">13</span> ‏יִ֭רְעֲפוּ נְא֣וֹת מִדְבָּ֑ר וְ֝גִ֗יל
גְּבָע֥וֹת תַּחְגֹּֽרְנָה׃

‎<span id="014">14</span> ‏לָבְשׁ֬וּ כָרִ֨ים׀ הַצֹּ֗אן וַעֲמָקִ֥ים
יַֽעַטְפוּ־בָ֑ר יִ֝תְרוֹעֲע֗וּ אַף־יָשִֽׁירוּ׃

1 lamənaṣṣēḥa mizəmwōr ləḏāwiḏ šîr:

2 ləḵā ḏumîyâ ṯəhillâ ’ĕlōhîm bəṣîywōn ûləḵā yəšullam-neḏer:

3 šōmē‘a təfillâ ‘āḏeyḵā kāl-bāśār yāḇō’û:

4 diḇərê ‘ăwōnōṯ gāḇərû mennî pəšā‘ênû ’atâ ṯəḵapərēm:

5 ’ašərê\| tiḇəḥar ûṯəqārēḇ yišəkōn ḥăṣēreyḵā niśəbə‘â bəṭûḇ bêṯeḵā
qəḏōš hêḵāleḵā:

6 nwōrā’wōṯ\| bəṣeḏeq t<sup>a</sup>‘ănēnû ’ĕlōhê yišə‘ēnû miḇəṭāḥ
kāl-qaṣəwê-’ereṣ wəyām rəḥōqîm:

7 mēḵîn hārîm bəḵōḥwō ne’əzār biḡəḇûrâ:

8 mašəbîḥa\| šə’wōn yammîm šə’wōn gallêhem wahămwōn lə’ummîm:

9 wayyîrə’û\| yōšəḇê qəṣāwōṯ mē’wōṯōṯeyḵā mwōṣā’ê-ḇōqer wā‘ereḇ tarənîn:

10 pāqaḏətā hā’āreṣ\| watəšōqəqehā rabaṯ t<sup>a</sup>‘əšərennâ peleḡ
’ĕlōhîm mālē’ māyim tāḵîn dəḡānām kî-ḵēn təḵînehā:

11 təlāmeyhā raûēh n<sup>a</sup>ḥēṯ gəḏûḏeyhā birəḇîḇîm təmōḡəḡennâ
ṣiməḥāh təḇārēḵə:

12 ‘iṭṭarətā šənaṯ ṭwōḇāṯeḵā ûm<sup>a</sup>‘əgāleyḵā yirə‘ăfûn dāšen:

13 yirə‘ăfû nə’wōṯ miḏəbār wəḡîl gəḇā‘wōṯ t<sup>a</sup>ḥəgōrənâ:

14 lāḇəšû ḵārîm\| haṣṣō’n w<sup>a</sup>‘ămāqîm y<sup>a</sup>‘aṭəfû-ḇār
yiṯərwō‘ă‘û ’af-yāšîrû:

------------------------------------------------------------------------

[Next: Psalms (Tehilim) Chapter 66](psa066.md)
