[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan008)  [KJV](../kjv/dan008) 
[Sep:Dan](../sep/dan008)  [Sep:DaT](../sep/dat008) 
[Vul](../vul/dan008)   
  
[Daniel (Daniyel) Index](dan)  
  [Previous](dan007)  [Next](dan009) 

------------------------------------------------------------------------

### Tanach (Hebrew): Daniel (Daniyel) Chapter 8

‎<span id="001">1</span> ‏בִּשְׁנַ֣ת שָׁל֔וֹשׁ לְמַלְכ֖וּת
בֵּלְאשַׁצַּ֣ר הַמֶּ֑לֶךְ חָז֞וֹן נִרְאָ֤ה אֵלַי֙ אֲנִ֣י דָנִיֵּ֔אל
אַחֲרֵ֛י הַנִּרְאָ֥ה אֵלַ֖י בַּתְּחִלָּֽה׃

‎<span id="002">2</span> ‏וָֽאֶרְאֶה֮ בֶּחָזוֹן֒ וַיְהִי֙ בִּרְאֹתִ֔י
וַאֲנִי֙ בְּשׁוּשַׁ֣ן הַבִּירָ֔ה אֲשֶׁ֖ר בְּעֵילָ֣ם הַמְּדִינָ֑ה
וָאֶרְאֶה֙ בֶּֽחָז֔וֹן וַאֲנִ֥י הָיִ֖יתִי עַל־אוּבַ֥ל אוּלָֽי׃

‎<span id="003">3</span> ‏וָאֶשָּׂ֤א עֵינַי֙ וָאֶרְאֶ֔ה וְהִנֵּ֣ה׀
אַ֣יִל אֶחָ֗ד עֹמֵ֛ד לִפְנֵ֥י הָאֻבָ֖ל וְל֣וֹ קְרָנָ֑יִם וְהַקְּרָנַ֣יִם
גְּבֹה֗וֹת וְהָאַחַת֙ גְּבֹהָ֣ה מִן־הַשֵּׁנִ֔ית וְהַ֨גְּבֹהָ֔ה עֹלָ֖ה
בָּאַחֲרֹנָֽה׃

‎<span id="004">4</span> ‏רָאִ֣יתִי אֶת־הָאַ֡יִל מְנַגֵּחַ֩ יָ֨מָּה
וְצָפ֜וֹנָה וָנֶ֗גְבָּה וְכָל־חַיּוֹת֙ לֹֽא־יַֽעַמְד֣וּ לְפָנָ֔יו
וְאֵ֥ין מַצִּ֖יל מִיָּד֑וֹ וְעָשָׂ֥ה כִרְצֹנ֖וֹ וְהִגְדִּֽיל׃

‎<span id="005">5</span> ‏וַאֲנִ֣י׀ הָיִ֣יתִי מֵבִ֗ין וְהִנֵּ֤ה
צְפִיר־הָֽעִזִּים֙ בָּ֤א מִן־הַֽמַּעֲרָב֙ עַל־פְּנֵ֣י כָל־הָאָ֔רֶץ
וְאֵ֥ין נוֹגֵ֖עַ בָּאָ֑רֶץ וְהַ֨צָּפִ֔יר קֶ֥רֶן חָז֖וּת בֵּ֥ין עֵינָֽיו׃

‎<span id="006">6</span> ‏וַיָּבֹ֗א עַד־הָאַ֙יִל֙ בַּ֣עַל הַקְּרָנַ֔יִם
אֲשֶׁ֣ר רָאִ֔יתִי עֹמֵ֖ד לִפְנֵ֣י הָאֻבָ֑ל וַיָּ֥רָץ אֵלָ֖יו בַּחֲמַ֥ת
כֹּחֽוֹ׃

‎<span id="007">7</span> ‏וּרְאִיתִ֞יו מַגִּ֣יעַ׀ אֵ֣צֶל הָאַ֗יִל
וַיִּתְמַרְמַ֤ר אֵלָיו֙ וַיַּ֣ךְ אֶת־הָאַ֔יִל וַיְשַׁבֵּר֙ אֶת־שְׁתֵּ֣י
קְרָנָ֔יו וְלֹא־הָ֥יָה כֹ֛חַ בָּאַ֖יִל לַעֲמֹ֣ד לְפָנָ֑יו
וַיַּשְׁלִיכֵ֤הוּ אַ֙רְצָה֙ וַֽיִּרְמְסֵ֔הוּ וְלֹא־הָיָ֥ה מַצִּ֛יל
לָאַ֖יִל מִיָּדֽוֹ׃

‎<span id="008">8</span> ‏וּצְפִ֥יר הָעִזִּ֖ים הִגְדִּ֣יל עַד־מְאֹ֑ד
וּכְעָצְמ֗וֹ נִשְׁבְּרָה֙ הַקֶּ֣רֶן הַגְּדוֹלָ֔ה וַֽתַּעֲלֶ֜נָה חָז֤וּת
אַרְבַּע֙ תַּחְתֶּ֔יהָ לְאַרְבַּ֖ע רוּח֥וֹת הַשָּׁמָֽיִם׃

‎<span id="009">9</span> ‏וּמִן־הָאַחַ֣ת מֵהֶ֔ם יָצָ֥א קֶֽרֶן־אַחַ֖ת
מִצְּעִירָ֑ה וַתִּגְדַּל־יֶ֛תֶר אֶל־הַנֶּ֥גֶב וְאֶל־הַמִּזְרָ֖ח
וְאֶל־הַצֶּֽבִי׃

‎<span id="010">10</span> ‏וַתִּגְדַּ֖ל עַד־צְבָ֣א הַשָּׁמָ֑יִם
וַתַּפֵּ֥ל אַ֛רְצָה מִן־הַצָּבָ֥א וּמִן־הַכּוֹכָבִ֖ים וַֽתִּרְמְסֵֽם׃

‎<span id="011">11</span> ‏וְעַ֥ד שַֽׂר־הַצָּבָ֖א הִגְדִּ֑יל
וּמִמֶּ֙נּוּ֙ הרים הוּרַ֣ם הַתָּמִ֔יד וְהֻשְׁלַ֖ךְ מְכ֥וֹן מִקְדָּשֽׁוֹ׃

‎<span id="012">12</span> ‏וְצָבָ֛א תִּנָּתֵ֥ן עַל־הַתָּמִ֖יד בְּפָ֑שַׁע
וְתַשְׁלֵ֤ךְ אֱמֶת֙ אַ֔רְצָה וְעָשְׂתָ֖ה וְהִצְלִֽיחָה׃

‎<span id="013">13</span> ‏וָאֶשְׁמְעָ֥ה אֶֽחָד־קָד֖וֹשׁ מְדַבֵּ֑ר
וַיֹּאמֶר֩ אֶחָ֨ד קָד֜וֹשׁ לַפַּֽלְמוֹנִ֣י הַֽמְדַבֵּ֗ר עַד־מָתַ֞י
הֶחָז֤וֹן הַתָּמִיד֙ וְהַפֶּ֣שַׁע שֹׁמֵ֔ם תֵּ֛ת וְקֹ֥דֶשׁ וְצָבָ֖א
מִרְמָֽס׃

‎<span id="014">14</span> ‏וַיֹּ֣אמֶר אֵלַ֔י עַ֚ד עֶ֣רֶב בֹּ֔קֶר
אַלְפַּ֖יִם וּשְׁלֹ֣שׁ מֵא֑וֹת וְנִצְדַּ֖ק קֹֽדֶשׁ׃

‎<span id="015">15</span> ‏וַיְהִ֗י בִּרְאֹתִ֛י אֲנִ֥י דָנִיֵּ֖אל
אֶת־הֶחָז֑וֹן וָאֲבַקְשָׁ֣ה בִינָ֔ה וְהִנֵּ֛ה עֹמֵ֥ד לְנֶגְדִּ֖י
כְּמַרְאֵה־גָֽבֶר׃

‎<span id="016">16</span> ‏וָאֶשְׁמַ֥ע קוֹל־אָדָ֖ם בֵּ֣ין אוּלָ֑י
וַיִּקְרָא֙ וַיֹּאמַ֔ר גַּבְרִיאֵ֕ל הָבֵ֥ן לְהַלָּ֖ז אֶת־הַמַּרְאֶֽה׃

‎<span id="017">17</span> ‏וַיָּבֹא֙ אֵ֣צֶל עָמְדִ֔י וּבְבֹא֣וֹ
נִבְעַ֔תִּי וָאֶפְּלָ֖ה עַל־פָּנָ֑י וַיֹּ֤אמֶר אֵלַי֙ הָבֵ֣ן בֶּן־אָדָ֔ם
כִּ֖י לְעֶת־קֵ֥ץ הֶחָזֽוֹן׃

‎<span id="018">18</span> ‏וּבְדַבְּר֣וֹ עִמִּ֔י נִרְדַּ֥מְתִּי
עַל־פָּנַ֖י אָ֑רְצָה וַיִּ֨גַּע־בִּ֔י וַיַּֽעֲמִידֵ֖נִי עַל־עָמְדִֽי׃

‎<span id="019">19</span> ‏וַיֹּ֙אמֶר֙ הִנְנִ֣י מוֹדִֽיעֲךָ֔ אֵ֥ת
אֲשֶׁר־יִהְיֶ֖ה בְּאַחֲרִ֣ית הַזָּ֑עַם כִּ֖י לְמוֹעֵ֥ד קֵֽץ׃

‎<span id="020">20</span> ‏הָאַ֥יִל אֲשֶׁר־רָאִ֖יתָ בַּ֣עַל
הַקְּרָנָ֑יִם מַלְכֵ֖י מָדַ֥י וּפָרָֽס׃

‎<span id="021">21</span> ‏וְהַצָּפִ֥יר הַשָּׂעִ֖יר מֶ֣לֶךְ יָוָ֑ן
וְהַקֶּ֤רֶן הַגְּדוֹלָה֙ אֲשֶׁ֣ר בֵּין־עֵינָ֔יו ה֖וּא הַמֶּ֥לֶךְ
הָרִאשֽׁוֹן׃

‎<span id="022">22</span> ‏וְהַ֨נִּשְׁבֶּ֔רֶת וַתַּֽעֲמֹ֥דְנָה אַרְבַּ֖ע
תַּחְתֶּ֑יהָ אַרְבַּ֧ע מַלְכֻי֛וֹת מִגּ֥וֹי יַעֲמֹ֖דְנָה וְלֹ֥א
בְכֹחֽוֹ׃

‎<span id="023">23</span> ‏וּֽבְאַחֲרִית֙ מַלְכוּתָ֔ם כְּהָתֵ֖ם
הַפֹּשְׁעִ֑ים יַעֲמֹ֛ד מֶ֥לֶךְ עַז־פָּנִ֖ים וּמֵבִ֥ין חִידֽוֹת׃

‎<span id="024">24</span> ‏וְעָצַ֤ם כֹּחוֹ֙ וְלֹ֣א בְכֹח֔וֹ
וְנִפְלָא֥וֹת יַשְׁחִ֖ית וְהִצְלִ֣יחַ וְעָשָׂ֑ה וְהִשְׁחִ֥ית עֲצוּמִ֖ים
וְעַם־קְדֹשִֽׁים׃

‎<span id="025">25</span> ‏וְעַל־שִׂכְל֗וֹ וְהִצְלִ֤יחַ מִרְמָה֙
בְּיָד֔וֹ וּבִלְבָב֣וֹ יַגְדִּ֔יל וּבְשַׁלְוָ֖ה יַשְׁחִ֣ית רַבִּ֑ים
וְעַ֤ל־שַׂר־שָׂרִים֙ יַעֲמֹ֔ד וּבְאֶ֥פֶס יָ֖ד יִשָּׁבֵֽר׃

‎<span id="026">26</span> ‏וּמַרְאֵ֨ה הָעֶ֧רֶב וְהַבֹּ֛קֶר אֲשֶׁ֥ר
נֶאֱמַ֖ר אֱמֶ֣ת ה֑וּא וְאַתָּה֙ סְתֹ֣ם הֶֽחָז֔וֹן כִּ֖י לְיָמִ֥ים
רַבִּֽים׃

‎<span id="027">27</span> ‏וַאֲנִ֣י דָנִיֵּ֗אל נִהְיֵ֤יתִי
וְנֶֽחֱלֵ֙יתִי֙ יָמִ֔ים וָאָק֕וּם וָאֶֽעֱשֶׂ֖ה אֶת־מְלֶ֣אכֶת הַמֶּ֑לֶךְ
וָאֶשְׁתּוֹמֵ֥ם עַל־הַמַּרְאֶ֖ה וְאֵ֥ין מֵבִֽין׃ פ

1 bišənaṯ šālwōš ləmaləḵûṯ bēlə’šaṣṣar hammeleḵə ḥāzwōn nirə’â ’ēlay
’ănî ḏānîyē’l ’<sup>a</sup>ḥărê hannirə’â ’ēlay batəḥillâ:

2 wā’erə’eh beḥāzwōn wayəhî birə’ōṯî wa’ănî bəšûšan habîrâ ’ăšer bə‘êlām
hamməḏînâ wā’erə’eh beḥāzwōn wa’ănî hāyîṯî ‘al-’ûḇal ’ûlāy:

3 wā’eśśā’ ‘ênay wā’erə’eh wəhinnēh\| ’ayil ’eḥāḏ ‘ōmēḏ lifənê hā’uḇāl
wəlwō qərānāyim wəhaqqərānayim gəḇōhwōṯ wəhā’<sup>a</sup>ḥaṯ gəḇōhâ
min-haššēnîṯ wəhagəḇōhâ ‘ōlâ bā’<sup>a</sup>ḥărōnâ:

4 rā’îṯî ’eṯ-hā’ayil mənagēḥa yāmmâ wəṣāfwōnâ wāneḡəbâ wəḵāl-ḥayywōṯ
lō’-y<sup>a</sup>‘aməḏû ləfānāyw wə’ên maṣṣîl mîyāḏwō wə‘āśâ ḵirəṣōnwō
wəhiḡədîl:

5 wa’ănî\| hāyîṯî mēḇîn wəhinnēh ṣəfîr-hā‘izzîm bā’
min-hamm<sup>a</sup>‘ărāḇ ‘al-pənê ḵāl-hā’āreṣ wə’ên nwōḡē‘a bā’āreṣ
wəhaṣṣāfîr qeren ḥāzûṯ bên ‘ênāyw:

6 wayyāḇō’ ‘aḏ-hā’ayil b<sup>a</sup>‘al haqqərānayim ’ăšer rā’îṯî ‘ōmēḏ
lifənê hā’uḇāl wayyārāṣ ’ēlāyw b<sup>a</sup>ḥămaṯ kōḥwō:

7 ûrə’îṯîw magî‘a\| ’ēṣel hā’ayil wayyiṯəmarəmar ’ēlāyw wayyaḵə
’eṯ-hā’ayil wayəšabēr ’eṯ-šətê qərānāyw wəlō’-hāyâ ḵōḥa bā’ayil
l<sup>a</sup>‘ămōḏ ləfānāyw wayyašəlîḵēhû ’arəṣâ wayyirəməsēhû
wəlō’-hāyâ maṣṣîl lā’ayil mîyāḏwō:

8 ûṣəfîr hā‘izzîm hiḡədîl ‘aḏ-mə’ōḏ ûḵə‘āṣəmwō nišəbərâ haqqeren
hagəḏwōlâ wat<sup>a</sup>‘ălenâ ḥāzûṯ ’arəb<sup>a</sup>‘
t<sup>a</sup>ḥəteyhā lə’arəb<sup>a</sup>‘ rûḥwōṯ haššāmāyim:

9 ûmin-hā’<sup>a</sup>ḥaṯ mēhem yāṣā’ qeren-’<sup>a</sup>ḥaṯ miṣṣə‘îrâ
watiḡədal-yeṯer ’el-hanneḡeḇ wə’el-hammizərāḥ wə’el-haṣṣeḇî:

10 watiḡədal ‘aḏ-ṣəḇā’ haššāmāyim watapēl ’arəṣâ min-haṣṣāḇā’
ûmin-hakwōḵāḇîm watirəməsēm:

11 wə‘aḏ śar-haṣṣāḇā’ hiḡədîl ûmimmennû hērîm hûram hatāmîḏ wəhušəlaḵə
məḵwōn miqədāšwō:

12 wəṣāḇā’ tinnāṯēn ‘al-hatāmîḏ bəfāš<sup>a</sup>‘ wəṯašəlēḵə ’ĕmeṯ
’arəṣâ wə‘āśəṯâ wəhiṣəlîḥâ:

13 wā’ešəmə‘â ’eḥāḏ-qāḏwōš məḏabēr wayyō’mer ’eḥāḏ qāḏwōš lapaləmwōnî
haməḏabēr ‘aḏ-māṯay heḥāzwōn hatāmîḏ wəhapeš<sup>a</sup>‘ šōmēm tēṯ
wəqōḏeš wəṣāḇā’ mirəmās:

14 wayyō’mer ’ēlay ‘aḏ ‘ereḇ bōqer ’aləpayim ûšəlōš mē’wōṯ wəniṣədaq
qōḏeš:

15 wayəhî birə’ōṯî ’ănî ḏānîyē’l ’eṯ-heḥāzwōn wā’ăḇaqəšâ ḇînâ wəhinnēh
‘ōmēḏ ləneḡədî kəmarə’ēh-ḡāḇer:

16 wā’ešəm<sup>a</sup>‘ qwōl-’āḏām bên ’ûlāy wayyiqərā’ wayyō’mar
gaḇərî’ēl hāḇēn ləhallāz ’eṯ-hammarə’eh:

17 wayyāḇō’ ’ēṣel ‘āməḏî ûḇəḇō’wō niḇə‘atî wā’epəlâ ‘al-pānāy wayyō’mer
’ēlay hāḇēn ben-’āḏām kî lə‘eṯ-qēṣ heḥāzwōn:

18 ûḇəḏabərwō ‘immî nirədamətî ‘al-pānay ’ārəṣâ wayyig<sup>a</sup>‘-bî
wayy<sup>a</sup>‘ămîḏēnî ‘al-‘āməḏî:

19 wayyō’mer hinənî mwōḏî‘ăḵā ’ēṯ ’ăšer-yihəyeh bə’<sup>a</sup>ḥărîṯ
hazzā‘am kî ləmwō‘ēḏ qēṣ:

20 hā’ayil ’ăšer-rā’îṯā b<sup>a</sup>‘al haqqərānāyim maləḵê māḏay
ûfārās:

21 wəhaṣṣāfîr haśśā‘îr meleḵə yāwān wəhaqqeren hagəḏwōlâ ’ăšer
bên-‘ênāyw hû’ hammeleḵə hāri’šwōn:

22 wəhannišəbereṯ wat<sup>a</sup>‘ămōḏənâ ’arəb<sup>a</sup>‘
t<sup>a</sup>ḥəteyhā ’arəb<sup>a</sup>‘ maləḵuywōṯ migwōy
y<sup>a</sup>‘ămōḏənâ wəlō’ ḇəḵōḥwō:

23 ûḇə’<sup>a</sup>ḥărîṯ maləḵûṯām kəhāṯēm hapōšə‘îm y<sup>a</sup>‘ămōḏ
meleḵə ‘az-pānîm ûmēḇîn ḥîḏwōṯ:

24 wə‘āṣam kōḥwō wəlō’ ḇəḵōḥwō wənifəlā’wōṯ yašəḥîṯ wəhiṣəlîḥa wə‘āśâ
wəhišəḥîṯ ‘ăṣûmîm wə‘am-qəḏōšîm:

25 wə‘al-śiḵəlwō wəhiṣəlîḥa mirəmâ bəyāḏwō ûḇiləḇāḇwō yaḡədîl ûḇəšaləwâ
yašəḥîṯ rabîm wə‘al-śar-śārîm y<sup>a</sup>‘ămōḏ ûḇə’efes yāḏ yiššāḇēr:

26 ûmarə’ēh hā‘ereḇ wəhabōqer ’ăšer ne’ĕmar ’ĕmeṯ hû’ wə’atâ səṯōm
heḥāzwōn kî ləyāmîm rabîm:

27 wa’ănî ḏānîyē’l nihəyêṯî wəneḥĕlêṯî yāmîm wā’āqûm wā’e‘ĕśeh
’eṯ-məle’ḵeṯ hammeleḵə wā’ešətwōmēm ‘al-hammarə’eh wə’ên mēḇîn: f

------------------------------------------------------------------------

[Next: Daniel (Daniyel) Chapter 9](dan009)
