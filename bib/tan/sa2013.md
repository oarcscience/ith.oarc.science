[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2013)  [KJV](../kjv/sa2013)  [Sep](../sep/sa2013) 
[Vul](../vul/sa2013)   
  
[2 Samuel (2 Shmuel) Index](sa2)  
  [Previous](sa2012)  [Next](sa2014) 

------------------------------------------------------------------------

### Tanach (Hebrew): 2 Samuel (2 Shmuel) Chapter 13

‎<span id="001">1</span> ‏וַיְהִ֣י אַֽחֲרֵי־כֵ֗ן וּלְאַבְשָׁל֧וֹם
בֶּן־דָּוִ֛ד אָח֥וֹת יָפָ֖ה וּשְׁמָ֣הּ תָּמָ֑ר וַיֶּאֱהָבֶ֖הָ אַמְנ֥וֹן
בֶּן־דָּוִֽד׃

‎<span id="002">2</span> ‏וַיֵּ֨צֶר לְאַמְנ֜וֹן לְהִתְחַלּ֗וֹת
בַּֽעֲבוּר֙ תָּמָ֣ר אֲחֹת֔וֹ כִּ֥י בְתוּלָ֖ה הִ֑יא וַיִּפָּלֵא֙
בְּעֵינֵ֣י אַמְנ֔וֹן לַעֲשׂ֥וֹת לָ֖הּ מְאֽוּמָה׃

‎<span id="003">3</span> ‏וּלְאַמְנ֣וֹן רֵ֗עַ וּשְׁמוֹ֙ יֽוֹנָדָ֔ב
בֶּן־שִׁמְעָ֖ה אֲחִ֣י דָוִ֑ד וְי֣וֹנָדָ֔ב אִ֥ישׁ חָכָ֖ם מְאֹֽד׃

‎<span id="004">4</span> ‏וַיֹּ֣אמֶר ל֗וֹ מַדּ֣וּעַ אַ֠תָּה כָּ֣כָה
דַּ֤ל בֶּן־הַמֶּ֙לֶךְ֙ בַּבֹּ֣קֶר בַּבֹּ֔קֶר הֲל֖וֹא תַּגִּ֣יד לִ֑י
וַיֹּ֤אמֶר לוֹ֙ אַמְנ֔וֹן אֶת־תָּמָ֗ר אֲח֛וֹת אַבְשָׁלֹ֥ם אָחִ֖י אֲנִ֥י
אֹהֵֽב׃

‎<span id="005">5</span> ‏וַיֹּ֤אמֶר לוֹ֙ יְה֣וֹנָדָ֔ב שְׁכַ֥ב
עַל־מִשְׁכָּבְךָ֖ וְהִתְחָ֑ל וּבָ֧א אָבִ֣יךָ לִרְאוֹתֶ֗ךָ וְאָמַרְתָּ֣
אֵלָ֡יו תָּ֣בֹא נָא֩ תָמָ֨ר אֲחוֹתִ֜י וְתַבְרֵ֣נִי לֶ֗חֶם וְעָשְׂתָ֤ה
לְעֵינַי֙ אֶת־הַבִּרְיָ֔ה לְמַ֙עַן֙ אֲשֶׁ֣ר אֶרְאֶ֔ה וְאָכַלְתִּ֖י
מִיָּדָֽהּ׃

‎<span id="006">6</span> ‏וַיִּשְׁכַּ֥ב אַמְנ֖וֹן וַיִּתְחָ֑ל וַיָּבֹ֨א
הַמֶּ֜לֶךְ לִרְאֹת֗וֹ וַיֹּ֨אמֶר אַמְנ֤וֹן אֶל־הַמֶּ֙לֶךְ֙ תָּֽבוֹא־נָ֞א
תָּמָ֣ר אֲחֹתִ֗י וּתְלַבֵּ֤ב לְעֵינַי֙ שְׁתֵּ֣י לְבִב֔וֹת וְאֶבְרֶ֖ה
מִיָּדָֽהּ׃

‎<span id="007">7</span> ‏וַיִּשְׁלַ֥ח דָּוִ֛ד אֶל־תָּמָ֖ר הַבַּ֣יְתָה
לֵאמֹ֑ר לְכִ֣י נָ֗א בֵּ֚ית אַמְנ֣וֹן אָחִ֔יךְ וַעֲשִׂי־ל֖וֹ הַבִּרְיָֽה׃

‎<span id="008">8</span> ‏וַתֵּ֣לֶךְ תָּמָ֗ר בֵּ֛ית אַמְנ֥וֹן אָחִ֖יהָ
וְה֣וּא שֹׁכֵ֑ב וַתִּקַּ֨ח אֶת־הַבָּצֵ֤ק ותלוש וַתָּ֙לָשׁ֙ וַתְּלַבֵּ֣ב
לְעֵינָ֔יו וַתְּבַשֵּׁ֖ל אֶת־הַלְּבִבֽוֹת׃

‎<span id="009">9</span> ‏וַתִּקַּ֤ח אֶת־הַמַּשְׂרֵת֙ וַתִּצֹ֣ק
לְפָנָ֔יו וַיְמָאֵ֖ן לֶאֱכ֑וֹל וַיֹּ֣אמֶר אַמְנ֗וֹן הוֹצִ֤יאוּ
כָל־אִישׁ֙ מֵֽעָלַ֔י וַיֵּצְא֥וּ כָל־אִ֖ישׁ מֵעָלָֽיו׃

‎<span id="010">10</span> ‏וַיֹּ֨אמֶר אַמְנ֜וֹן אֶל־תָּמָ֗ר הָבִ֤יאִי
הַבִּרְיָה֙ הַחֶדֶ֔ר וְאֶבְרֶ֖ה מִיָּדֵ֑ךְ וַתִּקַּ֣ח תָּמָ֗ר
אֶת־הַלְּבִבוֹת֙ אֲשֶׁ֣ר עָשָׂ֔תָה וַתָּבֵ֛א לְאַמְנ֥וֹן אָחִ֖יהָ
הֶחָֽדְרָה׃

‎<span id="011">11</span> ‏וַתַּגֵּ֥שׁ אֵלָ֖יו לֶֽאֱכֹ֑ל
וַיַּֽחֲזֶק־בָּהּ֙ וַיֹּ֣אמֶר לָ֔הּ בּ֛וֹאִי שִׁכְבִ֥י עִמִּ֖י
אֲחוֹתִֽי׃

‎<span id="012">12</span> ‏וַתֹּ֣אמֶר ל֗וֹ אַל־אָחִי֙ אַל־תְּעַנֵּ֔נִי
כִּ֛י לֹא־יֵֽעָשֶׂ֥ה כֵ֖ן בְּיִשְׂרָאֵ֑ל אַֽל־תַּעֲשֵׂ֖ה אֶת־הַנְּבָלָ֥ה
הַזֹּֽאת׃

‎<span id="013">13</span> ‏וַאֲנִ֗י אָ֤נָה אוֹלִיךְ֙ אֶת־חֶרְפָּתִ֔י
וְאַתָּ֗ה תִּהְיֶ֛ה כְּאַחַ֥ד הַנְּבָלִ֖ים בְּיִשְׂרָאֵ֑ל וְעַתָּה֙
דַּבֶּר־נָ֣א אֶל־הַמֶּ֔לֶךְ כִּ֛י לֹ֥א יִמְנָעֵ֖נִי מִמֶּֽךָּ׃

‎<span id="014">14</span> ‏וְלֹ֥א אָבָ֖ה לִשְׁמֹ֣עַ בְּקוֹלָ֑הּ
וַיֶּחֱזַ֤ק מִמֶּ֙נָּה֙ וַיְעַנֶּ֔הָ וַיִּשְׁכַּ֖ב אֹתָֽהּ׃

‎<span id="015">15</span> ‏וַיִּשְׂנָאֶ֣הָ אַמְנ֗וֹן שִׂנְאָה֙
גְּדוֹלָ֣ה מְאֹ֔ד כִּ֣י גְדוֹלָ֗ה הַשִּׂנְאָה֙ אֲשֶׁ֣ר שְׂנֵאָ֔הּ
מֵאַהֲבָ֖ה אֲשֶׁ֣ר אֲהֵבָ֑הּ וַֽיֹּאמֶר־לָ֥הּ אַמְנ֖וֹן ק֥וּמִי לֵֽכִי׃

‎<span id="016">16</span> ‏וַתֹּ֣אמֶר ל֗וֹ אַל־אוֹדֹ֞ת הָרָעָ֤ה
הַגְּדוֹלָה֙ הַזֹּ֔את מֵאַחֶ֛רֶת אֲשֶׁר־עָשִׂ֥יתָ עִמִּ֖י לְשַׁלְּחֵ֑נִי
וְלֹ֥א אָבָ֖ה לִשְׁמֹ֥עַֽ לָֽהּ׃

‎<span id="017">17</span> ‏וַיִּקְרָ֗א אֶֽת־נַעֲרוֹ֙ מְשָׁ֣רְת֔וֹ
וַיֹּ֕אמֶר שִׁלְחוּ־נָ֥א אֶת־זֹ֛את מֵעָלַ֖י הַח֑וּצָה וּנְעֹ֥ל הַדֶּ֖לֶת
אַחֲרֶֽיהָ׃

‎<span id="018">18</span> ‏וְעָלֶ֙יהָ֙ כְּתֹ֣נֶת פַּסִּ֔ים כִּי֩ כֵ֨ן
תִּלְבַּ֧שְׁןָ בְנוֹת־הַמֶּ֛לֶךְ הַבְּתוּלֹ֖ת מְעִילִ֑ים וַיֹּצֵ֨א
אוֹתָ֤הּ מְשָֽׁרְתוֹ֙ הַח֔וּץ וְנָעַ֥ל הַדֶּ֖לֶת אַחֲרֶֽיהָ׃

‎<span id="019">19</span> ‏וַתִּקַּ֨ח תָּמָ֥ר אֵ֙פֶר֙ עַל־רֹאשָׁ֔הּ
וּכְתֹ֧נֶת הַפַּסִּ֛ים אֲשֶׁ֥ר עָלֶ֖יהָ קָרָ֑עָה וַתָּ֤שֶׂם יָדָהּ֙
עַל־רֹאשָׁ֔הּ וַתֵּ֥לֶךְ הָל֖וֹךְ וְזָעָֽקָה׃

‎<span id="020">20</span> ‏וַיֹּ֨אמֶר אֵלֶ֜יהָ אַבְשָׁל֣וֹם אָחִ֗יהָ
הַאֲמִינ֣וֹן אָחִיךְ֮ הָיָ֣ה עִמָּךְ֒ וְעַתָּ֞ה אֲחוֹתִ֤י הַחֲרִ֙ישִׁי֙
אָחִ֣יךְ ה֔וּא אַל־תָּשִׁ֥יתִי אֶת־לִבֵּ֖ךְ לַדָּבָ֣ר הַזֶּ֑ה וַתֵּ֤שֶׁב
תָּמָר֙ וְשֹׁ֣מֵמָ֔ה בֵּ֖ית אַבְשָׁל֥וֹם אָחִֽיהָ׃

‎<span id="021">21</span> ‏וְהַמֶּ֣לֶךְ דָּוִ֔ד שָׁמַ֕ע אֵ֥ת
כָּל־הַדְּבָרִ֖ים הָאֵ֑לֶּה וַיִּ֥חַר ל֖וֹ מְאֹֽד׃

‎<span id="022">22</span> ‏וְלֹֽא־דִבֶּ֧ר אַבְשָׁל֛וֹם עִם־אַמְנ֖וֹן
לְמֵרָ֣ע וְעַד־ט֑וֹב כִּֽי־שָׂנֵ֤א אַבְשָׁלוֹם֙ אֶת־אַמְנ֔וֹן
עַל־דְּבַר֙ אֲשֶׁ֣ר עִנָּ֔ה אֵ֖ת תָּמָ֥ר אֲחֹתֽוֹ׃ פ

‎<span id="023">23</span> ‏וַֽיְהִי֙ לִשְׁנָתַ֣יִם יָמִ֔ים וַיִּהְי֤וּ
גֹֽזְזִים֙ לְאַבְשָׁל֔וֹם בְּבַ֥עַל חָצ֖וֹר אֲשֶׁ֣ר עִם־אֶפְרָ֑יִם
וַיִּקְרָ֥א אַבְשָׁל֖וֹם לְכָל־בְּנֵ֥י הַמֶּֽלֶךְ׃

‎<span id="024">24</span> ‏וַיָּבֹ֤א אַבְשָׁלוֹם֙ אֶל־הַמֶּ֔לֶךְ
וַיֹּ֕אמֶר הִנֵּה־נָ֥א גֹזְזִ֖ים לְעַבְדֶּ֑ךָ יֵֽלֶךְ־נָ֥א הַמֶּ֛לֶךְ
וַעֲבָדָ֖יו עִם־עַבְדֶּֽךָ׃

‎<span id="025">25</span> ‏וַיֹּ֨אמֶר הַמֶּ֜לֶךְ אֶל־אַבְשָׁל֗וֹם
אַל־בְּנִי֙ אַל־נָ֤א נֵלֵךְ֙ כֻּלָּ֔נוּ וְלֹ֥א נִכְבַּ֖ד עָלֶ֑יךָ
וַיִּפְרָץ־בּ֛וֹ וְלֹֽא־אָבָ֥ה לָלֶ֖כֶת וַֽיְבָרֲכֵֽהוּ׃

‎<span id="026">26</span> ‏וַיֹּ֙אמֶר֙ אַבְשָׁל֔וֹם וָלֹ֕א יֵֽלֶךְ־נָ֥א
אִתָּ֖נוּ אַמְנ֣וֹן אָחִ֑י וַיֹּ֤אמֶר לוֹ֙ הַמֶּ֔לֶךְ לָ֥מָּה יֵלֵ֖ךְ
עִמָּֽךְ׃

‎<span id="027">27</span> ‏וַיִּפְרָץ־בּ֖וֹ אַבְשָׁל֑וֹם וַיִּשְׁלַ֤ח
אִתּוֹ֙ אֶת־אַמְנ֔וֹן וְאֵ֖ת כָּל־בְּנֵ֥י הַמֶּֽלֶךְ׃ ס

‎<span id="028">28</span> ‏וַיְצַו֩ אַבְשָׁל֨וֹם אֶת־נְעָרָ֜יו לֵאמֹ֗ר
רְא֣וּ נָ֠א כְּט֨וֹב לֵב־אַמְנ֤וֹן בַּיַּ֙יִן֙ וְאָמַרְתִּ֣י אֲלֵיכֶ֔ם
הַכּ֧וּ אֶת־אַמְנ֛וֹן וַהֲמִתֶּ֥ם אֹת֖וֹ אַל־תִּירָ֑אוּ הֲל֗וֹא כִּ֤י
אָֽנֹכִי֙ צִוִּ֣יתִי אֶתְכֶ֔ם חִזְק֖וּ וִהְי֥וּ לִבְנֵי־חָֽיִל׃

‎<span id="029">29</span> ‏וַֽיַּעֲשׂ֞וּ נַעֲרֵ֤י אַבְשָׁלוֹם֙
לְאַמְנ֔וֹן כַּאֲשֶׁ֥ר צִוָּ֖ה אַבְשָׁל֑וֹם וַיָּקֻ֣מוּ׀ כָּל־בְּנֵ֣י
הַמֶּ֗לֶךְ וַֽיִּרְכְּב֛וּ אִ֥ישׁ עַל־פִּרְדּ֖וֹ וַיָּנֻֽסוּ׃

‎<span id="030">30</span> ‏וַֽיְהִי֙ הֵ֣מָּה בַדֶּ֔רֶךְ וְהַשְּׁמֻעָ֣ה
בָ֔אָה אֶל־דָּוִ֖ד לֵאמֹ֑ר הִכָּ֤ה אַבְשָׁלוֹם֙ אֶת־כָּל־בְּנֵ֣י
הַמֶּ֔לֶךְ וְלֹֽא־נוֹתַ֥ר מֵהֶ֖ם אֶחָֽד׃ ס

‎<span id="031">31</span> ‏וַיָּ֧קָם הַמֶּ֛לֶךְ וַיִּקְרַ֥ע
אֶת־בְּגָדָ֖יו וַיִּשְׁכַּ֣ב אָ֑רְצָה וְכָל־עֲבָדָ֥יו נִצָּבִ֖ים
קְרֻעֵ֥י בְגָדִֽים׃ ס

‎<span id="032">32</span> ‏וַיַּ֡עַן יוֹנָדָ֣ב׀ בֶּן־שִׁמְעָ֨ה
אֲחִֽי־דָוִ֜ד וַיֹּ֗אמֶר אַל־יֹאמַ֤ר אֲדֹנִי֙ אֵ֣ת כָּל־הַנְּעָרִ֤ים
בְּנֵֽי־הַמֶּ֙לֶךְ֙ הֵמִ֔יתוּ כִּֽי־אַמְנ֥וֹן לְבַדּ֖וֹ מֵ֑ת
כִּֽי־עַל־פִּ֤י אַבְשָׁלוֹם֙ הָיְתָ֣ה שׂוּמָ֔ה מִיּוֹם֙ עַנֹּת֔וֹ אֵ֖ת
תָּמָ֥ר אֲחֹתֽוֹ׃

‎<span id="033">33</span> ‏וְעַתָּ֡ה אַל־יָשֵׂם֩ אֲדֹנִ֨י הַמֶּ֤לֶךְ
אֶל־לִבּוֹ֙ דָּבָ֣ר לֵאמֹ֔ר כָּל־בְּנֵ֥י הַמֶּ֖לֶךְ מֵ֑תוּ
כִּֽי־אִם־אַמְנ֥וֹן לְבַדּ֖וֹ מֵֽת׃ פ

‎<span id="034">34</span> ‏וַיִּבְרַ֖ח אַבְשָׁל֑וֹם וַיִּשָּׂ֞א
הַנַּ֤עַר הַצֹּפֶה֙ אֶת־עינו עֵינָ֔יו וַיַּ֗רְא וְהִנֵּ֨ה עַם־רַ֜ב
הֹלְכִ֥ים מִדֶּ֛רֶךְ אַחֲרָ֖יו מִצַּ֥ד הָהָֽר׃

‎<span id="035">35</span> ‏וַיֹּ֤אמֶר יֽוֹנָדָב֙ אֶל־הַמֶּ֔לֶךְ הִנֵּ֥ה
בְנֵֽי־הַמֶּ֖לֶךְ בָּ֑אוּ כִּדְבַ֥ר עַבְדְּךָ֖ כֵּ֥ן הָיָֽה׃

‎<span id="036">36</span> ‏וַיְהִ֣י׀ כְּכַלֹּת֣וֹ לְדַבֵּ֗ר וְהִנֵּ֤ה
בְנֵֽי־הַמֶּ֙לֶךְ֙ בָּ֔אוּ וַיִּשְׂא֥וּ קוֹלָ֖ם וַיִּבְכּ֑וּ
וְגַם־הַמֶּ֙לֶךְ֙ וְכָל־עֲבָדָ֔יו בָּכ֕וּ בְּכִ֖י גָּד֥וֹל מְאֹֽד׃

‎<span id="037">37</span> ‏וְאַבְשָׁל֣וֹם בָּרַ֔ח וַיֵּ֛לֶךְ
אֶל־תַּלְמַ֥י בֶּן־עמיחור עַמִּיה֖וּד מֶ֣לֶךְ גְּשׁ֑וּר וַיִּתְאַבֵּ֥ל
עַל־בְּנ֖וֹ כָּל־הַיָּמִֽים׃

‎<span id="038">38</span> ‏וְאַבְשָׁל֥וֹם בָּרַ֖ח וַיֵּ֣לֶךְ גְּשׁ֑וּר
וַיְהִי־שָׁ֖ם שָׁלֹ֥שׁ שָׁנִֽים׃

‎<span id="039">39</span> ‏וַתְּכַל֙ דָּוִ֣ד הַמֶּ֔לֶךְ לָצֵ֖את
אֶל־אַבְשָׁל֑וֹם כִּֽי־נִחַ֥ם עַל־אַמְנ֖וֹן כִּֽי־מֵֽת׃ ס

1 wayəhî ’<sup>a</sup>ḥărê-ḵēn ûlə’aḇəšālwōm ben-dāwiḏ ’āḥwōṯ yāfâ
ûšəmāh tāmār wayye’ĕhāḇehā ’amənwōn ben-dāwiḏ:

2 wayyēṣer lə’amənwōn ləhiṯəḥallwōṯ b<sup>a</sup>‘ăḇûr tāmār ’ăḥōṯwō kî
ḇəṯûlâ hî’ wayyipālē’ bə‘ênê ’amənwōn l<sup>a</sup>‘ăśwōṯ lāh mə’ûmâ:

3 ûlə’amənwōn rē‘a ûšəmwō ywōnāḏāḇ ben-šimə‘â ’ăḥî ḏāwiḏ wəywōnāḏāḇ ’îš
ḥāḵām mə’ōḏ:

4 wayyō’mer lwō madû‘a ’atâ kāḵâ dal ben-hammeleḵə babōqer babōqer
hălwō’ tagîḏ lî wayyō’mer lwō ’amənwōn ’eṯ-tāmār ’ăḥwōṯ ’aḇəšālōm ’āḥî
’ănî ’ōhēḇ:

5 wayyō’mer lwō yəhwōnāḏāḇ šəḵaḇ ‘al-mišəkāḇəḵā wəhiṯəḥāl ûḇā’ ’āḇîḵā
lirə’wōṯeḵā wə’āmarətā ’ēlāyw tāḇō’ nā’ ṯāmār ’ăḥwōṯî wəṯaḇərēnî leḥem
wə‘āśəṯâ lə‘ênay ’eṯ-habirəyâ ləm<sup>a</sup>‘an ’ăšer ’erə’eh
wə’āḵalətî mîyāḏāh:

6 wayyišəkaḇ ’amənwōn wayyiṯəḥāl wayyāḇō’ hammeleḵə lirə’ōṯwō wayyō’mer
’amənwōn ’el-hammeleḵə tāḇwō’-nā’ tāmār ’ăḥōṯî ûṯəlabēḇ lə‘ênay šətê
ləḇiḇwōṯ wə’eḇəreh mîyāḏāh:

7 wayyišəl<sup>a</sup>ḥ dāwiḏ ’el-tāmār habayəṯâ lē’mōr ləḵî nā’ bêṯ
’amənwōn ’āḥîḵə w<sup>a</sup>‘ăśî-lwō habirəyâ:

8 watēleḵə tāmār bêṯ ’amənwōn ’āḥîhā wəhû’ šōḵēḇ watiqq<sup>a</sup>ḥ
’eṯ-habāṣēq watālwōš watālāš watəlabēḇ lə‘ênāyw watəḇaššēl
’eṯ-halləḇiḇwōṯ:

9 watiqq<sup>a</sup>ḥ ’eṯ-hammaśərēṯ watiṣōq ləfānāyw wayəmā’ēn le’ĕḵwōl
wayyō’mer ’amənwōn hwōṣî’û ḵāl-’îš mē‘ālay wayyēṣə’û ḵāl-’îš mē‘ālāyw:

10 wayyō’mer ’amənwōn ’el-tāmār hāḇî’î habirəyâ h<sup>a</sup>ḥeḏer
wə’eḇəreh mîyāḏēḵə watiqq<sup>a</sup>ḥ tāmār ’eṯ-halləḇiḇwōṯ ’ăšer
‘āśāṯâ watāḇē’ lə’amənwōn ’āḥîhā heḥāḏərâ:

11 watagēš ’ēlāyw le’ĕḵōl wayy<sup>a</sup>ḥăzeq-bāh wayyō’mer lāh bwō’î
šiḵəḇî ‘immî ’ăḥwōṯî:

12 watō’mer lwō ’al-’āḥî ’al-tə‘annēnî kî lō’-yē‘āśeh ḵēn bəyiśərā’ēl
’al-t<sup>a</sup>‘ăśēh ’eṯ-hannəḇālâ hazzō’ṯ:

13 wa’ănî ’ānâ ’wōlîḵə ’eṯ-ḥerəpāṯî wə’atâ tihəyeh kə’<sup>a</sup>ḥaḏ
hannəḇālîm bəyiśərā’ēl wə‘atâ daber-nā’ ’el-hammeleḵə kî lō’ yimənā‘ēnî
mimmeḵḵā:

14 wəlō’ ’āḇâ lišəmō‘a bəqwōlāh wayyeḥĕzaq mimmennâ wayə‘annehā
wayyišəkaḇ ’ōṯāh:

15 wayyiśənā’ehā ’amənwōn śinə’â gəḏwōlâ mə’ōḏ kî ḡəḏwōlâ haśśinə’â
’ăšer śənē’āh mē’ahăḇâ ’ăšer ’ăhēḇāh wayyō’mer-lāh ’amənwōn qûmî lēḵî:

16 watō’mer lwō ’al-’wōḏōṯ hārā‘â hagəḏwōlâ hazzō’ṯ mē’<sup>a</sup>ḥereṯ
’ăšer-‘āśîṯā ‘immî ləšalləḥēnî wəlō’ ’āḇâ lišəmō‘a lāh:

17 wayyiqərā’ ’eṯ-n<sup>a</sup>‘ărwō məšārəṯwō wayyō’mer šiləḥû-nā’
’eṯ-zō’ṯ mē‘ālay h<sup>a</sup>ḥûṣâ ûnə‘ōl hadeleṯ ’<sup>a</sup>ḥăreyhā:

18 wə‘āleyhā kəṯōneṯ passîm kî ḵēn tiləbašənā ḇənwōṯ-hammeleḵə habəṯûlōṯ
mə‘îlîm wayyōṣē’ ’wōṯāh məšārəṯwō h<sup>a</sup>ḥûṣ wənā‘al hadeleṯ
’<sup>a</sup>ḥăreyhā:

19 watiqq<sup>a</sup>ḥ tāmār ’ēfer ‘al-rō’šāh ûḵəṯōneṯ hapassîm ’ăšer
‘āleyhā qārā‘â watāśem yāḏāh ‘al-rō’šāh watēleḵə hālwōḵə wəzā‘āqâ:

20 wayyō’mer ’ēleyhā ’aḇəšālwōm ’āḥîhā ha’ămînwōn ’āḥîḵə hāyâ ‘immāḵə
wə‘atâ ’ăḥwōṯî h<sup>a</sup>ḥărîšî ’āḥîḵə hû’ ’al-tāšîṯî ’eṯ-libēḵə
ladāḇār hazzeh watēšeḇ tāmār wəšōmēmâ bêṯ ’aḇəšālwōm ’āḥîhā:

21 wəhammeleḵə dāwiḏ šām<sup>a</sup>‘ ’ēṯ kāl-hadəḇārîm hā’ēlleh
wayyiḥar lwō mə’ōḏ:

22 wəlō’-ḏiber ’aḇəšālwōm ‘im-’amənwōn ləmērā‘ wə‘aḏ-ṭwōḇ kî-śānē’
’aḇəšālwōm ’eṯ-’amənwōn ‘al-dəḇar ’ăšer ‘innâ ’ēṯ tāmār ’ăḥōṯwō: f

23 wayəhî lišənāṯayim yāmîm wayyihəyû ḡōzəzîm lə’aḇəšālwōm
bəḇ<sup>a</sup>‘al ḥāṣwōr ’ăšer ‘im-’efərāyim wayyiqərā’ ’aḇəšālwōm
ləḵāl-bənê hammeleḵə:

24 wayyāḇō’ ’aḇəšālwōm ’el-hammeleḵə wayyō’mer hinnēh-nā’ ḡōzəzîm
lə‘aḇədeḵā yēleḵə-nā’ hammeleḵə w<sup>a</sup>‘ăḇāḏāyw ‘im-‘aḇədeḵā:

25 wayyō’mer hammeleḵə ’el-’aḇəšālwōm ’al-bənî ’al-nā’ nēlēḵə kullānû
wəlō’ niḵəbaḏ ‘āleyḵā wayyifərāṣ-bwō wəlō’-’āḇâ lāleḵeṯ wayəḇārăḵēhû:

26 wayyō’mer ’aḇəšālwōm wālō’ yēleḵə-nā’ ’itānû ’amənwōn ’āḥî wayyō’mer
lwō hammeleḵə lāmmâ yēlēḵə ‘immāḵə:

27 wayyifərāṣ-bwō ’aḇəšālwōm wayyišəl<sup>a</sup>ḥ ’itwō ’eṯ-’amənwōn
wə’ēṯ kāl-bənê hammeleḵə: s

28 wayəṣaw ’aḇəšālwōm ’eṯ-nə‘ārāyw lē’mōr rə’û nā’ kəṭwōḇ lēḇ-’amənwōn
bayyayin wə’āmarətî ’ălêḵem hakû ’eṯ-’amənwōn wahămitem ’ōṯwō ’al-tîrā’û
hălwō’ kî ’ānōḵî ṣiûîṯî ’eṯəḵem ḥizəqû wihəyû liḇənê-ḥāyil:

29 wayy<sup>a</sup>‘ăśû n<sup>a</sup>‘ărê ’aḇəšālwōm lə’amənwōn ka’ăšer
ṣiûâ ’aḇəšālwōm wayyāqumû\| kāl-bənê hammeleḵə wayyirəkəḇû ’îš
‘al-pirədwō wayyānusû:

30 wayəhî hēmmâ ḇadereḵə wəhaššəmu‘â ḇā’â ’el-dāwiḏ lē’mōr hikâ
’aḇəšālwōm ’eṯ-kāl-bənê hammeleḵə wəlō’-nwōṯar mēhem ’eḥāḏ: s

31 wayyāqām hammeleḵə wayyiqər<sup>a</sup>‘ ’eṯ-bəḡāḏāyw wayyišəkaḇ
’ārəṣâ wəḵāl-‘ăḇāḏāyw niṣṣāḇîm qəru‘ê ḇəḡāḏîm: s

32 wayy<sup>a</sup>‘an ywōnāḏāḇ\| ben-šimə‘â ’ăḥî-ḏāwiḏ wayyō’mer
’al-yō’mar ’ăḏōnî ’ēṯ kāl-hannə‘ārîm bənê-hammeleḵə hēmîṯû kî-’amənwōn
ləḇadwō mēṯ kî-‘al-pî ’aḇəšālwōm hāyəṯâ śûmâ mîywōm ‘annōṯwō ’ēṯ tāmār
’ăḥōṯwō:

33 wə‘atâ ’al-yāśēm ’ăḏōnî hammeleḵə ’el-libwō dāḇār lē’mōr kāl-bənê
hammeleḵə mēṯû kî-’im-’amənwōn ləḇadwō mēṯ: f

34 wayyiḇər<sup>a</sup>ḥ ’aḇəšālwōm wayyiśśā’ hann<sup>a</sup>‘ar
haṣṣōfeh ’eṯ-‘ênāw ‘ênāyw wayyarə’ wəhinnēh ‘am-raḇ hōləḵîm midereḵə
’<sup>a</sup>ḥărāyw miṣṣaḏ hâār:

35 wayyō’mer ywōnāḏāḇ ’el-hammeleḵə hinnēh ḇənê-hammeleḵə bā’û kiḏəḇar
‘aḇədəḵā kēn hāyâ:

36 wayəhî\| kəḵallōṯwō ləḏabēr wəhinnēh ḇənê-hammeleḵə bā’û wayyiśə’û
qwōlām wayyiḇəkû wəḡam-hammeleḵə wəḵāl-‘ăḇāḏāyw bāḵû bəḵî gāḏwōl mə’ōḏ:

37 wə’aḇəšālwōm bār<sup>a</sup>ḥ wayyēleḵə ’el-taləmay ben-‘ammîḥûr
‘ammîhûḏ meleḵə gəšûr wayyiṯə’abēl ‘al-bənwō kāl-hayyāmîm:

38 wə’aḇəšālwōm bār<sup>a</sup>ḥ wayyēleḵə gəšûr wayəhî-šām šālōš šānîm:

39 watəḵal dāwiḏ hammeleḵə lāṣē’ṯ ’el-’aḇəšālwōm kî-niḥam ‘al-’amənwōn
kî-mēṯ: s

------------------------------------------------------------------------

[Next: 2 Samuel (2 Shmuel) Chapter 14](sa2014)
