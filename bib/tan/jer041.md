[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer041)  [KJV](../kjv/jer041)  [Sep](../sep/jer041.md) 
[Vul](../vul/jer041.md)   
  
[Jeremiah (Yermiyah) Index](jer.md)  
  [Previous](jer040)  [Next](jer042.md) 

------------------------------------------------------------------------

### Tanach (Hebrew): Jeremiah (Yermiyah) Chapter 41

‎<span id="001">1</span> ‏וַיְהִ֣י׀ בַּחֹ֣דֶשׁ הַשְּׁבִיעִ֗י בָּ֣א
יִשְׁמָעֵ֣אל בֶּן־נְתַנְיָ֣ה בֶן־אֱלִישָׁמָ֣ע מִזֶּ֣רַע הַ֠מְּלוּכָה
וְרַבֵּ֨י הַמֶּ֜לֶךְ וַעֲשָׂרָ֨ה אֲנָשִׁ֥ים אִתּ֛וֹ אֶל־גְּדַלְיָ֥הוּ
בֶן־אֲחִיקָ֖ם הַמִּצְפָּ֑תָה וַיֹּ֨אכְלוּ שָׁ֥ם לֶ֛חֶם יַחְדָּ֖ו
בַּמִּצְפָּֽה׃

‎<span id="002">2</span> ‏וַיָּקָם֩ יִשְׁמָעֵ֨אל בֶּן־נְתַנְיָ֜ה
וַעֲשֶׂ֥רֶת הָאֲנָשִׁ֣ים׀ אֲשֶׁר־הָי֣וּ אִתּ֗וֹ וַ֠יַּכּוּ
אֶת־גְּדַלְיָ֨הוּ בֶן־אֲחִיקָ֧ם בֶּן־שָׁפָ֛ן בַּחֶ֖רֶב וַיָּ֣מֶת אֹת֑וֹ
אֲשֶׁר־הִפְקִ֥יד מֶֽלֶךְ־בָּבֶ֖ל בָּאָֽרֶץ׃

‎<span id="003">3</span> ‏וְאֵ֣ת כָּל־הַיְּהוּדִ֗ים אֲשֶׁר־הָי֨וּ
אִתּ֤וֹ אֶת־גְּדַלְיָ֙הוּ֙ בַּמִּצְפָּ֔ה וְאֶת־הַכַּשְׂדִּ֖ים אֲשֶׁ֣ר
נִמְצְאוּ־שָׁ֑ם אֵ֚ת אַנְשֵׁ֣י הַמִּלְחָמָ֔ה הִכָּ֖ה יִשְׁמָעֵֽאל׃

‎<span id="004">4</span> ‏וַיְהִ֛י בַּיּ֥וֹם הַשֵּׁנִ֖י לְהָמִ֣ית
אֶת־גְּדַלְיָ֑הוּ וְאִ֖ישׁ לֹ֥א יָדָֽע׃

‎<span id="005">5</span> ‏וַיָּבֹ֣אוּ אֲ֠נָשִׁים מִשְּׁכֶ֞ם מִשִּׁל֤וֹ
וּמִשֹּֽׁמְרוֹן֙ שְׁמֹנִ֣ים אִ֔ישׁ מְגֻלְּחֵ֥י זָקָ֛ן וּקְרֻעֵ֥י
בְגָדִ֖ים וּמִתְגֹּֽדְדִ֑ים וּמִנְחָ֤ה וּלְבוֹנָה֙ בְּיָדָ֔ם לְהָבִ֖יא
בֵּ֥ית יְהוָֽה׃

‎<span id="006">6</span> ‏וַ֠יֵּצֵא יִשְׁמָעֵ֨אל בֶּן־נְתַנְיָ֤ה
לִקְרָאתָם֙ מִן־הַמִּצְפָּ֔ה הֹלֵ֥ךְ הָלֹ֖ךְ וּבֹכֶ֑ה וַֽיְהִי֙
כִּפְגֹ֣שׁ אֹתָ֔ם וַיֹּ֣אמֶר אֲלֵיהֶ֔ם בֹּ֖אוּ אֶל־גְּדַלְיָ֥הוּ
בֶן־אֲחִיקָֽם׃ ס

‎<span id="007">7</span> ‏וַיְהִ֕י כְּבוֹאָ֖ם אֶל־תּ֣וֹךְ הָעִ֑יר
וַיִּשְׁחָטֵ֞ם יִשְׁמָעֵ֤אל בֶּן־נְתַנְיָה֙ אֶל־תּ֣וֹךְ הַבּ֔וֹר ה֖וּא
וְהָאֲנָשִׁ֥ים אֲשֶׁר־אִתּֽוֹ׃

‎<span id="008">8</span> ‏וַעֲשָׂרָ֨ה אֲנָשִׁ֜ים נִמְצְאוּ־בָ֗ם
וַיֹּאמְר֤וּ אֶל־יִשְׁמָעֵאל֙ אַל־תְּמִתֵ֔נוּ כִּֽי־יֶשׁ־לָ֤נוּ
מַטְמֹנִים֙ בַּשָּׂדֶ֔ה חִטִּ֥ים וּשְׂעֹרִ֖ים וְשֶׁ֣מֶן וּדְבָ֑שׁ
וַיֶּחְדַּ֕ל וְלֹ֥א הֱמִיתָ֖ם בְּת֥וֹךְ אֲחֵיהֶֽם׃

‎<span id="009">9</span> ‏וְהַבּ֗וֹר אֲשֶׁר֩ הִשְׁלִ֨יךְ שָׁ֤ם
יִשְׁמָעֵאל֙ אֵ֣ת׀ כָּל־פִּגְרֵ֣י הָאֲנָשִׁ֗ים אֲשֶׁ֤ר הִכָּה֙
בְּיַד־גְּדַלְיָ֔הוּ ה֗וּא אֲשֶׁ֤ר עָשָׂה֙ הַמֶּ֣לֶךְ אָסָ֔א מִפְּנֵ֖י
בַּעְשָׁ֣א מֶֽלֶךְ־יִשְׂרָאֵ֑ל אֹת֗וֹ מִלֵּ֛א יִשְׁמָעֵ֥אל
בֶּן־נְתַנְיָ֖הוּ חֲלָלִֽים׃

‎<span id="010">10</span> ‏וַיִּ֣שְׁבְּ׀ יִ֠שְׁמָעֵאל
אֶת־כָּל־שְׁאֵרִ֨ית הָעָ֜ם אֲשֶׁ֣ר בַּמִּצְפָּ֗ה אֶת־בְּנ֤וֹת
הַמֶּ֙לֶךְ֙ וְאֶת־כָּל־הָעָם֙ הַנִּשְׁאָרִ֣ים בַּמִּצְפָּ֔ה אֲשֶׁ֣ר
הִפְקִ֗יד נְבֽוּזַרְאֲדָן֙ רַב־טַבָּחִ֔ים אֶת־גְּדַלְיָ֖הוּ
בֶּן־אֲחִיקָ֑ם וַיִּשְׁבֵּם֙ יִשְׁמָעֵ֣אל בֶּן־נְתַנְיָ֔ה וַיֵּ֕לֶךְ
לַעֲבֹ֖ר אֶל־בְּנֵ֥י עַמּֽוֹן׃ ס

‎<span id="011">11</span> ‏וַיִּשְׁמַע֙ יוֹחָנָ֣ן בֶּן־קָרֵ֔חַ
וְכָל־שָׂרֵ֥י הַחֲיָלִ֖ים אֲשֶׁ֣ר אִתּ֑וֹ אֵ֤ת כָּל־הָֽרָעָה֙ אֲשֶׁ֣ר
עָשָׂ֔ה יִשְׁמָעֵ֖אל בֶּן־נְתַנְיָֽה׃

‎<span id="012">12</span> ‏וַיִּקְחוּ֙ אֶת־כָּל־הָ֣אֲנָשִׁ֔ים
וַיֵּ֣לְכ֔וּ לְהִלָּחֵ֖ם עִם־יִשְׁמָעֵ֣אל בֶּן־נְתַנְיָ֑ה וַיִּמְצְא֣וּ
אֹת֔וֹ אֶל־מַ֥יִם רַבִּ֖ים אֲשֶׁ֥ר בְּגִבְעֽוֹן׃

‎<span id="013">13</span> ‏וַיְהִ֗י כִּרְא֤וֹת כָּל־הָעָם֙ אֲשֶׁ֣ר
אֶת־יִשְׁמָעֵ֔אל אֶת־יֽוֹחָנָן֙ בֶּן־קָרֵ֔חַ וְאֵ֛ת כָּל־שָׂרֵ֥י
הַחֲיָלִ֖ים אֲשֶׁ֣ר אִתּ֑וֹ וַיִּשְׂמָֽחוּ׃

‎<span id="014">14</span> ‏וַיָּסֹ֙בּוּ֙ כָּל־הָעָ֔ם אֲשֶׁר־שָׁבָ֥ה
יִשְׁמָעֵ֖אל מִן־הַמִּצְפָּ֑ה וַיָּשֻׁ֙בוּ֙ וַיֵּ֣לְכ֔וּ אֶל־יֽוֹחָנָ֖ן
בֶּן־קָרֵֽחַ׃

‎<span id="015">15</span> ‏וְיִשְׁמָעֵ֣אל בֶּן־נְתַנְיָ֗ה נִמְלַט֙
בִּשְׁמֹנָ֣ה אֲנָשִׁ֔ים מִפְּנֵ֖י יֽוֹחָנָ֑ן וַיֵּ֖לֶךְ אֶל־בְּנֵ֥י
עַמּֽוֹן׃ ס

‎<span id="016">16</span> ‏וַיִּקַּח֩ יוֹחָנָ֨ן בֶּן־קָרֵ֜חַ
וְכָל־שָׂרֵ֧י הַחֲיָלִ֣ים אֲשֶׁר־אִתּ֗וֹ אֵ֣ת כָּל־שְׁאֵרִ֤ית הָעָם֙
אֲשֶׁ֣ר הֵ֠שִׁיב מֵאֵ֨ת יִשְׁמָעֵ֤אל בֶּן־נְתַנְיָה֙ מִן־הַמִּצְפָּ֔ה
אַחַ֣ר הִכָּ֔ה אֶת־גְּדַלְיָ֖ה בֶּן־אֲחִיקָ֑ם גְּבָרִ֞ים אַנְשֵׁ֣י
הַמִּלְחָמָ֗ה וְנָשִׁ֤ים וְטַף֙ וְסָ֣רִסִ֔ים אֲשֶׁ֥ר הֵשִׁ֖יב
מִגִּבְעֽוֹן׃

‎<span id="017">17</span> ‏וַיֵּלְכ֗וּ וַיֵּֽשְׁבוּ֙ בְּגֵר֣וּת כמוהם
כִּמְהָ֔ם אֲשֶׁר־אֵ֖צֶל בֵּ֣ית לָ֑חֶם לָלֶ֖כֶת לָב֥וֹא מִצְרָֽיִם׃

‎<span id="018">18</span> ‏מִפְּנֵי֙ הַכַּשְׂדִּ֔ים כִּ֥י יָרְא֖וּ
מִפְּנֵיהֶ֑ם כִּֽי־הִכָּ֞ה יִשְׁמָעֵ֣אל בֶּן־נְתַנְיָ֗ה
אֶת־גְּדַלְיָ֙הוּ֙ בֶּן־אֲחִיקָ֔ם אֲשֶׁר־הִפְקִ֥יד מֶֽלֶךְ־בָּבֶ֖ל
בָּאָֽרֶץ׃ ס

1 wayəhî\| b<sup>a</sup>ḥōḏeš haššəḇî‘î bā’ yišəmā‘ē’l ben-nəṯanəyâ
ḇen-’ĕlîšāmā‘ mizzer<sup>a</sup>‘ hamməlûḵâ wərabê hammeleḵə
w<sup>a</sup>‘ăśārâ ’ănāšîm ’itwō ’el-gəḏaləyâû ḇen-’ăḥîqām hammiṣəpāṯâ
wayyō’ḵəlû šām leḥem y<sup>a</sup>ḥədāw bammiṣəpâ:

2 wayyāqām yišəmā‘ē’l ben-nəṯanəyâ w<sup>a</sup>‘ăśereṯ hā’ănāšîm\|
’ăšer-hāyû ’itwō wayyakû ’eṯ-gəḏaləyâû ḇen-’ăḥîqām ben-šāfān
b<sup>a</sup>ḥereḇ wayyāmeṯ ’ōṯwō ’ăšer-hifəqîḏ meleḵə-bāḇel bā’āreṣ:

3 wə’ēṯ kāl-hayyəhûḏîm ’ăšer-hāyû ’itwō ’eṯ-gəḏaləyâû bammiṣəpâ
wə’eṯ-hakaśədîm ’ăšer niməṣə’û-šām ’ēṯ ’anəšê hammiləḥāmâ hikâ
yišəmā‘ē’l:

4 wayəhî bayywōm haššēnî ləhāmîṯ ’eṯ-gəḏaləyâû wə’îš lō’ yāḏā‘:

5 wayyāḇō’û ’ănāšîm miššəḵem miššilwō ûmiššōmərwōn šəmōnîm ’îš məḡulləḥê
zāqān ûqəru‘ê ḇəḡāḏîm ûmiṯəgōḏəḏîm ûminəḥâ ûləḇwōnâ bəyāḏām ləhāḇî’ bêṯ
yəhwâ:

6 wayyēṣē’ yišəmā‘ē’l ben-nəṯanəyâ liqərā’ṯām min-hammiṣəpâ hōlēḵə
hālōḵə ûḇōḵeh wayəhî kifəḡōš ’ōṯām wayyō’mer ’ălêhem bō’û ’el-gəḏaləyâû
ḇen-’ăḥîqām: s

7 wayəhî kəḇwō’ām ’el-twōḵə hā‘îr wayyišəḥāṭēm yišəmā‘ē’l ben-nəṯanəyâ
’el-twōḵə habwōr hû’ wəhā’ănāšîm ’ăšer-’itwō:

8 w<sup>a</sup>‘ăśārâ ’ănāšîm niməṣə’û-ḇām wayyō’mərû ’el-yišəmā‘ē’l
’al-təmiṯēnû kî-yeš-lānû maṭəmōnîm baśśāḏeh ḥiṭṭîm ûśə‘ōrîm wəšemen
ûḏəḇāš wayyeḥədal wəlō’ hĕmîṯām bəṯwōḵə ’ăḥêhem:

9 wəhabwōr ’ăšer hišəlîḵə šām yišəmā‘ē’l ’ēṯ\| kāl-piḡərê hā’ănāšîm
’ăšer hikâ bəyaḏ-gəḏaləyâû hû’ ’ăšer ‘āśâ hammeleḵə ’āsā’ mipənê
b<sup>a</sup>‘əšā’ meleḵə-yiśərā’ēl ’ōṯwō millē’ yišəmā‘ē’l
ben-nəṯanəyâû ḥălālîm:

10 wayyišəbə\| yišəmā‘ē’l ’eṯ-kāl-šə’ērîṯ hā‘ām ’ăšer bammiṣəpâ
’eṯ-bənwōṯ hammeleḵə wə’eṯ-kāl-hā‘ām hannišə’ārîm bammiṣəpâ ’ăšer
hifəqîḏ nəḇûzarə’ăḏān raḇ-ṭabāḥîm ’eṯ-gəḏaləyâû ben-’ăḥîqām wayyišəbēm
yišəmā‘ē’l ben-nəṯanəyâ wayyēleḵə l<sup>a</sup>‘ăḇōr ’el-bənê ‘ammwōn: s

11 wayyišəm<sup>a</sup>‘ ywōḥānān ben-qārēḥa wəḵāl-śārê
h<sup>a</sup>ḥăyālîm ’ăšer ’itwō ’ēṯ kāl-hārā‘â ’ăšer ‘āśâ yišəmā‘ē’l
ben-nəṯanəyâ:

12 wayyiqəḥû ’eṯ-kāl-hā’ănāšîm wayyēləḵû ləhillāḥēm ‘im-yišəmā‘ē’l
ben-nəṯanəyâ wayyiməṣə’û ’ōṯwō ’el-mayim rabîm ’ăšer bəḡiḇə‘wōn:

13 wayəhî kirə’wōṯ kāl-hā‘ām ’ăšer ’eṯ-yišəmā‘ē’l ’eṯ-ywōḥānān
ben-qārēḥa wə’ēṯ kāl-śārê h<sup>a</sup>ḥăyālîm ’ăšer ’itwō wayyiśəmāḥû:

14 wayyāsōbû kāl-hā‘ām ’ăšer-šāḇâ yišəmā‘ē’l min-hammiṣəpâ wayyāšuḇû
wayyēləḵû ’el-ywōḥānān ben-qārēḥa:

15 wəyišəmā‘ē’l ben-nəṯanəyâ niməlaṭ bišəmōnâ ’ănāšîm mipənê ywōḥānān
wayyēleḵə ’el-bənê ‘ammwōn: s

16 wayyiqq<sup>a</sup>ḥ ywōḥānān ben-qārēḥa wəḵāl-śārê
h<sup>a</sup>ḥăyālîm ’ăšer-’itwō ’ēṯ kāl-šə’ērîṯ hā‘ām ’ăšer hēšîḇ mē’ēṯ
yišəmā‘ē’l ben-nəṯanəyâ min-hammiṣəpâ ’<sup>a</sup>ḥar hikâ ’eṯ-gəḏaləyâ
ben-’ăḥîqām gəḇārîm ’anəšê hammiləḥāmâ wənāšîm wəṭaf wəsārisîm ’ăšer
hēšîḇ migiḇə‘wōn:

17 wayyēləḵû wayyēšəḇû bəḡērûṯ kiməwhām kiməhām ’ăšer-’ēṣel bêṯ lāḥem
lāleḵeṯ lāḇwō’ miṣərāyim:

18 mipənê hakaśədîm kî yārə’û mipənêhem kî-hikâ yišəmā‘ē’l ben-nəṯanəyâ
’eṯ-gəḏaləyâû ben-’ăḥîqām ’ăšer-hifəqîḏ meleḵə-bāḇel bā’āreṣ: s

------------------------------------------------------------------------

[Next: Jeremiah (Yermiyah) Chapter 42](jer042.md)
