[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1016)  [KJV](../kjv/kg1016)  [Sep](../sep/kg1016.md) 
[Vul](../vul/kg1016.md)   
  
[1 Kings (1 Melakhim) Index](kg1.md)  
  [Previous](kg1015)  [Next](kg1017.md) 

------------------------------------------------------------------------

### Tanach (Hebrew): 1 Kings (1 Melakhim) Chapter 16

‎<span id="001">1</span> ‏וַיְהִ֤י דְבַר־יְהוָה֙ אֶל־יֵה֣וּא
בֶן־חֲנָ֔נִי עַל־בַּעְשָׁ֖א לֵאמֹֽר׃

‎<span id="002">2</span> ‏יַ֗עַן אֲשֶׁ֤ר הֲרִימֹתִ֙יךָ֙ מִן־הֶ֣עָפָ֔ר
וָאֶתֶּנְךָ֣ נָגִ֔יד עַ֖ל עַמִּ֣י יִשְׂרָאֵ֑ל וַתֵּ֣לֶךְ׀ בְּדֶ֣רֶךְ
יָרָבְעָ֗ם וַֽתַּחֲטִא֙ אֶת־עַמִּ֣י יִשְׂרָאֵ֔ל לְהַכְעִיסֵ֖נִי
בְּחַטֹּאתָֽם׃

‎<span id="003">3</span> ‏הִנְנִ֥י מַבְעִ֛יר אַחֲרֵ֥י בַעְשָׁ֖א
וְאַחֲרֵ֣י בֵית֑וֹ וְנָֽתַתִּי֙ אֶת־בֵּ֣יתְךָ֔ כְּבֵ֖ית יָרָבְעָ֥ם
בֶּן־נְבָֽט׃

‎<span id="004">4</span> ‏הַמֵּ֤ת לְבַעְשָׁא֙ בָּעִ֔יר יֹֽאכְל֖וּ
הַכְּלָבִ֑ים וְהַמֵּ֥ת לוֹ֙ בַּשָּׂדֶ֔ה יֹאכְל֖וּ ע֥וֹף הַשָּׁמָֽיִם׃

‎<span id="005">5</span> ‏וְיֶ֨תֶר דִּבְרֵ֥י בַעְשָׁ֛א וַאֲשֶׁ֥ר עָשָׂ֖ה
וּגְבֽוּרָת֑וֹ הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים
לְמַלְכֵ֥י יִשְׂרָאֵֽל׃

‎<span id="006">6</span> ‏וַיִּשְׁכַּ֤ב בַּעְשָׁא֙ עִם־אֲבֹתָ֔יו
וַיִּקָּבֵ֖ר בְּתִרְצָ֑ה וַיִּמְלֹ֛ךְ אֵלָ֥ה בְנ֖וֹ תַּחְתָּֽיו׃

‎<span id="007">7</span> ‏וְגַ֡ם בְּיַד־יֵה֨וּא בֶן־חֲנָ֜נִי הַנָּבִ֗יא
דְּבַר־יְהוָ֡ה הָיָה֩ אֶל־בַּעְשָׁ֨א וְאֶל־בֵּית֜וֹ וְעַ֥ל
כָּל־הָרָעָ֣ה׀ אֲשֶׁר־עָשָׂ֣ה׀ בְּעֵינֵ֣י יְהוָ֗ה לְהַכְעִיסוֹ֙
בְּמַעֲשֵׂ֣ה יָדָ֔יו לִהְי֖וֹת כְּבֵ֣ית יָרָבְעָ֑ם וְעַ֥ל אֲשֶׁר־הִכָּ֖ה
אֹתֽוֹ׃ פ

‎<span id="008">8</span> ‏בִּשְׁנַ֨ת עֶשְׂרִ֤ים וָשֵׁשׁ֙ שָׁנָ֔ה
לְאָסָ֖א מֶ֣לֶךְ יְהוּדָ֑ה מָ֠לַךְ אֵלָ֨ה בֶן־בַּעְשָׁ֧א עַל־יִשְׂרָאֵ֛ל
בְּתִרְצָ֖ה שְׁנָתָֽיִם׃

‎<span id="009">9</span> ‏וַיִּקְשֹׁ֤ר עָלָיו֙ עַבְדּ֣וֹ זִמְרִ֔י שַׂ֖ר
מַחֲצִ֣ית הָרָ֑כֶב וְה֤וּא בְתִרְצָה֙ שֹׁתֶ֣ה שִׁכּ֔וֹר בֵּ֣ית אַרְצָ֔א
אֲשֶׁ֥ר עַל־הַבַּ֖יִת בְּתִרְצָֽה׃

‎<span id="010">10</span> ‏וַיָּבֹ֤א זִמְרִי֙ וַיַּכֵּ֣הוּ וַיְמִיתֵ֔הוּ
בִּשְׁנַת֙ עֶשְׂרִ֣ים וָשֶׁ֔בַע לְאָסָ֖א מֶ֣לֶךְ יְהוּדָ֑ה וַיִּמְלֹ֖ךְ
תַּחְתָּֽיו׃

‎<span id="011">11</span> ‏וַיְהִ֨י בְמָלְכ֜וֹ כְּשִׁבְתּ֣וֹ
עַל־כִּסְא֗וֹ הִכָּה֙ אֶת־כָּל־בֵּ֣ית בַּעְשָׁ֔א לֹֽא־הִשְׁאִ֥יר ל֖וֹ
מַשְׁתִּ֣ין בְּקִ֑יר וְגֹאֲלָ֖יו וְרֵעֵֽהוּ׃

‎<span id="012">12</span> ‏וַיַּשְׁמֵ֣ד זִמְרִ֔י אֵ֖ת כָּל־בֵּ֣ית
בַּעְשָׁ֑א כִּדְבַ֤ר יְהוָה֙ אֲשֶׁ֣ר דִּבֶּ֣ר אֶל־בַּעְשָׁ֔א בְּיַ֖ד
יֵה֥וּא הַנָּבִֽיא׃

‎<span id="013">13</span> ‏אֶ֚ל כָּל־חַטֹּ֣אות בַּעְשָׁ֔א וְחַטֹּ֖אות
אֵלָ֣ה בְנ֑וֹ אֲשֶׁ֣ר חָטְא֗וּ וַאֲשֶׁ֤ר הֶחֱטִ֙יאוּ֙ אֶת־יִשְׂרָאֵ֔ל
לְהַכְעִ֗יס אֶת־יְהוָ֛ה אֱלֹהֵ֥י יִשְׂרָאֵ֖ל בְּהַבְלֵיהֶֽם׃

‎<span id="014">14</span> ‏וְיֶ֛תֶר דִּבְרֵ֥י אֵלָ֖ה וְכָל־אֲשֶׁ֣ר
עָשָׂ֑ה הֲלֽוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים
לְמַלְכֵ֥י יִשְׂרָאֵֽל׃ פ

‎<span id="015">15</span> ‏בִּשְׁנַת֩ עֶשְׂרִ֨ים וָשֶׁ֜בַע שָׁנָ֗ה
לְאָסָא֙ מֶ֣לֶךְ יְהוּדָ֔ה מָלַ֥ךְ זִמְרִ֛י שִׁבְעַ֥ת יָמִ֖ים
בְּתִרְצָ֑ה וְהָעָ֣ם חֹנִ֔ים עַֽל־גִּבְּת֖וֹן אֲשֶׁ֥ר לַפְּלִשְׁתִּֽים׃

‎<span id="016">16</span> ‏וַיִּשְׁמַ֤ע הָעָם֙ הַחֹנִ֣ים לֵאמֹ֔ר קָשַׁ֣ר
זִמְרִ֔י וְגַ֖ם הִכָּ֣ה אֶת־הַמֶּ֑לֶךְ וַיַּמְלִ֣כוּ כָֽל־יִ֠שְׂרָאֵל
אֶת־עָמְרִ֨י שַׂר־צָבָ֧א עַל־יִשְׂרָאֵ֛ל בַּיּ֥וֹם הַה֖וּא
בַּֽמַּחֲנֶֽה׃

‎<span id="017">17</span> ‏וַיַּעֲלֶ֥ה עָמְרִ֛י וְכָל־יִשְׂרָאֵ֥ל
עִמּ֖וֹ מִֽגִּבְּת֑וֹן וַיָּצֻ֖רוּ עַל־תִּרְצָֽה׃

‎<span id="018">18</span> ‏וַיְהִ֞י כִּרְא֤וֹת זִמְרִי֙
כִּֽי־נִלְכְּדָ֣ה הָעִ֔יר וַיָּבֹ֖א אֶל־אַרְמ֣וֹן בֵּית־הַמֶּ֑לֶךְ
וַיִּשְׂרֹ֨ף עָלָ֧יו אֶת־בֵּֽית־מֶ֛לֶךְ בָּאֵ֖שׁ וַיָּמֹֽת׃

‎<span id="019">19</span> ‏עַל־חטאתו חַטֹּאתָיו֙ אֲשֶׁ֣ר חָטָ֔א
לַעֲשׂ֥וֹת הָרַ֖ע בְּעֵינֵ֣י יְהוָ֑ה לָלֶ֙כֶת֙ בְּדֶ֣רֶךְ יָרָבְעָ֔ם
וּבְחַטָּאתוֹ֙ אֲשֶׁ֣ר עָשָׂ֔ה לְהַחֲטִ֖יא אֶת־יִשְׂרָאֵֽל׃

‎<span id="020">20</span> ‏וְיֶ֙תֶר֙ דִּבְרֵ֣י זִמְרִ֔י וְקִשְׁר֖וֹ
אֲשֶׁ֣ר קָשָׁ֑ר הֲלֹֽא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים
לְמַלְכֵ֥י יִשְׂרָאֵֽל׃ פ

‎<span id="021">21</span> ‏אָ֧ז יֵחָלֵ֛ק הָעָ֥ם יִשְׂרָאֵ֖ל לַחֵ֑צִי
חֲצִ֨י הָעָ֜ם הָ֠יָה אַחֲרֵ֨י תִבְנִ֤י בֶן־גִּינַת֙ לְהַמְלִיכ֔וֹ
וְהַחֲצִ֖י אַחֲרֵ֥י עָמְרִֽי׃

‎<span id="022">22</span> ‏וַיֶּחֱזַ֤ק הָעָם֙ אֲשֶׁ֣ר אַחֲרֵ֣י עָמְרִ֔י
אֶת־הָעָ֕ם אֲשֶׁ֥ר אַחֲרֵ֖י תִּבְנִ֣י בֶן־גִּינַ֑ת וַיָּ֣מָת תִּבְנִ֔י
וַיִּמְלֹ֖ךְ עָמְרִֽי׃ פ

‎<span id="023">23</span> ‏בִּשְׁנַת֩ שְׁלֹשִׁ֨ים וְאַחַ֜ת שָׁנָ֗ה
לְאָסָא֙ מֶ֣לֶךְ יְהוּדָ֔ה מָלַ֤ךְ עָמְרִי֙ עַל־יִשְׂרָאֵ֔ל שְׁתֵּ֥ים
עֶשְׂרֵ֖ה שָׁנָ֑ה בְּתִרְצָ֖ה מָלַ֥ךְ שֵׁשׁ־שָׁנִֽים׃

‎<span id="024">24</span> ‏וַיִּ֜קֶן אֶת־הָהָ֥ר שֹׁמְר֛וֹן מֵ֥אֶת
שֶׁ֖מֶר בְּכִכְּרַ֣יִם כָּ֑סֶף וַיִּ֙בֶן֙ אֶת־הָהָ֔ר וַיִּקְרָ֗א
אֶת־שֵׁ֤ם הָעִיר֙ אֲשֶׁ֣ר בָּנָ֔ה עַ֣ל שֶׁם־שֶׁ֔מֶר אֲדֹנֵ֖י הָהָ֥ר
שֹׁמְרֽוֹן׃

‎<span id="025">25</span> ‏וַיַּעֲשֶׂ֥ה עָמְרִ֛י הָרַ֖ע בְּעֵינֵ֣י
יְהוָ֑ה וַיָּ֕רַע מִכֹּ֖ל אֲשֶׁ֥ר לְפָנָֽיו׃

‎<span id="026">26</span> ‏וַיֵּ֗לֶךְ בְּכָל־דֶּ֙רֶךְ֙ יָרָבְעָ֣ם
בֶּן־נְבָ֔ט ובחטאתיו וּבְחַטָּאת֔וֹ אֲשֶׁ֥ר הֶחֱטִ֖יא אֶת־יִשְׂרָאֵ֑ל
לְהַכְעִ֗יס אֶת־יְהוָ֛ה אֱלֹהֵ֥י יִשְׂרָאֵ֖ל בְּהַבְלֵיהֶֽם׃<sup>3</sup>

‎<span id="027">27</span> ‏וְיֶ֨תֶר דִּבְרֵ֤י עָמְרִי֙ אֲשֶׁ֣ר עָשָׂ֔ה
וּגְבוּרָת֖וֹ אֲשֶׁ֣ר עָשָׂ֑ה הֲלֹֽא־הֵ֣ם כְּתוּבִ֗ים עַל־סֵ֛פֶר
דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃

‎<span id="028">28</span> ‏וַיִּשְׁכַּ֤ב עָמְרִי֙ עִם־אֲבֹתָ֔יו
וַיִּקָּבֵ֖ר בְּשֹׁמְר֑וֹן וַיִּמְלֹ֛ךְ אַחְאָ֥ב בְּנ֖וֹ תַּחְתָּֽיו׃ פ

‎<span id="029">29</span> ‏וְאַחְאָ֣ב בֶּן־עָמְרִ֗י מָלַךְ֙
עַל־יִשְׂרָאֵ֔ל בִּשְׁנַ֨ת שְׁלֹשִׁ֤ים וּשְׁמֹנֶה֙ שָׁנָ֔ה לְאָסָ֖א
מֶ֣לֶךְ יְהוּדָ֑ה וַ֠יִּמְלֹךְ אַחְאָ֨ב בֶּן־עָמְרִ֤י עַל־יִשְׂרָאֵל֙
בְּשֹׁ֣מְר֔וֹן עֶשְׂרִ֥ים וּשְׁתַּ֖יִם שָׁנָֽה׃

‎<span id="030">30</span> ‏וַיַּ֨עַשׂ אַחְאָ֧ב בֶּן־עָמְרִ֛י הָרַ֖ע
בְּעֵינֵ֣י יְהוָ֑ה מִכֹּ֖ל אֲשֶׁ֥ר לְפָנָֽיו׃

‎<span id="031">31</span> ‏וַיְהִי֙ הֲנָקֵ֣ל לֶכְתּ֔וֹ בְּחַטֹּ֖אות
יָרָבְעָ֣ם בֶּן־נְבָ֑ט וַיִּקַּ֨ח אִשָּׁ֜ה אֶת־אִיזֶ֗בֶל
בַּת־אֶתְבַּ֙עַל֙ מֶ֣לֶךְ צִידֹנִ֔ים וַיֵּ֙לֶךְ֙ וַֽיַּעֲבֹ֣ד
אֶת־הַבַּ֔עַל וַיִּשְׁתַּ֖חוּ לֽוֹ׃

‎<span id="032">32</span> ‏וַיָּ֥קֶם מִזְבֵּ֖חַ לַבָּ֑עַל בֵּ֣ית
הַבַּ֔עַל אֲשֶׁ֥ר בָּנָ֖ה בְּשֹׁמְרֽוֹן׃

‎<span id="033">33</span> ‏וַיַּ֥עַשׂ אַחְאָ֖ב אֶת־הָאֲשֵׁרָ֑ה
וַיּ֨וֹסֶף אַחְאָ֜ב לַעֲשׂ֗וֹת לְהַכְעִיס֙ אֶת־יְהוָֹה֙ אֱלֹהֵ֣י
יִשְׂרָאֵ֔ל מִכֹּ֨ל מַלְכֵ֣י יִשְׂרָאֵ֔ל אֲשֶׁ֥ר הָי֖וּ לְפָנָֽיו׃

‎<span id="034">34</span> ‏בְּיָמָ֞יו בָּנָ֥ה חִיאֵ֛ל בֵּ֥ית הָאֱלִ֖י
אֶת־יְרִיחֹ֑ה בַּאֲבִירָ֨ם בְּכֹר֜וֹ יִסְּדָ֗הּ ובשגיב וּבִשְׂג֤וּב
צְעִירוֹ֙ הִצִּ֣יב דְּלָתֶ֔יהָ כִּדְבַ֣ר יְהוָ֔ה אֲשֶׁ֣ר דִּבֶּ֔ר
בְּיַ֖ד יְהוֹשֻׁ֥עַ בִּן־נֽוּן׃ ס

1 wayəhî ḏəḇar-yəhwâ ’el-yēhû’ ḇen-ḥănānî ‘al-b<sup>a</sup>‘əšā’ lē’mōr:

2 y<sup>a</sup>‘an ’ăšer hărîmōṯîḵā min-he‘āfār wā’etenəḵā nāḡîḏ ‘al
‘ammî yiśərā’ēl watēleḵə\| bəḏereḵə yārāḇə‘ām wat<sup>a</sup>ḥăṭi’
’eṯ-‘ammî yiśərā’ēl ləhaḵə‘îsēnî bəḥaṭṭō’ṯām:

3 hinənî maḇə‘îr ’<sup>a</sup>ḥărê ḇ<sup>a</sup>‘əšā’
wə’<sup>a</sup>ḥărê ḇêṯwō wənāṯatî ’eṯ-bêṯəḵā kəḇêṯ yārāḇə‘ām ben-nəḇāṭ:

4 hammēṯ ləḇ<sup>a</sup>‘əšā’ bā‘îr yō’ḵəlû hakəlāḇîm wəhammēṯ lwō
baśśāḏeh yō’ḵəlû ‘wōf haššāmāyim:

5 wəyeṯer diḇərê ḇ<sup>a</sup>‘əšā’ wa’ăšer ‘āśâ ûḡəḇûrāṯwō hălō’-hēm
kəṯûḇîm ‘al-sēfer diḇərê hayyāmîm ləmaləḵê yiśərā’ēl:

6 wayyišəkaḇ b<sup>a</sup>‘əšā’ ‘im-’ăḇōṯāyw wayyiqqāḇēr bəṯirəṣâ
wayyiməlōḵə ’ēlâ ḇənwō t<sup>a</sup>ḥətāyw:

7 wəḡam bəyaḏ-yēhû’ ḇen-ḥănānî hannāḇî’ dəḇar-yəhwâ hāyâ
’el-b<sup>a</sup>‘əšā’ wə’el-bêṯwō wə‘al kāl-hārā‘â\| ’ăšer-‘āśâ\|
bə‘ênê yəhwâ ləhaḵə‘îswō bəm<sup>a</sup>‘ăśēh yāḏāyw lihəywōṯ kəḇêṯ
yārāḇə‘ām wə‘al ’ăšer-hikâ ’ōṯwō: f

8 bišənaṯ ‘eśərîm wāšēš šānâ lə’āsā’ meleḵə yəhûḏâ mālaḵə ’ēlâ
ḇen-b<sup>a</sup>‘əšā’ ‘al-yiśərā’ēl bəṯirəṣâ šənāṯāyim:

9 wayyiqəšōr ‘ālāyw ‘aḇədwō zimərî śar m<sup>a</sup>ḥăṣîṯ hārāḵeḇ wəhû’
ḇəṯirəṣâ šōṯeh šikwōr bêṯ ’arəṣā’ ’ăšer ‘al-habayiṯ bəṯirəṣâ:

10 wayyāḇō’ zimərî wayyakēhû wayəmîṯēhû bišənaṯ ‘eśərîm
wāšeḇ<sup>a</sup>‘ lə’āsā’ meleḵə yəhûḏâ wayyiməlōḵə
t<sup>a</sup>ḥətāyw:

11 wayəhî ḇəmāləḵwō kəšiḇətwō ‘al-kisə’wō hikâ ’eṯ-kāl-bêṯ
b<sup>a</sup>‘əšā’ lō’-hišə’îr lwō mašətîn bəqîr wəḡō’ălāyw wərē‘ēhû:

12 wayyašəmēḏ zimərî ’ēṯ kāl-bêṯ b<sup>a</sup>‘əšā’ kiḏəḇar yəhwâ ’ăšer
diber ’el-b<sup>a</sup>‘əšā’ bəyaḏ yēhû’ hannāḇî’:

13 ’el kāl-ḥaṭṭō’wṯ b<sup>a</sup>‘əšā’ wəḥaṭṭō’wṯ ’ēlâ ḇənwō ’ăšer
ḥāṭə’û wa’ăšer heḥĕṭî’û ’eṯ-yiśərā’ēl ləhaḵə‘îs ’eṯ-yəhwâ ’ĕlōhê
yiśərā’ēl bəhaḇəlêhem:

14 wəyeṯer diḇərê ’ēlâ wəḵāl-’ăšer ‘āśâ hălwō’-hēm kəṯûḇîm ‘al-sēfer
diḇərê hayyāmîm ləmaləḵê yiśərā’ēl: f

15 bišənaṯ ‘eśərîm wāšeḇ<sup>a</sup>‘ šānâ lə’āsā’ meleḵə yəhûḏâ mālaḵə
zimərî šiḇə‘aṯ yāmîm bəṯirəṣâ wəhā‘ām ḥōnîm ‘al-gibəṯwōn ’ăšer
lapəlišətîm:

16 wayyišəm<sup>a</sup>‘ hā‘ām h<sup>a</sup>ḥōnîm lē’mōr qāšar zimərî
wəḡam hikâ ’eṯ-hammeleḵə wayyaməliḵû ḵāl-yiśərā’ēl ’eṯ-‘āmərî śar-ṣāḇā’
‘al-yiśərā’ēl bayywōm hahû’ bamm<sup>a</sup>ḥăneh:

17 wayy<sup>a</sup>‘ăleh ‘āmərî wəḵāl-yiśərā’ēl ‘immwō migibəṯwōn
wayyāṣurû ‘al-tirəṣâ:

18 wayəhî kirə’wōṯ zimərî kî-niləkəḏâ hā‘îr wayyāḇō’ ’el-’arəmwōn
bêṯ-hammeleḵə wayyiśərōf ‘ālāyw ’eṯ-bêṯ-meleḵə bā’ēš wayyāmōṯ:

19 ‘al-ḥaṭṭā’ṯwō ḥaṭṭō’ṯāyw ’ăšer ḥāṭā’ l<sup>a</sup>‘ăśwōṯ
hār<sup>a</sup>‘ bə‘ênê yəhwâ lāleḵeṯ bəḏereḵə yārāḇə‘ām ûḇəḥaṭṭā’ṯwō
’ăšer ‘āśâ ləh<sup>a</sup>ḥăṭî’ ’eṯ-yiśərā’ēl:

20 wəyeṯer diḇərê zimərî wəqišərwō ’ăšer qāšār hălō’-hēm kəṯûḇîm
‘al-sēfer diḇərê hayyāmîm ləmaləḵê yiśərā’ēl: f

21 ’āz yēḥālēq hā‘ām yiśərā’ēl l<sup>a</sup>ḥēṣî ḥăṣî hā‘ām hāyâ
’<sup>a</sup>ḥărê ṯiḇənî ḇen-gînaṯ ləhaməlîḵwō wəh<sup>a</sup>ḥăṣî
’<sup>a</sup>ḥărê ‘āmərî:

22 wayyeḥĕzaq hā‘ām ’ăšer ’<sup>a</sup>ḥărê ‘āmərî ’eṯ-hā‘ām ’ăšer
’<sup>a</sup>ḥărê tiḇənî ḇen-gînaṯ wayyāmāṯ tiḇənî wayyiməlōḵə ‘āmərî: f

23 bišənaṯ šəlōšîm wə’<sup>a</sup>ḥaṯ šānâ lə’āsā’ meleḵə yəhûḏâ mālaḵə
‘āmərî ‘al-yiśərā’ēl šətêm ‘eśərēh šānâ bəṯirəṣâ mālaḵə šēš-šānîm:

24 wayyiqen ’eṯ-hâār šōmərwōn mē’eṯ šemer bəḵikərayim kāsef wayyiḇen
’eṯ-hâār wayyiqərā’ ’eṯ-šēm hā‘îr ’ăšer bānâ ‘al šem-šemer ’ăḏōnê hâār
šōmərwōn:

25 wayy<sup>a</sup>‘ăśeh ‘āmərî hār<sup>a</sup>‘ bə‘ênê yəhwâ
wayyār<sup>a</sup>‘ mikōl ’ăšer ləfānāyw:

26 wayyēleḵə bəḵāl-dereḵə yārāḇə‘ām ben-nəḇāṭ ûḇəḥaṭṭō’ṯāyw ûḇəḥaṭṭā’ṯwō
’ăšer heḥĕṭî’ ’eṯ-yiśərā’ēl ləhaḵə‘îs ’eṯ-yəhwâ ’ĕlōhê yiśərā’ēl
bəhaḇəlêhem:<sup>3</sup>

27 wəyeṯer diḇərê ‘āmərî ’ăšer ‘āśâ ûḡəḇûrāṯwō ’ăšer ‘āśâ hălō’-hēm
kəṯûḇîm ‘al-sēfer diḇərê hayyāmîm ləmaləḵê yiśərā’ēl:

28 wayyišəkaḇ ‘āmərî ‘im-’ăḇōṯāyw wayyiqqāḇēr bəšōmərwōn wayyiməlōḵə
’<sup>a</sup>ḥə’āḇ bənwō t<sup>a</sup>ḥətāyw: f

29 wə’<sup>a</sup>ḥə’āḇ ben-‘āmərî mālaḵə ‘al-yiśərā’ēl bišənaṯ šəlōšîm
ûšəmōneh šānâ lə’āsā’ meleḵə yəhûḏâ wayyiməlōḵə ’<sup>a</sup>ḥə’āḇ
ben-‘āmərî ‘al-yiśərā’ēl bəšōmərwōn ‘eśərîm ûšətayim šānâ:

30 wayy<sup>a</sup>‘aś ’<sup>a</sup>ḥə’āḇ ben-‘āmərî hār<sup>a</sup>‘
bə‘ênê yəhwâ mikōl ’ăšer ləfānāyw:

31 wayəhî hănāqēl leḵətwō bəḥaṭṭō’wṯ yārāḇə‘ām ben-nəḇāṭ
wayyiqq<sup>a</sup>ḥ ’iššâ ’eṯ-’îzeḇel baṯ-’eṯəb<sup>a</sup>‘al meleḵə
ṣîḏōnîm wayyēleḵə wayy<sup>a</sup>‘ăḇōḏ ’eṯ-hab<sup>a</sup>‘al
wayyišət<sup>a</sup>ḥû lwō:

32 wayyāqem mizəbēḥa labā‘al bêṯ hab<sup>a</sup>‘al ’ăšer bānâ
bəšōmərwōn:

33 wayy<sup>a</sup>‘aś ’<sup>a</sup>ḥə’āḇ ’eṯ-hā’ăšērâ wayywōsef
’<sup>a</sup>ḥə’āḇ l<sup>a</sup>‘ăśwōṯ ləhaḵə‘îs ’eṯ-yəhwōâ ’ĕlōhê
yiśərā’ēl mikōl maləḵê yiśərā’ēl ’ăšer hāyû ləfānāyw:

34 bəyāmāyw bānâ ḥî’ēl bêṯ hā’ĕlî ’eṯ-yərîḥōh ba’ăḇîrām bəḵōrwō yissəḏāh
ûḇiśəḡîḇ ûḇiśəḡûḇ ṣə‘îrwō hiṣṣîḇ dəlāṯeyhā kiḏəḇar yəhwâ ’ăšer diber
bəyaḏ yəhwōšu‘a bin-nûn: s

------------------------------------------------------------------------

[Next: 1 Kings (1 Melakhim) Chapter 17](kg1017.md)
