[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev023)  [KJV](../kjv/lev023)  [Sep](../sep/lev023.md) 
[Vul](../vul/lev023.md)   
  
[Leviticus (Vayikra) Index](lev.md)  
  [Previous](lev022)  [Next](lev024.md) 

------------------------------------------------------------------------

### Tanach (Hebrew): Leviticus (Vayikra) Chapter 23

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣
אֲלֵהֶ֔ם מוֹעֲדֵ֣י יְהוָ֔ה אֲשֶׁר־תִּקְרְא֥וּ אֹתָ֖ם מִקְרָאֵ֣י קֹ֑דֶשׁ
אֵ֥לֶּה הֵ֖ם מוֹעֲדָֽי׃

‎<span id="003">3</span> ‏שֵׁ֣שֶׁת יָמִים֮ תֵּעָשֶׂ֣ה מְלָאכָה֒
וּבַיּ֣וֹם הַשְּׁבִיעִ֗י שַׁבַּ֤ת שַׁבָּתוֹן֙ מִקְרָא־קֹ֔דֶשׁ
כָּל־מְלָאכָ֖ה לֹ֣א תַעֲשׂ֑וּ שַׁבָּ֥ת הִוא֙ לַֽיהוָ֔ה בְּכֹ֖ל
מֽוֹשְׁבֹתֵיכֶֽם׃ פ

‎<span id="004">4</span> ‏אֵ֚לֶּה מוֹעֲדֵ֣י יְהוָ֔ה מִקְרָאֵ֖י קֹ֑דֶשׁ
אֲשֶׁר־תִּקְרְא֥וּ אֹתָ֖ם בְּמוֹעֲדָֽם׃

‎<span id="005">5</span> ‏בַּחֹ֣דֶשׁ הָרִאשׁ֗וֹן בְּאַרְבָּעָ֥ה עָשָׂ֛ר
לַחֹ֖דֶשׁ בֵּ֣ין הָעַרְבָּ֑יִם פֶּ֖סַח לַיהוָֽה׃

‎<span id="006">6</span> ‏וּבַחֲמִשָּׁ֨ה עָשָׂ֥ר יוֹם֙ לַחֹ֣דֶשׁ הַזֶּ֔ה
חַ֥ג הַמַּצּ֖וֹת לַיהוָ֑ה שִׁבְעַ֥ת יָמִ֖ים מַצּ֥וֹת תֹּאכֵֽלוּ׃

‎<span id="007">7</span> ‏בַּיּוֹם֙ הָֽרִאשׁ֔וֹן מִקְרָא־קֹ֖דֶשׁ
יִהְיֶ֣ה לָכֶ֑ם כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃

‎<span id="008">8</span> ‏וְהִקְרַבְתֶּ֥ם אִשֶּׁ֛ה לַיהוָ֖ה שִׁבְעַ֣ת
יָמִ֑ים בַּיּ֤וֹם הַשְּׁבִיעִי֙ מִקְרָא־קֹ֔דֶשׁ כָּל־מְלֶ֥אכֶת עֲבֹדָ֖ה
לֹ֥א תַעֲשֽׂוּ׃ פ

‎<span id="009">9</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="010">10</span> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣
אֲלֵהֶ֔ם כִּֽי־תָבֹ֣אוּ אֶל־הָאָ֗רֶץ אֲשֶׁ֤ר אֲנִי֙ נֹתֵ֣ן לָכֶ֔ם
וּקְצַרְתֶּ֖ם אֶת־קְצִירָ֑הּ וַהֲבֵאתֶ֥ם אֶת־עֹ֛מֶר רֵאשִׁ֥ית
קְצִירְכֶ֖ם אֶל־הַכֹּהֵֽן׃

‎<span id="011">11</span> ‏וְהֵנִ֧יף אֶת־הָעֹ֛מֶר לִפְנֵ֥י יְהוָ֖ה
לִֽרְצֹנְכֶ֑ם מִֽמָּחֳרַת֙ הַשַּׁבָּ֔ת יְנִיפֶ֖נּוּ הַכֹּהֵֽן׃

‎<span id="012">12</span> ‏וַעֲשִׂיתֶ֕ם בְּי֥וֹם הֲנִֽיפְכֶ֖ם
אֶת־הָעֹ֑מֶר כֶּ֣בֶשׂ תָּמִ֧ים בֶּן־שְׁנָת֛וֹ לְעֹלָ֖ה לַיהוָֽה׃

‎<span id="013">13</span> ‏וּמִנְחָתוֹ֩ שְׁנֵ֨י עֶשְׂרֹנִ֜ים סֹ֣לֶת
בְּלוּלָ֥ה בַשֶּׁ֛מֶן אִשֶּׁ֥ה לַיהוָ֖ה רֵ֣יחַ נִיחֹ֑חַ
וְנִסְכֹּ֥ה<sup>q</sup> יַ֖יִן רְבִיעִ֥ת הַהִֽין׃

‎<span id="014">14</span> ‏וְלֶחֶם֩ וְקָלִ֨י וְכַרְמֶ֜ל לֹ֣א תֹֽאכְל֗וּ
עַד־עֶ֙צֶם֙ הַיּ֣וֹם הַזֶּ֔ה עַ֚ד הֲבִ֣יאֲכֶ֔ם אֶת־קָרְבַּ֖ן אֱלֹהֵיכֶ֑ם
חֻקַּ֤ת עוֹלָם֙ לְדֹרֹ֣תֵיכֶ֔ם בְּכֹ֖ל מֹשְׁבֹֽתֵיכֶֽם׃ ס

‎<span id="015">15</span> ‏וּסְפַרְתֶּ֤ם לָכֶם֙ מִמָּחֳרַ֣ת הַשַּׁבָּ֔ת
מִיּוֹם֙ הֲבִ֣יאֲכֶ֔ם אֶת־עֹ֖מֶר הַתְּנוּפָ֑ה שֶׁ֥בַע שַׁבָּת֖וֹת
תְּמִימֹ֥ת תִּהְיֶֽינָה׃

‎<span id="016">16</span> ‏עַ֣ד מִֽמָּחֳרַ֤ת הַשַּׁבָּת֙ הַשְּׁבִיעִ֔ת
תִּסְפְּר֖וּ חֲמִשִּׁ֣ים י֑וֹם וְהִקְרַבְתֶּ֛ם מִנְחָ֥ה חֲדָשָׁ֖ה
לַיהוָֽה׃

‎<span id="017">17</span> ‏מִמּוֹשְׁבֹ֨תֵיכֶ֜ם תָּבִ֣יאּוּ׀ לֶ֣חֶם
תְּנוּפָ֗ה שְׁ֚תַּיִם שְׁנֵ֣י עֶשְׂרֹנִ֔ים סֹ֣לֶת תִּהְיֶ֔ינָה חָמֵ֖ץ
תֵּאָפֶ֑ינָה בִּכּוּרִ֖ים לַֽיהוָֽה׃

‎<span id="018">18</span> ‏וְהִקְרַבְתֶּ֣ם עַל־הַלֶּ֗חֶם שִׁבְעַ֨ת
כְּבָשִׂ֤ים תְּמִימִם֙ בְּנֵ֣י שָׁנָ֔ה וּפַ֧ר בֶּן־בָּקָ֛ר אֶחָ֖ד
וְאֵילִ֣ם שְׁנָ֑יִם יִהְי֤וּ עֹלָה֙ לַֽיהוָ֔ה וּמִנְחָתָם֙
וְנִסְכֵּיהֶ֔ם אִשֵּׁ֥ה רֵֽיחַ־נִיחֹ֖חַ לַיהוָֽה׃

‎<span id="019">19</span> ‏וַעֲשִׂיתֶ֛ם שְׂעִיר־עִזִּ֥ים אֶחָ֖ד
לְחַטָּ֑את וּשְׁנֵ֧י כְבָשִׂ֛ים בְּנֵ֥י שָׁנָ֖ה לְזֶ֥בַח שְׁלָמִֽים׃

‎<span id="020">20</span> ‏וְהֵנִ֣יף הַכֹּהֵ֣ן׀ אֹתָ֡ם עַל֩ לֶ֨חֶם
הַבִּכּוּרִ֤ים תְּנוּפָה֙ לִפְנֵ֣י יְהוָ֔ה עַל־שְׁנֵ֖י כְּבָשִׂ֑ים
קֹ֛דֶשׁ יִהְי֥וּ לַיהוָ֖ה לַכֹּהֵֽן׃

‎<span id="021">21</span> ‏וּקְרָאתֶ֞ם בְּעֶ֣צֶם׀ הַיּ֣וֹם הַזֶּ֗ה
מִֽקְרָא־קֹ֙דֶשׁ֙ יִהְיֶ֣ה לָכֶ֔ם כָּל־מְלֶ֥אכֶת עֲבֹדָ֖ה לֹ֣א תַעֲשׂ֑וּ
חֻקַּ֥ת עוֹלָ֛ם בְּכָל־מוֹשְׁבֹ֥תֵיכֶ֖ם לְדֹרֹֽתֵיכֶֽם׃

‎<span id="022">22</span> ‏וּֽבְקֻצְרְכֶ֞ם אֶת־קְצִ֣יר אַרְצְכֶ֗ם
לֹֽא־תְכַלֶּ֞ה פְּאַ֤ת שָֽׂדְךָ֙ בְּקֻצְרֶ֔ךָ וְלֶ֥קֶט קְצִירְךָ֖ לֹ֣א
תְלַקֵּ֑ט לֶֽעָנִ֤י וְלַגֵּר֙ תַּעֲזֹ֣ב אֹתָ֔ם אֲנִ֖י יְהוָ֥ה
אֱלֹהֵיכֶֽם׃ ס

‎<span id="023">23</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="024">24</span> ‏דַּבֵּ֛ר אֶל־בְּנֵ֥י יִשְׂרָאֵ֖ל לֵאמֹ֑ר
בַּחֹ֨דֶשׁ הַשְּׁבִיעִ֜י בְּאֶחָ֣ד לַחֹ֗דֶשׁ יִהְיֶ֤ה לָכֶם֙ שַׁבָּת֔וֹן
זִכְר֥וֹן תְּרוּעָ֖ה מִקְרָא־קֹֽדֶשׁ׃

‎<span id="025">25</span> ‏כָּל־מְלֶ֥אכֶת עֲבֹדָ֖ה לֹ֣א תַעֲשׂ֑וּ
וְהִקְרַבְתֶּ֥ם אִשֶּׁ֖ה לַיהוָֽה׃ ס

‎<span id="026">26</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="027">27</span> ‏אַ֡ךְ בֶּעָשׂ֣וֹר לַחֹדֶשׁ֩ הַשְּׁבִיעִ֨י
הַזֶּ֜ה י֧וֹם הַכִּפֻּרִ֣ים ה֗וּא מִֽקְרָא־קֹ֙דֶשׁ֙ יִהְיֶ֣ה לָכֶ֔ם
וְעִנִּיתֶ֖ם אֶת־נַפְשֹׁתֵיכֶ֑ם וְהִקְרַבְתֶּ֥ם אִשֶּׁ֖ה לַיהוָֽה׃

‎<span id="028">28</span> ‏וְכָל־מְלָאכָה֙ לֹ֣א תַעֲשׂ֔וּ בְּעֶ֖צֶם
הַיּ֣וֹם הַזֶּ֑ה כִּ֣י י֤וֹם כִּפֻּרִים֙ ה֔וּא לְכַפֵּ֣ר עֲלֵיכֶ֔ם
לִפְנֵ֖י יְהוָ֥ה אֱלֹהֵיכֶֽם׃<sup>3</sup>

‎<span id="029">29</span> ‏כִּ֤י כָל־הַנֶּ֙פֶשׁ֙ אֲשֶׁ֣ר לֹֽא־תְעֻנֶּ֔ה
בְּעֶ֖צֶם הַיּ֣וֹם הַזֶּ֑ה וְנִכְרְתָ֖ה מֵֽעַמֶּֽיהָ׃

‎<span id="030">30</span> ‏וְכָל־הַנֶּ֗פֶשׁ אֲשֶׁ֤ר תַּעֲשֶׂה֙
כָּל־מְלָאכָ֔ה בְּעֶ֖צֶם הַיּ֣וֹם הַזֶּ֑ה וְהַֽאֲבַדְתִּ֛י
אֶת־הַנֶּ֥פֶשׁ הַהִ֖וא מִקֶּ֥רֶב עַמָּֽהּ׃

‎<span id="031">31</span> ‏כָּל־מְלָאכָ֖ה לֹ֣א תַעֲשׂ֑וּ חֻקַּ֤ת עוֹלָם֙
לְדֹרֹ֣תֵיכֶ֔ם בְּכֹ֖ל מֹֽשְׁבֹֽתֵיכֶֽם׃

‎<span id="032">32</span> ‏שַׁבַּ֨ת שַׁבָּת֥וֹן הוּא֙ לָכֶ֔ם
וְעִנִּיתֶ֖ם אֶת־נַפְשֹׁתֵיכֶ֑ם בְּתִשְׁעָ֤ה לַחֹ֙דֶשׁ֙ בָּעֶ֔רֶב
מֵעֶ֣רֶב עַד־עֶ֔רֶב תִּשְׁבְּת֖וּ שַׁבַּתְּכֶֽם׃ פ

‎<span id="033">33</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="034">34</span> ‏דַּבֵּ֛ר אֶל־בְּנֵ֥י יִשְׂרָאֵ֖ל לֵאמֹ֑ר
בַּחֲמִשָּׁ֨ה עָשָׂ֜ר י֗וֹם לַחֹ֤דֶשׁ הַשְּׁבִיעִי֙ הַזֶּ֔ה חַ֧ג
הַסֻּכּ֛וֹת שִׁבְעַ֥ת יָמִ֖ים לַיהוָֹֽה׃

‎<span id="035">35</span> ‏בַּיּ֥וֹם הָרִאשׁ֖וֹן מִקְרָא־קֹ֑דֶשׁ
כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃

‎<span id="036">36</span> ‏שִׁבְעַ֣ת יָמִ֔ים תַּקְרִ֥יבוּ אִשֶּׁ֖ה
לַיהוָ֑ה בַּיּ֣וֹם הַשְּׁמִינִ֡י מִקְרָא־קֹדֶשׁ֩ יִהְיֶ֨ה לָכֶ֜ם
וְהִקְרַבְתֶּ֨ם אִשֶּׁ֤ה לַֽיהוָה֙ עֲצֶ֣רֶת הִ֔וא כָּל־מְלֶ֥אכֶת
עֲבֹדָ֖ה לֹ֥א תַעֲשֽׂוּ׃

‎<span id="037">37</span> ‏אֵ֚לֶּה מוֹעֲדֵ֣י יְהוָ֔ה אֲשֶׁר־תִּקְרְא֥וּ
אֹתָ֖ם מִקְרָאֵ֣י קֹ֑דֶשׁ לְהַקְרִ֨יב אִשֶּׁ֜ה לַיהוָ֗ה עֹלָ֧ה
וּמִנְחָ֛ה זֶ֥בַח וּנְסָכִ֖ים דְּבַר־י֥וֹם בְּיוֹמֽוֹ׃

‎<span id="038">38</span> ‏מִלְּבַ֖ד שַׁבְּתֹ֣ת יְּהוָ֑ה וּמִלְּבַ֣ד
מַתְּנֽוֹתֵיכֶ֗ם<sup>3</sup> וּמִלְּבַ֤ד כָּל־נִדְרֵיכֶם֙ וּמִלְּבַד֙
כָּל־נִדְב֣וֹתֵיכֶ֔ם אֲשֶׁ֥ר תִּתְּנ֖וּ לַיהוָֽה׃

‎<span id="039">39</span> ‏אַ֡ךְ בַּחֲמִשָּׁה֩ עָשָׂ֨ר י֜וֹם לַחֹ֣דֶשׁ
הַשְּׁבִיעִ֗י בְּאָסְפְּכֶם֙ אֶת־תְּבוּאַ֣ת הָאָ֔רֶץ תָּחֹ֥גּוּ
אֶת־חַג־יְהוָ֖ה שִׁבְעַ֣ת יָמִ֑ים בַּיּ֤וֹם הָֽרִאשׁוֹן֙ שַׁבָּת֔וֹן
וּבַיּ֥וֹם הַשְּׁמִינִ֖י שַׁבָּתֽוֹן׃

‎<span id="040">40</span> ‏וּלְקַחְתֶּ֨ם לָכֶ֜ם בַּיּ֣וֹם הָרִאשׁ֗וֹן
פְּרִ֨י עֵ֤ץ הָדָר֙ כַּפֹּ֣ת תְּמָרִ֔ים וַעֲנַ֥ף עֵץ־עָבֹ֖ת
וְעַרְבֵי־נָ֑חַל וּשְׂמַחְתֶּ֗ם לִפְנֵ֛י יְהוָ֥ה אֱלֹהֵיכֶ֖ם שִׁבְעַ֥ת
יָמִֽים׃

‎<span id="041">41</span> ‏וְחַגֹּתֶ֤ם אֹתוֹ֙ חַ֣ג לַֽיהוָ֔ה שִׁבְעַ֥ת
יָמִ֖ים בַּשָּׁנָ֑ה חֻקַּ֤ת עוֹלָם֙ לְדֹרֹ֣תֵיכֶ֔ם בַּחֹ֥דֶשׁ
הַשְּׁבִיעִ֖י תָּחֹ֥גּוּ אֹתֽוֹ׃

‎<span id="042">42</span> ‏בַּסֻּכֹּ֥ת תֵּשְׁב֖וּ שִׁבְעַ֣ת יָמִ֑ים
כָּל־הָֽאֶזְרָח֙ בְּיִשְׂרָאֵ֔ל יֵשְׁב֖וּ בַּסֻּכֹּֽת׃

‎<span id="043">43</span> ‏לְמַעַן֮ יֵדְע֣וּ דֹרֹֽתֵיכֶם֒ כִּ֣י
בַסֻּכּ֗וֹת הוֹשַׁ֙בְתִּי֙ אֶת־בְּנֵ֣י יִשְׂרָאֵ֔ל בְּהוֹצִיאִ֥י אוֹתָ֖ם
מֵאֶ֣רֶץ מִצְרָ֑יִם אֲנִ֖י יְהוָ֥ה אֱלֹהֵיכֶֽם׃

‎<span id="044">44</span> ‏וַיְדַבֵּ֣ר מֹשֶׁ֔ה אֶת־מֹעֲדֵ֖י יְהוָ֑ה
אֶל־בְּנֵ֖י יִשְׂרָאֵֽל׃ פ

1 wayəḏabēr yəhwâ ’el-mōšeh llē’mōr:

2 dabēr ’el-bənê yiśərā’ēl wə’āmarətā ’ălēhem mwō‘ăḏê yəhwâ
’ăšer-tiqərə’û ’ōṯām miqərā’ê qōḏeš ’ēlleh hēm mwō‘ăḏāy:

3 šēšeṯ yāmîm tē‘āśeh məlā’ḵâ ûḇayywōm haššəḇî‘î šabaṯ šabāṯwōn
miqərā’-qōḏeš kāl-məlā’ḵâ lō’ ṯ<sup>a</sup>‘ăśû šabāṯ hiw’ layhwâ bəḵōl
mwōšəḇōṯêḵem: f

4 ’ēlleh mwō‘ăḏê yəhwâ miqərā’ê qōḏeš ’ăšer-tiqərə’û ’ōṯām bəmwō‘ăḏām:

5 b<sup>a</sup>ḥōḏeš hāri’šwōn bə’arəbā‘â ‘āśār l<sup>a</sup>ḥōḏeš bên
hā‘arəbāyim pes<sup>a</sup>ḥ layhwâ:

6 ûḇ<sup>a</sup>ḥămiššâ ‘āśār ywōm l<sup>a</sup>ḥōḏeš hazzeh ḥaḡ
hammaṣṣwōṯ layhwâ šiḇə‘aṯ yāmîm maṣṣwōṯ tō’ḵēlû:

7 bayywōm hāri’šwōn miqərā’-qōḏeš yihəyeh lāḵem kāl-məle’ḵeṯ ‘ăḇōḏâ lō’
ṯ<sup>a</sup>‘ăśû:

8 wəhiqəraḇətem ’iššeh layhwâ šiḇə‘aṯ yāmîm bayywōm haššəḇî‘î
miqərā’-qōḏeš kāl-məle’ḵeṯ ‘ăḇōḏâ lō’ ṯ<sup>a</sup>‘ăśû: f

9 wayəḏabēr yəhwâ ’el-mōšeh llē’mōr:

10 dabēr ’el-bənê yiśərā’ēl wə’āmarətā ’ălēhem kî-ṯāḇō’û ’el-hā’āreṣ
’ăšer ’ănî nōṯēn lāḵem ûqəṣarətem ’eṯ-qəṣîrāh wahăḇē’ṯem ’eṯ-‘ōmer
rē’šîṯ qəṣîrəḵem ’el-hakōhēn:

11 wəhēnîf ’eṯ-hā‘ōmer lifənê yəhwâ lirəṣōnəḵem mimmāḥŏraṯ haššabāṯ
yənîfennû hakōhēn:

12 w<sup>a</sup>‘ăśîṯem bəywōm hănîfəḵem ’eṯ-hā‘ōmer keḇeś tāmîm
ben-šənāṯwō lə‘ōlâ layhwâ:

13 ûminəḥāṯwō šənê ‘eśərōnîm sōleṯ bəlûlâ ḇaššemen ’iššeh layhwâ rêḥa
nîḥōḥa wənisəkōh<sup>q</sup> yayin rəḇî‘iṯ hahîn:

14 wəleḥem wəqālî wəḵarəmel lō’ ṯō’ḵəlû ‘aḏ-‘eṣem hayywōm hazzeh ‘aḏ
hăḇî’ăḵem ’eṯ-qārəban ’ĕlōhêḵem ḥuqqaṯ ‘wōlām ləḏōrōṯêḵem bəḵōl
mōšəḇōṯêḵem: s

15 ûsəfarətem lāḵem mimmāḥŏraṯ haššabāṯ mîywōm hăḇî’ăḵem ’eṯ-‘ōmer
hatənûfâ šeḇ<sup>a</sup>‘ šabāṯwōṯ təmîmōṯ tihəyeynâ:

16 ‘aḏ mimmāḥŏraṯ haššabāṯ haššəḇî‘iṯ tisəpərû ḥămiššîm ywōm
wəhiqəraḇətem minəḥâ ḥăḏāšâ layhwâ:

17 mimmwōšəḇōṯêḵem tāḇî’’û\| leḥem tənûfâ šətayim šənê ‘eśərōnîm sōleṯ
tihəyeynâ ḥāmēṣ tē’āfeynâ bikûrîm layhwâ:

18 wəhiqəraḇətem ‘al-halleḥem šiḇə‘aṯ kəḇāśîm təmîmim bənê šānâ ûfar
ben-bāqār ’eḥāḏ wə’êlim šənāyim yihəyû ‘ōlâ layhwâ ûminəḥāṯām
wənisəkêhem ’iššēh rêḥa-nîḥōḥa layhwâ:

19 w<sup>a</sup>‘ăśîṯem śə‘îr-‘izzîm ’eḥāḏ ləḥaṭṭā’ṯ ûšənê ḵəḇāśîm bənê
šānâ ləzeḇ<sup>a</sup>ḥ šəlāmîm:

20 wəhēnîf hakōhēn\| ’ōṯām ‘al leḥem habikûrîm tənûfâ lifənê yəhwâ
‘al-šənê kəḇāśîm qōḏeš yihəyû layhwâ lakōhēn:

21 ûqərā’ṯem bə‘eṣem\| hayywōm hazzeh miqərā’-qōḏeš yihəyeh lāḵem
kāl-məle’ḵeṯ ‘ăḇōḏâ lō’ ṯ<sup>a</sup>‘ăśû ḥuqqaṯ ‘wōlām
bəḵāl-mwōšəḇōṯêḵem ləḏōrōṯêḵem:

22 ûḇəquṣərəḵem ’eṯ-qəṣîr ’arəṣəḵem lō’-ṯəḵalleh pə’aṯ śāḏəḵā bəquṣəreḵā
wəleqeṭ qəṣîrəḵā lō’ ṯəlaqqēṭ le‘ānî wəlagēr t<sup>a</sup>‘ăzōḇ ’ōṯām
’ănî yəhwâ ’ĕlōhêḵem: s

23 wayəḏabēr yəhwâ ’el-mōšeh llē’mōr:

24 dabēr ’el-bənê yiśərā’ēl lē’mōr b<sup>a</sup>ḥōḏeš haššəḇî‘î bə’eḥāḏ
l<sup>a</sup>ḥōḏeš yihəyeh lāḵem šabāṯwōn ziḵərwōn tərû‘â miqərā’-qōḏeš:

25 kāl-məle’ḵeṯ ‘ăḇōḏâ lō’ ṯ<sup>a</sup>‘ăśû wəhiqəraḇətem ’iššeh
layhwâ: s

26 wayəḏabēr yəhwâ ’el-mōšeh llē’mōr:

27 ’aḵə be‘āśwōr l<sup>a</sup>ḥōḏeš haššəḇî‘î hazzeh ywōm hakipurîm hû’
miqərā’-qōḏeš yihəyeh lāḵem wə‘innîṯem ’eṯ-nafəšōṯêḵem wəhiqəraḇətem
’iššeh layhwâ:

28 wəḵāl-məlā’ḵâ lō’ ṯ<sup>a</sup>‘ăśû bə‘eṣem hayywōm hazzeh kî ywōm
kipurîm hû’ ləḵapēr ‘ălêḵem lifənê yəhwâ ’ĕlōhêḵem:<sup>3</sup>

29 kî ḵāl-hannefeš ’ăšer lō’-ṯə‘unneh bə‘eṣem hayywōm hazzeh wəniḵərəṯâ
mē‘ammeyhā:

30 wəḵāl-hannefeš ’ăšer t<sup>a</sup>‘ăśeh kāl-məlā’ḵâ bə‘eṣem hayywōm
hazzeh wəha’ăḇaḏətî ’eṯ-hannefeš hahiw’ miqqereḇ ‘ammāh:

31 kāl-məlā’ḵâ lō’ ṯ<sup>a</sup>‘ăśû ḥuqqaṯ ‘wōlām ləḏōrōṯêḵem bəḵōl
mōšəḇōṯêḵem:

32 šabaṯ šabāṯwōn hû’ lāḵem wə‘innîṯem ’eṯ-nafəšōṯêḵem bəṯišə‘â
l<sup>a</sup>ḥōḏeš bā‘ereḇ mē‘ereḇ ‘aḏ-‘ereḇ tišəbəṯû šabatəḵem: f

33 wayəḏabēr yəhwâ ’el-mōšeh llē’mōr:

34 dabēr ’el-bənê yiśərā’ēl lē’mōr b<sup>a</sup>ḥămiššâ ‘āśār ywōm
l<sup>a</sup>ḥōḏeš haššəḇî‘î hazzeh ḥaḡ hassukwōṯ šiḇə‘aṯ yāmîm layhwōâ:

35 bayywōm hāri’šwōn miqərā’-qōḏeš kāl-məle’ḵeṯ ‘ăḇōḏâ lō’
ṯ<sup>a</sup>‘ăśû:

36 šiḇə‘aṯ yāmîm taqərîḇû ’iššeh layhwâ bayywōm haššəmînî miqərā’-qōḏeš
yihəyeh lāḵem wəhiqəraḇətem ’iššeh layhwâ ‘ăṣereṯ hiw’ kāl-məle’ḵeṯ
‘ăḇōḏâ lō’ ṯ<sup>a</sup>‘ăśû:

37 ’ēlleh mwō‘ăḏê yəhwâ ’ăšer-tiqərə’û ’ōṯām miqərā’ê qōḏeš ləhaqərîḇ
’iššeh layhwâ ‘ōlâ ûminəḥâ zeḇ<sup>a</sup>ḥ ûnəsāḵîm dəḇar-ywōm
bəywōmwō:

38 milləḇaḏ šabəṯōṯ yyəhwâ ûmilləḇaḏ matənwōṯêḵem<sup>3</sup> ûmilləḇaḏ
kāl-niḏərêḵem ûmilləḇaḏ kāl-niḏəḇwōṯêḵem ’ăšer titənû layhwâ:

39 ’aḵə b<sup>a</sup>ḥămiššâ ‘āśār ywōm l<sup>a</sup>ḥōḏeš haššəḇî‘î
bə’āsəpəḵem ’eṯ-təḇû’aṯ hā’āreṣ tāḥōgû ’eṯ-ḥaḡ-yəhwâ šiḇə‘aṯ yāmîm
bayywōm hāri’šwōn šabāṯwōn ûḇayywōm haššəmînî šabāṯwōn:

40 ûləq<sup>a</sup>ḥətem lāḵem bayywōm hāri’šwōn pərî ‘ēṣ hāḏār kapōṯ
təmārîm w<sup>a</sup>‘ănaf ‘ēṣ-‘āḇōṯ wə‘arəḇê-nāḥal
ûśəm<sup>a</sup>ḥətem lifənê yəhwâ ’ĕlōhêḵem šiḇə‘aṯ yāmîm:

41 wəḥagōṯem ’ōṯwō ḥaḡ layhwâ šiḇə‘aṯ yāmîm baššānâ ḥuqqaṯ ‘wōlām
ləḏōrōṯêḵem b<sup>a</sup>ḥōḏeš haššəḇî‘î tāḥōgû ’ōṯwō:

42 bassukōṯ tēšəḇû šiḇə‘aṯ yāmîm kāl-hā’ezərāḥ bəyiśərā’ēl yēšəḇû
bassukōṯ:

43 ləm<sup>a</sup>‘an yēḏə‘û ḏōrōṯêḵem kî ḇassukwōṯ hwōšaḇətî ’eṯ-bənê
yiśərā’ēl bəhwōṣî’î ’wōṯām mē’ereṣ miṣərāyim ’ănî yəhwâ ’ĕlōhêḵem:

44 wayəḏabēr mōšeh ’eṯ-mō‘ăḏê yəhwâ ’el-bənê yiśərā’ēl: f

------------------------------------------------------------------------

[Next: Leviticus (Vayikra) Chapter 24](lev024.md)
