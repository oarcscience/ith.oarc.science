[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen046)  [KJV](../kjv/gen046)  [Sep](../sep/gen046) 
[Vul](../vul/gen046)   
  
[Genesis (Bereshit) Index](gen)  
  [Previous](gen045)  [Next](gen047) 

------------------------------------------------------------------------

### Tanach (Hebrew): Genesis (Bereshit) Chapter 46

‎<span id="001">1</span> ‏וַיִּסַּ֤ע יִשְׂרָאֵל֙ וְכָל־אֲשֶׁר־ל֔וֹ
וַיָּבֹ֖א בְּאֵ֣רָה שָּׁ֑בַע וַיִּזְבַּ֣ח זְבָחִ֔ים לֵאלֹהֵ֖י אָבִ֥יו
יִצְחָֽק׃

‎<span id="002">2</span> ‏וַיֹּ֨אמֶר אֱלֹהִ֤ים׀ לְיִשְׂרָאֵל֙
בְּמַרְאֹ֣ת הַלַּ֔יְלָה וַיֹּ֖אמֶר יַעֲקֹ֣ב׀ יַעֲקֹ֑ב וַיֹּ֖אמֶר
הִנֵּֽנִי׃

‎<span id="003">3</span> ‏וַיֹּ֕אמֶר אָנֹכִ֥י הָאֵ֖ל אֱלֹהֵ֣י אָבִ֑יךָ
אַל־תִּירָא֙ מֵרְדָ֣ה מִצְרַ֔יְמָה כִּֽי־לְג֥וֹי גָּד֖וֹל אֲשִֽׂימְךָ֥
שָֽׁם׃

‎<span id="004">4</span> ‏אָנֹכִ֗י אֵרֵ֤ד עִמְּךָ֙ מִצְרַ֔יְמָה
וְאָנֹכִ֖י אַֽעַלְךָ֣ גַם־עָלֹ֑ה וְיוֹסֵ֕ף יָשִׁ֥ית יָד֖וֹ
עַל־עֵינֶֽיךָ׃

‎<span id="005">5</span> ‏וַיָּ֥קָם יַעֲקֹ֖ב מִבְּאֵ֣ר שָׁ֑בַע
וַיִּשְׂא֨וּ בְנֵֽי־יִשְׂרָאֵ֜ל אֶת־יַעֲקֹ֣ב אֲבִיהֶ֗ם וְאֶת־טַפָּם֙
וְאֶת־נְשֵׁיהֶ֔ם בָּעֲגָל֕וֹת אֲשֶׁר־שָׁלַ֥ח פַּרְעֹ֖ה לָשֵׂ֥את אֹתֽוֹ׃

‎<span id="006">6</span> ‏וַיִּקְח֣וּ אֶת־מִקְנֵיהֶ֗ם וְאֶת־רְכוּשָׁם֙
אֲשֶׁ֤ר רָֽכְשׁוּ֙ בְּאֶ֣רֶץ כְּנַ֔עַן וַיָּבֹ֖אוּ מִצְרָ֑יְמָה יַעֲקֹ֖ב
וְכָל־זַרְע֥וֹ אִתּֽוֹ׃

‎<span id="007">7</span> ‏בָּנָ֞יו וּבְנֵ֤י בָנָיו֙ אִתּ֔וֹ בְּנֹתָ֛יו
וּבְנ֥וֹת בָּנָ֖יו וְכָל־זַרְע֑וֹ הֵבִ֥יא אִתּ֖וֹ מִצְרָֽיְמָה׃ ס

‎<span id="008">8</span> ‏וְאֵ֨לֶּה שְׁמ֧וֹת בְּנֵֽי־יִשְׂרָאֵ֛ל
הַבָּאִ֥ים מִצְרַ֖יְמָה יַעֲקֹ֣ב וּבָנָ֑יו בְּכֹ֥ר יַעֲקֹ֖ב רְאוּבֵֽן׃

‎<span id="009">9</span> ‏וּבְנֵ֖י רְאוּבֵ֑ן חֲנ֥וֹךְ וּפַלּ֖וּא
וְחֶצְר֥וֹן וְכַרְמִֽי׃

‎<span id="010">10</span> ‏וּבְנֵ֣י שִׁמְע֗וֹן יְמוּאֵ֧ל וְיָמִ֛ין
וְאֹ֖הַד וְיָכִ֣ין וְצֹ֑חַר וְשָׁא֖וּל בֶּן־הַֽכְּנַעֲנִֽית׃

‎<span id="011">11</span> ‏וּבְנֵ֖י לֵוִ֑י גֵּרְשׁ֕וֹן קְהָ֖ת
וּמְרָרִֽי׃

‎<span id="012">12</span> ‏וּבְנֵ֣י יְהוּדָ֗ה עֵ֧ר וְאוֹנָ֛ן וְשֵׁלָ֖ה
וָפֶ֣רֶץ וָזָ֑רַח וַיָּ֨מָת עֵ֤ר וְאוֹנָן֙ בְּאֶ֣רֶץ כְּנַ֔עַן
וַיִּהְי֥וּ בְנֵי־פֶ֖רֶץ חֶצְר֥וֹן וְחָמֽוּל׃

‎<span id="013">13</span> ‏וּבְנֵ֖י יִשָׂשכָ֑ר תּוֹלָ֥ע וּפֻוָּ֖ה
וְי֥וֹב וְשִׁמְרֽוֹן׃

‎<span id="014">14</span> ‏וּבְנֵ֖י זְבוּלֻ֑ן סֶ֥רֶד וְאֵל֖וֹן
וְיַחְלְאֵֽל׃

‎<span id="015">15</span> ‏אֵ֣לֶּה׀ בְּנֵ֣י לֵאָ֗ה אֲשֶׁ֨ר יָֽלְדָ֤ה
לְיַעֲקֹב֙ בְּפַדַּ֣ן אֲרָ֔ם וְאֵ֖ת דִּינָ֣ה בִתּ֑וֹ כָּל־נֶ֧פֶשׁ
בָּנָ֛יו וּבְנוֹתָ֖יו שְׁלֹשִׁ֥ים וְשָׁלֹֽשׁ׃

‎<span id="016">16</span> ‏וּבְנֵ֣י גָ֔ד צִפְי֥וֹן וְחַגִּ֖י שׁוּנִ֣י
וְאֶצְבֹּ֑ן עֵרִ֥י וַֽאֲרוֹדִ֖י וְאַרְאֵלִֽי׃

‎<span id="017">17</span> ‏וּבְנֵ֣י אָשֵׁ֗ר יִמְנָ֧ה וְיִשְׁוָ֛ה
וְיִשְׁוִ֥י וּבְרִיעָ֖ה וְשֶׂ֣רַח אֲחֹתָ֑ם וּבְנֵ֣י בְרִיעָ֔ה חֶ֖בֶר
וּמַלְכִּיאֵֽל׃

‎<span id="018">18</span> ‏אֵ֚לֶּה בְּנֵ֣י זִלְפָּ֔ה אֲשֶׁר־נָתַ֥ן
לָבָ֖ן לְלֵאָ֣ה בִתּ֑וֹ וַתֵּ֤לֶד אֶת־אֵ֙לֶּה֙ לְיַעֲקֹ֔ב שֵׁ֥שׁ
עֶשְׂרֵ֖ה נָֽפֶשׁ׃

‎<span id="019">19</span> ‏בְּנֵ֤י רָחֵל֙ אֵ֣שֶׁת יַעֲקֹ֔ב<sup>3</sup>
יוֹסֵ֖ף וּבִנְיָמִֽן׃

‎<span id="020">20</span> ‏וַיִּוָּלֵ֣ד לְיוֹסֵף֮ בְּאֶ֣רֶץ מִצְרַיִם֒
אֲשֶׁ֤ר יָֽלְדָה־לּוֹ֙ אָֽסְנַ֔ת בַּת־פּ֥וֹטִי פֶ֖רַע כֹּהֵ֣ן אֹ֑ן
אֶת־מְנַשֶּׁ֖ה וְאֶת־אֶפְרָֽיִם׃

‎<span id="021">21</span> ‏וּבְנֵ֣י בִנְיָמִ֗ן בֶּ֤לַע וָבֶ֙כֶר֙
וְאַשְׁבֵּ֔ל גֵּרָ֥א וְנַעֲמָ֖ן אֵחִ֣י וָרֹ֑אשׁ מֻפִּ֥ים וְחֻפִּ֖ים
וָאָֽרְדְּ׃

‎<span id="022">22</span> ‏אֵ֚לֶּה בְּנֵ֣י רָחֵ֔ל אֲשֶׁ֥ר יֻלַּ֖ד
לְיַעֲקֹ֑ב כָּל־נֶ֖פֶשׁ אַרְבָּעָ֥ה עָשָֽׂר׃

‎<span id="023">23</span> ‏וּבְנֵי־דָ֖ן חֻשִֽׁים׃

‎<span id="024">24</span> ‏וּבְנֵ֖י נַפְתָּלִ֑י יַחְצְאֵ֥ל וְגוּנִ֖י
וְיֵ֥צֶר וְשִׁלֵּֽם׃

‎<span id="025">25</span> ‏אֵ֚לֶּה בְּנֵ֣י בִלְהָ֔ה אֲשֶׁר־נָתַ֥ן לָבָ֖ן
לְרָחֵ֣ל בִּתּ֑וֹ וַתֵּ֧לֶד אֶת־אֵ֛לֶּה לְיַעֲקֹ֖ב כָּל־נֶ֥פֶשׁ
שִׁבְעָֽה׃

‎<span id="026">26</span> ‏כָּל־הַ֠נֶּפֶשׁ הַבָּאָ֨ה לְיַעֲקֹ֤ב
מִצְרַ֙יְמָה֙ יֹצְאֵ֣י יְרֵכ֔וֹ מִלְּבַ֖ד נְשֵׁ֣י בְנֵי־יַעֲקֹ֑ב
כָּל־נֶ֖פֶשׁ שִׁשִּׁ֥ים וָשֵֽׁשׁ׃

‎<span id="027">27</span> ‏וּבְנֵ֥י יוֹסֵ֛ף אֲשֶׁר־יֻלַּד־ל֥וֹ
בְמִצְרַ֖יִם נֶ֣פֶשׁ שְׁנָ֑יִם כָּל־הַנֶּ֧פֶשׁ לְבֵֽית־יַעֲקֹ֛ב
הַבָּ֥אָה מִצְרַ֖יְמָה שִׁבְעִֽים׃ פ

‎<span id="028">28</span> ‏וְאֶת־יְהוּדָ֞ה שָׁלַ֤ח לְפָנָיו֙ אֶל־יוֹסֵ֔ף
לְהוֹרֹ֥ת לְפָנָ֖יו גֹּ֑שְׁנָה וַיָּבֹ֖אוּ אַ֥רְצָה גֹּֽשֶׁן׃

‎<span id="029">29</span> ‏וַיֶּאְסֹ֤ר יוֹסֵף֙ מֶרְכַּבְתּ֔וֹ וַיַּ֛עַל
לִקְרַֽאת־יִשְׂרָאֵ֥ל אָבִ֖יו גֹּ֑שְׁנָה וַיֵּרָ֣א אֵלָ֗יו וַיִּפֹּל֙
עַל־צַוָּארָ֔יו וַיֵּ֥בְךְּ עַל־צַוָּארָ֖יו עֽוֹד׃

‎<span id="030">30</span> ‏וַיֹּ֧אמֶר יִשְׂרָאֵ֛ל אֶל־יוֹסֵ֖ף אָמ֣וּתָה
הַפָּ֑עַם אַחֲרֵי֙ רְאוֹתִ֣י אֶת־פָּנֶ֔יךָ כִּ֥י עוֹדְךָ֖ חָֽי׃

‎<span id="031">31</span> ‏וַיֹּ֨אמֶר יוֹסֵ֤ף אֶל־אֶחָיו֙ וְאֶל־בֵּ֣ית
אָבִ֔יו אֶעֱלֶ֖ה וְאַגִּ֣ידָה לְפַרְעֹ֑ה וְאֹֽמְרָ֣ה אֵלָ֔יו אַחַ֧י
וּבֵית־אָבִ֛י אֲשֶׁ֥ר בְּאֶֽרֶץ־כְּנַ֖עַן בָּ֥אוּ אֵלָֽי׃

‎<span id="032">32</span> ‏וְהָאֲנָשִׁים֙ רֹ֣עֵי צֹ֔אן כִּֽי־אַנְשֵׁ֥י
מִקְנֶ֖ה הָ֑יוּ וְצֹאנָ֧ם וּבְקָרָ֛ם וְכָל־אֲשֶׁ֥ר לָהֶ֖ם הֵבִֽיאוּ׃

‎<span id="033">33</span> ‏וְהָיָ֕ה כִּֽי־יִקְרָ֥א לָכֶ֖ם פַּרְעֹ֑ה
וְאָמַ֖ר מַה־מַּעֲשֵׂיכֶֽם׃

‎<span id="034">34</span> ‏וַאֲמַרְתֶּ֗ם אַנְשֵׁ֨י מִקְנֶ֜ה הָי֤וּ
עֲבָדֶ֙יךָ֙ מִנְּעוּרֵ֣ינוּ וְעַד־עַ֔תָּה גַּם־אֲנַ֖חְנוּ
גַּם־אֲבֹתֵ֑ינוּ בַּעֲב֗וּר תֵּשְׁבוּ֙ בְּאֶ֣רֶץ גֹּ֔שֶׁן
כִּֽי־תוֹעֲבַ֥ת מִצְרַ֖יִם כָּל־רֹ֥עֵה צֹֽאן׃

1 wayyiss<sup>a</sup>‘ yiśərā’ēl wəḵāl-’ăšer-lwō wayyāḇō’ bə’ērâ
ššāḇ<sup>a</sup>‘ wayyizəb<sup>a</sup>ḥ zəḇāḥîm lē’lōhê ’āḇîw yiṣəḥāq:

2 wayyō’mer ’ĕlōhîm\| ləyiśərā’ēl bəmarə’ōṯ hallayəlâ wayyō’mer
y<sup>a</sup>‘ăqōḇ\| y<sup>a</sup>‘ăqōḇ wayyō’mer hinnēnî:

3 wayyō’mer ’ānōḵî hā’ēl ’ĕlōhê ’āḇîḵā ’al-tîrā’ mērəḏâ miṣərayəmâ
kî-ləḡwōy gāḏwōl ’ăśîməḵā šām:

4 ’ānōḵî ’ērēḏ ‘imməḵā miṣərayəmâ wə’ānōḵî ’<sup>a</sup>‘aləḵā ḡam-‘ālōh
wəywōsēf yāšîṯ yāḏwō ‘al-‘êneyḵā:

5 wayyāqām y<sup>a</sup>‘ăqōḇ mibə’ēr šāḇ<sup>a</sup>‘ wayyiśə’û
ḇənê-yiśərā’ēl ’eṯ-y<sup>a</sup>‘ăqōḇ ’ăḇîhem wə’eṯ-ṭapām wə’eṯ-nəšêhem
bā‘ăḡālwōṯ ’ăšer-šāl<sup>a</sup>ḥ parə‘ōh lāśē’ṯ ’ōṯwō:

6 wayyiqəḥû ’eṯ-miqənêhem wə’eṯ-rəḵûšām ’ăšer rāḵəšû bə’ereṣ
kən<sup>a</sup>‘an wayyāḇō’û miṣərāyəmâ y<sup>a</sup>‘ăqōḇ wəḵāl-zarə‘wō
’itwō:

7 bānāyw ûḇənê ḇānāyw ’itwō bənōṯāyw ûḇənwōṯ bānāyw wəḵāl-zarə‘wō hēḇî’
’itwō miṣərāyəmâ: s

8 wə’ēlleh šəmwōṯ bənê-yiśərā’ēl habā’îm miṣərayəmâ y<sup>a</sup>‘ăqōḇ
ûḇānāyw bəḵōr y<sup>a</sup>‘ăqōḇ rə’ûḇēn:

9 ûḇənê rə’ûḇēn ḥănwōḵə ûfallû’ wəḥeṣərwōn wəḵarəmî:

10 ûḇənê šimə‘wōn yəmû’ēl wəyāmîn wə’ōhaḏ wəyāḵîn wəṣōḥar wəšā’ûl
ben-hakən<sup>a</sup>‘ănîṯ:

11 ûḇənê lēwî gērəšwōn qəhāṯ ûmərārî:

12 ûḇənê yəhûḏâ ‘ēr wə’wōnān wəšēlâ wāfereṣ wāzār<sup>a</sup>ḥ wayyāmāṯ
‘ēr wə’wōnān bə’ereṣ kən<sup>a</sup>‘an wayyihəyû ḇənê-fereṣ ḥeṣərwōn
wəḥāmûl:

13 ûḇənê yiśāsḵār twōlā‘ ûfuûâ wəywōḇ wəšimərwōn:

14 ûḇənê zəḇûlun sereḏ wə’ēlwōn wəy<sup>a</sup>ḥələ’ēl:

15 ’ēlleh\| bənê lē’â ’ăšer yāləḏâ ləy<sup>a</sup>‘ăqōḇ bəfadan ’ărām
wə’ēṯ dînâ ḇitwō kāl-nefeš bānāyw ûḇənwōṯāyw šəlōšîm wəšālōš:

16 ûḇənê ḡāḏ ṣifəywōn wəḥagî šûnî wə’eṣəbōn ‘ērî wa’ărwōḏî wə’arə’ēlî:

17 ûḇənê ’āšēr yimənâ wəyišəwâ wəyišəwî ûḇərî‘â wəśer<sup>a</sup>ḥ
’ăḥōṯām ûḇənê ḇərî‘â ḥeḇer ûmaləkî’ēl:

18 ’ēlleh bənê ziləpâ ’ăšer-nāṯan lāḇān ləlē’â ḇitwō watēleḏ ’eṯ-’ēlleh
ləy<sup>a</sup>‘ăqōḇ šēš ‘eśərēh nāfeš:

19 bənê rāḥēl ’ēšeṯ y<sup>a</sup>‘ăqōḇ<sup>3</sup> ywōsēf ûḇinəyāmin:

20 wayyiûālēḏ ləywōsēf bə’ereṣ miṣərayim ’ăšer yāləḏâ-llwō ’āsənaṯ
baṯ-pwōṭî fer<sup>a</sup>‘ kōhēn ’ōn ’eṯ-mənaššeh wə’eṯ-’efərāyim:

21 ûḇənê ḇinəyāmin bel<sup>a</sup>‘ wāḇeḵer wə’ašəbēl gērā’
wən<sup>a</sup>‘ămān ’ēḥî wārō’š mupîm wəḥupîm wā’ārədə:

22 ’ēlleh bənê rāḥēl ’ăšer yullaḏ ləy<sup>a</sup>‘ăqōḇ kāl-nefeš
’arəbā‘â ‘āśār:

23 ûḇənê-ḏān ḥušîm:

24 ûḇənê nafətālî y<sup>a</sup>ḥəṣə’ēl wəḡûnî wəyēṣer wəšillēm:

25 ’ēlleh bənê ḇiləhâ ’ăšer-nāṯan lāḇān lərāḥēl bitwō watēleḏ ’eṯ-’ēlleh
ləy<sup>a</sup>‘ăqōḇ kāl-nefeš šiḇə‘â:

26 kāl-hannefeš habā’â ləy<sup>a</sup>‘ăqōḇ miṣərayəmâ yōṣə’ê yərēḵwō
milləḇaḏ nəšê ḇənê-y<sup>a</sup>‘ăqōḇ kāl-nefeš šiššîm wāšēš:

27 ûḇənê ywōsēf ’ăšer-yullaḏ-lwō ḇəmiṣərayim nefeš šənāyim kāl-hannefeš
ləḇêṯ-y<sup>a</sup>‘ăqōḇ habā’â miṣərayəmâ šiḇə‘îm: f

28 wə’eṯ-yəhûḏâ šāl<sup>a</sup>ḥ ləfānāyw ’el-ywōsēf ləhwōrōṯ ləfānāyw
gōšənâ wayyāḇō’û ’arəṣâ gōšen:

29 wayye’əsōr ywōsēf merəkaḇətwō wayy<sup>a</sup>‘al liqəra’ṯ-yiśərā’ēl
’āḇîw gōšənâ wayyērā’ ’ēlāyw wayyipōl ‘al-ṣaûā’rāyw wayyēḇəḵḵə
‘al-ṣaûā’rāyw ‘wōḏ:

30 wayyō’mer yiśərā’ēl ’el-ywōsēf ’āmûṯâ hapā‘am ’<sup>a</sup>ḥărê
rə’wōṯî ’eṯ-pāneyḵā kî ‘wōḏəḵā ḥāy:

31 wayyō’mer ywōsēf ’el-’eḥāyw wə’el-bêṯ ’āḇîw ’e‘ĕleh wə’agîḏâ
ləfarə‘ōh wə’ōmərâ ’ēlāyw ’<sup>a</sup>ḥay ûḇêṯ-’āḇî ’ăšer
bə’ereṣ-kən<sup>a</sup>‘an bā’û ’ēlāy:

32 wəhā’ănāšîm rō‘ê ṣō’n kî-’anəšê miqəneh hāyû wəṣō’nām ûḇəqārām
wəḵāl-’ăšer lâem hēḇî’û:

33 wəhāyâ kî-yiqərā’ lāḵem parə‘ōh wə’āmar mah-mm<sup>a</sup>‘ăśêḵem:

34 wa’ămarətem ’anəšê miqəneh hāyû ‘ăḇāḏeyḵā minnə‘ûrênû wə‘aḏ-‘atâ
gam-’ăn<sup>a</sup>ḥənû gam-’ăḇōṯênû b<sup>a</sup>‘ăḇûr tēšəḇû bə’ereṣ
gōšen kî-ṯwō‘ăḇaṯ miṣərayim kāl-rō‘ēh ṣō’n:

------------------------------------------------------------------------

[Next: Genesis (Bereshit) Chapter 47](gen047)
