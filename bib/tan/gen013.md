[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen013)  [KJV](../kjv/gen013)  [Sep](../sep/gen013.md) 
[Vul](../vul/gen013.md)   
  
[Genesis (Bereshit) Index](gen.md)  
  [Previous](gen012)  [Next](gen014.md) 

------------------------------------------------------------------------

### Tanach (Hebrew): Genesis (Bereshit) Chapter 13

‎<span id="001">1</span> ‏וַיַּעַל֩ אַבְרָ֨ם מִמִּצְרַ֜יִם ה֠וּא
וְאִשְׁתּ֧וֹ וְכָל־אֲשֶׁר־ל֛וֹ וְל֥וֹט עִמּ֖וֹ הַנֶּֽגְבָּה׃

‎<span id="002">2</span> ‏וְאַבְרָ֖ם כָּבֵ֣ד מְאֹ֑ד בַּמִּקְנֶ֕ה
בַּכֶּ֖סֶף וּבַזָּהָֽב׃

‎<span id="003">3</span> ‏וַיֵּ֙לֶךְ֙ לְמַסָּעָ֔יו מִנֶּ֖גֶב
וְעַד־בֵּֽית־אֵ֑ל עַד־הַמָּק֗וֹם אֲשֶׁר־הָ֨יָה שָׁ֤ם אהלה אָֽהֳלוֹ֙
בַּתְּחִלָּ֔ה בֵּ֥ין בֵּֽית־אֵ֖ל וּבֵ֥ין הָעָֽי׃

‎<span id="004">4</span> ‏אֶל־מְקוֹם֙ הַמִּזְבֵּ֔חַ אֲשֶׁר־עָ֥שָׂה שָׁ֖ם
בָּרִאשֹׁנָ֑ה וַיִּקְרָ֥א שָׁ֛ם אַבְרָ֖ם בְּשֵׁ֥ם יְהוָֽה׃

‎<span id="005">5</span> ‏וְגַם־לְל֔וֹט הַהֹלֵ֖ךְ אֶת־אַבְרָ֑ם הָיָ֥ה
צֹאן־וּבָקָ֖ר וְאֹהָלִֽים׃

‎<span id="006">6</span> ‏וְלֹא־נָשָׂ֥א אֹתָ֛ם הָאָ֖רֶץ לָשֶׁ֣בֶת
יַחְדָּ֑ו כִּֽי־הָיָ֤ה רְכוּשָׁם֙ רָ֔ב וְלֹ֥א יָֽכְל֖וּ לָשֶׁ֥בֶת
יַחְדָּֽו׃

‎<span id="007">7</span> ‏וַֽיְהִי־רִ֗יב בֵּ֚ין רֹעֵ֣י מִקְנֵֽה־אַבְרָ֔ם
וּבֵ֖ין רֹעֵ֣י מִקְנֵה־ל֑וֹט וְהַֽכְּנַעֲנִי֙ וְהַפְּרִזִּ֔י אָ֖ז
יֹשֵׁ֥ב בָּאָֽרֶץ׃

‎<span id="008">8</span> ‏וַיֹּ֨אמֶר אַבְרָ֜ם אֶל־ל֗וֹט אַל־נָ֨א תְהִ֤י
מְרִיבָה֙ בֵּינִ֣י וּבֵינֶ֔יךָ וּבֵ֥ין רֹעַ֖י וּבֵ֣ין רֹעֶ֑יךָ
כִּֽי־אֲנָשִׁ֥ים אַחִ֖ים אֲנָֽחְנוּ׃

‎<span id="009">9</span> ‏הֲלֹ֤א כָל־הָאָ֙רֶץ֙ לְפָנֶ֔יךָ הִפָּ֥רֶד נָ֖א
מֵעָלָ֑י אִם־הַשְּׂמֹ֣אל וְאֵימִ֔נָה וְאִם־הַיָּמִ֖ין וְאַשְׂמְאִֽילָה׃

‎<span id="010">10</span> ‏וַיִּשָּׂא־ל֣וֹט אֶת־עֵינָ֗יו וַיַּרְא֙
אֶת־כָּל־כִּכַּ֣ר הַיַּרְדֵּ֔ן כִּ֥י כֻלָּ֖הּ מַשְׁקֶ֑ה לִפְנֵ֣י׀
שַׁחֵ֣ת יְהוָ֗ה אֶת־סְדֹם֙ וְאֶת־עֲמֹרָ֔ה כְּגַן־יְהוָה֙ כְּאֶ֣רֶץ
מִצְרַ֔יִם בֹּאֲכָ֖ה צֹֽעַר׃

‎<span id="011">11</span> ‏וַיִּבְחַר־ל֣וֹ ל֗וֹט אֵ֚ת כָּל־כִּכַּ֣ר
הַיַּרְדֵּ֔ן וַיִּסַּ֥ע ל֖וֹט מִקֶּ֑דֶם וַיִּפָּ֣רְד֔וּ אִ֖ישׁ מֵעַ֥ל
אָחִֽיו׃

‎<span id="012">12</span> ‏אַבְרָ֖ם יָשַׁ֣ב בְּאֶֽרֶץ־כְּנָ֑עַן וְל֗וֹט
יָשַׁב֙ בְּעָרֵ֣י הַכִּכָּ֔ר וַיֶּאֱהַ֖ל עַד־סְדֹֽם׃

‎<span id="013">13</span> ‏וְאַנְשֵׁ֣י סְדֹ֔ם רָעִ֖ים וְחַטָּאִ֑ים
לַיהוָ֖ה מְאֹֽד׃

‎<span id="014">14</span> ‏וַֽיהוָ֞ה אָמַ֣ר אֶל־אַבְרָ֗ם אַחֲרֵי֙
הִפָּֽרֶד־ל֣וֹט מֵֽעִמּ֔וֹ שָׂ֣א נָ֤א עֵינֶ֙יךָ֙ וּרְאֵ֔ה מִן־הַמָּק֖וֹם
אֲשֶׁר־אַתָּ֣ה שָׁ֑ם צָפֹ֥נָה וָנֶ֖גְבָּה וָקֵ֥דְמָה וָיָֽמָּה׃

‎<span id="015">15</span> ‏כִּ֧י אֶת־כָּל־הָאָ֛רֶץ אֲשֶׁר־אַתָּ֥ה רֹאֶ֖ה
לְךָ֣ אֶתְּנֶ֑נָּה וּֽלְזַרְעֲךָ֖ עַד־עוֹלָֽם׃

‎<span id="016">16</span> ‏וְשַׂמְתִּ֥י אֶֽת־זַרְעֲךָ֖ כַּעֲפַ֣ר
הָאָ֑רֶץ אֲשֶׁ֣ר׀ אִם־יוּכַ֣ל אִ֗ישׁ לִמְנוֹת֙ אֶת־עֲפַ֣ר הָאָ֔רֶץ
גַּֽם־זַרְעֲךָ֖ יִמָּנֶֽה׃

‎<span id="017">17</span> ‏ק֚וּם הִתְהַלֵּ֣ךְ בָּאָ֔רֶץ לְאָרְכָּ֖הּ
וּלְרָחְבָּ֑הּ כִּ֥י לְךָ֖ אֶתְּנֶֽנָּה׃

‎<span id="018">18</span> ‏וַיֶּאֱהַ֣ל אַבְרָ֗ם וַיָּבֹ֛א וַיֵּ֛שֶׁב
בְּאֵלֹנֵ֥י מַמְרֵ֖א אֲשֶׁ֣ר בְּחֶבְר֑וֹן וַיִּֽבֶן־שָׁ֥ם מִזְבֵּ֖חַ
לַֽיהוָֽה׃ פ

1 wayy<sup>a</sup>‘al ’aḇərām mimmiṣərayim hû’ wə’išətwō wəḵāl-’ăšer-lwō
wəlwōṭ ‘immwō hanneḡəbâ:

2 wə’aḇərām kāḇēḏ mə’ōḏ bammiqəneh bakesef ûḇazzâāḇ:

3 wayyēleḵə ləmassā‘āyw minneḡeḇ wə‘aḏ-bêṯ-’ēl ‘aḏ-hammāqwōm ’ăšer-hāyâ
šām ’âŏlōh ’âŏlwō batəḥillâ bên bêṯ-’ēl ûḇên hā‘āy:

4 ’el-məqwōm hammizəbēḥa ’ăšer-‘āśâ šām bāri’šōnâ wayyiqərā’ šām ’aḇərām
bəšēm yəhwâ:

5 wəḡam-ləlwōṭ hahōlēḵə ’eṯ-’aḇərām hāyâ ṣō’n-ûḇāqār wə’ōhālîm:

6 wəlō’-nāśā’ ’ōṯām hā’āreṣ lāšeḇeṯ y<sup>a</sup>ḥədāw kî-hāyâ rəḵûšām
rāḇ wəlō’ yāḵəlû lāšeḇeṯ y<sup>a</sup>ḥədāw:

7 wayəhî-rîḇ bên rō‘ê miqənēh-’aḇərām ûḇên rō‘ê miqənēh-lwōṭ
wəhakən<sup>a</sup>‘ănî wəhapərizzî ’āz yōšēḇ bā’āreṣ:

8 wayyō’mer ’aḇərām ’el-lwōṭ ’al-nā’ ṯəhî mərîḇâ bênî ûḇêneyḵā ûḇên
rō‘ay ûḇên rō‘eyḵā kî-’ănāšîm ’<sup>a</sup>ḥîm ’ănāḥənû:

9 hălō’ ḵāl-hā’āreṣ ləfāneyḵā hipāreḏ nā’ mē‘ālāy ’im-haśśəmō’l wə’êminâ
wə’im-hayyāmîn wə’aśəmə’îlâ:

10 wayyiśśā’-lwōṭ ’eṯ-‘ênāyw wayyarə’ ’eṯ-kāl-kikar hayyarədēn kî ḵullāh
mašəqeh lifənê\| š<sup>a</sup>ḥēṯ yəhwâ ’eṯ-səḏōm wə’eṯ-‘ămōrâ
kəḡan-yəhwâ kə’ereṣ miṣərayim bō’ăḵâ ṣō‘ar:

11 wayyiḇəḥar-lwō lwōṭ ’ēṯ kāl-kikar hayyarədēn wayyiss<sup>a</sup>‘
lwōṭ miqqeḏem wayyipārəḏû ’îš mē‘al ’āḥîw:

12 ’aḇərām yāšaḇ bə’ereṣ-kənā‘an wəlwōṭ yāšaḇ bə‘ārê hakikār wayye’ĕhal
‘aḏ-səḏōm:

13 wə’anəšê səḏōm rā‘îm wəḥaṭṭā’îm layhwâ mə’ōḏ:

14 wayhwâ ’āmar ’el-’aḇərām ’<sup>a</sup>ḥărê hipāreḏ-lwōṭ mē‘immwō śā’
nā’ ‘êneyḵā ûrə’ēh min-hammāqwōm ’ăšer-’atâ šām ṣāfōnâ wāneḡəbâ wāqēḏəmâ
wāyāmmâ:

15 kî ’eṯ-kāl-hā’āreṣ ’ăšer-’atâ rō’eh ləḵā ’etənennâ ûləzarə‘ăḵā
‘aḏ-‘wōlām:

16 wəśamətî ’eṯ-zarə‘ăḵā k<sup>a</sup>‘ăfar hā’āreṣ ’ăšer\| ’im-yûḵal
’îš limənwōṯ ’eṯ-‘ăfar hā’āreṣ gam-zarə‘ăḵā yimmāneh:

17 qûm hiṯəhallēḵə bā’āreṣ lə’ārəkāh ûlərāḥəbāh kî ləḵā ’etənennâ:

18 wayye’ĕhal ’aḇərām wayyāḇō’ wayyēšeḇ bə’ēlōnê mamərē’ ’ăšer
bəḥeḇərwōn wayyiḇen-šām mizəbēḥa layhwâ: f

------------------------------------------------------------------------

[Next: Genesis (Bereshit) Chapter 14](gen014.md)
