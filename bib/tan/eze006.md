[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze006)  [KJV](../kjv/eze006)  [Sep](../sep/eze006) 
[Vul](../vul/eze006)   
  
[Ezekiel (Yechezqel) Index](eze)  
  [Previous](eze005)  [Next](eze007) 

------------------------------------------------------------------------

### Tanach (Hebrew): Ezekiel (Yechezqel) Chapter 6

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏בֶּן־אָדָ֕ם שִׂ֥ים פָּנֶ֖יךָ אֶל־הָרֵ֣י
יִשְׂרָאֵ֑ל וְהִנָּבֵ֖א אֲלֵיהֶֽם׃

‎<span id="003">3</span> ‏וְאָ֣מַרְתָּ֔ הָרֵי֙ יִשְׂרָאֵ֔ל שִׁמְע֖וּ
דְּבַר־אֲדֹנָ֣י יְהוִ֑ה כֹּה־אָמַ֣ר אֲדֹנָ֣י יְ֠הוִה לֶהָרִ֨ים
וְלַגְּבָע֜וֹת לָאֲפִיקִ֣ים ולגאית וְלַגֵּאָי֗וֹת הִנְנִ֨י אֲנִ֜י
מֵבִ֤יא עֲלֵיכֶם֙ חֶ֔רֶב וְאִבַּדְתִּ֖י בָּמֽוֹתֵיכֶֽם׃

‎<span id="004">4</span> ‏וְנָשַׁ֙מּוּ֙ מִזְבְּח֣וֹתֵיכֶ֔ם
וְנִשְׁבְּר֖וּ חַמָּֽנֵיכֶ֑ם וְהִפַּלְתִּי֙ חַלְלֵיכֶ֔ם לִפְנֵ֖י
גִּלּוּלֵיכֶֽם׃

‎<span id="005">5</span> ‏וְנָתַתִּ֗י אֶת־פִּגְרֵי֙ בְּנֵ֣י יִשְׂרָאֵ֔ל
לִפְנֵ֖י גִּלּֽוּלֵיהֶ֑ם וְזֵרִיתִי֙ אֶת־עַצְמ֣וֹתֵיכֶ֔ם סְבִיב֖וֹת
מִזְבְּחוֹתֵיכֶֽם׃

‎<span id="006">6</span> ‏בְּכֹל֙ מוֹשְׁב֣וֹתֵיכֶ֔ם הֶעָרִ֣ים
תֶּחֱרַ֔בְנָה וְהַבָּמ֖וֹת תִּישָׁ֑מְנָה לְמַעַן֩ יֶחֶרְב֨וּ
וְיֶאְשְׁמ֜וּ מִזְבְּחֽוֹתֵיכֶ֗ם וְנִשְׁבְּר֤וּ וְנִשְׁבְּתוּ֙
גִּלּ֣וּלֵיכֶ֔ם וְנִגְדְּעוּ֙ חַמָּ֣נֵיכֶ֔ם וְנִמְח֖וּ מַעֲשֵׂיכֶֽם׃

‎<span id="007">7</span> ‏וְנָפַ֥ל חָלָ֖ל בְּתֽוֹכְכֶ֑ם וִֽידַעְתֶּ֖ם
כִּֽי־אֲנִ֥י יְהוָֽה׃

‎<span id="008">8</span> ‏וְהוֹתַרְתִּ֗י בִּהְי֥וֹת לָכֶ֛ם פְּלִ֥יטֵי
חֶ֖רֶב בַּגּוֹיִ֑ם בְּהִזָּרֽוֹתֵיכֶ֖ם בָּאֲרָצֽוֹת׃

‎<span id="009">9</span> ‏וְזָכְר֨וּ פְלִֽיטֵיכֶ֜ם אוֹתִ֗י בַּגּוֹיִם֮
אֲשֶׁ֣ר נִשְׁבּוּ־שָׁם֒ אֲשֶׁ֨ר נִשְׁבַּ֜רְתִּי אֶת־לִבָּ֣ם הַזּוֹנֶ֗ה
אֲשֶׁר־סָר֙ מֵֽעָלַ֔י וְאֵת֙ עֵֽינֵיהֶ֔ם הַזֹּנ֕וֹת אַחֲרֵ֖י
גִּלּֽוּלֵיהֶ֑ם וְנָקֹ֙טּוּ֙ בִּפְנֵיהֶ֔ם אֶל־הָֽרָעוֹת֙ אֲשֶׁ֣ר עָשׂ֔וּ
לְכֹ֖ל תּוֹעֲבֹתֵיהֶֽם׃

‎<span id="010">10</span> ‏וְיָדְע֖וּ כִּֽי־אֲנִ֣י יְהוָ֑ה לֹ֤א
אֶל־חִנָּם֙ דִּבַּ֔רְתִּי לַעֲשׂ֥וֹת לָהֶ֖ם הָרָעָ֥ה הַזֹּֽאת׃ פ

‎<span id="011">11</span> ‏כֹּֽה־אָמַ֞ר אֲדֹנָ֣י יְהוִ֗ה הַכֵּ֨ה
בְכַפְּךָ֜ וּרְקַ֤ע בְּרַגְלְךָ֙ וֶֽאֱמָר־אָ֔ח אֶ֛ל כָּל־תּוֹעֲב֥וֹת
רָע֖וֹת בֵּ֣ית יִשְׂרָאֵ֑ל אֲשֶׁ֗ר בַּחֶ֛רֶב בָּרָעָ֥ב וּבַדֶּ֖בֶר
יִפֹּֽלוּ׃

‎<span id="012">12</span> ‏הָרָח֞וֹק בַּדֶּ֣בֶר יָמ֗וּת וְהַקָּרוֹב֙
בַּחֶ֣רֶב יִפּ֔וֹל וְהַנִּשְׁאָר֙ וְהַנָּצ֔וּר בָּרָעָ֖ב יָמ֑וּת
וְכִלֵּיתִ֥י חֲמָתִ֖י בָּֽם׃

‎<span id="013">13</span> ‏וִֽידַעְתֶּם֙ כִּֽי־אֲנִ֣י יְהוָ֔ה
בִּֽהְי֣וֹת חַלְלֵיהֶ֗ם בְּתוֹךְ֙ גִּלּ֣וּלֵיהֶ֔ם סְבִיב֖וֹת
מִזְבְּחֽוֹתֵיהֶ֑ם אֶל֩ כָּל־גִּבְעָ֨ה רָמָ֜ה בְּכֹ֣ל׀ רָאשֵׁ֣י
הֶהָרִ֗ים וְתַ֨חַת כָּל־עֵ֤ץ רַֽעֲנָן֙ וְתַ֙חַת֙ כָּל־אֵלָ֣ה עֲבֻתָּ֔ה
מְק֗וֹם אֲשֶׁ֤ר נָֽתְנוּ־שָׁם֙ רֵ֣יחַ נִיחֹ֔חַ לְכֹ֖ל גִּלּוּלֵיהֶֽם׃

‎<span id="014">14</span> ‏וְנָטִ֤יתִי אֶת־יָדִי֙ עֲלֵיהֶ֔ם וְנָתַתִּ֨י
אֶת־הָאָ֜רֶץ שְׁמָמָ֤ה וּמְשַׁמָּה֙ מִמִּדְבַּ֣ר דִּבְלָ֔תָה בְּכֹ֖ל
מוֹשְׁבֽוֹתֵיהֶ֑ם וְיָדְע֖וּ כִּֽי־אֲנִ֥י יְהוָֽה׃ פ

1 wayəhî ḏəḇar-yəhwâ ’ēlay lē’mōr:

2 ben-’āḏām śîm pāneyḵā ’el-hārê yiśərā’ēl wəhinnāḇē’ ’ălêhem:

3 wə’āmarətā hārê yiśərā’ēl šimə‘û dəḇar-’ăḏōnāy yəhwih kōh-’āmar
’ăḏōnāy yəhwih lehārîm wəlagəḇā‘wōṯ lā’ăfîqîm wəlagē’āyōṯ wəlagē’āywōṯ
hinənî ’ănî mēḇî’ ‘ălêḵem ḥereḇ wə’ibaḏətî bāmwōṯêḵem:

4 wənāšammû mizəbəḥwōṯêḵem wənišəbərû ḥammānêḵem wəhipalətî ḥaləlêḵem
lifənê gillûlêḵem:

5 wənāṯatî ’eṯ-piḡərê bənê yiśərā’ēl lifənê gillûlêhem wəzērîṯî
’eṯ-‘aṣəmwōṯêḵem səḇîḇwōṯ mizəbəḥwōṯêḵem:

6 bəḵōl mwōšəḇwōṯêḵem he‘ārîm teḥĕraḇənâ wəhabāmwōṯ tîšāmənâ
ləm<sup>a</sup>‘an yeḥerəḇû wəye’əšəmû mizəbəḥwōṯêḵem wənišəbərû
wənišəbəṯû gillûlêḵem wəniḡədə‘û ḥammānêḵem wəniməḥû
m<sup>a</sup>‘ăśêḵem:

7 wənāfal ḥālāl bəṯwōḵəḵem wîḏ<sup>a</sup>‘ətem kî-’ănî yəhwâ:

8 wəhwōṯarətî bihəywōṯ lāḵem pəlîṭê ḥereḇ bagwōyim bəhizzārwōṯêḵem
bā’ărāṣwōṯ:

9 wəzāḵərû fəlîṭêḵem ’wōṯî bagwōyim ’ăšer nišəbû-šām ’ăšer nišəbarətî
’eṯ-libām hazzwōneh ’ăšer-sār mē‘ālay wə’ēṯ ‘ênêhem hazzōnwōṯ
’<sup>a</sup>ḥărê gillûlêhem wənāqōṭṭû bifənêhem ’el-hārā‘wōṯ ’ăšer ‘āśû
ləḵōl twō‘ăḇōṯêhem:

10 wəyāḏə‘û kî-’ănî yəhwâ lō’ ’el-ḥinnām dibarətî l<sup>a</sup>‘ăśwōṯ
lâem hārā‘â hazzō’ṯ: f

11 kōh-’āmar ’ăḏōnāy yəhwih hakēh ḇəḵapəḵā ûrəq<sup>a</sup>‘ bəraḡələḵā
we’ĕmār-’āḥ ’el kāl-twō‘ăḇwōṯ rā‘wōṯ bêṯ yiśərā’ēl ’ăšer
b<sup>a</sup>ḥereḇ bārā‘āḇ ûḇadeḇer yipōlû:

12 hārāḥwōq badeḇer yāmûṯ wəhaqqārwōḇ b<sup>a</sup>ḥereḇ yipwōl
wəhannišə’ār wəhannāṣûr bārā‘āḇ yāmûṯ wəḵillêṯî ḥămāṯî bām:

13 wîḏ<sup>a</sup>‘ətem kî-’ănî yəhwâ bihəywōṯ ḥaləlêhem bəṯwōḵə
gillûlêhem səḇîḇwōṯ mizəbəḥwōṯêhem ’el kāl-giḇə‘â rāmâ bəḵōl\| rā’šê
hehārîm wəṯ<sup>a</sup>ḥaṯ kāl-‘ēṣ r<sup>a</sup>‘ănān wəṯ<sup>a</sup>ḥaṯ
kāl-’ēlâ ‘ăḇutâ məqwōm ’ăšer nāṯənû-šām rêḥa nîḥōḥa ləḵōl gillûlêhem:

14 wənāṭîṯî ’eṯ-yāḏî ‘ălêhem wənāṯatî ’eṯ-hā’āreṣ šəmāmâ ûməšammâ
mimmiḏəbar diḇəlāṯâ bəḵōl mwōšəḇwōṯêhem wəyāḏə‘û kî-’ănî yəhwâ: f

------------------------------------------------------------------------

[Next: Ezekiel (Yechezqel) Chapter 7](eze007)
