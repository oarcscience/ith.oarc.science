[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen043)  [KJV](../kjv/gen043)  [Sep](../sep/gen043.md) 
[Vul](../vul/gen043.md)   
  
[Genesis (Bereshit) Index](gen.md)  
  [Previous](gen042)  [Next](gen044.md) 

------------------------------------------------------------------------

### Tanach (Hebrew): Genesis (Bereshit) Chapter 43

‎<span id="001">1</span> ‏וְהָרָעָ֖ב כָּבֵ֥ד בָּאָֽרֶץ׃

‎<span id="002">2</span> ‏וַיְהִ֗י כַּאֲשֶׁ֤ר כִּלּוּ֙ לֶאֱכֹ֣ל
אֶת־הַשֶּׁ֔בֶר אֲשֶׁ֥ר הֵבִ֖יאוּ מִמִּצְרָ֑יִם וַיֹּ֤אמֶר אֲלֵיהֶם֙
אֲבִיהֶ֔ם שֻׁ֖בוּ שִׁבְרוּ־לָ֥נוּ מְעַט־אֹֽכֶל׃

‎<span id="003">3</span> ‏וַיֹּ֧אמֶר אֵלָ֛יו יְהוּדָ֖ה לֵאמֹ֑ר הָעֵ֣ד
הֵעִד֩ בָּ֨נוּ הָאִ֤ישׁ לֵאמֹר֙ לֹֽא־תִרְא֣וּ פָנַ֔י בִּלְתִּ֖י
אֲחִיכֶ֥ם אִתְּכֶֽם׃

‎<span id="004">4</span> ‏אִם־יֶשְׁךָ֛ מְשַׁלֵּ֥חַ אֶת־אָחִ֖ינוּ
אִתָּ֑נוּ נֵרְדָ֕ה וְנִשְׁבְּרָ֥ה לְךָ֖ אֹֽכֶל׃

‎<span id="005">5</span> ‏וְאִם־אֵינְךָ֥ מְשַׁלֵּ֖חַ לֹ֣א נֵרֵ֑ד
כִּֽי־הָאִ֞ישׁ אָמַ֤ר אֵלֵ֙ינוּ֙ לֹֽא־תִרְא֣וּ פָנַ֔י בִּלְתִּ֖י
אֲחִיכֶ֥ם אִתְּכֶֽם׃

‎<span id="006">6</span> ‏וַיֹּ֙אמֶר֙ יִשְׂרָאֵ֔ל לָמָ֥ה הֲרֵעֹתֶ֖ם לִ֑י
לְהַגִּ֣יד לָאִ֔ישׁ הַע֥וֹד לָכֶ֖ם אָֽח׃

‎<span id="007">7</span> ‏וַיֹּאמְר֡וּ שָׁא֣וֹל שָֽׁאַל־הָ֠אִישׁ לָ֣נוּ
וּלְמֽוֹלַדְתֵּ֜נוּ לֵאמֹ֗ר הַע֨וֹד אֲבִיכֶ֥ם חַי֙ הֲיֵ֣שׁ לָכֶ֣ם אָ֔ח
וַנַ֨גֶּד־ל֔וֹ<sup>1</sup> עַל־פִּ֖י הַדְּבָרִ֣ים הָאֵ֑לֶּה הֲיָד֣וֹעַ
נֵדַ֔ע כִּ֣י יֹאמַ֔ר הוֹרִ֖ידוּ אֶת־אֲחִיכֶֽם׃

‎<span id="008">8</span> ‏וַיֹּ֨אמֶר יְהוּדָ֜ה אֶל־יִשְׂרָאֵ֣ל אָבִ֗יו
שִׁלְחָ֥ה הַנַּ֛עַר אִתִּ֖י וְנָק֣וּמָה וְנֵלֵ֑כָה וְנִֽחְיֶה֙ וְלֹ֣א
נָמ֔וּת גַּם־אֲנַ֥חְנוּ גַם־אַתָּ֖ה גַּם־טַפֵּֽנוּ׃

‎<span id="009">9</span> ‏אָֽנֹכִי֙ אֶֽעֶרְבֶ֔נּוּ מִיָּדִ֖י
תְּבַקְשֶׁ֑נּוּ אִם־לֹ֨א הֲבִיאֹתִ֤יו אֵלֶ֙יךָ֙ וְהִצַּגְתִּ֣יו
לְפָנֶ֔יךָ וְחָטָ֥אתִֽי לְךָ֖ כָּל־הַיָּמִֽים׃

‎<span id="010">10</span> ‏כִּ֖י לוּלֵ֣א הִתְמַהְמָ֑הְנוּ כִּֽי־עַתָּ֥ה
שַׁ֖בְנוּ זֶ֥ה פַעֲמָֽיִם׃

‎<span id="011">11</span> ‏וַיֹּ֨אמֶר אֲלֵהֶ֜ם יִשְׂרָאֵ֣ל אֲבִיהֶ֗ם
אִם־כֵּ֣ן׀ אֵפוֹא֮ זֹ֣את עֲשׂוּ֒ קְח֞וּ מִזִּמְרַ֤ת הָאָ֙רֶץ֙
בִּכְלֵיכֶ֔ם וְהוֹרִ֥ידוּ לָאִ֖ישׁ מִנְחָ֑ה מְעַ֤ט צֳרִי֙ וּמְעַ֣ט
דְּבַ֔שׁ נְכֹ֣את וָלֹ֔ט בָּטְנִ֖ים וּשְׁקֵדִֽים׃

‎<span id="012">12</span> ‏וְכֶ֥סֶף מִשְׁנֶ֖ה קְח֣וּ בְיֶדְכֶ֑ם
וְאֶת־הַכֶּ֜סֶף הַמּוּשָׁ֨ב בְּפִ֤י אַמְתְּחֹֽתֵיכֶם֙ תָּשִׁ֣יבוּ
בְיֶדְכֶ֔ם אוּלַ֥י מִשְׁגֶּ֖ה הֽוּא׃

‎<span id="013">13</span> ‏וְאֶת־אֲחִיכֶ֖ם קָ֑חוּ וְק֖וּמוּ שׁ֥וּבוּ
אֶל־הָאִֽישׁ׃

‎<span id="014">14</span> ‏וְאֵ֣ל שַׁדַּ֗י יִתֵּ֨ן לָכֶ֤ם רַחֲמִים֙
לִפְנֵ֣י הָאִ֔ישׁ וְשִׁלַּ֥ח לָכֶ֛ם אֶת־אֲחִיכֶ֥ם אַחֵ֖ר
וְאֶת־בִּנְיָמִ֑ין וַאֲנִ֕י כַּאֲשֶׁ֥ר שָׁכֹ֖לְתִּי שָׁכָֽלְתִּי׃

‎<span id="015">15</span> ‏וַיִּקְח֤וּ הָֽאֲנָשִׁים֙ אֶת־הַמִּנְחָ֣ה
הַזֹּ֔את וּמִשְׁנֶה־כֶּ֛סֶף לָקְח֥וּ בְיָדָ֖ם וְאֶת־בִּנְיָמִ֑ן
וַיָּקֻ֙מוּ֙ וַיֵּרְד֣וּ מִצְרַ֔יִם וַיַּֽעַמְד֖וּ לִפְנֵ֥י יוֹסֵֽף׃

‎<span id="016">16</span> ‏וַיַּ֨רְא יוֹסֵ֣ף אִתָּם֮ אֶת־בִּנְיָמִין֒
וַיֹּ֙אמֶר֙ לַֽאֲשֶׁ֣ר עַל־בֵּית֔וֹ הָבֵ֥א אֶת־הָאֲנָשִׁ֖ים הַבָּ֑יְתָה
וּטְבֹ֤חַ טֶ֙בַח֙ וְהָכֵ֔ן כִּ֥י אִתִּ֛י יֹאכְל֥וּ הָאֲנָשִׁ֖ים
בַּֽצָּהֳרָֽיִם׃

‎<span id="017">17</span> ‏וַיַּ֣עַשׂ הָאִ֔ישׁ כַּֽאֲשֶׁ֖ר אָמַ֣ר
יוֹסֵ֑ף וַיָּבֵ֥א הָאִ֛ישׁ אֶת־הָאֲנָשִׁ֖ים בֵּ֥יתָה יוֹסֵֽף׃

‎<span id="018">18</span> ‏וַיִּֽירְא֣וּ הָֽאֲנָשִׁ֗ים כִּ֣י הֽוּבְאוּ֮
בֵּ֣ית יוֹסֵף֒ וַיֹּאמְר֗וּ עַל־דְּבַ֤ר הַכֶּ֙סֶף֙ הַשָּׁ֤ב
בְּאַמְתְּחֹתֵ֙ינוּ֙ בַּתְּחִלָּ֔ה אֲנַ֖חְנוּ מֽוּבָאִ֑ים לְהִתְגֹּלֵ֤ל
עָלֵ֙ינוּ֙ וּלְהִתְנַפֵּ֣ל עָלֵ֔ינוּ וְלָקַ֧חַת אֹתָ֛נוּ לַעֲבָדִ֖ים
וְאֶת־חֲמֹרֵֽינוּ׃

‎<span id="019">19</span> ‏וַֽיִּגְּשׁוּ֙ אֶל־הָאִ֔ישׁ אֲשֶׁ֖ר
עַל־בֵּ֣ית יוֹסֵ֑ף וַיְדַבְּר֥וּ אֵלָ֖יו פֶּ֥תַח הַבָּֽיִת׃

‎<span id="020">20</span> ‏וַיֹּאמְר֖וּ בִּ֣י אֲדֹנִ֑י יָרֹ֥ד יָרַ֛דְנוּ
בַּתְּחִלָּ֖ה לִשְׁבָּר־אֹֽכֶל׃

‎<span id="021">21</span> ‏וַֽיְהִ֞י כִּי־בָ֣אנוּ אֶל־הַמָּל֗וֹן
וַֽנִּפְתְּחָה֙ אֶת־אַמְתְּחֹתֵ֔ינוּ וְהִנֵּ֤ה כֶֽסֶף־אִישׁ֙ בְּפִ֣י
אַמְתַּחְתּ֔וֹ כַּסְפֵּ֖נוּ בְּמִשְׁקָל֑וֹ וַנָּ֥שֶׁב אֹת֖וֹ
בְּיָדֵֽנוּ׃

‎<span id="022">22</span> ‏וְכֶ֧סֶף אַחֵ֛ר הוֹרַ֥דְנוּ בְיָדֵ֖נוּ
לִשְׁבָּר־אֹ֑כֶל לֹ֣א יָדַ֔עְנוּ מִי־שָׂ֥ם כַּסְפֵּ֖נוּ
בְּאַמְתְּחֹתֵֽינוּ׃

‎<span id="023">23</span> ‏וַיֹּאמֶר֩ שָׁל֨וֹם לָכֶ֜ם אַל־תִּירָ֗אוּ
אֱלֹ֨הֵיכֶ֜ם וֵֽאלֹהֵ֤י אֲבִיכֶם֙ נָתַ֨ן לָכֶ֤ם מַטְמוֹן֙
בְּאַמְתְּחֹ֣תֵיכֶ֔ם כַּסְפְּכֶ֖ם בָּ֣א אֵלָ֑י וַיּוֹצֵ֥א אֲלֵהֶ֖ם
אֶת־שִׁמְעֽוֹן׃

‎<span id="024">24</span> ‏וַיָּבֵ֥א הָאִ֛ישׁ אֶת־הָאֲנָשִׁ֖ים בֵּ֣יתָה
יוֹסֵ֑ף וַיִּתֶּן־מַ֙יִם֙ וַיִּרְחֲצ֣וּ רַגְלֵיהֶ֔ם וַיִּתֵּ֥ן
מִסְפּ֖וֹא לַחֲמֹֽרֵיהֶֽם׃

‎<span id="025">25</span> ‏וַיָּכִ֙ינוּ֙ אֶת־הַמִּנְחָ֔ה עַד־בּ֥וֹא
יוֹסֵ֖ף בַּֽצָּהֳרָ֑יִם כִּ֣י שָֽׁמְע֔וּ כִּי־שָׁ֖ם יֹ֥אכְלוּ לָֽחֶם׃

‎<span id="026">26</span> ‏וַיָּבֹ֤א יוֹסֵף֙ הַבַּ֔יְתָה וַיָּבִ֥יאּוּ
ל֛וֹ אֶת־הַמִּנְחָ֥ה אֲשֶׁר־בְּיָדָ֖ם הַבָּ֑יְתָה וַיִּשְׁתַּחֲווּ־ל֖וֹ
אָֽרְצָה׃

‎<span id="027">27</span> ‏וַיִּשְׁאַ֤ל לָהֶם֙ לְשָׁל֔וֹם וַיֹּ֗אמֶר
הֲשָׁל֛וֹם אֲבִיכֶ֥ם הַזָּקֵ֖ן אֲשֶׁ֣ר אֲמַרְתֶּ֑ם הַעוֹדֶ֖נּוּ חָֽי׃

‎<span id="028">28</span> ‏וַיֹּאמְר֗וּ שָׁל֛וֹם לְעַבְדְּךָ֥
לְאָבִ֖ינוּ עוֹדֶ֣נּוּ חָ֑י וַֽיִּקְּד֖וּ וישתחו
וַיִּֽשְׁתַּחֲוּֽוּ׃<sup>1</sup>

‎<span id="029">29</span> ‏וַיִּשָּׂ֣א עֵינָ֗יו וַיַּ֞רְא
אֶת־בִּנְיָמִ֣ין אָחִיו֮ בֶּן־אִמּוֹ֒ וַיֹּ֗אמֶר הֲזֶה֙ אֲחִיכֶ֣ם
הַקָּטֹ֔ן אֲשֶׁ֥ר אֲמַרְתֶּ֖ם אֵלָ֑י וַיֹּאמַ֕ר אֱלֹהִ֥ים יָחְנְךָ֖
בְּנִֽי׃

‎<span id="030">30</span> ‏וַיְמַהֵ֣ר יוֹסֵ֗ף כִּֽי־נִכְמְר֤וּ רַחֲמָיו֙
אֶל־אָחִ֔יו וַיְבַקֵּ֖שׁ לִבְכּ֑וֹת וַיָּבֹ֥א הַחַ֖דְרָה וַיֵּ֥בְךְּ
שָֽׁמָּה׃

‎<span id="031">31</span> ‏וַיִּרְחַ֥ץ פָּנָ֖יו וַיֵּצֵ֑א
וַיִּ֨תְאַפַּ֔ק וַיֹּ֖אמֶר שִׂ֥ימוּ לָֽחֶם׃

‎<span id="032">32</span> ‏וַיָּשִׂ֥ימוּ ל֛וֹ לְבַדּ֖וֹ וְלָהֶ֣ם
לְבַדָּ֑ם וְלַמִּצְרִ֞ים הָאֹכְלִ֤ים אִתּוֹ֙ לְבַדָּ֔ם כִּי֩ לֹ֨א
יוּכְל֜וּן הַמִּצְרִ֗ים לֶאֱכֹ֤ל אֶת־הָֽעִבְרִים֙ לֶ֔חֶם כִּי־תוֹעֵבָ֥ה
הִ֖וא לְמִצְרָֽיִם׃

‎<span id="033">33</span> ‏וַיֵּשְׁב֣וּ לְפָנָ֔יו הַבְּכֹר֙
כִּבְכֹ֣רָת֔וֹ וְהַצָּעִ֖יר כִּצְעִרָת֑וֹ וַיִּתְמְה֥וּ הָאֲנָשִׁ֖ים
אִ֥ישׁ אֶל־רֵעֵֽהוּ׃

‎<span id="034">34</span> ‏וַיִּשָּׂ֨א מַשְׂאֹ֜ת מֵאֵ֣ת פָּנָיו֮
אֲלֵהֶם֒ וַתֵּ֜רֶב מַשְׂאַ֧ת בִּנְיָמִ֛ן מִמַּשְׂאֹ֥ת כֻּלָּ֖ם חָמֵ֣שׁ
יָד֑וֹת וַיִּשְׁתּ֥וּ וַֽיִּשְׁכְּר֖וּ עִמּֽוֹ׃

1 wəhārā‘āḇ kāḇēḏ bā’āreṣ:

2 wayəhî ka’ăšer killû le’ĕḵōl ’eṯ-haššeḇer ’ăšer hēḇî’û mimmiṣərāyim
wayyō’mer ’ălêhem ’ăḇîhem šuḇû šiḇərû-lānû mə‘aṭ-’ōḵel:

3 wayyō’mer ’ēlāyw yəhûḏâ lē’mōr hā‘ēḏ hē‘iḏ bānû hā’îš lē’mōr
lō’-ṯirə’û fānay bilətî ’ăḥîḵem ’itəḵem:

4 ’im-yešəḵā məšallēḥa ’eṯ-’āḥînû ’itānû nērəḏâ wənišəbərâ ləḵā ’ōḵel:

5 wə’im-’ênəḵā məšallēḥa lō’ nērēḏ kî-hā’îš ’āmar ’ēlênû lō’-ṯirə’û
fānay bilətî ’ăḥîḵem ’itəḵem:

6 wayyō’mer yiśərā’ēl lāmâ hărē‘ōṯem lî ləhagîḏ lā’îš h<sup>a</sup>‘wōḏ
lāḵem ’āḥ:

7 wayyō’mərû šā’wōl šā’al-hā’îš lānû ûləmwōlaḏətēnû lē’mōr
h<sup>a</sup>‘wōḏ ’ăḇîḵem ḥay hăyēš lāḵem ’āḥ wanageḏ-lwō<sup>1</sup>
‘al-pî hadəḇārîm hā’ēlleh hăyāḏwō‘a nēḏ<sup>a</sup>‘ kî yō’mar hwōrîḏû
’eṯ-’ăḥîḵem:

8 wayyō’mer yəhûḏâ ’el-yiśərā’ēl ’āḇîw šiləḥâ hann<sup>a</sup>‘ar ’itî
wənāqûmâ wənēlēḵâ wəniḥəyeh wəlō’ nāmûṯ gam-’ăn<sup>a</sup>ḥənû ḡam-’atâ
gam-ṭapēnû:

9 ’ānōḵî ’e‘erəḇennû mîyāḏî təḇaqəšennû ’im-lō’ hăḇî’ōṯîw ’ēleyḵā
wəhiṣṣaḡətîw ləfāneyḵā wəḥāṭā’ṯî ləḵā kāl-hayyāmîm:

10 kî lûlē’ hiṯəmahəmâənû kî-‘atâ šaḇənû zeh f<sup>a</sup>‘ămāyim:

11 wayyō’mer ’ălēhem yiśərā’ēl ’ăḇîhem ’im-kēn\| ’ēfwō’ zō’ṯ ‘ăśû qəḥû
mizziməraṯ hā’āreṣ biḵəlêḵem wəhwōrîḏû lā’îš minəḥâ mə‘aṭ ṣŏrî ûmə‘aṭ
dəḇaš nəḵō’ṯ wālōṭ bāṭənîm ûšəqēḏîm:

12 wəḵesef mišəneh qəḥû ḇəyeḏəḵem wə’eṯ-hakesef hammûšāḇ bəfî
’amətəḥōṯêḵem tāšîḇû ḇəyeḏəḵem ’ûlay mišəgeh hû’:

13 wə’eṯ-’ăḥîḵem qāḥû wəqûmû šûḇû ’el-hā’îš:

14 wə’ēl šaday yitēn lāḵem r<sup>a</sup>ḥămîm lifənê hā’îš
wəšill<sup>a</sup>ḥ lāḵem ’eṯ-’ăḥîḵem ’<sup>a</sup>ḥēr wə’eṯ-binəyāmîn
wa’ănî ka’ăšer šāḵōlətî šāḵālətî:

15 wayyiqəḥû hā’ănāšîm ’eṯ-hamminəḥâ hazzō’ṯ ûmišəneh-kesef lāqəḥû
ḇəyāḏām wə’eṯ-binəyāmin wayyāqumû wayyērəḏû miṣərayim
wayy<sup>a</sup>‘aməḏû lifənê ywōsēf:

16 wayyarə’ ywōsēf ’itām ’eṯ-binəyāmîn wayyō’mer la’ăšer ‘al-bêṯwō hāḇē’
’eṯ-hā’ănāšîm habāyəṯâ ûṭəḇōḥa ṭeḇ<sup>a</sup>ḥ wəhāḵēn kî ’itî yō’ḵəlû
hā’ănāšîm baṣṣâŏrāyim:

17 wayy<sup>a</sup>‘aś hā’îš ka’ăšer ’āmar ywōsēf wayyāḇē’ hā’îš
’eṯ-hā’ănāšîm bêṯâ ywōsēf:

18 wayyîrə’û hā’ănāšîm kî hûḇə’û bêṯ ywōsēf wayyō’mərû ‘al-dəḇar hakesef
haššāḇ bə’amətəḥōṯênû batəḥillâ ’ăn<sup>a</sup>ḥənû mûḇā’îm ləhiṯəgōlēl
‘ālênû ûləhiṯənapēl ‘ālênû wəlāq<sup>a</sup>ḥaṯ ’ōṯānû
l<sup>a</sup>‘ăḇāḏîm wə’eṯ-ḥămōrênû:

19 wayyigəšû ’el-hā’îš ’ăšer ‘al-bêṯ ywōsēf wayəḏabərû ’ēlāyw
peṯ<sup>a</sup>ḥ habāyiṯ:

20 wayyō’mərû bî ’ăḏōnî yārōḏ yāraḏənû batəḥillâ lišəbār-’ōḵel:

21 wayəhî kî-ḇā’nû ’el-hammālwōn wannifətəḥâ ’eṯ-’amətəḥōṯênû wəhinnēh
ḵesef-’îš bəfî ’amət<sup>a</sup>ḥətwō kasəpēnû bəmišəqālwō wannāšeḇ
’ōṯwō bəyāḏēnû:

22 wəḵesef ’<sup>a</sup>ḥēr hwōraḏənû ḇəyāḏēnû lišəbār-’ōḵel lō’
yāḏ<sup>a</sup>‘ənû mî-śām kasəpēnû bə’amətəḥōṯênû:

23 wayyō’mer šālwōm lāḵem ’al-tîrā’û ’ĕlōhêḵem wē’lōhê ’ăḇîḵem nāṯan
lāḵem maṭəmwōn bə’amətəḥōṯêḵem kasəpəḵem bā’ ’ēlāy wayywōṣē’ ’ălēhem
’eṯ-šimə‘wōn:

24 wayyāḇē’ hā’îš ’eṯ-hā’ănāšîm bêṯâ ywōsēf wayyiten-mayim wayyirəḥăṣû
raḡəlêhem wayyitēn misəpwō’ l<sup>a</sup>ḥămōrêhem:

25 wayyāḵînû ’eṯ-hamminəḥâ ‘aḏ-bwō’ ywōsēf baṣṣâŏrāyim kî šāmə‘û kî-šām
yō’ḵəlû lāḥem:

26 wayyāḇō’ ywōsēf habayəṯâ wayyāḇî’’û lwō ’eṯ-hamminəḥâ ’ăšer-bəyāḏām
habāyəṯâ wayyišət<sup>a</sup>ḥăwû-lwō ’ārəṣâ:

27 wayyišə’al lâem ləšālwōm wayyō’mer hăšālwōm ’ăḇîḵem hazzāqēn ’ăšer
’ămarətem h<sup>a</sup>‘wōḏennû ḥāy:

28 wayyō’mərû šālwōm lə‘aḇədəḵā lə’āḇînû ‘wōḏennû ḥāy wayyiqqəḏû
wayyišət<sup>a</sup>ḥû wayyišət<sup>a</sup>ḥăûû:<sup>1</sup>

29 wayyiśśā’ ‘ênāyw wayyarə’ ’eṯ-binəyāmîn ’āḥîw ben-’immwō wayyō’mer
hăzeh ’ăḥîḵem haqqāṭōn ’ăšer ’ămarətem ’ēlāy wayyō’mar ’ĕlōhîm yāḥənəḵā
bənî:

30 wayəmahēr ywōsēf kî-niḵəmərû r<sup>a</sup>ḥămāyw ’el-’āḥîw wayəḇaqqēš
liḇəkwōṯ wayyāḇō’ h<sup>a</sup>ḥaḏərâ wayyēḇəḵḵə šāmmâ:

31 wayyirəḥaṣ pānāyw wayyēṣē’ wayyiṯə’apaq wayyō’mer śîmû lāḥem:

32 wayyāśîmû lwō ləḇadwō wəlâem ləḇadām wəlammiṣərîm hā’ōḵəlîm ’itwō
ləḇadām kî lō’ yûḵəlûn hammiṣərîm le’ĕḵōl ’eṯ-hā‘iḇərîm leḥem kî-ṯwō‘ēḇâ
hiw’ ləmiṣərāyim:

33 wayyēšəḇû ləfānāyw habəḵōr kiḇəḵōrāṯwō wəhaṣṣā‘îr kiṣə‘irāṯwō
wayyiṯəməhû hā’ănāšîm ’îš ’el-rē‘ēhû:

34 wayyiśśā’ maśə’ōṯ mē’ēṯ pānāyw ’ălēhem watēreḇ maśə’aṯ binəyāmin
mimmaśə’ōṯ kullām ḥāmēš yāḏwōṯ wayyišətû wayyišəkərû ‘immwō:

------------------------------------------------------------------------

[Next: Genesis (Bereshit) Chapter 44](gen044.md)
