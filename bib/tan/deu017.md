[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu017)  [KJV](../kjv/deu017)  [Sep](../sep/deu017.md) 
[Vul](../vul/deu017.md)   
  
[Deuteronomy (Devarim) Index](deu.md)  
  [Previous](deu016)  [Next](deu018.md) 

------------------------------------------------------------------------

### Tanach (Hebrew): Deuteronomy (Devarim) Chapter 17

‎<span id="001">1</span> ‏לֹא־תִזְבַּח֩ לַיהוָ֨ה אֱלֹהֶ֜יךָ שׁ֣וֹר
וָשֶׂ֗ה אֲשֶׁ֨ר יִהְיֶ֥ה בוֹ֙ מ֔וּם כֹּ֖ל דָּבָ֣ר רָ֑ע כִּ֧י תוֹעֲבַ֛ת
יְהוָ֥ה אֱלֹהֶ֖יךָ הֽוּא׃ ס

‎<span id="002">2</span> ‏כִּֽי־יִמָּצֵ֤א בְקִרְבְּךָ֙ בְּאַחַ֣ד
שְׁעָרֶ֔יךָ אֲשֶׁר־יְהוָ֥ה אֱלֹהֶ֖יךָ נֹתֵ֣ן לָ֑ךְ אִ֣ישׁ אוֹ־אִשָּׁ֗ה
אֲשֶׁ֨ר יַעֲשֶׂ֧ה אֶת־הָרַ֛ע בְּעֵינֵ֥י יְהוָֽה־אֱלֹהֶ֖יךָ לַעֲבֹ֥ר
בְּרִיתֽוֹ׃

‎<span id="003">3</span> ‏וַיֵּ֗לֶךְ וַֽיַּעֲבֹד֙ אֱלֹהִ֣ים אֲחֵרִ֔ים
וַיִּשְׁתַּ֖חוּ לָהֶ֑ם וְלַשֶּׁ֣מֶשׁ׀ א֣וֹ לַיָּרֵ֗חַ א֛וֹ לְכָל־צְבָ֥א
הַשָּׁמַ֖יִם אֲשֶׁ֥ר לֹא־צִוִּֽיתִי׃

‎<span id="004">4</span> ‏וְהֻֽגַּד־לְךָ֖ וְשָׁמָ֑עְתָּ וְדָרַשְׁתָּ֣
הֵיטֵ֔ב וְהִנֵּ֤ה אֱמֶת֙ נָכ֣וֹן הַדָּבָ֔ר נֶעֶשְׂתָ֛ה הַתּוֹעֵבָ֥ה
הַזֹּ֖את בְּיִשְׂרָאֵֽל׃

‎<span id="005">5</span> ‏וְהֽוֹצֵאתָ֣ אֶת־הָאִ֣ישׁ הַה֡וּא אוֹ֩
אֶת־הָאִשָּׁ֨ה הַהִ֜וא אֲשֶׁ֣ר עָ֠שׂוּ אֶת־הַדָּבָ֨ר הָרָ֤ע הַזֶּה֙
אֶל־שְׁעָרֶ֔יךָ אֶת־הָאִ֕ישׁ א֖וֹ אֶת־הָאִשָּׁ֑ה וּסְקַלְתָּ֥ם
בָּאֲבָנִ֖ים וָמֵֽתוּ׃

‎<span id="006">6</span> ‏עַל־פִּ֣י׀ שְׁנַ֣יִם עֵדִ֗ים א֛וֹ שְׁלֹשָׁ֥ה
עֵדִ֖ים יוּמַ֣ת הַמֵּ֑ת לֹ֣א יוּמַ֔ת עַל־פִּ֖י עֵ֥ד אֶחָֽד׃

‎<span id="007">7</span> ‏יַ֣ד הָעֵדִ֞ים תִּֽהְיֶה־בּ֤וֹ בָרִאשֹׁנָה֙
לַהֲמִית֔וֹ וְיַ֥ד כָּל־הָעָ֖ם בָּאַחֲרֹנָ֑ה<sup>3</sup> וּבִֽעַרְתָּ֥
הָרָ֖ע מִקִּרְבֶּֽךָ׃ פ

‎<span id="008">8</span> ‏כִּ֣י יִפָּלֵא֩ מִמְּךָ֙ דָבָ֜ר לַמִּשְׁפָּ֗ט
בֵּֽין־דָּ֨ם׀ לְדָ֜ם בֵּֽין־דִּ֣ין לְדִ֗ין וּבֵ֥ין נֶ֙גַע֙ לָנֶ֔גַע
דִּבְרֵ֥י רִיבֹ֖ת בִּשְׁעָרֶ֑יךָ וְקַמְתָּ֣ וְעָלִ֔יתָ אֶל־הַמָּק֔וֹם
אֲשֶׁ֥ר יִבְחַ֛ר יְהוָ֥ה אֱלֹהֶ֖יךָ בּֽוֹ׃

‎<span id="009">9</span> ‏וּבָאתָ֗ אֶל־הַכֹּהֲנִים֙ הַלְוִיִּ֔ם
וְאֶל־הַשֹּׁפֵ֔ט אֲשֶׁ֥ר יִהְיֶ֖ה בַּיָּמִ֣ים הָהֵ֑ם וְדָרַשְׁתָּ֙
וְהִגִּ֣ידוּ לְךָ֔ אֵ֖ת דְּבַ֥ר הַמִּשְׁפָּֽט׃

‎<span id="010">10</span> ‏וְעָשִׂ֗יתָ עַל־פִּ֤י הַדָּבָר֙ אֲשֶׁ֣ר
יַגִּ֣ידֽוּ לְךָ֔ מִן־הַמָּק֣וֹם הַה֔וּא אֲשֶׁ֖ר יִבְחַ֣ר יְהוָ֑ה
וְשָׁמַרְתָּ֣ לַעֲשׂ֔וֹת כְּכֹ֖ל אֲשֶׁ֥ר יוֹרֽוּךָ׃

‎<span id="011">11</span> ‏עַל־פִּ֨י הַתּוֹרָ֜ה אֲשֶׁ֣ר יוֹר֗וּךָ
וְעַל־הַמִּשְׁפָּ֛ט אֲשֶׁר־יֹאמְר֥וּ לְךָ֖ תַּעֲשֶׂ֑ה לֹ֣א תָס֗וּר
מִן־הַדָּבָ֛ר אֲשֶׁר־יַגִּ֥ידֽוּ לְךָ֖ יָמִ֥ין וּשְׂמֹֽאל׃

‎<span id="012">12</span> ‏וְהָאִ֞ישׁ אֲשֶׁר־יַעֲשֶׂ֣ה בְזָד֗וֹן
לְבִלְתִּ֨י שְׁמֹ֤עַ אֶל־הַכֹּהֵן֙ הָעֹמֵ֞ד לְשָׁ֤רֶת שָׁם֙ אֶת־יְהוָ֣ה
אֱלֹהֶ֔יךָ א֖וֹ אֶל־הַשֹּׁפֵ֑ט וּמֵת֙ הָאִ֣ישׁ הַה֔וּא וּבִֽעַרְתָּ֥
הָרָ֖ע מִיִּשְׂרָאֵֽל׃

‎<span id="013">13</span> ‏וְכָל־הָעָ֖ם יִשְׁמְע֣וּ וְיִרָ֑אוּ וְלֹ֥א
יְזִיד֖וּן עֽוֹד׃ ס

‎<span id="014">14</span> ‏כִּֽי־תָבֹ֣א אֶל־הָאָ֗רֶץ אֲשֶׁ֨ר יְהוָ֤ה
אֱלֹהֶ֙יךָ֙ נֹתֵ֣ן לָ֔ךְ וִֽירִשְׁתָּ֖הּ וְיָשַׁ֣בְתָּה בָּ֑הּ
וְאָמַרְתָּ֗ אָשִׂ֤ימָה עָלַי֙ מֶ֔לֶךְ כְּכָל־הַגּוֹיִ֖ם אֲשֶׁ֥ר
סְבִיבֹתָֽי׃

‎<span id="015">15</span> ‏שׂ֣וֹם תָּשִׂ֤ים עָלֶ֙יךָ֙ מֶ֔לֶךְ אֲשֶׁ֥ר
יִבְחַ֛ר יְהוָ֥ה אֱלֹהֶ֖יךָ בּ֑וֹ מִקֶּ֣רֶב אַחֶ֗יךָ תָּשִׂ֤ים עָלֶ֙יךָ֙
מֶ֔לֶךְ לֹ֣א תוּכַ֗ל לָתֵ֤ת עָלֶ֙יךָ֙ אִ֣ישׁ נָכְרִ֔י אֲשֶׁ֥ר
לֹֽא־אָחִ֖יךָ הֽוּא׃

‎<span id="016">16</span> ‏רַק֮ לֹא־יַרְבֶּה־לּ֣וֹ סוּסִים֒
וְלֹֽא־יָשִׁ֤יב אֶת־הָעָם֙ מִצְרַ֔יְמָה לְמַ֖עַן הַרְבּ֣וֹת ס֑וּס
וַֽיהוָה֙ אָמַ֣ר לָכֶ֔ם לֹ֣א תֹסִפ֗וּן לָשׁ֛וּב בַּדֶּ֥רֶךְ הַזֶּ֖ה
עֽוֹד׃

‎<span id="017">17</span> ‏וְלֹ֤א יַרְבֶּה־לּוֹ֙ נָשִׁ֔ים וְלֹ֥א יָס֖וּר
לְבָב֑וֹ וְכֶ֣סֶף וְזָהָ֔ב לֹ֥א יַרְבֶּה־לּ֖וֹ מְאֹֽד׃

‎<span id="018">18</span> ‏וְהָיָ֣ה כְשִׁבְתּ֔וֹ עַ֖ל כִּסֵּ֣א
מַמְלַכְתּ֑וֹ וְכָ֨תַב ל֜וֹ אֶת־מִשְׁנֵ֨ה הַתּוֹרָ֤ה הַזֹּאת֙ עַל־סֵ֔פֶר
מִלִּפְנֵ֥י הַכֹּהֲנִ֖ים הַלְוִיִּֽם׃<sup>3</sup>

‎<span id="019">19</span> ‏וְהָיְתָ֣ה עִמּ֔וֹ וְקָ֥רָא ב֖וֹ כָּל־יְמֵ֣י
חַיָּ֑יו לְמַ֣עַן יִלְמַ֗ד לְיִרְאָה֙ אֶת־יְהוָ֣ה אֱלֹהָ֔יו לִ֠שְׁמֹר
אֶֽת־כָּל־דִּבְרֵ֞י הַתּוֹרָ֥ה הַזֹּ֛את וְאֶת־הַחֻקִּ֥ים הָאֵ֖לֶּה
לַעֲשֹׂתָֽם׃

‎<span id="020">20</span> ‏לְבִלְתִּ֤י רוּם־לְבָבוֹ֙ מֵֽאֶחָ֔יו
וּלְבִלְתִּ֛י ס֥וּר מִן־הַמִּצְוָ֖ה יָמִ֣ין וּשְׂמֹ֑אול לְמַעַן֩
יַאֲרִ֨יךְ יָמִ֧ים עַל־מַמְלַכְתּ֛וֹ ה֥וּא וּבָנָ֖יו בְּקֶ֥רֶב
יִשְׂרָאֵֽל׃ ס

1 lō’-ṯizəb<sup>a</sup>ḥ layhwâ ’ĕlōheyḵā šwōr wāśeh ’ăšer yihəyeh ḇwō
mûm kōl dāḇār rā‘ kî ṯwō‘ăḇaṯ yəhwâ ’ĕlōheyḵā hû’: s

2 kî-yimmāṣē’ ḇəqirəbəḵā bə’<sup>a</sup>ḥaḏ šə‘āreyḵā ’ăšer-yəhwâ
’ĕlōheyḵā nōṯēn lāḵə ’îš ’wō-’iššâ ’ăšer y<sup>a</sup>‘ăśeh
’eṯ-hār<sup>a</sup>‘ bə‘ênê yəhwâ-’ĕlōheyḵā l<sup>a</sup>‘ăḇōr bərîṯwō:

3 wayyēleḵə wayy<sup>a</sup>‘ăḇōḏ ’ĕlōhîm ’ăḥērîm wayyišət<sup>a</sup>ḥû
lâem wəlaššemeš\| ’wō layyārēḥa ’wō ləḵāl-ṣəḇā’ haššāmayim ’ăšer
lō’-ṣiûîṯî:

4 wəhugaḏ-ləḵā wəšāmā‘ətā wəḏārašətā hêṭēḇ wəhinnēh ’ĕmeṯ nāḵwōn hadāḇār
ne‘eśəṯâ hatwō‘ēḇâ hazzō’ṯ bəyiśərā’ēl:

5 wəhwōṣē’ṯā ’eṯ-hā’îš hahû’ ’wō ’eṯ-hā’iššâ hahiw’ ’ăšer ‘āśû
’eṯ-hadāḇār hārā‘ hazzeh ’el-šə‘āreyḵā ’eṯ-hā’îš ’wō ’eṯ-hā’iššâ
ûsəqalətām bā’ăḇānîm wāmēṯû:

6 ‘al-pî\| šənayim ‘ēḏîm ’wō šəlōšâ ‘ēḏîm yûmaṯ hammēṯ lō’ yûmaṯ ‘al-pî
‘ēḏ ’eḥāḏ:

7 yaḏ hā‘ēḏîm tihəyeh-bwō ḇāri’šōnâ lahămîṯwō wəyaḏ kāl-hā‘ām
bā’<sup>a</sup>ḥărōnâ<sup>3</sup> ûḇi‘arətā hārā‘ miqqirəbeḵā: f

8 kî yipālē’ mimməḵā ḏāḇār lammišəpāṭ bên-dām\| ləḏām bên-dîn ləḏîn ûḇên
neḡ<sup>a</sup>‘ lāneḡ<sup>a</sup>‘ diḇərê rîḇōṯ bišə‘āreyḵā wəqamətā
wə‘ālîṯā ’el-hammāqwōm ’ăšer yiḇəḥar yəhwâ ’ĕlōheyḵā bwō:

9 ûḇā’ṯā ’el-hakōhănîm haləwîyim wə’el-haššōfēṭ ’ăšer yihəyeh bayyāmîm
hâēm wəḏārašətā wəhigîḏû ləḵā ’ēṯ dəḇar hammišəpāṭ:

10 wə‘āśîṯā ‘al-pî hadāḇār ’ăšer yagîḏû ləḵā min-hammāqwōm hahû’ ’ăšer
yiḇəḥar yəhwâ wəšāmarətā l<sup>a</sup>‘ăśwōṯ kəḵōl ’ăšer ywōrûḵā:

11 ‘al-pî hatwōrâ ’ăšer ywōrûḵā wə‘al-hammišəpāṭ ’ăšer-yō’mərû ləḵā
t<sup>a</sup>‘ăśeh lō’ ṯāsûr min-hadāḇār ’ăšer-yagîḏû ləḵā yāmîn
ûśəmō’l:

12 wəhā’îš ’ăšer-y<sup>a</sup>‘ăśeh ḇəzāḏwōn ləḇilətî šəmō‘a ’el-hakōhēn
hā‘ōmēḏ ləšāreṯ šām ’eṯ-yəhwâ ’ĕlōheyḵā ’wō ’el-haššōfēṭ ûmēṯ hā’îš
hahû’ ûḇi‘arətā hārā‘ mîyiśərā’ēl:

13 wəḵāl-hā‘ām yišəmə‘û wəyirā’û wəlō’ yəzîḏûn ‘wōḏ: s

14 kî-ṯāḇō’ ’el-hā’āreṣ ’ăšer yəhwâ ’ĕlōheyḵā nōṯēn lāḵə wîrišətāh
wəyāšaḇətâ bāh wə’āmarətā ’āśîmâ ‘ālay meleḵə kəḵāl-hagwōyim ’ăšer
səḇîḇōṯāy:

15 śwōm tāśîm ‘āleyḵā meleḵə ’ăšer yiḇəḥar yəhwâ ’ĕlōheyḵā bwō miqqereḇ
’<sup>a</sup>ḥeyḵā tāśîm ‘āleyḵā meleḵə lō’ ṯûḵal lāṯēṯ ‘āleyḵā ’îš
nāḵərî ’ăšer lō’-’āḥîḵā hû’:

16 raq lō’-yarəbeh-llwō sûsîm wəlō’-yāšîḇ ’eṯ-hā‘ām miṣərayəmâ
ləm<sup>a</sup>‘an harəbwōṯ sûs wayhwâ ’āmar lāḵem lō’ ṯōsifûn lāšûḇ
badereḵə hazzeh ‘wōḏ:

17 wəlō’ yarəbeh-llwō nāšîm wəlō’ yāsûr ləḇāḇwō wəḵesef wəzâāḇ lō’
yarəbeh-llwō mə’ōḏ:

18 wəhāyâ ḵəšiḇətwō ‘al kissē’ maməlaḵətwō wəḵāṯaḇ lwō ’eṯ-mišənēh
hatwōrâ hazzō’ṯ ‘al-sēfer millifənê hakōhănîm haləwîyim:<sup>3</sup>

19 wəhāyəṯâ ‘immwō wəqārā’ ḇwō kāl-yəmê ḥayyāyw ləm<sup>a</sup>‘an
yiləmaḏ ləyirə’â ’eṯ-yəhwâ ’ĕlōhāyw lišəmōr ’eṯ-kāl-diḇərê hatwōrâ
hazzō’ṯ wə’eṯ-h<sup>a</sup>ḥuqqîm hā’ēlleh l<sup>a</sup>‘ăśōṯām:

20 ləḇilətî rûm-ləḇāḇwō mē’eḥāyw ûləḇilətî sûr min-hammiṣəwâ yāmîn
ûśəmō’wl ləm<sup>a</sup>‘an ya’ărîḵə yāmîm ‘al-maməlaḵətwō hû’ ûḇānāyw
bəqereḇ yiśərā’ēl: s

------------------------------------------------------------------------

[Next: Deuteronomy (Devarim) Chapter 18](deu018.md)
