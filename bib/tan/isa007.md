[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa007)  [KJV](../kjv/isa007)  [Sep](../sep/isa007) 
[Vul](../vul/isa007)   
  
[Isaiah (Yisheyah) Index](isa)  
  [Previous](isa006)  [Next](isa008) 

------------------------------------------------------------------------

### Tanach (Hebrew): Isaiah (Yisheyah) Chapter 7

‎<span id="001">1</span> ‏וַיְהִ֡י בִּימֵ֣י אָ֠חָז בֶּן־יוֹתָ֨ם
בֶּן־עֻזִּיָּ֜הוּ מֶ֣לֶךְ יְהוּדָ֗ה עָלָ֣ה רְצִ֣ין מֶֽלֶךְ־אֲ֠רָם
וּפֶ֨קַח בֶּן־רְמַלְיָ֤הוּ מֶֽלֶךְ־יִשְׂרָאֵל֙ יְר֣וּשָׁלִַ֔ם
לַמִּלְחָמָ֖ה עָלֶ֑יהָ וְלֹ֥א יָכֹ֖ל לְהִלָּחֵ֥ם עָלֶֽיהָ׃

‎<span id="002">2</span> ‏וַיֻּגַּ֗ד לְבֵ֤ית דָּוִד֙ לֵאמֹ֔ר נָ֥חָֽה
אֲרָ֖ם עַל־אֶפְרָ֑יִם וַיָּ֤נַע לְבָבוֹ֙ וּלְבַ֣ב עַמּ֔וֹ כְּנ֥וֹעַ
עֲצֵי־יַ֖עַר מִפְּנֵי־רֽוּחַ׃

‎<span id="003">3</span> ‏וַיֹּ֣אמֶר יְהוָה֮ אֶֽל־יְשַׁעְיָהוּ֒ צֵא־נָא֙
לִקְרַ֣את אָחָ֔ז אַתָּ֕ה וּשְׁאָ֖ר יָשׁ֣וּב בְּנֶ֑ךָ אֶל־קְצֵ֗ה
תְּעָלַת֙ הַבְּרֵכָ֣ה הָעֶלְיוֹנָ֔ה אֶל־מְסִלַּ֖ת שְׂדֵ֥ה כוֹבֵֽס׃

‎<span id="004">4</span> ‏וְאָמַרְתָּ֣ אֵ֠לָיו הִשָּׁמֵ֨ר וְהַשְׁקֵ֜ט
אַל־תִּירָ֗א וּלְבָבְךָ֙ אַל־יֵרַ֔ךְ מִשְּׁנֵ֨י זַנְב֧וֹת הָאוּדִ֛ים
הָעֲשֵׁנִ֖ים הָאֵ֑לֶּה בָּחֳרִי־אַ֛ף רְצִ֥ין וַאֲרָ֖ם
וּבֶן־רְמַלְיָֽהוּ׃

‎<span id="005">5</span> ‏יַ֗עַן כִּֽי־יָעַ֥ץ עָלֶ֛יךָ אֲרָ֖ם רָעָ֑ה
אֶפְרַ֥יִם וּבֶן־רְמַלְיָ֖הוּ לֵאמֹֽר׃

‎<span id="006">6</span> ‏נַעֲלֶ֤ה בִֽיהוּדָה֙ וּנְקִיצֶ֔נָּה
וְנַבְקִעֶ֖נָּה אֵלֵ֑ינוּ וְנַמְלִ֥יךְ מֶ֙לֶךְ֙ בְּתוֹכָ֔הּ אֵ֖ת
בֶּן־טָֽבְאַֽל׃ ס

‎<span id="007">7</span> ‏כֹּ֥ה אָמַ֖ר אֲדֹנָ֣י יְהוִ֑ה לֹ֥א תָק֖וּם
וְלֹ֥א תִֽהְיֶֽה׃

‎<span id="008">8</span> ‏כִּ֣י רֹ֤אשׁ אֲרָם֙ דַּמֶּ֔שֶׂק וְרֹ֥אשׁ
דַּמֶּ֖שֶׂק רְצִ֑ין וּבְע֗וֹד שִׁשִּׁ֤ים וְחָמֵשׁ֙ שָׁנָ֔ה יֵחַ֥ת
אֶפְרַ֖יִם מֵעָֽם׃

‎<span id="009">9</span> ‏וְרֹ֤אשׁ אֶפְרַ֙יִם֙ שֹׁמְר֔וֹן וְרֹ֥אשׁ
שֹׁמְר֖וֹן בֶּן־רְמַלְיָ֑הוּ אִ֚ם לֹ֣א תַאֲמִ֔ינוּ כִּ֖י לֹ֥א
תֵאָמֵֽנוּ׃ ס

‎<span id="010">10</span> ‏וַיּ֣וֹסֶף יְהוָ֔ה דַּבֵּ֥ר אֶל־אָחָ֖ז
לֵאמֹֽר׃

‎<span id="011">11</span> ‏שְׁאַל־לְךָ֣ א֔וֹת מֵעִ֖ם יְהוָ֣ה אֱלֹהֶ֑יךָ
הַעְמֵ֣ק שְׁאָ֔לָה א֖וֹ הַגְבֵּ֥הַּ לְמָֽעְלָה׃

‎<span id="012">12</span> ‏וַיֹּ֖אמֶר אָחָ֑ז לֹא־אֶשְׁאַ֥ל
וְלֹֽא־אֲנַסֶּ֖ה אֶת־יְהוָֽה׃

‎<span id="013">13</span> ‏וַיֹּ֕אמֶר שִׁמְעוּ־נָ֖א בֵּ֣ית דָּוִ֑ד
הַמְעַ֤ט מִכֶּם֙ הַלְא֣וֹת אֲנָשִׁ֔ים כִּ֥י תַלְא֖וּ גַּ֥ם אֶת־אֱלֹהָֽי׃

‎<span id="014">14</span> ‏לָ֠כֵן יִתֵּ֨ן אֲדֹנָ֥י ה֛וּא לָכֶ֖ם א֑וֹת
הִנֵּ֣ה הָעַלְמָ֗ה הָרָה֙ וְיֹלֶ֣דֶת בֵּ֔ן וְקָרָ֥את שְׁמ֖וֹ עִמָּ֥נוּ
אֵֽל׃

‎<span id="015">15</span> ‏חֶמְאָ֥ה וּדְבַ֖שׁ יֹאכֵ֑ל לְדַעְתּ֛וֹ
מָא֥וֹס בָּרָ֖ע וּבָח֥וֹר בַּטּֽוֹב׃

‎<span id="016">16</span> ‏כִּ֠י בְּטֶ֨רֶם יֵדַ֥ע הַנַּ֛עַר מָאֹ֥ס
בָּרָ֖ע וּבָחֹ֣ר בַּטּ֑וֹב תֵּעָזֵ֤ב הָאֲדָמָה֙ אֲשֶׁ֣ר אַתָּ֣ה קָ֔ץ
מִפְּנֵ֖י שְׁנֵ֥י מְלָכֶֽיהָ׃

‎<span id="017">17</span> ‏יָבִ֨יא יְהוָ֜ה עָלֶ֗יךָ וְעַֽל־עַמְּךָ֮
וְעַל־בֵּ֣ית אָבִיךָ֒ יָמִים֙ אֲשֶׁ֣ר לֹא־בָ֔אוּ לְמִיּ֥וֹם
סוּר־אֶפְרַ֖יִם מֵעַ֣ל יְהוּדָ֑ה אֵ֖ת מֶ֥לֶךְ אַשּֽׁוּר׃ פ

‎<span id="018">18</span> ‏וְהָיָ֣ה׀ בַּיּ֣וֹם הַה֗וּא יִשְׁרֹ֤ק יְהוָה֙
לַזְּב֔וּב אֲשֶׁ֥ר בִּקְצֵ֖ה יְאֹרֵ֣י מִצְרָ֑יִם וְלַ֨דְּבוֹרָ֔ה אֲשֶׁ֖ר
בְּאֶ֥רֶץ אַשּֽׁוּר׃

‎<span id="019">19</span> ‏וּבָ֨אוּ וְנָח֤וּ כֻלָּם֙ בְּנַחֲלֵ֣י
הַבַּתּ֔וֹת וּבִנְקִיקֵ֖י הַסְּלָעִ֑ים וּבְכֹל֙ הַנַּ֣עֲצוּצִ֔ים
וּבְכֹ֖ל הַנַּהֲלֹלִֽים׃

‎<span id="020">20</span> ‏בַּיּ֣וֹם הַה֡וּא יְגַלַּ֣ח אֲדֹנָי֩
בְּתַ֨עַר הַשְּׂכִירָ֜ה בְּעֶבְרֵ֤י נָהָר֙ בְּמֶ֣לֶךְ אַשּׁ֔וּר
אֶת־הָרֹ֖אשׁ וְשַׂ֣עַר הָרַגְלָ֑יִם<sup>3</sup> וְגַ֥ם אֶת־הַזָּקָ֖ן
תִּסְפֶּֽה׃ ס

‎<span id="021">21</span> ‏וְהָיָ֖ה בַּיּ֣וֹם הַה֑וּא יְחַיֶּה־אִ֛ישׁ
עֶגְלַ֥ת בָּקָ֖ר וּשְׁתֵּי־צֹֽאן׃

‎<span id="022">22</span> ‏וְהָיָ֗ה מֵרֹ֛ב עֲשׂ֥וֹת חָלָ֖ב יֹאכַ֣ל
חֶמְאָ֑ה כִּֽי־חֶמְאָ֤ה וּדְבַשׁ֙ יֹאכֵ֔ל כָּל־הַנּוֹתָ֖ר בְּקֶ֥רֶב
הָאָֽרֶץ׃

‎<span id="023">23</span> ‏וְהָיָה֙ בַּיּ֣וֹם הַה֔וּא יִֽהְיֶ֣ה
כָל־מָק֗וֹם אֲשֶׁ֧ר יִֽהְיֶה־שָּׁ֛ם אֶ֥לֶף גֶּ֖פֶן בְּאֶ֣לֶף כָּ֑סֶף
לַשָּׁמִ֥יר וְלַשַּׁ֖יִת יִֽהְיֶֽה׃

‎<span id="024">24</span> ‏בַּחִצִּ֥ים וּבַקֶּ֖שֶׁת יָ֣בוֹא שָׁ֑מָּה
כִּי־שָׁמִ֥יר וָשַׁ֖יִת תִּֽהְיֶ֥ה כָל־הָאָֽרֶץ׃

‎<span id="025">25</span> ‏וְכֹ֣ל הֶהָרִ֗ים אֲשֶׁ֤ר בַּמַּעְדֵּר֙
יֵעָ֣דֵר֔וּן לֹֽא־תָב֣וֹא שָׁ֔מָּה יִרְאַ֖ת שָׁמִ֣יר וָשָׁ֑יִת וְהָיָה֙
לְמִשְׁלַ֣ח שׁ֔וֹר וּלְמִרְמַ֖ס שֶֽׂה׃ פ

1 wayəhî bîmê ’āḥāz ben-ywōṯām ben-‘uzzîyâû meleḵə yəhûḏâ ‘ālâ rəṣîn
meleḵə-’ărām ûfeq<sup>a</sup>ḥ ben-rəmaləyâû meleḵə-yiśərā’ēl yərûšālaim
lammiləḥāmâ ‘āleyhā wəlō’ yāḵōl ləhillāḥēm ‘āleyhā:

2 wayyugaḏ ləḇêṯ dāwiḏ lē’mōr nāḥâ ’ărām ‘al-’efərāyim
wayyān<sup>a</sup>‘ ləḇāḇwō ûləḇaḇ ‘ammwō kənwō‘a ‘ăṣê-y<sup>a</sup>‘ar
mipənê-rûḥa:

3 wayyō’mer yəhwâ ’el-yəš<sup>a</sup>‘əyâû ṣē’-nā’ liqəra’ṯ ’āḥāz ’atâ
ûšə’ār yāšûḇ bəneḵā ’el-qəṣēh tə‘ālaṯ habərēḵâ hā‘eləywōnâ ’el-məsillaṯ
śəḏēh ḵwōḇēs:

4 wə’āmarətā ’ēlāyw hiššāmēr wəhašəqēṭ ’al-tîrā’ ûləḇāḇəḵā ’al-yēraḵə
miššənê zanəḇwōṯ hā’ûḏîm hā‘ăšēnîm hā’ēlleh bāḥŏrî-’af rəṣîn wa’ărām
ûḇen-rəmaləyâû:

5 y<sup>a</sup>‘an kî-yā‘aṣ ‘āleyḵā ’ărām rā‘â ’efərayim ûḇen-rəmaləyâû
lē’mōr:

6 n<sup>a</sup>‘ăleh ḇîhûḏâ ûnəqîṣennâ wənaḇəqi‘ennâ ’ēlênû wənaməlîḵə
meleḵə bəṯwōḵāh ’ēṯ ben-ṭāḇə’al: s

7 kōh ’āmar ’ăḏōnāy yəhwih lō’ ṯāqûm wəlō’ ṯihəyeh:

8 kî rō’š ’ărām dammeśeq wərō’š dammeśeq rəṣîn ûḇə‘wōḏ šiššîm wəḥāmēš
šānâ yēḥaṯ ’efərayim mē‘ām:

9 wərō’š ’efərayim šōmərwōn wərō’š šōmərwōn ben-rəmaləyâû ’im lō’
ṯa’ămînû kî lō’ ṯē’āmēnû: s

10 wayywōsef yəhwâ dabēr ’el-’āḥāz lē’mōr:

11 šə’al-ləḵā ’wōṯ mē‘im yəhwâ ’ĕlōheyḵā h<sup>a</sup>‘əmēq šə’ālâ ’wō
haḡəbēhha ləmā‘əlâ:

12 wayyō’mer ’āḥāz lō’-’ešə’al wəlō’-’ănasseh ’eṯ-yəhwâ:

13 wayyō’mer šimə‘û-nā’ bêṯ dāwiḏ hamə‘aṭ mikem halə’wōṯ ’ănāšîm kî
ṯalə’û gam ’eṯ-’ĕlōhāy:

14 lāḵēn yitēn ’ăḏōnāy hû’ lāḵem ’wōṯ hinnēh hā‘aləmâ hārâ wəyōleḏeṯ bēn
wəqārā’ṯ šəmwō ‘immānû ’ēl:

15 ḥemə’â ûḏəḇaš yō’ḵēl ləḏ<sup>a</sup>‘ətwō mā’wōs bārā‘ ûḇāḥwōr
baṭṭwōḇ:

16 kî bəṭerem yēḏ<sup>a</sup>‘ hann<sup>a</sup>‘ar mā’ōs bārā‘ ûḇāḥōr
baṭṭwōḇ tē‘āzēḇ hā’ăḏāmâ ’ăšer ’atâ qāṣ mipənê šənê məlāḵeyhā:

17 yāḇî’ yəhwâ ‘āleyḵā wə‘al-‘amməḵā wə‘al-bêṯ ’āḇîḵā yāmîm ’ăšer
lō’-ḇā’û ləmîywōm sûr-’efərayim mē‘al yəhûḏâ ’ēṯ meleḵə ’aššûr: f

18 wəhāyâ\| bayywōm hahû’ yišərōq yəhwâ lazzəḇûḇ ’ăšer biqəṣēh yə’ōrê
miṣərāyim wəladəḇwōrâ ’ăšer bə’ereṣ ’aššûr:

19 ûḇā’û wənāḥû ḵullām bən<sup>a</sup>ḥălê habatwōṯ ûḇinəqîqê hassəlā‘îm
ûḇəḵōl hann<sup>a</sup>‘ăṣûṣîm ûḇəḵōl hannahălōlîm:

20 bayywōm hahû’ yəḡall<sup>a</sup>ḥ ’ăḏōnāy bəṯ<sup>a</sup>‘ar
haśśəḵîrâ bə‘eḇərê nâār bəmeleḵə ’aššûr ’eṯ-hārō’š wəś<sup>a</sup>‘ar
hāraḡəlāyim<sup>3</sup> wəḡam ’eṯ-hazzāqān tisəpeh: s

21 wəhāyâ bayywōm hahû’ yəḥayyeh-’îš ‘eḡəlaṯ bāqār ûšətê-ṣō’n:

22 wəhāyâ mērōḇ ‘ăśwōṯ ḥālāḇ yō’ḵal ḥemə’â kî-ḥemə’â ûḏəḇaš yō’ḵēl
kāl-hannwōṯār bəqereḇ hā’āreṣ:

23 wəhāyâ bayywōm hahû’ yihəyeh ḵāl-māqwōm ’ăšer yihəyeh-ššām ’elef
gefen bə’elef kāsef laššāmîr wəlaššayiṯ yihəyeh:

24 b<sup>a</sup>ḥiṣṣîm ûḇaqqešeṯ yāḇwō’ šāmmâ kî-šāmîr wāšayiṯ tihəyeh
ḵāl-hā’āreṣ:

25 wəḵōl hehārîm ’ăšer bamm<sup>a</sup>‘ədēr yē‘āḏērûn lō’-ṯāḇwō’ šāmmâ
yirə’aṯ šāmîr wāšāyiṯ wəhāyâ ləmišəl<sup>a</sup>ḥ šwōr ûləmirəmas śeh: f

------------------------------------------------------------------------

[Next: Isaiah (Yisheyah) Chapter 8](isa008)
