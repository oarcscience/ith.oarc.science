[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu007)  [KJV](../kjv/deu007)  [Sep](../sep/deu007.md) 
[Vul](../vul/deu007.md)   
  
[Deuteronomy (Devarim) Index](deu.md)  
  [Previous](deu006)  [Next](deu008.md) 

------------------------------------------------------------------------

### Tanach (Hebrew): Deuteronomy (Devarim) Chapter 7

‎<span id="001">1</span> ‏כִּ֤י יְבִֽיאֲךָ֙ יְהוָ֣ה אֱלֹהֶ֔יךָ
אֶל־הָאָ֕רֶץ אֲשֶׁר־אַתָּ֥ה בָא־שָׁ֖מָּה לְרִשְׁתָּ֑הּ וְנָשַׁ֣ל
גּֽוֹיִם־רַבִּ֣ים׀ מִפָּנֶ֡יךָ הַֽחִתִּי֩ וְהַגִּרְגָּשִׁ֨י וְהָאֱמֹרִ֜י
וְהַכְּנַעֲנִ֣י וְהַפְּרִזִּ֗י וְהַֽחִוִּי֙ וְהַיְבוּסִ֔י שִׁבְעָ֣ה
גוֹיִ֔ם רַבִּ֥ים וַעֲצוּמִ֖ים מִמֶּֽךָּ׃

‎<span id="002">2</span> ‏וּנְתָנָ֞ם יְהוָ֧ה אֱלֹהֶ֛יךָ לְפָנֶ֖יךָ
וְהִכִּיתָ֑ם הַחֲרֵ֤ם תַּחֲרִים֙ אֹתָ֔ם לֹא־תִכְרֹ֥ת לָהֶ֛ם בְּרִ֖ית
וְלֹ֥א תְחָנֵּֽם׃

‎<span id="003">3</span> ‏וְלֹ֥א תִתְחַתֵּ֖ן בָּ֑ם בִּתְּךָ֙ לֹא־תִתֵּ֣ן
לִבְנ֔וֹ וּבִתּ֖וֹ לֹא־תִקַּ֥ח לִבְנֶֽךָ׃

‎<span id="004">4</span> ‏כִּֽי־יָסִ֤יר אֶת־בִּנְךָ֙ מֵֽאַחֲרַ֔י
וְעָבְד֖וּ אֱלֹהִ֣ים אֲחֵרִ֑ים וְחָרָ֤ה אַף־יְהוָה֙ בָּכֶ֔ם
וְהִשְׁמִידְךָ֖ מַהֵֽר׃

‎<span id="005">5</span> ‏כִּֽי־אִם־כֹּ֤ה תַעֲשׂוּ֙ לָהֶ֔ם
מִזְבְּחֹתֵיהֶ֣ם תִּתֹּ֔צוּ וּמַצֵּבֹתָ֖ם תְּשַׁבֵּ֑רוּ וַאֲשֵֽׁירֵהֶם֙
תְּגַדֵּע֔וּן וּפְסִילֵיהֶ֖ם תִּשְׂרְפ֥וּן בָּאֵֽשׁ׃

‎<span id="006">6</span> ‏כִּ֣י עַ֤ם קָדוֹשׁ֙ אַתָּ֔ה לַיהוָ֖ה
אֱלֹהֶ֑יךָ בְּךָ֞ בָּחַ֣ר׀ יְהוָ֣ה אֱלֹהֶ֗יךָ לִהְי֥וֹת לוֹ֙ לְעַ֣ם
סְגֻלָּ֔ה מִכֹּל֙ הָֽעַמִּ֔ים אֲשֶׁ֖ר עַל־פְּנֵ֥י הָאֲדָמָֽה׃ ס

‎<span id="007">7</span> ‏לֹ֣א מֵֽרֻבְּכֶ֞ם מִכָּל־הָֽעַמִּ֗ים חָשַׁ֧ק
יְהוָ֛ה בָּכֶ֖ם וַיִּבְחַ֣ר בָּכֶ֑ם כִּֽי־אַתֶּ֥ם הַמְעַ֖ט
מִכָּל־הָעַמִּֽים׃

‎<span id="008">8</span> ‏כִּי֩ מֵֽאַהֲבַ֨ת יְהוָ֜ה אֶתְכֶ֗ם
וּמִשָּׁמְר֤וֹ אֶת־הַשְּׁבֻעָה֙ אֲשֶׁ֤ר נִשְׁבַּע֙ לַאֲבֹ֣תֵיכֶ֔ם
הוֹצִ֧יא יְהוָ֛ה אֶתְכֶ֖ם בְּיָ֣ד חֲזָקָ֑ה וַֽיִּפְדְּךָ֙ מִבֵּ֣ית
עֲבָדִ֔ים מִיַּ֖ד פַּרְעֹ֥ה מֶֽלֶךְ־מִצְרָֽיִם׃

‎<span id="009">9</span> ‏וְיָ֣דַעְתָּ֔ כִּֽי־יְהוָ֥ה אֱלֹהֶ֖יךָ ה֣וּא
הָֽאֱלֹהִ֑ים הָאֵל֙ הַֽנֶּאֱמָ֔ן שֹׁמֵ֧ר הַבְּרִ֣ית וְהַחֶ֗סֶד
לְאֹהֲבָ֛יו וּלְשֹׁמְרֵ֥י מצותו מִצְוֹתָ֖יו לְאֶ֥לֶף דּֽוֹר׃

‎<span id="010">10</span> ‏וּמְשַׁלֵּ֧ם לְשֹׂנְאָ֛יו אֶל־פָּנָ֖יו
לְהַאֲבִיד֑וֹ לֹ֤א יְאַחֵר֙ לְשֹׂ֣נְא֔וֹ אֶל־פָּנָ֖יו יְשַׁלֶּם־לֽוֹ׃

‎<span id="011">11</span> ‏וְשָׁמַרְתָּ֨<sup>3</sup> אֶת־הַמִּצְוָ֜ה
וְאֶת־הַֽחֻקִּ֣ים וְאֶת־הַמִּשְׁפָּטִ֗ים אֲשֶׁ֨ר אָנֹכִ֧י מְצַוְּךָ֛
הַיּ֖וֹם לַעֲשׂוֹתָֽם׃ פ

‎<span id="012">12</span> ‏וְהָיָ֣ה׀ עֵ֣קֶב תִּשְׁמְע֗וּן אֵ֤ת
הַמִּשְׁפָּטִים֙ הָאֵ֔לֶּה וּשְׁמַרְתֶּ֥ם וַעֲשִׂיתֶ֖ם אֹתָ֑ם וְשָׁמַר֩
יְהוָ֨ה אֱלֹהֶ֜יךָ לְךָ֗ אֶֽת־הַבְּרִית֙ וְאֶת־הַחֶ֔סֶד אֲשֶׁ֥ר
נִשְׁבַּ֖ע לַאֲבֹתֶֽיךָ׃

‎<span id="013">13</span> ‏וַאֲהֵ֣בְךָ֔ וּבֵרַכְךָ֖ וְהִרְבֶּ֑ךָ
וּבֵרַ֣ךְ פְּרִֽי־בִטְנְךָ֣ וּפְרִֽי־אַ֠דְמָתֶךָ דְּגָ֨נְךָ֜
וְתִֽירֹשְׁךָ֣ וְיִצְהָרֶ֗ךָ שְׁגַר־אֲלָפֶ֙יךָ֙ וְעַשְׁתְּרֹ֣ת צֹאנֶ֔ךָ
עַ֚ל הָֽאֲדָמָ֔ה אֲשֶׁר־נִשְׁבַּ֥ע לַאֲבֹתֶ֖יךָ לָ֥תֶת לָֽךְ׃

‎<span id="014">14</span> ‏בָּר֥וּךְ תִּֽהְיֶ֖ה מִכָּל־הָעַמִּ֑ים
לֹא־יִהְיֶ֥ה בְךָ֛ עָקָ֥ר וַֽעֲקָרָ֖ה וּבִבְהֶמְתֶּֽךָ׃

‎<span id="015">15</span> ‏וְהֵסִ֧יר יְהוָ֛ה מִמְּךָ֖ כָּל־חֹ֑לִי
וְכָל־מַדְוֵי֩ מִצְרַ֨יִם הָרָעִ֜ים אֲשֶׁ֣ר יָדַ֗עְתָּ לֹ֤א יְשִׂימָם֙
בָּ֔ךְ וּנְתָנָ֖ם בְּכָל־שֹׂנְאֶֽיךָ׃

‎<span id="016">16</span> ‏וְאָכַלְתָּ֣ אֶת־כָּל־הָֽעַמִּ֗ים אֲשֶׁ֨ר
יְהוָ֤ה אֱלֹהֶ֙יךָ֙ נֹתֵ֣ן לָ֔ךְ לֹא־תָחֹ֥ס עֵֽינְךָ֖ עֲלֵיהֶ֑ם וְלֹ֤א
תַעֲבֹד֙ אֶת־אֱלֹ֣הֵיהֶ֔ם כִּֽי־מוֹקֵ֥שׁ ה֖וּא לָֽךְ׃ ס

‎<span id="017">17</span> ‏כִּ֤י תֹאמַר֙ בִּלְבָ֣בְךָ֔ רַבִּ֛ים
הַגּוֹיִ֥ם הָאֵ֖לֶּה מִמֶּ֑נִּי אֵיכָ֥ה אוּכַ֖ל לְהוֹרִישָֽׁם׃

‎<span id="018">18</span> ‏לֹ֥א תִירָ֖א מֵהֶ֑ם זָכֹ֣ר תִּזְכֹּ֗ר אֵ֤ת
אֲשֶׁר־עָשָׂה֙ יְהוָ֣ה אֱלֹהֶ֔יךָ לְפַרְעֹ֖ה וּלְכָל־מִצְרָֽיִם׃

‎<span id="019">19</span> ‏הַמַּסֹּ֨ת הַגְּדֹלֹ֜ת אֲשֶׁר־רָא֣וּ
עֵינֶ֗יךָ וְהָאֹתֹ֤ת וְהַמֹּֽפְתִים֙ וְהַיָּ֤ד הַחֲזָקָה֙ וְהַזְּרֹ֣עַ
הַנְּטוּיָ֔ה אֲשֶׁ֥ר הוֹצִֽאֲךָ֖ יְהוָ֣ה אֱלֹהֶ֑יךָ כֵּֽן־יַעֲשֶׂ֞ה
יְהוָ֤ה אֱלֹהֶ֙יךָ֙ לְכָל־הָ֣עַמִּ֔ים אֲשֶׁר־אַתָּ֥ה יָרֵ֖א
מִפְּנֵיהֶֽם׃

‎<span id="020">20</span> ‏וְגַם֙ אֶת־הַצִּרְעָ֔ה יְשַׁלַּ֛ח יְהוָ֥ה
אֱלֹהֶ֖יךָ בָּ֑ם עַד־אֲבֹ֗ד הַנִּשְׁאָרִ֛ים וְהַנִּסְתָּרִ֖ים
מִפָּנֶֽיךָ׃

‎<span id="021">21</span> ‏לֹ֥א תַעֲרֹ֖ץ מִפְּנֵיהֶ֑ם כִּֽי־יְהוָ֤ה
אֱלֹהֶ֙יךָ֙ בְּקִרְבֶּ֔ךָ אֵ֥ל גָּד֖וֹל וְנוֹרָֽא׃

‎<span id="022">22</span> ‏וְנָשַׁל֩ יְהוָ֨ה אֱלֹהֶ֜יךָ אֶת־הַגּוֹיִ֥ם
הָאֵ֛ל מִפָּנֶ֖יךָ מְעַ֣ט מְעָ֑ט לֹ֤א תוּכַל֙ כַּלֹּתָ֣ם מַהֵ֔ר
פֶּן־תִּרְבֶּ֥ה עָלֶ֖יךָ חַיַּ֥ת הַשָּׂדֶֽה׃

‎<span id="023">23</span> ‏וּנְתָנָ֛ם יְהוָ֥ה אֱלֹהֶ֖יךָ לְפָנֶ֑יךָ
וְהָמָם֙ מְהוּמָ֣ה גְדֹלָ֔ה עַ֖ד הִשָּׁמְדָֽם׃

‎<span id="024">24</span> ‏וְנָתַ֤ן מַלְכֵיהֶם֙ בְּיָדֶ֔ךָ
וְהַאֲבַדְתָּ֣ אֶת־שְׁמָ֔ם מִתַּ֖חַת הַשָּׁמָ֑יִם לֹֽא־יִתְיַצֵּ֥ב
אִישׁ֙ בְּפָנֶ֔יךָ עַ֥ד הִשְׁמִֽדְךָ֖ אֹתָֽם׃

‎<span id="025">25</span> ‏פְּסִילֵ֥י אֱלֹהֵיהֶ֖ם תִּשְׂרְפ֣וּן בָּאֵ֑שׁ
לֹֽא־תַחְמֹד֩ כֶּ֨סֶף וְזָהָ֤ב עֲלֵיהֶם֙ וְלָקַחְתָּ֣ לָ֔ךְ פֶּ֚ן
תִּוָּקֵ֣שׁ בּ֔וֹ כִּ֧י תוֹעֲבַ֛ת יְהוָ֥ה אֱלֹהֶ֖יךָ הֽוּא׃

‎<span id="026">26</span> ‏וְלֹא־תָבִ֤יא תֽוֹעֵבָה֙ אֶל־בֵּיתֶ֔ךָ
וְהָיִ֥יתָ חֵ֖רֶם כָּמֹ֑הוּ שַׁקֵּ֧ץ׀ תְּשַׁקְּצֶ֛נּוּ וְתַעֵ֥ב׀
תְּֽתַעֲבֶ֖נּוּ כִּי־חֵ֥רֶם הֽוּא׃ פ

1 kî yəḇî’ăḵā yəhwâ ’ĕlōheyḵā ’el-hā’āreṣ ’ăšer-’atâ ḇā’-šāmmâ lərišətāh
wənāšal gwōyim-rabîm\| mipāneyḵā h<sup>a</sup>ḥitî wəhagirəgāšî
wəhā’ĕmōrî wəhakən<sup>a</sup>‘ănî wəhapərizzî wəh<sup>a</sup>ḥiûî
wəhayəḇûsî šiḇə‘â ḡwōyim rabîm w<sup>a</sup>‘ăṣûmîm mimmeḵḵā:

2 ûnəṯānām yəhwâ ’ĕlōheyḵā ləfāneyḵā wəhikîṯām h<sup>a</sup>ḥărēm
t<sup>a</sup>ḥărîm ’ōṯām lō’-ṯiḵərōṯ lâem bərîṯ wəlō’ ṯəḥānnēm:

3 wəlō’ ṯiṯəḥatēn bām bitəḵā lō’-ṯitēn liḇənwō ûḇitwō
lō’-ṯiqq<sup>a</sup>ḥ liḇəneḵā:

4 kî-yāsîr ’eṯ-binəḵā mē’<sup>a</sup>ḥăray wə‘āḇəḏû ’ĕlōhîm ’ăḥērîm
wəḥārâ ’af-yəhwâ bāḵem wəhišəmîḏəḵā mahēr:

5 kî-’im-kōh ṯ<sup>a</sup>‘ăśû lâem mizəbəḥōṯêhem titōṣû ûmaṣṣēḇōṯām
təšabērû wa’ăšêrēhem təḡadē‘ûn ûfəsîlêhem tiśərəfûn bā’ēš:

6 kî ‘am qāḏwōš ’atâ layhwâ ’ĕlōheyḵā bəḵā bāḥar\| yəhwâ ’ĕlōheyḵā
lihəywōṯ lwō lə‘am səḡullâ mikōl hā‘ammîm ’ăšer ‘al-pənê hā’ăḏāmâ: s

7 lō’ mērubəḵem mikāl-hā‘ammîm ḥāšaq yəhwâ bāḵem wayyiḇəḥar bāḵem
kî-’atem hamə‘aṭ mikāl-hā‘ammîm:

8 kî mē’ahăḇaṯ yəhwâ ’eṯəḵem ûmiššāmərwō ’eṯ-haššəḇu‘â ’ăšer
nišəb<sup>a</sup>‘ la’ăḇōṯêḵem hwōṣî’ yəhwâ ’eṯəḵem bəyāḏ ḥăzāqâ
wayyifədəḵā mibêṯ ‘ăḇāḏîm mîyaḏ parə‘ōh meleḵə-miṣərāyim:

9 wəyāḏ<sup>a</sup>‘ətā kî-yəhwâ ’ĕlōheyḵā hû’ hā’ĕlōhîm hā’ēl
hanne’ĕmān šōmēr habərîṯ wəh<sup>a</sup>ḥeseḏ lə’ōhăḇāyw ûləšōmərê
miṣəwōṯāw miṣəwōṯāyw lə’elef dwōr:

10 ûməšallēm ləśōnə’āyw ’el-pānāyw ləha’ăḇîḏwō lō’ yə’<sup>a</sup>ḥēr
ləśōnə’wō ’el-pānāyw yəšallem-lwō:

11 wəšāmarətā<sup>3</sup> ’eṯ-hammiṣəwâ wə’eṯ-h<sup>a</sup>ḥuqqîm
wə’eṯ-hammišəpāṭîm ’ăšer ’ānōḵî məṣaûəḵā hayywōm l<sup>a</sup>‘ăśwōṯām:
f

12 wəhāyâ\| ‘ēqeḇ tišəmə‘ûn ’ēṯ hammišəpāṭîm hā’ēlleh ûšəmarətem
w<sup>a</sup>‘ăśîṯem ’ōṯām wəšāmar yəhwâ ’ĕlōheyḵā ləḵā ’eṯ-habərîṯ
wə’eṯ-h<sup>a</sup>ḥeseḏ ’ăšer nišəb<sup>a</sup>‘ la’ăḇōṯeyḵā:

13 wa’ăhēḇəḵā ûḇēraḵəḵā wəhirəbeḵā ûḇēraḵə pərî-ḇiṭənəḵā
ûfərî-’aḏəmāṯeḵā dəḡānəḵā wəṯîrōšəḵā wəyiṣəhāreḵā šəḡar-’ălāfeyḵā
wə‘ašətərōṯ ṣō’neḵā ‘al hā’ăḏāmâ ’ăšer-nišəb<sup>a</sup>‘ la’ăḇōṯeyḵā
lāṯeṯ lāḵə:

14 bārûḵə tihəyeh mikāl-hā‘ammîm lō’-yihəyeh ḇəḵā ‘āqār
w<sup>a</sup>‘ăqārâ ûḇiḇəheməteḵā:

15 wəhēsîr yəhwâ mimməḵā kāl-ḥōlî wəḵāl-maḏəwê miṣərayim hārā‘îm ’ăšer
yāḏ<sup>a</sup>‘ətā lō’ yəśîmām bāḵə ûnəṯānām bəḵāl-śōnə’eyḵā:

16 wə’āḵalətā ’eṯ-kāl-hā‘ammîm ’ăšer yəhwâ ’ĕlōheyḵā nōṯēn lāḵə
lō’-ṯāḥōs ‘ênəḵā ‘ălêhem wəlō’ ṯ<sup>a</sup>‘ăḇōḏ ’eṯ-’ĕlōhêhem
kî-mwōqēš hû’ lāḵə: s

17 kî ṯō’mar biləḇāḇəḵā rabîm hagwōyim hā’ēlleh mimmennî ’êḵâ ’ûḵal
ləhwōrîšām:

18 lō’ ṯîrā’ mēhem zāḵōr tizəkōr ’ēṯ ’ăšer-‘āśâ yəhwâ ’ĕlōheyḵā
ləfarə‘ōh ûləḵāl-miṣərāyim:

19 hammassōṯ hagəḏōlōṯ ’ăšer-rā’û ‘êneyḵā wəhā’ōṯōṯ wəhammōfəṯîm
wəhayyāḏ h<sup>a</sup>ḥăzāqâ wəhazzərō‘a hannəṭûyâ ’ăšer hwōṣi’ăḵā yəhwâ
’ĕlōheyḵā kēn-y<sup>a</sup>‘ăśeh yəhwâ ’ĕlōheyḵā ləḵāl-hā‘ammîm
’ăšer-’atâ yārē’ mipənêhem:

20 wəḡam ’eṯ-haṣṣirə‘â yəšall<sup>a</sup>ḥ yəhwâ ’ĕlōheyḵā bām ‘aḏ-’ăḇōḏ
hannišə’ārîm wəhannisətārîm mipāneyḵā:

21 lō’ ṯ<sup>a</sup>‘ărōṣ mipənêhem kî-yəhwâ ’ĕlōheyḵā bəqirəbeḵā ’ēl
gāḏwōl wənwōrā’:

22 wənāšal yəhwâ ’ĕlōheyḵā ’eṯ-hagwōyim hā’ēl mipāneyḵā mə‘aṭ mə‘āṭ lō’
ṯûḵal kallōṯām mahēr pen-tirəbeh ‘āleyḵā ḥayyaṯ haśśāḏeh:

23 ûnəṯānām yəhwâ ’ĕlōheyḵā ləfāneyḵā wəhāmām məhûmâ ḡəḏōlâ ‘aḏ
hiššāməḏām:

24 wənāṯan maləḵêhem bəyāḏeḵā wəha’ăḇaḏətā ’eṯ-šəmām mit<sup>a</sup>ḥaṯ
haššāmāyim lō’-yiṯəyaṣṣēḇ ’îš bəfāneyḵā ‘aḏ hišəmiḏəḵā ’ōṯām:

25 pəsîlê ’ĕlōhêhem tiśərəfûn bā’ēš lō’-ṯ<sup>a</sup>ḥəmōḏ kesef wəzâāḇ
‘ălêhem wəlāq<sup>a</sup>ḥətā lāḵə pen tiûāqēš bwō kî ṯwō‘ăḇaṯ yəhwâ
’ĕlōheyḵā hû’:

26 wəlō’-ṯāḇî’ ṯwō‘ēḇâ ’el-bêṯeḵā wəhāyîṯā ḥērem kāmōhû šaqqēṣ\|
təšaqqəṣennû wəṯ<sup>a</sup>‘ēḇ\| təṯ<sup>a</sup>‘ăḇennû kî-ḥērem hû’: f

------------------------------------------------------------------------

[Next: Deuteronomy (Devarim) Chapter 8](deu008.md)
