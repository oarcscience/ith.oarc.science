[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer024)  [KJV](../kjv/jer024)  [Sep](../sep/jer024.md) 
[Vul](../vul/jer024.md)   
  
[Jeremiah (Yermiyah) Index](jer.md)  
  [Previous](jer023)  [Next](jer025.md) 

------------------------------------------------------------------------

### Tanach (Hebrew): Jeremiah (Yermiyah) Chapter 24

‎<span id="001">1</span> ‏הִרְאַנִי֮ יְהוָה֒ וְהִנֵּ֗ה שְׁנֵי֙
דּוּדָאֵ֣י תְאֵנִ֔ים מוּעָדִ֕ים לִפְנֵ֖י הֵיכַ֣ל יְהוָ֑ה אַחֲרֵ֣י
הַגְל֣וֹת נְבוּכַדְרֶאצַּ֣ר מֶֽלֶךְ־בָּבֶ֡ל אֶת־יְכָנְיָ֣הוּ
בֶן־יְהוֹיָקִ֣ים מֶֽלֶךְ־יְהוּדָה֩ וְאֶת־שָׂרֵ֨י יְהוּדָ֜ה
וְאֶת־הֶחָרָ֤שׁ וְאֶת־הַמַּסְגֵּר֙ מִיר֣וּשָׁלִַ֔ם וַיְבִאֵ֖ם בָּבֶֽל׃

‎<span id="002">2</span> ‏הַדּ֣וּד אֶחָ֗ד תְּאֵנִים֙ טֹב֣וֹת מְאֹ֔ד
כִּתְאֵנֵ֖י הַבַּכֻּר֑וֹת וְהַדּ֣וּד אֶחָ֗ד תְּאֵנִים֙ רָע֣וֹת מְאֹ֔ד
אֲשֶׁ֥ר לֹא־תֵֽאָכַ֖לְנָה מֵרֹֽעַ׃ ס

‎<span id="003">3</span> ‏וַיֹּ֨אמֶר יְהוָ֜ה אֵלַ֗י מָֽה־אַתָּ֤ה רֹאֶה֙
יִרְמְיָ֔הוּ וָאֹמַ֖ר תְּאֵנִ֑ים הַתְּאֵנִ֤ים הַטֹּבוֹת֙ טֹב֣וֹת מְאֹ֔ד
וְהָֽרָעוֹת֙ רָע֣וֹת מְאֹ֔ד אֲשֶׁ֥ר לֹא־תֵאָכַ֖לְנָה מֵרֹֽעַ׃ פ

‎<span id="004">4</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="005">5</span> ‏כֹּֽה־אָמַ֤ר יְהוָה֙ אֱלֹהֵ֣י יִשְׂרָאֵ֔ל
כַּתְּאֵנִ֥ים הַטֹּב֖וֹת הָאֵ֑לֶּה כֵּֽן־אַכִּ֞יר אֶת־גָּל֣וּת יְהוּדָ֗ה
אֲשֶׁ֨ר שִׁלַּ֜חְתִּי מִן־הַמָּק֥וֹם הַזֶּ֛ה אֶ֥רֶץ כַּשְׂדִּ֖ים
לְטוֹבָֽה׃

‎<span id="006">6</span> ‏וְשַׂמְתִּ֨י עֵינִ֤י עֲלֵיהֶם֙ לְטוֹבָ֔ה
וַהֲשִׁבֹתִ֖ים עַל־הָאָ֣רֶץ הַזֹּ֑את וּבְנִיתִים֙ וְלֹ֣א אֶהֱרֹ֔ס
וּנְטַעְתִּ֖ים וְלֹ֥א אֶתּֽוֹשׁ׃

‎<span id="007">7</span> ‏וְנָתַתִּי֩ לָהֶ֨ם לֵ֜ב לָדַ֣עַת אֹתִ֗י כִּ֚י
אֲנִ֣י יְהוָ֔ה וְהָיוּ־לִ֣י לְעָ֔ם וְאָ֣נֹכִ֔י אֶהְיֶ֥ה לָהֶ֖ם
לֵאלֹהִ֑ים כִּֽי־יָשֻׁ֥בוּ אֵלַ֖י בְּכָל־לִבָּֽם׃ ס

‎<span id="008">8</span> ‏וְכַתְּאֵנִים֙ הָֽרָע֔וֹת אֲשֶׁ֥ר
לֹא־תֵאָכַ֖לְנָה מֵרֹ֑עַ כִּי־כֹ֣ה׀ אָמַ֣ר יְהוָ֗ה כֵּ֣ן אֶ֠תֵּן
אֶת־צִדְקִיָּ֨הוּ מֶֽלֶךְ־יְהוּדָ֤ה וְאֶת־שָׂרָיו֙ וְאֵ֣ת׀ שְׁאֵרִ֣ית
יְרוּשָׁלִַ֗ם הַנִּשְׁאָרִים֙ בָּאָ֣רֶץ הַזֹּ֔את וְהַיֹּשְׁבִ֖ים
בְּאֶ֥רֶץ מִצְרָֽיִם׃

‎<span id="009">9</span> ‏וּנְתַתִּים֙ לזועה לְזַעֲוָ֣ה לְרָעָ֔ה לְכֹ֖ל
מַמְלְכ֣וֹת הָאָ֑רֶץ לְחֶרְפָּ֤ה וּלְמָשָׁל֙ לִשְׁנִינָ֣ה וְלִקְלָלָ֔ה
בְּכָל־הַמְּקֹמ֖וֹת אֲשֶֽׁר־אַדִּיחֵ֥ם שָֽׁם׃

‎<span id="010">10</span> ‏וְשִׁלַּ֣חְתִּי בָ֔ם אֶת־הַחֶ֖רֶב
אֶת־הָרָעָ֣ב וְאֶת־הַדָּ֑בֶר עַד־תֻּמָּם֙ מֵעַ֣ל הָאֲדָמָ֔ה
אֲשֶׁר־נָתַ֥תִּי לָהֶ֖ם וְלַאֲבוֹתֵיהֶֽם׃ פ

1 hirə’anî yəhwâ wəhinnēh šənê dûḏā’ê ṯə’ēnîm mû‘āḏîm lifənê hêḵal yəhwâ
’<sup>a</sup>ḥărê haḡəlwōṯ nəḇûḵaḏəre’ṣṣar meleḵə-bāḇel ’eṯ-yəḵānəyâû
ḇen-yəhwōyāqîm meleḵə-yəhûḏâ wə’eṯ-śārê yəhûḏâ wə’eṯ-heḥārāš
wə’eṯ-hammasəgēr mîrûšālaim wayəḇi’ēm bāḇel:

2 hadûḏ ’eḥāḏ tə’ēnîm ṭōḇwōṯ mə’ōḏ kiṯə’ēnê habakurwōṯ wəhadûḏ ’eḥāḏ
tə’ēnîm rā‘wōṯ mə’ōḏ ’ăšer lō’-ṯē’āḵalənâ mērō‘a: s

3 wayyō’mer yəhwâ ’ēlay mâ-’atâ rō’eh yirəməyâû wā’ōmar tə’ēnîm
hatə’ēnîm haṭṭōḇwōṯ ṭōḇwōṯ mə’ōḏ wəhārā‘wōṯ rā‘wōṯ mə’ōḏ ’ăšer
lō’-ṯē’āḵalənâ mērō‘a: f

4 wayəhî ḏəḇar-yəhwâ ’ēlay lē’mōr:

5 kōh-’āmar yəhwâ ’ĕlōhê yiśərā’ēl katə’ēnîm haṭṭōḇwōṯ hā’ēlleh
kēn-’akîr ’eṯ-gālûṯ yəhûḏâ ’ăšer šill<sup>a</sup>ḥətî min-hammāqwōm
hazzeh ’ereṣ kaśədîm ləṭwōḇâ:

6 wəśamətî ‘ênî ‘ălêhem ləṭwōḇâ wahăšiḇōṯîm ‘al-hā’āreṣ hazzō’ṯ ûḇənîṯîm
wəlō’ ’ehĕrōs ûnəṭ<sup>a</sup>‘ətîm wəlō’ ’etwōš:

7 wənāṯatî lâem lēḇ lāḏ<sup>a</sup>‘aṯ ’ōṯî kî ’ănî yəhwâ wəhāyû-lî
lə‘ām wə’ānōḵî ’ehəyeh lâem lē’lōhîm kî-yāšuḇû ’ēlay bəḵāl-libām: s

8 wəḵatə’ēnîm hārā‘wōṯ ’ăšer lō’-ṯē’āḵalənâ mērō‘a kî-ḵōh\| ’āmar yəhwâ
kēn ’etēn ’eṯ-ṣiḏəqîyâû meleḵə-yəhûḏâ wə’eṯ-śārāyw wə’ēṯ\| šə’ērîṯ
yərûšālaim hannišə’ārîm bā’āreṣ hazzō’ṯ wəhayyōšəḇîm bə’ereṣ miṣərāyim:

9 ûnəṯatîm lizəwā‘â ləz<sup>a</sup>‘ăwâ lərā‘â ləḵōl mamələḵwōṯ hā’āreṣ
ləḥerəpâ ûləmāšāl lišənînâ wəliqəlālâ bəḵāl-hamməqōmwōṯ ’ăšer-’adîḥēm
šām:

10 wəšill<sup>a</sup>ḥətî ḇām ’eṯ-h<sup>a</sup>ḥereḇ ’eṯ-hārā‘āḇ
wə’eṯ-hadāḇer ‘aḏ-tummām mē‘al hā’ăḏāmâ ’ăšer-nāṯatî lâem
wəla’ăḇwōṯêhem: f

------------------------------------------------------------------------

[Next: Jeremiah (Yermiyah) Chapter 25](jer025.md)
