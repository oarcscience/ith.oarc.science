[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu001)  [KJV](../kjv/deu001)  [Sep](../sep/deu001.md) 
[Vul](../vul/deu001.md)   
  
[Deuteronomy (Devarim) Index](deu.md)  
  [Previous](num036)  [Next](deu002.md) 

------------------------------------------------------------------------

### Tanach (Hebrew): Deuteronomy (Devarim) Chapter 1

‎<span id="001">1</span> ‏אֵ֣לֶּה הַדְּבָרִ֗ים אֲשֶׁ֨ר דִּבֶּ֤ר מֹשֶׁה֙
אֶל־כָּל־יִשְׂרָאֵ֔ל בְּעֵ֖בֶר הַיַּרְדֵּ֑ן בַּמִּדְבָּ֡ר בָּֽעֲרָבָה֩
מ֨וֹל ס֜וּף בֵּֽין־פָּארָ֧ן וּבֵֽין־תֹּ֛פֶל וְלָבָ֥ן וַחֲצֵרֹ֖ת וְדִ֥י
זָהָֽב׃

‎<span id="002">2</span> ‏אַחַ֨ד עָשָׂ֥ר יוֹם֙ מֵֽחֹרֵ֔ב דֶּ֖רֶךְ
הַר־שֵׂעִ֑יר עַ֖ד קָדֵ֥שׁ בַּרְנֵֽעַ׃

‎<span id="003">3</span> ‏וַיְהִי֙ בְּאַרְבָּעִ֣ים שָׁנָ֔ה
בְּעַשְׁתֵּֽי־עָשָׂ֥ר חֹ֖דֶשׁ בְּאֶחָ֣ד לַחֹ֑דֶשׁ דִּבֶּ֤ר מֹשֶׁה֙
אֶל־בְּנֵ֣י יִשְׂרָאֵ֔ל כְּ֠כֹל אֲשֶׁ֨ר צִוָּ֧ה יְהוָ֛ה אֹת֖וֹ אֲלֵהֶֽם׃

‎<span id="004">4</span> ‏אַחֲרֵ֣י הַכֹּת֗וֹ אֵ֚ת סִיחֹן֙ מֶ֣לֶךְ
הָֽאֱמֹרִ֔י אֲשֶׁ֥ר יוֹשֵׁ֖ב בְּחֶשְׁבּ֑וֹן וְאֵ֗ת ע֚וֹג מֶ֣לֶךְ
הַבָּשָׁ֔ן אֲשֶׁר־יוֹשֵׁ֥ב בְּעַשְׁתָּרֹ֖ת בְּאֶדְרֶֽעִי׃

‎<span id="005">5</span> ‏בְּעֵ֥בֶר הַיַּרְדֵּ֖ן בְּאֶ֣רֶץ מוֹאָ֑ב
הוֹאִ֣יל מֹשֶׁ֔ה בֵּאֵ֛ר אֶת־הַתּוֹרָ֥ה הַזֹּ֖את לֵאמֹֽר׃

‎<span id="006">6</span> ‏יְהוָ֧ה אֱלֹהֵ֛ינוּ דִּבֶּ֥ר אֵלֵ֖ינוּ
בְּחֹרֵ֣ב לֵאמֹ֑ר רַב־לָכֶ֥ם שֶׁ֖בֶת בָּהָ֥ר הַזֶּֽה׃

‎<span id="007">7</span> ‏פְּנ֣וּ׀ וּסְע֣וּ לָכֶ֗ם וּבֹ֨אוּ הַ֥ר
הָֽאֱמֹרִי֮ וְאֶל־כָּל־שְׁכֵנָיו֒ בָּעֲרָבָ֥ה בָהָ֛ר וּבַשְּׁפֵלָ֥ה
וּבַנֶּ֖גֶב וּבְח֣וֹף הַיָּ֑ם אֶ֤רֶץ הַֽכְּנַעֲנִי֙ וְהַלְּבָנ֔וֹן
עַד־הַנָּהָ֥ר הַגָּדֹ֖ל נְהַר־פְּרָֽת׃

‎<span id="008">8</span> ‏רְאֵ֛ה נָתַ֥תִּי לִפְנֵיכֶ֖ם אֶת־הָאָ֑רֶץ
בֹּ֚אוּ וּרְשׁ֣וּ אֶת־הָאָ֔רֶץ אֲשֶׁ֣ר נִשְׁבַּ֣ע יְ֠הוָה לַאֲבֹ֨תֵיכֶ֜ם
לְאַבְרָהָ֨ם לְיִצְחָ֤ק וּֽלְיַעֲקֹב֙ לָתֵ֣ת לָהֶ֔ם וּלְזַרְעָ֖ם
אַחֲרֵיהֶֽם׃

‎<span id="009">9</span> ‏וָאֹמַ֣ר אֲלֵכֶ֔ם בָּעֵ֥ת הַהִ֖וא לֵאמֹ֑ר
לֹא־אוּכַ֥ל לְבַדִּ֖י שְׂאֵ֥ת אֶתְכֶֽם׃

‎<span id="010">10</span> ‏יְהוָ֥ה אֱלֹהֵיכֶ֖ם הִרְבָּ֣ה אֶתְכֶ֑ם
וְהִנְּכֶ֣ם הַיּ֔וֹם כְּכוֹכְבֵ֥י הַשָּׁמַ֖יִם לָרֹֽב׃

‎<span id="011">11</span> ‏יְהוָ֞ה אֱלֹהֵ֣י אֲבֽוֹתֵכֶ֗ם יֹסֵ֧ף
עֲלֵיכֶ֛ם כָּכֶ֖ם אֶ֣לֶף פְּעָמִ֑ים וִיבָרֵ֣ךְ אֶתְכֶ֔ם כַּאֲשֶׁ֖ר
דִּבֶּ֥ר לָכֶֽם׃

‎<span id="012">12</span> ‏אֵיכָ֥ה אֶשָּׂ֖א לְבַדִּ֑י טָרְחֲכֶ֥ם
וּמַֽשַּׂאֲכֶ֖ם וְרִֽיבְכֶֽם׃

‎<span id="013">13</span> ‏הָב֣וּ לָ֠כֶם אֲנָשִׁ֨ים חֲכָמִ֧ים
וּנְבֹנִ֛ים וִידֻעִ֖ים לְשִׁבְטֵיכֶ֑ם וַאֲשִׂימֵ֖ם בְּרָאשֵׁיכֶֽם׃

‎<span id="014">14</span> ‏וַֽתַּעֲנ֖וּ אֹתִ֑י וַתֹּ֣אמְר֔וּ
טֽוֹב־הַדָּבָ֥ר אֲשֶׁר־דִּבַּ֖רְתָּ לַעֲשֽׂוֹת׃

‎<span id="015">15</span> ‏וָאֶקַּ֞ח אֶת־רָאשֵׁ֣י שִׁבְטֵיכֶ֗ם
אֲנָשִׁ֤ים חֲכָמִים֙ וִֽידֻעִ֔ים וָאֶתֵּ֥ן אֹתָ֛ם רָאשִׁ֖ים עֲלֵיכֶ֑ם
שָׂרֵ֨י אֲלָפִ֜ים וְשָׂרֵ֣י מֵא֗וֹת וְשָׂרֵ֤י חֲמִשִּׁים֙ וְשָׂרֵ֣י
עֲשָׂרֹ֔ת וְשֹׁטְרִ֖ים לְשִׁבְטֵיכֶֽם׃

‎<span id="016">16</span> ‏וָאֲצַוֶּה֙ אֶת־שֹׁ֣פְטֵיכֶ֔ם בָּעֵ֥ת הַהִ֖וא
לֵאמֹ֑ר שָׁמֹ֤עַ בֵּין־אֲחֵיכֶם֙ וּשְׁפַטְתֶּ֣ם צֶ֔דֶק בֵּֽין־אִ֥ישׁ
וּבֵין־אָחִ֖יו וּבֵ֥ין גֵּרֽוֹ׃

‎<span id="017">17</span> ‏לֹֽא־תַכִּ֨ירוּ פָנִ֜ים בַּמִּשְׁפָּ֗ט
כַּקָּטֹ֤ן כַּגָּדֹל֙ תִּשְׁמָע֔וּן לֹ֤א תָג֙וּרוּ֙ מִפְּנֵי־אִ֔ישׁ
כִּ֥י הַמִּשְׁפָּ֖ט לֵאלֹהִ֣ים ה֑וּא וְהַדָּבָר֙ אֲשֶׁ֣ר יִקְשֶׁ֣ה
מִכֶּ֔ם תַּקְרִב֥וּן אֵלַ֖י וּשְׁמַעְתִּֽיו׃

‎<span id="018">18</span> ‏וָאֲצַוֶּ֥ה אֶתְכֶ֖ם בָּעֵ֣ת הַהִ֑וא אֵ֥ת
כָּל־הַדְּבָרִ֖ים אֲשֶׁ֥ר תַּעֲשֽׂוּן׃

‎<span id="019">19</span> ‏וַנִּסַּ֣ע מֵחֹרֵ֗ב וַנֵּ֡לֶךְ אֵ֣ת
כָּל־הַמִּדְבָּ֣ר הַגָּדוֹל֩ וְהַנּוֹרָ֨א הַה֜וּא אֲשֶׁ֣ר רְאִיתֶ֗ם
דֶּ֚רֶךְ הַ֣ר הָֽאֱמֹרִ֔י כַּאֲשֶׁ֥ר צִוָּ֛ה יְהוָ֥ה אֱלֹהֵ֖ינוּ
אֹתָ֑נוּ וַנָּבֹ֕א עַ֖ד קָדֵ֥שׁ בַּרְנֵֽעַ׃

‎<span id="020">20</span> ‏וָאֹמַ֖ר אֲלֵכֶ֑ם בָּאתֶם֙ עַד־הַ֣ר
הָאֱמֹרִ֔י אֲשֶׁר־יְהוָ֥ה אֱלֹהֵ֖ינוּ נֹתֵ֥ן לָֽנוּ׃

‎<span id="021">21</span> ‏רְ֠אֵה נָתַ֨ן יְהוָ֧ה אֱלֹהֶ֛יךָ לְפָנֶ֖יךָ
אֶת־הָאָ֑רֶץ עֲלֵ֣ה רֵ֗שׁ כַּאֲשֶׁר֩ דִּבֶּ֨ר יְהוָ֜ה אֱלֹהֵ֤י
אֲבֹתֶ֙יךָ֙ לָ֔ךְ אַל־תִּירָ֖א וְאַל־תֵּחָֽת׃

‎<span id="022">22</span> ‏וַתִּקְרְב֣וּן אֵלַי֮ כֻּלְּכֶם֒ וַתֹּאמְר֗וּ
נִשְׁלְחָ֤ה אֲנָשִׁים֙ לְפָנֵ֔ינוּ וְיַחְפְּרוּ־לָ֖נוּ אֶת־הָאָ֑רֶץ
וְיָשִׁ֤בוּ אֹתָ֙נוּ֙ דָּבָ֔ר אֶת־הַדֶּ֙רֶךְ֙ אֲשֶׁ֣ר נַעֲלֶה־בָּ֔הּ
וְאֵת֙ הֶֽעָרִ֔ים אֲשֶׁ֥ר נָבֹ֖א אֲלֵיהֶֽן׃

‎<span id="023">23</span> ‏וַיִּיטַ֥ב בְּעֵינַ֖י הַדָּבָ֑ר וָאֶקַּ֤ח
מִכֶּם֙ שְׁנֵ֣ים עָשָׂ֣ר אֲנָשִׁ֔ים אִ֥ישׁ אֶחָ֖ד לַשָּֽׁבֶט׃

‎<span id="024">24</span> ‏וַיִּפְנוּ֙ וַיַּעֲל֣וּ הָהָ֔רָה וַיָּבֹ֖אוּ
עַד־נַ֣חַל אֶשְׁכֹּ֑ל וַֽיְרַגְּל֖וּ אֹתָֽהּ׃

‎<span id="025">25</span> ‏וַיִּקְח֤וּ בְיָדָם֙ מִפְּרִ֣י הָאָ֔רֶץ
וַיּוֹרִ֖דוּ אֵלֵ֑ינוּ וַיָּשִׁ֨בוּ אֹתָ֤נוּ דָבָר֙ וַיֹּ֣אמְר֔וּ
טוֹבָ֣ה הָאָ֔רֶץ אֲשֶׁר־יְהוָ֥ה אֱלֹהֵ֖ינוּ נֹתֵ֥ן לָֽנוּ׃

‎<span id="026">26</span> ‏וְלֹ֥א אֲבִיתֶ֖ם לַעֲלֹ֑ת וַתַּמְר֕וּ
אֶת־פִּ֥י יְהוָ֖ה אֱלֹהֵיכֶֽם׃

‎<span id="027">27</span> ‏וַתֵּרָגְנ֤וּ בְאָהֳלֵיכֶם֙ וַתֹּ֣אמְר֔וּ
בְּשִׂנְאַ֤ת יְהוָה֙ אֹתָ֔נוּ הוֹצִיאָ֖נוּ מֵאֶ֣רֶץ מִצְרָ֑יִם לָתֵ֥ת
אֹתָ֛נוּ בְּיַ֥ד הָאֱמֹרִ֖י לְהַשְׁמִידֵֽנוּ׃

‎<span id="028">28</span> ‏אָנָ֣ה׀ אֲנַ֣חְנוּ עֹלִ֗ים אַחֵינוּ֩
הֵמַ֨סּוּ אֶת־לְבָבֵ֜נוּ לֵאמֹ֗ר עַ֣ם גָּד֤וֹל וָרָם֙ מִמֶּ֔נּוּ עָרִ֛ים
גְּדֹלֹ֥ת וּבְצוּרֹ֖ת בַּשָּׁמָ֑יִם וְגַם־בְּנֵ֥י עֲנָקִ֖ים רָאִ֥ינוּ
שָֽׁם׃

‎<span id="029">29</span> ‏וָאֹמַ֖ר אֲלֵכֶ֑ם לֹא־תַֽעַרְצ֥וּן
וְֽלֹא־תִֽירְא֖וּן מֵהֶֽם׃

‎<span id="030">30</span> ‏יְהוָ֤ה אֱלֹֽהֵיכֶם֙ הַהֹלֵ֣ךְ לִפְנֵיכֶ֔ם
ה֖וּא יִלָּחֵ֣ם לָכֶ֑ם כְּ֠כֹל אֲשֶׁ֨ר עָשָׂ֧ה אִתְּכֶ֛ם בְּמִצְרַ֖יִם
לְעֵינֵיכֶֽם׃

‎<span id="031">31</span> ‏וּבַמִּדְבָּר֙ אֲשֶׁ֣ר רָאִ֔יתָ אֲשֶׁ֤ר
נְשָׂאֲךָ֙ יְהוָ֣ה אֱלֹהֶ֔יךָ כַּאֲשֶׁ֥ר יִשָּׂא־אִ֖ישׁ אֶת־בְּנ֑וֹ
בְּכָל־הַדֶּ֙רֶךְ֙ אֲשֶׁ֣ר הֲלַכְתֶּ֔ם עַד־בֹּאֲכֶ֖ם עַד־הַמָּק֥וֹם
הַזֶּֽה׃

‎<span id="032">32</span> ‏וּבַדָּבָ֖ר הַזֶּ֑ה אֵֽינְכֶם֙ מַאֲמִינִ֔ם
בַּיהוָ֖ה אֱלֹהֵיכֶֽם׃

‎<span id="033">33</span> ‏הַהֹלֵ֨ךְ לִפְנֵיכֶ֜ם בַּדֶּ֗רֶךְ לָת֥וּר
לָכֶ֛ם מָק֖וֹם לַֽחֲנֹֽתְכֶ֑ם בָּאֵ֣שׁ׀ לַ֗יְלָה לַרְאֹֽתְכֶם֙
בַּדֶּ֙רֶךְ֙ אֲשֶׁ֣ר תֵּֽלְכוּ־בָ֔הּ וּבֶעָנָ֖ן יוֹמָֽם׃

‎<span id="034">34</span> ‏וַיִּשְׁמַ֥ע יְהוָ֖ה אֶת־ק֣וֹל דִּבְרֵיכֶ֑ם
וַיִּקְצֹ֖ף וַיִּשָּׁבַ֥ע לֵאמֹֽר׃

‎<span id="035">35</span> ‏אִם־יִרְאֶ֥ה אִישׁ֙ בָּאֲנָשִׁ֣ים הָאֵ֔לֶּה
הַדּ֥וֹר הָרָ֖ע הַזֶּ֑ה אֵ֚ת הָאָ֣רֶץ הַטּוֹבָ֔ה אֲשֶׁ֣ר נִשְׁבַּ֔עְתִּי
לָתֵ֖ת לַאֲבֹתֵיכֶֽם׃

‎<span id="036">36</span> ‏זֽוּלָתִ֞י כָּלֵ֤ב בֶּן־יְפֻנֶּה֙ ה֣וּא
יִרְאֶ֔נָּה וְלֽוֹ־אֶתֵּ֧ן אֶת־הָאָ֛רֶץ אֲשֶׁ֥ר דָּֽרַךְ־בָּ֖הּ
וּלְבָנָ֑יו יַ֕עַן אֲשֶׁ֥ר מִלֵּ֖א אַחֲרֵ֥י יְהוָֽה׃

‎<span id="037">37</span> ‏גַּם־בִּי֙ הִתְאַנַּ֣ף יְהוָ֔ה בִּגְלַלְכֶ֖ם
לֵאמֹ֑ר גַּם־אַתָּ֖ה לֹא־תָבֹ֥א שָֽׁם׃

‎<span id="038">38</span> ‏יְהוֹשֻׁ֤עַ בִּן־נוּן֙ הָעֹמֵ֣ד לְפָנֶ֔יךָ
ה֖וּא יָ֣בֹא שָׁ֑מָּה אֹת֣וֹ חַזֵּ֔ק כִּי־ה֖וּא יַנְחִלֶ֥נָּה
אֶת־יִשְׂרָאֵֽל׃

‎<span id="039">39</span> ‏וְטַפְּכֶם֩ אֲשֶׁ֨ר אֲמַרְתֶּ֜ם לָבַ֣ז
יִהְיֶ֗ה וּ֠בְנֵיכֶם אֲשֶׁ֨ר לֹא־יָדְע֤וּ הַיּוֹם֙ ט֣וֹב וָרָ֔ע הֵ֖מָּה
יָבֹ֣אוּ שָׁ֑מָּה וְלָהֶ֣ם אֶתְּנֶ֔נָּה וְהֵ֖ם יִירָשֽׁוּהָ׃

‎<span id="040">40</span> ‏וְאַתֶּ֖ם פְּנ֣וּ לָכֶ֑ם וּסְע֥וּ
הַמִּדְבָּ֖רָה דֶּ֥רֶךְ יַם־סֽוּף׃

‎<span id="041">41</span> ‏וַֽתַּעֲנ֣וּ׀ וַתֹּאמְר֣וּ אֵלַ֗י חָטָאנוּ֮
לַֽיהוָה֒ אֲנַ֤חְנוּ נַעֲלֶה֙ וְנִלְחַ֔מְנוּ כְּכֹ֥ל אֲשֶׁר־צִוָּ֖נוּ
יְהוָ֣ה אֱלֹהֵ֑ינוּ וַֽתַּחְגְּר֗וּ אִ֚ישׁ אֶת־כְּלֵ֣י מִלְחַמְתּ֔וֹ
וַתָּהִ֖ינוּ לַעֲלֹ֥ת הָהָֽרָה׃

‎<span id="042">42</span> ‏וַיֹּ֨אמֶר יְהוָ֜ה אֵלַ֗י אֱמֹ֤ר לָהֶם֙ לֹ֤א
תַֽעֲלוּ֙ וְלֹא־תִלָּ֣חֲמ֔וּ כִּ֥י אֵינֶ֖נִּי בְּקִרְבְּכֶ֑ם וְלֹא֙
תִּנָּֽגְפ֔וּ לִפְנֵ֖י אֹיְבֵיכֶֽם׃

‎<span id="043">43</span> ‏וָאֲדַבֵּ֥ר אֲלֵיכֶ֖ם וְלֹ֣א שְׁמַעְתֶּ֑ם
וַתַּמְרוּ֙ אֶת־פִּ֣י יְהוָ֔ה וַתָּזִ֖דוּ וַתַּעֲל֥וּ הָהָֽרָה׃

‎<span id="044">44</span> ‏וַיֵּצֵ֨א הָאֱמֹרִ֜י הַיֹּשֵׁ֨ב בָּהָ֤ר
הַהוּא֙ לִקְרַאתְכֶ֔ם וַיִּרְדְּפ֣וּ אֶתְכֶ֔ם כַּאֲשֶׁ֥ר תַּעֲשֶׂ֖ינָה
הַדְּבֹרִ֑ים וַֽיַּכְּת֥וּ אֶתְכֶ֛ם בְּשֵׂעִ֖יר עַד־חָרְמָֽה׃

‎<span id="045">45</span> ‏וַתָּשֻׁ֥בוּ וַתִּבְכּ֖וּ לִפְנֵ֣י יְהוָ֑ה
וְלֹֽא־שָׁמַ֤ע יְהוָה֙ בְּקֹ֣לְכֶ֔ם וְלֹ֥א הֶאֱזִ֖ין אֲלֵיכֶֽם׃

‎<span id="046">46</span> ‏וַתֵּשְׁב֥וּ בְקָדֵ֖שׁ יָמִ֣ים רַבִּ֑ים
כַּיָּמִ֖ים אֲשֶׁ֥ר יְשַׁבְתֶּֽם׃

1 ’ēlleh hadəḇārîm ’ăšer diber mōšeh ’el-kāl-yiśərā’ēl bə‘ēḇer
hayyarədēn bammiḏəbār bā‘ărāḇâ mwōl sûf bên-pā’rān ûḇên-tōfel wəlāḇān
w<sup>a</sup>ḥăṣērōṯ wəḏî zâāḇ:

2 ’<sup>a</sup>ḥaḏ ‘āśār ywōm mēḥōrēḇ dereḵə har-śē‘îr ‘aḏ qāḏēš
barənē‘a:

3 wayəhî bə’arəbā‘îm šānâ bə‘ašətê-‘āśār ḥōḏeš bə’eḥāḏ
l<sup>a</sup>ḥōḏeš diber mōšeh ’el-bənê yiśərā’ēl kəḵōl ’ăšer ṣiûâ yəhwâ
’ōṯwō ’ălēhem:

4 ’<sup>a</sup>ḥărê hakōṯwō ’ēṯ sîḥōn meleḵə hā’ĕmōrî ’ăšer ywōšēḇ
bəḥešəbwōn wə’ēṯ ‘wōḡ meleḵə habāšān ’ăšer-ywōšēḇ bə‘ašətārōṯ
bə’eḏəre‘î:

5 bə‘ēḇer hayyarədēn bə’ereṣ mwō’āḇ hwō’îl mōšeh bē’ēr ’eṯ-hatwōrâ
hazzō’ṯ lē’mōr:

6 yəhwâ ’ĕlōhênû diber ’ēlênû bəḥōrēḇ lē’mōr raḇ-lāḵem šeḇeṯ bâār
hazzeh:

7 pənû\| ûsə‘û lāḵem ûḇō’û har hā’ĕmōrî wə’el-kāl-šəḵēnāyw bā‘ărāḇâ ḇâār
ûḇaššəfēlâ ûḇanneḡeḇ ûḇəḥwōf hayyām ’ereṣ hakən<sup>a</sup>‘ănî
wəhalləḇānwōn ‘aḏ-hannâār hagāḏōl nəhar-pərāṯ:

8 rə’ēh nāṯatî lifənêḵem ’eṯ-hā’āreṣ bō’û ûrəšû ’eṯ-hā’āreṣ ’ăšer
nišəb<sup>a</sup>‘ yəhwâ la’ăḇōṯêḵem lə’aḇərâām ləyiṣəḥāq
ûləy<sup>a</sup>‘ăqōḇ lāṯēṯ lâem ûləzarə‘ām ’<sup>a</sup>ḥărêhem:

9 wā’ōmar ’ălēḵem bā‘ēṯ hahiw’ lē’mōr lō’-’ûḵal ləḇadî śə’ēṯ ’eṯəḵem:

10 yəhwâ ’ĕlōhêḵem hirəbâ ’eṯəḵem wəhinnəḵem hayywōm kəḵwōḵəḇê
haššāmayim lārōḇ:

11 yəhwâ ’ĕlōhê ’ăḇwōṯēḵem yōsēf ‘ălêḵem kāḵem ’elef pə‘āmîm wîḇārēḵə
’eṯəḵem ka’ăšer diber lāḵem:

12 ’êḵâ ’eśśā’ ləḇadî ṭārəḥăḵem ûmaśśa’ăḵem wərîḇəḵem:

13 hāḇû lāḵem ’ănāšîm ḥăḵāmîm ûnəḇōnîm wîḏu‘îm ləšiḇəṭêḵem wa’ăśîmēm
bərā’šêḵem:

14 wat<sup>a</sup>‘ănû ’ōṯî watō’mərû ṭwōḇ-hadāḇār ’ăšer-dibarətā
l<sup>a</sup>‘ăśwōṯ:

15 wā’eqq<sup>a</sup>ḥ ’eṯ-rā’šê šiḇəṭêḵem ’ănāšîm ḥăḵāmîm wîḏu‘îm
wā’etēn ’ōṯām rā’šîm ‘ălêḵem śārê ’ălāfîm wəśārê mē’wōṯ wəśārê ḥămiššîm
wəśārê ‘ăśārōṯ wəšōṭərîm ləšiḇəṭêḵem:

16 wā’ăṣaûeh ’eṯ-šōfəṭêḵem bā‘ēṯ hahiw’ lē’mōr šāmō‘a bên-’ăḥêḵem
ûšəfaṭətem ṣeḏeq bên-’îš ûḇên-’āḥîw ûḇên gērwō:

17 lō’-ṯakîrû fānîm bammišəpāṭ kaqqāṭōn kagāḏōl tišəmā‘ûn lō’ ṯāḡûrû
mipənê-’îš kî hammišəpāṭ lē’lōhîm hû’ wəhadāḇār ’ăšer yiqəšeh mikem
taqəriḇûn ’ēlay ûšəm<sup>a</sup>‘ətîw:

18 wā’ăṣaûeh ’eṯəḵem bā‘ēṯ hahiw’ ’ēṯ kāl-hadəḇārîm ’ăšer
t<sup>a</sup>‘ăśûn:

19 wanniss<sup>a</sup>‘ mēḥōrēḇ wannēleḵə ’ēṯ kāl-hammiḏəbār hagāḏwōl
wəhannwōrā’ hahû’ ’ăšer rə’îṯem dereḵə har hā’ĕmōrî ka’ăšer ṣiûâ yəhwâ
’ĕlōhênû ’ōṯānû wannāḇō’ ‘aḏ qāḏēš barənē‘a:

20 wā’ōmar ’ălēḵem bā’ṯem ‘aḏ-har hā’ĕmōrî ’ăšer-yəhwâ ’ĕlōhênû nōṯēn
lānû:

21 rə’ēh nāṯan yəhwâ ’ĕlōheyḵā ləfāneyḵā ’eṯ-hā’āreṣ ‘ălēh rēš ka’ăšer
diber yəhwâ ’ĕlōhê ’ăḇōṯeyḵā lāḵə ’al-tîrā’ wə’al-tēḥāṯ:

22 watiqərəḇûn ’ēlay kulləḵem watō’mərû nišələḥâ ’ănāšîm ləfānênû
wəy<sup>a</sup>ḥəpərû-lānû ’eṯ-hā’āreṣ wəyāšiḇû ’ōṯānû dāḇār
’eṯ-hadereḵə ’ăšer n<sup>a</sup>‘ăleh-bāh wə’ēṯ he‘ārîm ’ăšer nāḇō’
’ălêhen:

23 wayyîṭaḇ bə‘ênay hadāḇār wā’eqq<sup>a</sup>ḥ mikem šənêm ‘āśār
’ănāšîm ’îš ’eḥāḏ laššāḇeṭ:

24 wayyifənû wayy<sup>a</sup>‘ălû hâārâ wayyāḇō’û ‘aḏ-n<sup>a</sup>ḥal
’ešəkōl wayəragəlû ’ōṯāh:

25 wayyiqəḥû ḇəyāḏām mipərî hā’āreṣ wayywōriḏû ’ēlênû wayyāšiḇû ’ōṯānû
ḏāḇār wayyō’mərû ṭwōḇâ hā’āreṣ ’ăšer-yəhwâ ’ĕlōhênû nōṯēn lānû:

26 wəlō’ ’ăḇîṯem l<sup>a</sup>‘ălōṯ watamərû ’eṯ-pî yəhwâ ’ĕlōhêḵem:

27 watērāḡənû ḇə’âŏlêḵem watō’mərû bəśinə’aṯ yəhwâ ’ōṯānû hwōṣî’ānû
mē’ereṣ miṣərāyim lāṯēṯ ’ōṯānû bəyaḏ hā’ĕmōrî ləhašəmîḏēnû:

28 ’ānâ\| ’ăn<sup>a</sup>ḥənû ‘ōlîm ’<sup>a</sup>ḥênû hēmassû
’eṯ-ləḇāḇēnû lē’mōr ‘am gāḏwōl wārām mimmennû ‘ārîm gəḏōlōṯ ûḇəṣûrōṯ
baššāmāyim wəḡam-bənê ‘ănāqîm rā’înû šām:

29 wā’ōmar ’ălēḵem lō’-ṯ<sup>a</sup>‘arəṣûn wəlō’-ṯîrə’ûn mēhem:

30 yəhwâ ’ĕlōhêḵem hahōlēḵə lifənêḵem hû’ yillāḥēm lāḵem kəḵōl ’ăšer
‘āśâ ’itəḵem bəmiṣərayim lə‘ênêḵem:

31 ûḇammiḏəbār ’ăšer rā’îṯā ’ăšer nəśā’ăḵā yəhwâ ’ĕlōheyḵā ka’ăšer
yiśśā’-’îš ’eṯ-bənwō bəḵāl-hadereḵə ’ăšer hălaḵətem ‘aḏ-bō’ăḵem
‘aḏ-hammāqwōm hazzeh:

32 ûḇadāḇār hazzeh ’ênəḵem ma’ămînim bayhwâ ’ĕlōhêḵem:

33 hahōlēḵə lifənêḵem badereḵə lāṯûr lāḵem māqwōm l<sup>a</sup>ḥănōṯəḵem
bā’ēš\| layəlâ larə’ōṯəḵem badereḵə ’ăšer tēləḵû-ḇāh ûḇe‘ānān ywōmām:

34 wayyišəm<sup>a</sup>‘ yəhwâ ’eṯ-qwōl diḇərêḵem wayyiqəṣōf
wayyiššāḇ<sup>a</sup>‘ lē’mōr:

35 ’im-yirə’eh ’îš bā’ănāšîm hā’ēlleh hadwōr hārā‘ hazzeh ’ēṯ hā’āreṣ
haṭṭwōḇâ ’ăšer nišəb<sup>a</sup>‘ətî lāṯēṯ la’ăḇōṯêḵem:

36 zûlāṯî kālēḇ ben-yəfunneh hû’ yirə’ennâ wəlwō-’etēn ’eṯ-hā’āreṣ ’ăšer
dāraḵə-bāh ûləḇānāyw y<sup>a</sup>‘an ’ăšer millē’ ’<sup>a</sup>ḥărê
yəhwâ:

37 gam-bî hiṯə’annaf yəhwâ biḡəlaləḵem lē’mōr gam-’atâ lō’-ṯāḇō’ šām:

38 yəhwōšu‘a bin-nûn hā‘ōmēḏ ləfāneyḵā hû’ yāḇō’ šāmmâ ’ōṯwō ḥazzēq
kî-hû’ yanəḥilennâ ’eṯ-yiśərā’ēl:

39 wəṭapəḵem ’ăšer ’ămarətem lāḇaz yihəyeh ûḇənêḵem ’ăšer lō’-yāḏə‘û
hayywōm ṭwōḇ wārā‘ hēmmâ yāḇō’û šāmmâ wəlâem ’etənennâ wəhēm yîrāšûhā:

40 wə’atem pənû lāḵem ûsə‘û hammiḏəbārâ dereḵə yam-sûf:

41 wat<sup>a</sup>‘ănû\| watō’mərû ’ēlay ḥāṭā’nû layhwâ
’ăn<sup>a</sup>ḥənû n<sup>a</sup>‘ăleh wəniləḥamənû kəḵōl ’ăšer-ṣiûānû
yəhwâ ’ĕlōhênû wat<sup>a</sup>ḥəgərû ’îš ’eṯ-kəlê miləḥamətwō watâînû
l<sup>a</sup>‘ălōṯ hâārâ:

42 wayyō’mer yəhwâ ’ēlay ’ĕmōr lâem lō’ ṯ<sup>a</sup>‘ălû
wəlō’-ṯillāḥămû kî ’ênennî bəqirəbəḵem wəlō’ tinnāḡəfû lifənê ’ōyəḇêḵem:

43 wā’ăḏabēr ’ălêḵem wəlō’ šəm<sup>a</sup>‘ətem watamərû ’eṯ-pî yəhwâ
watāziḏû wat<sup>a</sup>‘ălû hâārâ:

44 wayyēṣē’ hā’ĕmōrî hayyōšēḇ bâār hahû’ liqəra’ṯəḵem wayyirədəfû
’eṯəḵem ka’ăšer t<sup>a</sup>‘ăśeynâ hadəḇōrîm wayyakəṯû ’eṯəḵem bəśē‘îr
‘aḏ-ḥārəmâ:

45 watāšuḇû watiḇəkû lifənê yəhwâ wəlō’-šām<sup>a</sup>‘ yəhwâ bəqōləḵem
wəlō’ he’ĕzîn ’ălêḵem:

46 watēšəḇû ḇəqāḏēš yāmîm rabîm kayyāmîm ’ăšer yəšaḇətem:

------------------------------------------------------------------------

[Next: Deuteronomy (Devarim) Chapter 2](deu002.md)
