[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic007)  [KJV](../kjv/mic007)  [Sep](../sep/mic007.md) 
[Vul](../vul/mic007.md)   
  
[Micah (Mikhah) Index](mic.md)  
  [Previous](mic006)  [Next](nah001.md) 

------------------------------------------------------------------------

### Tanach (Hebrew): Micah (Mikhah) Chapter 7

‎<span id="001">1</span> ‏אַ֣לְלַי לִ֗י כִּ֤י הָיִ֙יתִי֙
כְּאָסְפֵּי־קַ֔יִץ כְּעֹלְלֹ֖ת בָּצִ֑יר אֵין־אֶשְׁכּ֣וֹל לֶאֱכ֔וֹל
בִּכּוּרָ֖ה אִוְּתָ֥ה נַפְשִֽׁי׃

‎<span id="002">2</span> ‏אָבַ֤ד חָסִיד֙ מִן־הָאָ֔רֶץ וְיָשָׁ֥ר
בָּאָדָ֖ם אָ֑יִן כֻּלָּם֙ לְדָמִ֣ים יֶאֱרֹ֔בוּ אִ֥ישׁ אֶת־אָחִ֖יהוּ
יָצ֥וּדוּ חֵֽרֶם׃

‎<span id="003">3</span> ‏עַל־הָרַ֤ע כַּפַּ֙יִם֙ לְהֵיטִ֔יב הַשַּׂ֣ר
שֹׁאֵ֔ל וְהַשֹּׁפֵ֖ט בַּשִּׁלּ֑וּם וְהַגָּד֗וֹל דֹּבֵ֨ר הַוַּ֥ת
נַפְשׁ֛וֹ ה֖וּא וַֽיְעַבְּתֽוּהָ׃

‎<span id="004">4</span> ‏טוֹבָ֣ם כְּחֵ֔דֶק יָשָׁ֖ר מִמְּסוּכָ֑ה י֤וֹם
מְצַפֶּ֙יךָ֙ פְּקֻדָּתְךָ֣ בָ֔אָה עַתָּ֥ה תִהְיֶ֖ה מְבוּכָתָֽם׃

‎<span id="005">5</span> ‏אַל־תַּאֲמִ֣ינוּ בְרֵ֔עַ אַֽל־תִּבְטְח֖וּ
בְּאַלּ֑וּף מִשֹּׁכֶ֣בֶת חֵיקֶ֔ךָ שְׁמֹ֖ר פִּתְחֵי־פִֽיךָ׃

‎<span id="006">6</span> ‏כִּֽי־בֵן֙ מְנַבֵּ֣ל אָ֔ב בַּ֚ת קָמָ֣ה
בְאִמָּ֔הּ כַּלָּ֖ה בַּחֲמֹתָ֑הּ אֹיְבֵ֥י אִ֖ישׁ אַנְשֵׁ֥י בֵיתֽוֹ׃

‎<span id="007">7</span> ‏וַאֲנִי֙ בַּיהוָ֣ה אֲצַפֶּ֔ה אוֹחִ֖ילָה
לֵאלֹהֵ֣י יִשְׁעִ֑י יִשְׁמָעֵ֖נִי אֱלֹהָֽי׃

‎<span id="008">8</span> ‏אַֽל־תִּשְׂמְחִ֤י אֹיַ֙בְתִּי֙ לִ֔י כִּ֥י
נָפַ֖לְתִּי קָ֑מְתִּי כִּֽי־אֵשֵׁ֣ב בַּחֹ֔שֶׁךְ יְהוָ֖ה א֥וֹר לִֽי׃ ס

‎<span id="009">9</span> ‏זַ֤עַף יְהוָה֙ אֶשָּׂ֔א כִּ֥י חָטָ֖אתִי ל֑וֹ
עַד֩ אֲשֶׁ֨ר יָרִ֤יב רִיבִי֙ וְעָשָׂ֣ה מִשְׁפָּטִ֔י יוֹצִיאֵ֣נִי לָא֔וֹר
אֶרְאֶ֖ה בְּצִדְקָתֽוֹ׃

‎<span id="010">10</span> ‏וְתֵרֶ֤א אֹיַ֙בְתִּי֙ וּתְכַסֶּ֣הָ בוּשָׁ֔ה
הָאֹמְרָ֣ה אֵלַ֔י אַיּ֖וֹ יְהוָ֣ה אֱלֹהָ֑יִךְ עֵינַי֙ תִּרְאֶ֣ינָּה
בָּ֔הּ עַתָּ֛ה תִּֽהְיֶ֥ה לְמִרְמָ֖ס כְּטִ֥יט חוּצֽוֹת׃

‎<span id="011">11</span> ‏י֖וֹם לִבְנ֣וֹת גְּדֵרָ֑יִךְ י֥וֹם הַה֖וּא
יִרְחַק־חֹֽק׃

‎<span id="012">12</span> ‏י֥וֹם הוּא֙ וְעָדֶ֣יךָ יָב֔וֹא לְמִנִּ֥י
אַשּׁ֖וּר וְעָרֵ֣י מָצ֑וֹר וּלְמִנִּ֤י מָצוֹר֙ וְעַד־נָהָ֔ר וְיָ֥ם
מִיָּ֖ם וְהַ֥ר הָהָֽר׃

‎<span id="013">13</span> ‏וְהָיְתָ֥ה הָאָ֛רֶץ לִשְׁמָמָ֖ה
עַל־יֹֽשְׁבֶ֑יהָ מִפְּרִ֖י מַֽעַלְלֵיהֶֽם׃ ס

‎<span id="014">14</span> ‏רְעֵ֧ה עַמְּךָ֣ בְשִׁבְטֶ֗ךָ צֹ֚אן
נַֽחֲלָתֶ֔ךָ שֹׁכְנִ֣י לְבָדָ֔ד יַ֖עַר בְּת֣וֹךְ כַּרְמֶ֑ל יִרְע֥וּ
בָשָׁ֛ן וְגִלְעָ֖ד כִּימֵ֥י עוֹלָֽם׃

‎<span id="015">15</span> ‏כִּימֵ֥י צֵאתְךָ֖ מֵאֶ֣רֶץ מִצְרָ֑יִם
אַרְאֶ֖נּוּ נִפְלָאֽוֹת׃

‎<span id="016">16</span> ‏יִרְא֤וּ גוֹיִם֙ וְיֵבֹ֔שׁוּ מִכֹּ֖ל
גְּבֽוּרָתָ֑ם יָשִׂ֤ימוּ יָד֙ עַל־פֶּ֔ה אָזְנֵיהֶ֖ם תֶּחֱרַֽשְׁנָה׃

‎<span id="017">17</span> ‏יְלַחֲכ֤וּ עָפָר֙ כַּנָּחָ֔שׁ כְּזֹחֲלֵ֣י
אֶ֔רֶץ יִרְגְּז֖וּ מִמִּסְגְּרֹֽתֵיהֶ֑ם אֶל־יְהוָ֤ה אֱלֹהֵ֙ינוּ֙
יִפְחָ֔דוּ וְיִֽרְא֖וּ מִמֶּֽךָּ׃

‎<span id="018">18</span> ‏מִי־אֵ֣ל כָּמ֗וֹךָ נֹשֵׂ֤א עָוֹן֙ וְעֹבֵ֣ר
עַל־פֶּ֔שַׁע לִשְׁאֵרִ֖ית נַחֲלָת֑וֹ לֹא־הֶחֱזִ֤יק לָעַד֙ אַפּ֔וֹ
כִּֽי־חָפֵ֥ץ חֶ֖סֶד הֽוּא׃

‎<span id="019">19</span> ‏יָשׁ֣וּב יְרַֽחֲמֵ֔נוּ יִכְבֹּ֖שׁ
עֲוֹֽנֹתֵ֑ינוּ וְתַשְׁלִ֛יךְ בִּמְצֻל֥וֹת יָ֖ם כָּל־חַטֹּאותָֽם׃

‎<span id="020">20</span> ‏תִּתֵּ֤ן אֱמֶת֙ לְיַֽעֲקֹ֔ב חֶ֖סֶד
לְאַבְרָהָ֑ם אֲשֶׁר־נִשְׁבַּ֥עְתָּ לַאֲבֹתֵ֖ינוּ מִ֥ימֵי קֶֽדֶם׃

1 ’aləlay lî kî hāyîṯî kə’āsəpê-qayiṣ kə‘ōləlōṯ bāṣîr ’ên-’ešəkwōl
le’ĕḵwōl bikûrâ ’iûəṯâ nafəšî:

2 ’āḇaḏ ḥāsîḏ min-hā’āreṣ wəyāšār bā’āḏām ’āyin kullām ləḏāmîm ye’ĕrōḇû
’îš ’eṯ-’āḥîhû yāṣûḏû ḥērem:

3 ‘al-hār<sup>a</sup>‘ kapayim ləhêṭîḇ haśśar šō’ēl wəhaššōfēṭ baššillûm
wəhagāḏwōl dōḇēr haûaṯ nafəšwō hû’ wayə‘abəṯûhā:

4 ṭwōḇām kəḥēḏeq yāšār mimməsûḵâ ywōm məṣapeyḵā pəqudāṯəḵā ḇā’â ‘atâ
ṯihəyeh məḇûḵāṯām:

5 ’al-ta’ămînû ḇərē‘a ’al-tiḇəṭəḥû bə’allûf miššōḵeḇeṯ ḥêqeḵā šəmōr
piṯəḥê-fîḵā:

6 kî-ḇēn mənabēl ’āḇ baṯ qāmâ ḇə’immāh kallâ b<sup>a</sup>ḥămōṯāh ’ōyəḇê
’îš ’anəšê ḇêṯwō:

7 wa’ănî bayhwâ ’ăṣapeh ’wōḥîlâ lē’lōhê yišə‘î yišəmā‘ēnî ’ĕlōhāy:

8 ’al-tiśəməḥî ’ōyaḇətî lî kî nāfalətî qāmətî kî-’ēšēḇ
b<sup>a</sup>ḥōšeḵə yəhwâ ’wōr lî: s

9 z<sup>a</sup>‘af yəhwâ ’eśśā’ kî ḥāṭā’ṯî lwō ‘aḏ ’ăšer yārîḇ rîḇî
wə‘āśâ mišəpāṭî ywōṣî’ēnî lā’wōr ’erə’eh bəṣiḏəqāṯwō:

10 wəṯēre’ ’ōyaḇətî ûṯəḵassehā ḇûšâ hā’ōmərâ ’ēlay ’ayywō yəhwâ
’ĕlōhāyiḵə ‘ênay tirə’eynnâ bāh ‘atâ tihəyeh ləmirəmās kəṭîṭ ḥûṣwōṯ:

11 ywōm liḇənwōṯ gəḏērāyiḵə ywōm hahû’ yirəḥaq-ḥōq:

12 ywōm hû’ wə‘āḏeyḵā yāḇwō’ ləminnî ’aššûr wə‘ārê māṣwōr ûləminnî
māṣwōr wə‘aḏ-nâār wəyām mîyām wəhar hâār:

13 wəhāyəṯâ hā’āreṣ lišəmāmâ ‘al-yōšəḇeyhā mipərî
m<sup>a</sup>‘aləlêhem: s

14 rə‘ēh ‘amməḵā ḇəšiḇəṭeḵā ṣō’n n<sup>a</sup>ḥălāṯeḵā šōḵənî ləḇāḏāḏ
y<sup>a</sup>‘ar bəṯwōḵə karəmel yirə‘û ḇāšān wəḡilə‘āḏ kîmê ‘wōlām:

15 kîmê ṣē’ṯəḵā mē’ereṣ miṣərāyim ’arə’ennû nifəlā’wōṯ:

16 yirə’û ḡwōyim wəyēḇōšû mikōl gəḇûrāṯām yāśîmû yāḏ ‘al-peh ’āzənêhem
teḥĕrašənâ:

17 yəl<sup>a</sup>ḥăḵû ‘āfār kannāḥāš kəzōḥălê ’ereṣ yirəgəzû
mimmisəgərōṯêhem ’el-yəhwâ ’ĕlōhênû yifəḥāḏû wəyirə’û mimmeḵḵā:

18 mî-’ēl kāmwōḵā nōśē’ ‘āwōn wə‘ōḇēr ‘al-peš<sup>a</sup>‘ lišə’ērîṯ
n<sup>a</sup>ḥălāṯwō lō’-heḥĕzîq lā‘aḏ ’apwō kî-ḥāfēṣ ḥeseḏ hû’:

19 yāšûḇ yər<sup>a</sup>ḥămēnû yiḵəbōš ‘ăwōnōṯênû wəṯašəlîḵə biməṣulwōṯ
yām kāl-ḥaṭṭō’wṯām:

20 titēn ’ĕmeṯ ləy<sup>a</sup>‘ăqōḇ ḥeseḏ lə’aḇərâām
’ăšer-nišəb<sup>a</sup>‘ətā la’ăḇōṯênû mîmê qeḏem:

------------------------------------------------------------------------

[Next: Nahum (Nahum) Chapter 1](nah001.md)
