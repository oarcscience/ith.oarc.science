<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Exodus (Shemot): Exodus (Shemot) Chapter 34</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo034.htm">Polyglot</A>&nbsp;
<A HREF="../kjv/exo034.htm">KJV</A>&nbsp;
<A HREF="../sep/exo034.htm">Sep</A>&nbsp;
<A HREF="../vul/exo034.htm">Vul</A>&nbsp;

<BR>
<BR><A HREF="exo.htm">Exodus (Shemot) Index</A><BR>
&nbsp;
<A HREF="exo033.htm">Previous</A>&nbsp;
<A HREF="exo035.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Exodus (Shemot) Chapter 34</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;וַיֹּ֤אמֶר יְהוָה֙ אֶל־מֹשֶׁ֔ה פְּסָל־לְךָ֛ שְׁנֵֽי־לֻחֹ֥ת אֲבָנִ֖ים כָּרִאשֹׁנִ֑ים וְכָתַבְתִּי֙ עַל־הַלֻּחֹ֔ת אֶת־הַדְּבָרִ֔ים אֲשֶׁ֥ר הָי֛וּ עַל־הַלֻּחֹ֥ת הָרִאשֹׁנִ֖ים אֲשֶׁ֥ר שִׁבַּֽרְתָּ׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;וֶהְיֵ֥ה נָכ֖וֹן לַבֹּ֑קֶר וְעָלִ֤יתָ בַבֹּ֙קֶר֙ אֶל־הַ֣ר סִינַ֔י וְנִצַּבְתָּ֥ לִ֛י שָׁ֖ם עַל־רֹ֥אשׁ הָהָֽר׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;וְאִישׁ֙ לֹֽא־יַעֲלֶ֣ה עִמָּ֔ךְ וְגַם־אִ֥ישׁ אַל־יֵרָ֖א בְּכָל־הָהָ֑ר גַּם־הַצֹּ֤אן וְהַבָּקָר֙ אַל־יִרְע֔וּ אֶל־מ֖וּל הָהָ֥ר הַהֽוּא׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וַיִּפְסֹ֡ל שְׁנֵֽי־לֻחֹ֨ת אֲבָנִ֜ים כָּרִאשֹׁנִ֗ים וַיַּשְׁכֵּ֨ם מֹשֶׁ֤ה בַבֹּ֙קֶר֙ וַיַּ֙עַל֙ אֶל־הַ֣ר סִינַ֔י כַּאֲשֶׁ֛ר צִוָּ֥ה יְהוָ֖ה אֹת֑וֹ וַיִּקַּ֣ח בְּיָד֔וֹ שְׁנֵ֖י לֻחֹ֥ת אֲבָנִֽים׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וַיֵּ֤רֶד יְהוָה֙ בֶּֽעָנָ֔ן וַיִּתְיַצֵּ֥ב עִמּ֖וֹ שָׁ֑ם וַיִּקְרָ֥א בְשֵׁ֖ם יְהוָֽה׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וַיַּעֲבֹ֨ר יְהוָ֥ה׀ עַל־פָּנָיו֮ וַיִּקְרָא֒ יְהוָ֣ה׀ יְהוָ֔ה אֵ֥ל רַח֖וּם וְחַנּ֑וּן אֶ֥רֶךְ אַפַּ֖יִם וְרַב־חֶ֥סֶד וֶאֱמֶֽת׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;נֹצֵ֥ר חֶ֙סֶד֙ לָאֲלָפִ֔ים נֹשֵׂ֥א עָוֹ֛ן וָפֶ֖שַׁע וְחַטָּאָ֑ה וְנַקֵּה֙ לֹ֣א יְנַקֶּ֔ה פֹּקֵ֣ד׀ עֲוֹ֣ן אָב֗וֹת עַל־בָּנִים֙ וְעַל־בְּנֵ֣י בָנִ֔ים עַל־שִׁלֵּשִׁ֖ים וְעַל־רִבֵּעִֽים׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וַיְמַהֵ֖ר מֹשֶׁ֑ה וַיִּקֹּ֥ד אַ֖רְצָה וַיִּשְׁתָּֽחוּ׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וַיֹּ֡אמֶר אִם־נָא֩ מָצָ֨אתִי חֵ֤ן בְּעֵינֶ֙יךָ֙ אֲדֹנָ֔י יֵֽלֶךְ־נָ֥א אֲדֹנָ֖י בְּקִרְבֵּ֑נוּ כִּ֤י עַם־קְשֵׁה־עֹ֙רֶף֙ ה֔וּא וְסָלַחְתָּ֛ לַעֲוֹנֵ֥נוּ וּלְחַטָּאתֵ֖נוּ וּנְחַלְתָּֽנוּ׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וַיֹּ֗אמֶר הִנֵּ֣ה אָנֹכִי֮ כֹּרֵ֣ת בְּרִית֒ נֶ֤גֶד כָּֽל־עַמְּךָ֙ אֶעֱשֶׂ֣ה נִפְלָאֹ֔ת אֲשֶׁ֛ר לֹֽא־נִבְרְא֥וּ בְכָל־הָאָ֖רֶץ וּבְכָל־הַגּוֹיִ֑ם וְרָאָ֣ה כָל־הָ֠עָם אֲשֶׁר־אַתָּ֨ה בְקִרְבּ֜וֹ אֶת־מַעֲשֵׂ֤ה יְהוָה֙ כִּֽי־נוֹרָ֣א ה֔וּא אֲשֶׁ֥ר אֲנִ֖י עֹשֶׂ֥ה עִמָּֽךְ׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;שְׁמָ֨ר־לְךָ֔ אֵ֛ת אֲשֶׁ֥ר אָנֹכִ֖י מְצַוְּךָ֣ הַיּ֑וֹם הִנְנִ֧י גֹרֵ֣שׁ מִפָּנֶ֗יךָ אֶת־הָאֱמֹרִי֙ וְהַֽכְּנַעֲנִ֔י וְהַחִתִּי֙ וְהַפְּרִזִּ֔י וְהַחִוִּ֖י וְהַיְבוּסִֽי׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;הִשָּׁ֣מֶר לְךָ֗ פֶּן־תִּכְרֹ֤ת בְּרִית֙ לְיוֹשֵׁ֣ב הָאָ֔רֶץ אֲשֶׁ֥ר אַתָּ֖ה בָּ֣א עָלֶ֑יהָ פֶּן־יִהְיֶ֥ה לְמוֹקֵ֖שׁ בְּקִרְבֶּֽךָ׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;כִּ֤י אֶת־מִזְבְּחֹתָם֙ תִּתֹּצ֔וּן וְאֶת־מַצֵּבֹתָ֖ם תְּשַׁבֵּר֑וּן וְאֶת־אֲשֵׁרָ֖יו תִּכְרֹתֽוּן׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;כִּ֛י לֹ֥א תִֽשְׁתַּחֲוֶ֖ה לְאֵ֣ל אַחֵ֑ר כִּ֤י יְהוָה֙ קַנָּ֣א שְׁמ֔וֹ אֵ֥ל קַנָּ֖א הֽוּא׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;פֶּן־תִּכְרֹ֥ת בְּרִ֖ית לְיוֹשֵׁ֣ב הָאָ֑רֶץ וְזָנ֣וּ׀ אַחֲרֵ֣י אֱלֹֽהֵיהֶ֗ם וְזָבְחוּ֙ לֵאלֹ֣הֵיהֶ֔ם וְקָרָ֣א לְךָ֔ וְאָכַלְתָּ֖ מִזִּבְחֽוֹ׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וְלָקַחְתָּ֥ מִבְּנֹתָ֖יו לְבָנֶ֑יךָ וְזָנ֣וּ בְנֹתָ֗יו אַחֲרֵי֙ אֱלֹ֣הֵיהֶ֔ן וְהִזְנוּ֙ אֶת־בָּנֶ֔יךָ אַחֲרֵ֖י אֱלֹהֵיהֶֽן׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;אֱלֹהֵ֥י מַסֵּכָ֖ה לֹ֥א תַעֲשֶׂה־לָּֽךְ׃ </P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;אֶת־חַ֣ג הַמַּצּוֹת֮ תִּשְׁמֹר֒ שִׁבְעַ֨ת יָמִ֜ים תֹּאכַ֤ל מַצּוֹת֙ אֲשֶׁ֣ר צִוִּיתִ֔ךָ לְמוֹעֵ֖ד חֹ֣דֶשׁ הָאָבִ֑יב כִּ֚י בְּחֹ֣דֶשׁ הָֽאָבִ֔יב יָצָ֖אתָ מִמִּצְרָֽיִם׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;כָּל־פֶּ֥טֶר רֶ֖חֶם לִ֑י וְכָֽל־מִקְנְךָ֙ תִּזָּכָ֔ר פֶּ֖טֶר שׁ֥וֹר וָשֶֽׂה׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וּפֶ֤טֶר חֲמוֹר֙ תִּפְדֶּ֣ה בְשֶׂ֔ה וְאִם־לֹ֥א תִפְדֶּ֖ה וַעֲרַפְתּ֑וֹ כֹּ֣ל בְּכ֤וֹר בָּנֶ֙יךָ֙ תִּפְדֶּ֔ה וְלֹֽא־יֵרָא֥וּ פָנַ֖י רֵיקָֽם׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;שֵׁ֤שֶׁת יָמִים֙ תַּעֲבֹ֔ד וּבַיּ֥וֹם הַשְּׁבִיעִ֖י תִּשְׁבֹּ֑ת בֶּחָרִ֥ישׁ וּבַקָּצִ֖יר תִּשְׁבֹּֽת׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וְחַ֤ג שָׁבֻעֹת֙ תַּעֲשֶׂ֣ה לְךָ֔ בִּכּוּרֵ֖י קְצִ֣יר חִטִּ֑ים וְחַג֙ הָֽאָסִ֔יף תְּקוּפַ֖ת הַשָּׁנָֽה׃ </P>
<P ALIGN="RIGHT"><span lang="he">&#8206;<a name="023">23</A>&nbsp;&#8207;שָׁלֹ֥שׁ פְּעָמִ֖ים בַּשָּׁנָ֑ה יֵרָאֶה֙ כָּל־זְכ֣וּרְךָ֔ אֶת־פְּנֵ֛י הָֽאָדֹ֥ן׀ יְהוָ֖ה אֱלֹהֵ֥י יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="024">24</A>&nbsp;&#8207;כִּֽי־אוֹרִ֤ישׁ גּוֹיִם֙ מִפָּנֶ֔יךָ וְהִרְחַבְתִּ֖י אֶת־גְּבוּלֶ֑ךָ וְלֹא־יַחְמֹ֥ד אִישׁ֙ אֶֽת־אַרְצְךָ֔ בַּעֲלֹֽתְךָ֗ לֵרָאוֹת֙ אֶת־פְּנֵי֙ יְהוָ֣ה אֱלֹהֶ֔יךָ שָׁלֹ֥שׁ פְּעָמִ֖ים בַּשָּׁנָֽה׃ </P>
<P ALIGN="RIGHT"><span lang="he">&#8206;<a name="025">25</A>&nbsp;&#8207;לֹֽא־תִשְׁחַ֥ט עַל־חָמֵ֖ץ דַּם־זִבְחִ֑י וְלֹא־יָלִ֣ין לַבֹּ֔קֶר זֶ֖בַח חַ֥ג הַפָּֽסַח׃ </P>
<P ALIGN="RIGHT"><span lang="he">&#8206;<a name="026">26</A>&nbsp;&#8207;רֵאשִׁ֗ית בִּכּוּרֵי֙ אַדְמָ֣תְךָ֔ תָּבִ֕יא בֵּ֖ית יְהוָ֣ה אֱלֹהֶ֑יךָ לֹא־תְבַשֵּׁ֥ל גְּדִ֖י בַּחֲלֵ֥ב אִמּֽוֹ׃ פ</P>
<P ALIGN="RIGHT"><span lang="he">&#8206;<a name="027">27</A>&nbsp;&#8207;וַיֹּ֤אמֶר יְהוָה֙ אֶל־מֹשֶׁ֔ה כְּתָב־לְךָ֖ אֶת־הַדְּבָרִ֣ים הָאֵ֑לֶּה כִּ֞י עַל־פִּ֣י׀ הַדְּבָרִ֣ים הָאֵ֗לֶּה כָּרַ֧תִּי אִתְּךָ֛ בְּרִ֖ית וְאֶת־יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="028">28</A>&nbsp;&#8207;וַֽיְהִי־שָׁ֣ם עִם־יְהוָ֗ה אַרְבָּעִ֥ים יוֹם֙ וְאַרְבָּעִ֣ים לַ֔יְלָה לֶ֚חֶם לֹ֣א אָכַ֔ל וּמַ֖יִם לֹ֣א שָׁתָ֑ה וַיִּכְתֹּ֣ב עַל־הַלֻּחֹ֗ת אֵ֚ת דִּבְרֵ֣י הַבְּרִ֔ית עֲשֶׂ֖רֶת הַדְּבָרִֽים׃ </P>
<P ALIGN="RIGHT"><span lang="he">&#8206;<a name="029">29</A>&nbsp;&#8207;וַיְהִ֗י בְּרֶ֤דֶת מֹשֶׁה֙ מֵהַ֣ר סִינַ֔י וּשְׁנֵ֨י לֻחֹ֤ת הָֽעֵדֻת֙ בְּיַד־מֹשֶׁ֔ה בְּרִדְתּ֖וֹ מִן־הָהָ֑ר וּמֹשֶׁ֣ה לֹֽא־יָדַ֗ע כִּ֥י קָרַ֛ן ע֥וֹר פָּנָ֖יו בְּדַבְּר֥וֹ אִתּֽוֹ׃ </P>
<P ALIGN="RIGHT"><span lang="he">&#8206;<a name="030">30</A>&nbsp;&#8207;וַיַּ֨רְא אַהֲרֹ֜ן וְכָל־בְּנֵ֤י יִשְׂרָאֵל֙ אֶת־מֹשֶׁ֔ה וְהִנֵּ֥ה קָרַ֖ן ע֣וֹר פָּנָ֑יו וַיִּֽירְא֖וּ מִגֶּ֥שֶׁת אֵלָֽיו׃ </P>
<P ALIGN="RIGHT"><span lang="he">&#8206;<a name="031">31</A>&nbsp;&#8207;וַיִּקְרָ֤א אֲלֵהֶם֙ מֹשֶׁ֔ה וַיָּשֻׁ֧בוּ אֵלָ֛יו אַהֲרֹ֥ן וְכָל־הַנְּשִׂאִ֖ים בָּעֵדָ֑ה וַיְדַבֵּ֥ר מֹשֶׁ֖ה אֲלֵהֶֽם׃ </P>
<P ALIGN="RIGHT"><span lang="he">&#8206;<a name="032">32</A>&nbsp;&#8207;וְאַחֲרֵי־כֵ֥ן נִגְּשׁ֖וּ כָּל־בְּנֵ֣י יִשְׂרָאֵ֑ל וַיְצַוֵּ֕ם אֵת֩ כָּל־אֲשֶׁ֨ר דִּבֶּ֧ר יְהוָ֛ה אִתּ֖וֹ בְּהַ֥ר סִינָֽי׃ </P>
<P ALIGN="RIGHT"><span lang="he">&#8206;<a name="033">33</A>&nbsp;&#8207;וַיְכַ֣ל מֹשֶׁ֔ה מִדַּבֵּ֖ר אִתָּ֑ם וַיִּתֵּ֥ן עַל־פָּנָ֖יו מַסְוֶֽה׃ </P>
<P ALIGN="RIGHT"><span lang="he">&#8206;<a name="034">34</A>&nbsp;&#8207;וּבְבֹ֨א מֹשֶׁ֜ה לִפְנֵ֤י יְהוָה֙ לְדַבֵּ֣ר אִתּ֔וֹ יָסִ֥יר אֶת־הַמַּסְוֶ֖ה עַד־צֵאת֑וֹ וְיָצָ֗א וְדִבֶּר֙ אֶל־בְּנֵ֣י יִשְׂרָאֵ֔ל אֵ֖ת אֲשֶׁ֥ר יְצֻוֶּֽה׃ </P>
<P ALIGN="RIGHT"><span lang="he">&#8206;<a name="035">35</A>&nbsp;&#8207;וְרָא֤וּ בְנֵֽי־יִשְׂרָאֵל֙ אֶת־פְּנֵ֣י מֹשֶׁ֔ה כִּ֣י קָרַ֔ן ע֖וֹר פְּנֵ֣י מֹשֶׁ֑ה וְהֵשִׁ֨יב מֹשֶׁ֤ה אֶת־הַמַּסְוֶה֙ עַל־פָּנָ֔יו עַד־בֹּא֖וֹ לְדַבֵּ֥ר אִתּֽוֹ׃ ס</P>
</TD>
<TD WIDTH="50%">
<P>1&nbsp;wayy&#333;&#8217;mer y&#601;hw&acirc; &#8217;el-m&#333;&#353;eh p&#601;s&#257;l-l&#601;&#x1E35;&#257; &#353;&#601;n&ecirc;-lu&#x1E25;&#333;&#x1E6F; &#8217;&#259;&#x1E07;&#257;n&icirc;m k&#257;ri&#8217;&#353;&#333;n&icirc;m w&#601;&#x1E35;&#257;&#x1E6F;a&#x1E07;&#601;t&icirc; &#8216;al-hallu&#x1E25;&#333;&#x1E6F; &#8217;e&#x1E6F;-had&#601;&#x1E07;&#257;r&icirc;m &#8217;&#259;&#353;er h&#257;y&ucirc; &#8216;al-hallu&#x1E25;&#333;&#x1E6F; h&#257;ri&#8217;&#353;&#333;n&icirc;m &#8217;&#259;&#353;er &#353;ibar&#601;t&#257;: </P>
<P>2&nbsp;weh&#601;y&#275;h n&#257;&#x1E35;w&#333;n lab&#333;qer w&#601;&#8216;&#257;l&icirc;&#x1E6F;&#257; &#x1E07;ab&#333;qer &#8217;el-har s&icirc;nay w&#601;ni&#x1E63;&#x1E63;a&#x1E07;&#601;t&#257; l&icirc; &#353;&#257;m &#8216;al-r&#333;&#8217;&#353; h&acirc;&#257;r: </P>
<P>3&nbsp;w&#601;&#8217;&icirc;&#353; l&#333;&#8217;-y<sup>a</sup>&#8216;&#259;leh &#8216;imm&#257;&#x1E35;&#601; w&#601;&#x1E21;am-&#8217;&icirc;&#353; &#8217;al-y&#275;r&#257;&#8217; b&#601;&#x1E35;&#257;l-h&acirc;&#257;r gam-ha&#x1E63;&#x1E63;&#333;&#8217;n w&#601;hab&#257;q&#257;r &#8217;al-yir&#601;&#8216;&ucirc; &#8217;el-m&ucirc;l h&acirc;&#257;r hah&ucirc;&#8217;: </P>
<P>4&nbsp;wayyif&#601;s&#333;l &#353;&#601;n&ecirc;-lu&#x1E25;&#333;&#x1E6F; &#8217;&#259;&#x1E07;&#257;n&icirc;m k&#257;ri&#8217;&#353;&#333;n&icirc;m wayya&#353;&#601;k&#275;m m&#333;&#353;eh &#x1E07;ab&#333;qer wayy<sup>a</sup>&#8216;al &#8217;el-har s&icirc;nay ka&#8217;&#259;&#353;er &#x1E63;i&ucirc;&acirc; y&#601;hw&acirc; &#8217;&#333;&#x1E6F;w&#333; wayyiqq<sup>a</sup>&#x1E25; b&#601;y&#257;&#x1E0F;w&#333; &#353;&#601;n&ecirc; lu&#x1E25;&#333;&#x1E6F; &#8217;&#259;&#x1E07;&#257;n&icirc;m: </P>
<P>5&nbsp;wayy&#275;re&#x1E0F; y&#601;hw&acirc; be&#8216;&#257;n&#257;n wayyi&#x1E6F;&#601;ya&#x1E63;&#x1E63;&#275;&#x1E07; &#8216;immw&#333; &#353;&#257;m wayyiq&#601;r&#257;&#8217; &#x1E07;&#601;&#353;&#275;m y&#601;hw&acirc;: </P>
<P>6&nbsp;wayy<sup>a</sup>&#8216;&#259;&#x1E07;&#333;r y&#601;hw&acirc;| &#8216;al-p&#257;n&#257;yw wayyiq&#601;r&#257;&#8217; y&#601;hw&acirc;| y&#601;hw&acirc; &#8217;&#275;l r<sup>a</sup>&#x1E25;&ucirc;m w&#601;&#x1E25;ann&ucirc;n &#8217;ere&#x1E35;&#601; &#8217;apayim w&#601;ra&#x1E07;-&#x1E25;ese&#x1E0F; we&#8217;&#277;me&#x1E6F;: </P>
<P>7&nbsp;n&#333;&#x1E63;&#275;r &#x1E25;ese&#x1E0F; l&#257;&#8217;&#259;l&#257;f&icirc;m n&#333;&#347;&#275;&#8217; &#8216;&#257;w&#333;n w&#257;fe&#353;<sup>a</sup>&#8216; w&#601;&#x1E25;a&#x1E6D;&#x1E6D;&#257;&#8217;&acirc; w&#601;naqq&#275;h l&#333;&#8217; y&#601;naqqeh p&#333;q&#275;&#x1E0F;| &#8216;&#259;w&#333;n &#8217;&#257;&#x1E07;w&#333;&#x1E6F; &#8216;al-b&#257;n&icirc;m w&#601;&#8216;al-b&#601;n&ecirc; &#x1E07;&#257;n&icirc;m &#8216;al-&#353;ill&#275;&#353;&icirc;m w&#601;&#8216;al-rib&#275;&#8216;&icirc;m: </P>
<P>8&nbsp;way&#601;mah&#275;r m&#333;&#353;eh wayyiqq&#333;&#x1E0F; &#8217;ar&#601;&#x1E63;&acirc; wayyi&#353;&#601;t&#257;&#x1E25;&ucirc;: </P>
<P>9&nbsp;wayy&#333;&#8217;mer &#8217;im-n&#257;&#8217; m&#257;&#x1E63;&#257;&#8217;&#x1E6F;&icirc; &#x1E25;&#275;n b&#601;&#8216;&ecirc;ney&#x1E35;&#257; &#8217;&#259;&#x1E0F;&#333;n&#257;y y&#275;le&#x1E35;&#601;-n&#257;&#8217; &#8217;&#259;&#x1E0F;&#333;n&#257;y b&#601;qir&#601;b&#275;n&ucirc; k&icirc; &#8216;am-q&#601;&#353;&#275;h-&#8216;&#333;ref h&ucirc;&#8217; w&#601;s&#257;l<sup>a</sup>&#x1E25;&#601;t&#257; l<sup>a</sup>&#8216;&#259;w&#333;n&#275;n&ucirc; &ucirc;l&#601;&#x1E25;a&#x1E6D;&#x1E6D;&#257;&#8217;&#x1E6F;&#275;n&ucirc; &ucirc;n&#601;&#x1E25;al&#601;t&#257;n&ucirc;: </P>
<P>10&nbsp;wayy&#333;&#8217;mer hinn&#275;h &#8217;&#257;n&#333;&#x1E35;&icirc; k&#333;r&#275;&#x1E6F; b&#601;r&icirc;&#x1E6F; ne&#x1E21;e&#x1E0F; k&#257;l-&#8216;amm&#601;&#x1E35;&#257; &#8217;e&#8216;&#277;&#347;eh nif&#601;l&#257;&#8217;&#333;&#x1E6F; &#8217;&#259;&#353;er l&#333;&#8217;-ni&#x1E07;&#601;r&#601;&#8217;&ucirc; &#x1E07;&#601;&#x1E35;&#257;l-h&#257;&#8217;&#257;re&#x1E63; &ucirc;&#x1E07;&#601;&#x1E35;&#257;l-hagw&#333;yim w&#601;r&#257;&#8217;&acirc; &#x1E35;&#257;l-h&#257;&#8216;&#257;m &#8217;&#259;&#353;er-&#8217;at&acirc; &#x1E07;&#601;qir&#601;bw&#333; &#8217;e&#x1E6F;-m<sup>a</sup>&#8216;&#259;&#347;&#275;h y&#601;hw&acirc; k&icirc;-nw&#333;r&#257;&#8217; h&ucirc;&#8217; &#8217;&#259;&#353;er &#8217;&#259;n&icirc; &#8216;&#333;&#347;eh &#8216;imm&#257;&#x1E35;&#601;: </P>
<P>11&nbsp;&#353;&#601;m&#257;r-l&#601;&#x1E35;&#257; &#8217;&#275;&#x1E6F; &#8217;&#259;&#353;er &#8217;&#257;n&#333;&#x1E35;&icirc; m&#601;&#x1E63;a&ucirc;&#601;&#x1E35;&#257; hayyw&#333;m hin&#601;n&icirc; &#x1E21;&#333;r&#275;&#353; mip&#257;ney&#x1E35;&#257; &#8217;e&#x1E6F;-h&#257;&#8217;&#277;m&#333;r&icirc; w&#601;hak&#601;n<sup>a</sup>&#8216;&#259;n&icirc; w&#601;h<sup>a</sup>&#x1E25;it&icirc; w&#601;hap&#601;rizz&icirc; w&#601;h<sup>a</sup>&#x1E25;i&ucirc;&icirc; w&#601;hay&#601;&#x1E07;&ucirc;s&icirc;: </P>
<P>12&nbsp;hi&#353;&#353;&#257;mer l&#601;&#x1E35;&#257; pen-ti&#x1E35;&#601;r&#333;&#x1E6F; b&#601;r&icirc;&#x1E6F; l&#601;yw&#333;&#353;&#275;&#x1E07; h&#257;&#8217;&#257;re&#x1E63; &#8217;&#259;&#353;er &#8217;at&acirc; b&#257;&#8217; &#8216;&#257;leyh&#257; pen-yih&#601;yeh l&#601;mw&#333;q&#275;&#353; b&#601;qir&#601;be&#x1E35;&#257;: </P>
<P>13&nbsp;k&icirc; &#8217;e&#x1E6F;-miz&#601;b&#601;&#x1E25;&#333;&#x1E6F;&#257;m tit&#333;&#x1E63;&ucirc;n w&#601;&#8217;e&#x1E6F;-ma&#x1E63;&#x1E63;&#275;&#x1E07;&#333;&#x1E6F;&#257;m t&#601;&#353;ab&#275;r&ucirc;n w&#601;&#8217;e&#x1E6F;-&#8217;&#259;&#353;&#275;r&#257;yw ti&#x1E35;&#601;r&#333;&#x1E6F;&ucirc;n: </P>
<P>14&nbsp;k&icirc; l&#333;&#8217; &#x1E6F;i&#353;&#601;t<sup>a</sup>&#x1E25;&#259;weh l&#601;&#8217;&#275;l &#8217;<sup>a</sup>&#x1E25;&#275;r k&icirc; y&#601;hw&acirc; qann&#257;&#8217; &#353;&#601;mw&#333; &#8217;&#275;l qann&#257;&#8217; h&ucirc;&#8217;: </P>
<P>15&nbsp;pen-ti&#x1E35;&#601;r&#333;&#x1E6F; b&#601;r&icirc;&#x1E6F; l&#601;yw&#333;&#353;&#275;&#x1E07; h&#257;&#8217;&#257;re&#x1E63; w&#601;z&#257;n&ucirc;| &#8217;<sup>a</sup>&#x1E25;&#259;r&ecirc; &#8217;&#277;l&#333;h&ecirc;hem w&#601;z&#257;&#x1E07;&#601;&#x1E25;&ucirc; l&#275;&#8217;l&#333;h&ecirc;hem w&#601;q&#257;r&#257;&#8217; l&#601;&#x1E35;&#257; w&#601;&#8217;&#257;&#x1E35;al&#601;t&#257; mizzi&#x1E07;&#601;&#x1E25;w&#333;: </P>
<P>16&nbsp;w&#601;l&#257;q<sup>a</sup>&#x1E25;&#601;t&#257; mib&#601;n&#333;&#x1E6F;&#257;yw l&#601;&#x1E07;&#257;ney&#x1E35;&#257; w&#601;z&#257;n&ucirc; &#x1E07;&#601;n&#333;&#x1E6F;&#257;yw &#8217;<sup>a</sup>&#x1E25;&#259;r&ecirc; &#8217;&#277;l&#333;h&ecirc;hen w&#601;hiz&#601;n&ucirc; &#8217;e&#x1E6F;-b&#257;ney&#x1E35;&#257; &#8217;<sup>a</sup>&#x1E25;&#259;r&ecirc; &#8217;&#277;l&#333;h&ecirc;hen: </P>
<P>17&nbsp;&#8217;&#277;l&#333;h&ecirc; mass&#275;&#x1E35;&acirc; l&#333;&#8217; &#x1E6F;<sup>a</sup>&#8216;&#259;&#347;eh-ll&#257;&#x1E35;&#601;: </P>
<P>18&nbsp;&#8217;e&#x1E6F;-&#x1E25;a&#x1E21; hamma&#x1E63;&#x1E63;w&#333;&#x1E6F; ti&#353;&#601;m&#333;r &#353;i&#x1E07;&#601;&#8216;a&#x1E6F; y&#257;m&icirc;m t&#333;&#8217;&#x1E35;al ma&#x1E63;&#x1E63;w&#333;&#x1E6F; &#8217;&#259;&#353;er &#x1E63;i&ucirc;&icirc;&#x1E6F;i&#x1E35;&#257; l&#601;mw&#333;&#8216;&#275;&#x1E0F; &#x1E25;&#333;&#x1E0F;e&#353; h&#257;&#8217;&#257;&#x1E07;&icirc;&#x1E07; k&icirc; b&#601;&#x1E25;&#333;&#x1E0F;e&#353; h&#257;&#8217;&#257;&#x1E07;&icirc;&#x1E07; y&#257;&#x1E63;&#257;&#8217;&#x1E6F;&#257; mimmi&#x1E63;&#601;r&#257;yim: </P>
<P>19&nbsp;k&#257;l-pe&#x1E6D;er re&#x1E25;em l&icirc; w&#601;&#x1E35;&#257;l-miq&#601;n&#601;&#x1E35;&#257; tizz&#257;&#x1E35;&#257;r pe&#x1E6D;er &#353;w&#333;r w&#257;&#347;eh: </P>
<P>20&nbsp;&ucirc;fe&#x1E6D;er &#x1E25;&#259;mw&#333;r tif&#601;deh &#x1E07;&#601;&#347;eh w&#601;&#8217;im-l&#333;&#8217; &#x1E6F;if&#601;deh w<sup>a</sup>&#8216;&#259;raf&#601;tw&#333; k&#333;l b&#601;&#x1E35;w&#333;r b&#257;ney&#x1E35;&#257; tif&#601;deh w&#601;l&#333;&#8217;-y&#275;r&#257;&#8217;&ucirc; f&#257;nay r&ecirc;q&#257;m: </P>
<P>21&nbsp;&#353;&#275;&#353;e&#x1E6F; y&#257;m&icirc;m t<sup>a</sup>&#8216;&#259;&#x1E07;&#333;&#x1E0F; &ucirc;&#x1E07;ayyw&#333;m ha&#353;&#353;&#601;&#x1E07;&icirc;&#8216;&icirc; ti&#353;&#601;b&#333;&#x1E6F; be&#x1E25;&#257;r&icirc;&#353; &ucirc;&#x1E07;aqq&#257;&#x1E63;&icirc;r ti&#353;&#601;b&#333;&#x1E6F;: </P>
<P>22&nbsp;w&#601;&#x1E25;a&#x1E21; &#353;&#257;&#x1E07;u&#8216;&#333;&#x1E6F; t<sup>a</sup>&#8216;&#259;&#347;eh l&#601;&#x1E35;&#257; bik&ucirc;r&ecirc; q&#601;&#x1E63;&icirc;r &#x1E25;i&#x1E6D;&#x1E6D;&icirc;m w&#601;&#x1E25;a&#x1E21; h&#257;&#8217;&#257;s&icirc;f t&#601;q&ucirc;fa&#x1E6F; ha&#353;&#353;&#257;n&acirc;: </P>
<P>23&nbsp;&#353;&#257;l&#333;&#353; p&#601;&#8216;&#257;m&icirc;m ba&#353;&#353;&#257;n&acirc; y&#275;r&#257;&#8217;eh k&#257;l-z&#601;&#x1E35;&ucirc;r&#601;&#x1E35;&#257; &#8217;e&#x1E6F;-p&#601;n&ecirc; h&#257;&#8217;&#257;&#x1E0F;&#333;n| y&#601;hw&acirc; &#8217;&#277;l&#333;h&ecirc; yi&#347;&#601;r&#257;&#8217;&#275;l: </P>
<P>24&nbsp;k&icirc;-&#8217;w&#333;r&icirc;&#353; gw&#333;yim mip&#257;ney&#x1E35;&#257; w&#601;hir&#601;&#x1E25;a&#x1E07;&#601;t&icirc; &#8217;e&#x1E6F;-g&#601;&#x1E07;&ucirc;le&#x1E35;&#257; w&#601;l&#333;&#8217;-y<sup>a</sup>&#x1E25;&#601;m&#333;&#x1E0F; &#8217;&icirc;&#353; &#8217;e&#x1E6F;-&#8217;ar&#601;&#x1E63;&#601;&#x1E35;&#257; b<sup>a</sup>&#8216;&#259;l&#333;&#x1E6F;&#601;&#x1E35;&#257; l&#275;r&#257;&#8217;w&#333;&#x1E6F; &#8217;e&#x1E6F;-p&#601;n&ecirc; y&#601;hw&acirc; &#8217;&#277;l&#333;hey&#x1E35;&#257; &#353;&#257;l&#333;&#353; p&#601;&#8216;&#257;m&icirc;m ba&#353;&#353;&#257;n&acirc;: </P>
<P>25&nbsp;l&#333;&#8217;-&#x1E6F;i&#353;&#601;&#x1E25;a&#x1E6D; &#8216;al-&#x1E25;&#257;m&#275;&#x1E63; dam-zi&#x1E07;&#601;&#x1E25;&icirc; w&#601;l&#333;&#8217;-y&#257;l&icirc;n lab&#333;qer ze&#x1E07;<sup>a</sup>&#x1E25; &#x1E25;a&#x1E21; hap&#257;s<sup>a</sup>&#x1E25;: </P>
<P>26&nbsp;r&#275;&#8217;&#353;&icirc;&#x1E6F; bik&ucirc;r&ecirc; &#8217;a&#x1E0F;&#601;m&#257;&#x1E6F;&#601;&#x1E35;&#257; t&#257;&#x1E07;&icirc;&#8217; b&ecirc;&#x1E6F; y&#601;hw&acirc; &#8217;&#277;l&#333;hey&#x1E35;&#257; l&#333;&#8217;-&#x1E6F;&#601;&#x1E07;a&#353;&#353;&#275;l g&#601;&#x1E0F;&icirc; b<sup>a</sup>&#x1E25;&#259;l&#275;&#x1E07; &#8217;immw&#333;: f</P>
<P>27&nbsp;wayy&#333;&#8217;mer y&#601;hw&acirc; &#8217;el-m&#333;&#353;eh k&#601;&#x1E6F;&#257;&#x1E07;-l&#601;&#x1E35;&#257; &#8217;e&#x1E6F;-had&#601;&#x1E07;&#257;r&icirc;m h&#257;&#8217;&#275;lleh k&icirc; &#8216;al-p&icirc;| had&#601;&#x1E07;&#257;r&icirc;m h&#257;&#8217;&#275;lleh k&#257;rat&icirc; &#8217;it&#601;&#x1E35;&#257; b&#601;r&icirc;&#x1E6F; w&#601;&#8217;e&#x1E6F;-yi&#347;&#601;r&#257;&#8217;&#275;l: </P>
<P>28&nbsp;way&#601;h&icirc;-&#353;&#257;m &#8216;im-y&#601;hw&acirc; &#8217;ar&#601;b&#257;&#8216;&icirc;m yw&#333;m w&#601;&#8217;ar&#601;b&#257;&#8216;&icirc;m lay&#601;l&acirc; le&#x1E25;em l&#333;&#8217; &#8217;&#257;&#x1E35;al &ucirc;mayim l&#333;&#8217; &#353;&#257;&#x1E6F;&acirc; wayyi&#x1E35;&#601;t&#333;&#x1E07; &#8216;al-hallu&#x1E25;&#333;&#x1E6F; &#8217;&#275;&#x1E6F; di&#x1E07;&#601;r&ecirc; hab&#601;r&icirc;&#x1E6F; &#8216;&#259;&#347;ere&#x1E6F; had&#601;&#x1E07;&#257;r&icirc;m: </P>
<P>29&nbsp;way&#601;h&icirc; b&#601;re&#x1E0F;e&#x1E6F; m&#333;&#353;eh m&#275;har s&icirc;nay &ucirc;&#353;&#601;n&ecirc; lu&#x1E25;&#333;&#x1E6F; h&#257;&#8216;&#275;&#x1E0F;u&#x1E6F; b&#601;ya&#x1E0F;-m&#333;&#353;eh b&#601;ri&#x1E0F;&#601;tw&#333; min-h&acirc;&#257;r &ucirc;m&#333;&#353;eh l&#333;&#8217;-y&#257;&#x1E0F;<sup>a</sup>&#8216; k&icirc; q&#257;ran &#8216;w&#333;r p&#257;n&#257;yw b&#601;&#x1E0F;ab&#601;rw&#333; &#8217;itw&#333;: </P>
<P>30&nbsp;wayyar&#601;&#8217; &#8217;ah&#259;r&#333;n w&#601;&#x1E35;&#257;l-b&#601;n&ecirc; yi&#347;&#601;r&#257;&#8217;&#275;l &#8217;e&#x1E6F;-m&#333;&#353;eh w&#601;hinn&#275;h q&#257;ran &#8216;w&#333;r p&#257;n&#257;yw wayy&icirc;r&#601;&#8217;&ucirc; mige&#353;e&#x1E6F; &#8217;&#275;l&#257;yw: </P>
<P>31&nbsp;wayyiq&#601;r&#257;&#8217; &#8217;&#259;l&#275;hem m&#333;&#353;eh wayy&#257;&#353;u&#x1E07;&ucirc; &#8217;&#275;l&#257;yw &#8217;ah&#259;r&#333;n w&#601;&#x1E35;&#257;l-hann&#601;&#347;i&#8217;&icirc;m b&#257;&#8216;&#275;&#x1E0F;&acirc; way&#601;&#x1E0F;ab&#275;r m&#333;&#353;eh &#8217;&#259;l&#275;hem: </P>
<P>32&nbsp;w&#601;&#8217;<sup>a</sup>&#x1E25;&#259;r&ecirc;-&#x1E35;&#275;n nig&#601;&#353;&ucirc; k&#257;l-b&#601;n&ecirc; yi&#347;&#601;r&#257;&#8217;&#275;l way&#601;&#x1E63;a&ucirc;&#275;m &#8217;&#275;&#x1E6F; k&#257;l-&#8217;&#259;&#353;er diber y&#601;hw&acirc; &#8217;itw&#333; b&#601;har s&icirc;n&#257;y: </P>
<P>33&nbsp;way&#601;&#x1E35;al m&#333;&#353;eh midab&#275;r &#8217;it&#257;m wayyit&#275;n &#8216;al-p&#257;n&#257;yw mas&#601;weh: </P>
<P>34&nbsp;&ucirc;&#x1E07;&#601;&#x1E07;&#333;&#8217; m&#333;&#353;eh lif&#601;n&ecirc; y&#601;hw&acirc; l&#601;&#x1E0F;ab&#275;r &#8217;itw&#333; y&#257;s&icirc;r &#8217;e&#x1E6F;-hammas&#601;weh &#8216;a&#x1E0F;-&#x1E63;&#275;&#8217;&#x1E6F;w&#333; w&#601;y&#257;&#x1E63;&#257;&#8217; w&#601;&#x1E0F;iber &#8217;el-b&#601;n&ecirc; yi&#347;&#601;r&#257;&#8217;&#275;l &#8217;&#275;&#x1E6F; &#8217;&#259;&#353;er y&#601;&#x1E63;u&ucirc;eh: </P>
<P>35&nbsp;w&#601;r&#257;&#8217;&ucirc; &#x1E07;&#601;n&ecirc;-yi&#347;&#601;r&#257;&#8217;&#275;l &#8217;e&#x1E6F;-p&#601;n&ecirc; m&#333;&#353;eh k&icirc; q&#257;ran &#8216;w&#333;r p&#601;n&ecirc; m&#333;&#353;eh w&#601;h&#275;&#353;&icirc;&#x1E07; m&#333;&#353;eh &#8217;e&#x1E6F;-hammas&#601;weh &#8216;al-p&#257;n&#257;yw &#8216;a&#x1E0F;-b&#333;&#8217;w&#333; l&#601;&#x1E0F;ab&#275;r &#8217;itw&#333;: s</P>
</TD>
</TABLE>
<P><HR>
<CENTER>
<A HREF="exo035.htm">Next: Exodus (Shemot) Chapter 35</A></CENTER>
</BODY>
</HTML>
