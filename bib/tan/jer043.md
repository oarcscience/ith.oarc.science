[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer043)  [KJV](../kjv/jer043)  [Sep](../sep/jer043.md) 
[Vul](../vul/jer043.md)   
  
[Jeremiah (Yermiyah) Index](jer.md)  
  [Previous](jer042)  [Next](jer044.md) 

------------------------------------------------------------------------

### Tanach (Hebrew): Jeremiah (Yermiyah) Chapter 43

‎<span id="001">1</span> ‏וַיְהִי֩ כְּכַלּ֨וֹת יִרְמְיָ֜הוּ לְדַבֵּ֣ר
אֶל־כָּל־הָעָ֗ם אֶת־כָּל־דִּבְרֵי֙ יְהוָ֣ה אֱלֹהֵיהֶ֔ם אֲשֶׁ֧ר שְׁלָח֛וֹ
יְהוָ֥ה אֱלֹהֵיהֶ֖ם אֲלֵיהֶ֑ם אֵ֥ת כָּל־הַדְּבָרִ֖ים הָאֵֽלֶּה׃ ס

‎<span id="002">2</span> ‏וַיֹּ֨אמֶר עֲזַרְיָ֤ה בֶן־הוֹשַֽׁעְיָה֙
וְיוֹחָנָ֣ן בֶּן־קָרֵ֔חַ וְכָל־הָאֲנָשִׁ֖ים הַזֵּדִ֑ים אֹמְרִ֣ים
אֶֽל־יִרְמְיָ֗הוּ שֶׁ֚קֶר אַתָּ֣ה מְדַבֵּ֔ר לֹ֣א שְׁלָחֲךָ֞ יְהוָ֤ה
אֱלֹהֵ֙ינוּ֙ לֵאמֹ֔ר לֹֽא־תָבֹ֥אוּ מִצְרַ֖יִם לָג֥וּר שָֽׁם׃

‎<span id="003">3</span> ‏כִּ֗י בָּרוּךְ֙ בֶּן־נֵ֣רִיָּ֔ה מַסִּ֥ית
אֹתְךָ֖ בָּ֑נוּ לְמַעַן֩ תֵּ֨ת אֹתָ֤נוּ בְיַֽד־הַכַּשְׂדִּים֙ לְהָמִ֣ית
אֹתָ֔נוּ וּלְהַגְל֥וֹת אֹתָ֖נוּ בָּבֶֽל׃

‎<span id="004">4</span> ‏וְלֹֽא־שָׁמַע֩ יוֹחָנָ֨ן בֶּן־קָרֵ֜חַ
וְכָל־שָׂרֵ֧י הַחֲיָלִ֛ים וְכָל־הָעָ֖ם בְּק֣וֹל יְהוָ֑ה לָשֶׁ֖בֶת
בְּאֶ֥רֶץ יְהוּדָֽה׃

‎<span id="005">5</span> ‏וַיִּקַּ֞ח יוֹחָנָ֤ן בֶּן־קָרֵ֙חַ֙
וְכָל־שָׂרֵ֣י הַחֲיָלִ֔ים אֵ֖ת כָּל־שְׁאֵרִ֣ית יְהוּדָ֑ה אֲשֶׁר־שָׁ֗בוּ
מִכָּל־הַגּוֹיִם֙ אֲשֶׁ֣ר נִדְּחוּ־שָׁ֔ם לָג֖וּר בְּאֶ֥רֶץ יְהוּדָֽה׃

‎<span id="006">6</span> ‏אֶֽת־הַ֠גְּבָרִים וְאֶת־הַנָּשִׁ֣ים
וְאֶת־הַטַּף֮ וְאֶת־בְּנ֣וֹת הַמֶּלֶךְ֒ וְאֵ֣ת כָּל־הַנֶּ֗פֶשׁ אֲשֶׁ֤ר
הִנִּ֙יחַ֙ נְבוּזַרְאֲדָ֣ן רַב־טַבָּחִ֔ים אֶת־גְּדַלְיָ֖הוּ
בֶּן־אֲחִיקָ֣ם בֶּן־שָׁפָ֑ן וְאֵת֙ יִרְמְיָ֣הוּ הַנָּבִ֔יא
וְאֶת־בָּר֖וּךְ בֶּן־נֵרִיָּֽהוּ׃

‎<span id="007">7</span> ‏וַיָּבֹ֙אוּ֙ אֶ֣רֶץ מִצְרַ֔יִם כִּ֛י לֹ֥א
שָׁמְע֖וּ בְּק֣וֹל יְהוָ֑ה וַיָּבֹ֖אוּ עַד־תַּחְפַּנְחֵֽס׃ ס

‎<span id="008">8</span> ‏וַיְהִ֤י דְבַר־יְהוָה֙ אֶֽל־יִרְמְיָ֔הוּ
בְּתַחְפַּנְחֵ֖ס לֵאמֹֽר׃

‎<span id="009">9</span> ‏קַ֣ח בְּיָדְךָ֞ אֲבָנִ֣ים גְּדֹל֗וֹת
וּטְמַנְתָּ֤ם בַּמֶּ֙לֶט֙ בַּמַּלְבֵּ֔ן אֲשֶׁ֛ר בְּפֶ֥תַח
בֵּית־פַּרְעֹ֖ה בְּתַחְפַּנְחֵ֑ס לְעֵינֵ֖י אֲנָשִׁ֥ים יְהוּדִֽים׃

‎<span id="010">10</span> ‏וְאָמַרְתָּ֣ אֲלֵיהֶ֡ם כֹּֽה־אָמַר֩ יְהוָ֨ה
צְבָא֜וֹת אֱלֹהֵ֣י יִשְׂרָאֵ֗ל הִנְנִ֤י שֹׁלֵ֙חַ֙ וְ֠לָקַחְתִּי
אֶת־נְבוּכַדְרֶאצַּ֤ר מֶֽלֶךְ־בָּבֶל֙ עַבְדִּ֔י וְשַׂמְתִּ֣י כִסְא֔וֹ
מִמַּ֛עַל לָאֲבָנִ֥ים הָאֵ֖לֶּה אֲשֶׁ֣ר טָמָ֑נְתִּי וְנָטָ֥ה אֶת־שפרורו
שַׁפְרִיר֖וֹ עֲלֵיהֶֽם׃

‎<span id="011">11</span> ‏ובאה וּבָ֕א וְהִכָּ֖ה אֶת־אֶ֣רֶץ מִצְרָ֑יִם
אֲשֶׁ֧ר לַמָּ֣וֶת לַמָּ֗וֶת וַאֲשֶׁ֤ר לַשְּׁבִי֙ לַשֶּׁ֔בִי וַאֲשֶׁ֥ר
לַחֶ֖רֶב לֶחָֽרֶב׃

‎<span id="012">12</span> ‏וְהִצַּ֣תִּי אֵ֗שׁ בְּבָתֵּי֙ אֱלֹהֵ֣י
מִצְרַ֔יִם וּשְׂרָפָ֖ם וְשָׁבָ֑ם וְעָטָה֩ אֶת־אֶ֨רֶץ מִצְרַ֜יִם
כַּאֲשֶׁר־יַעְטֶ֤ה הָֽרֹעֶה֙ אֶת־בִּגְד֔וֹ וְיָצָ֥א מִשָּׁ֖ם
בְּשָׁלֽוֹם׃

‎<span id="013">13</span> ‏וְשִׁבַּ֗ר אֶֽת־מַצְּבוֹת֙ בֵּ֣ית שֶׁ֔מֶשׁ
אֲשֶׁ֖ר בְּאֶ֣רֶץ מִצְרָ֑יִם וְאֶת־בָּתֵּ֥י אֱלֹהֵֽי־מִצְרַ֖יִם
יִשְׂרֹ֥ף בָּאֵֽשׁ׃ ס

1 wayəhî kəḵallwōṯ yirəməyâû ləḏabēr ’el-kāl-hā‘ām ’eṯ-kāl-diḇərê yəhwâ
’ĕlōhêhem ’ăšer šəlāḥwō yəhwâ ’ĕlōhêhem ’ălêhem ’ēṯ kāl-hadəḇārîm
hā’ēlleh: s

2 wayyō’mer ‘ăzarəyâ ḇen-hwōš<sup>a</sup>‘əyâ wəywōḥānān ben-qārēḥa
wəḵāl-hā’ănāšîm hazzēḏîm ’ōmərîm ’el-yirəməyâû šeqer ’atâ məḏabēr lō’
šəlāḥăḵā yəhwâ ’ĕlōhênû lē’mōr lō’-ṯāḇō’û miṣərayim lāḡûr šām:

3 kî bārûḵə ben-nērîyâ massîṯ ’ōṯəḵā bānû ləm<sup>a</sup>‘an tēṯ ’ōṯānû
ḇəyaḏ-hakaśədîm ləhāmîṯ ’ōṯānû ûləhaḡəlwōṯ ’ōṯānû bāḇel:

4 wəlō’-šām<sup>a</sup>‘ ywōḥānān ben-qārēḥa wəḵāl-śārê
h<sup>a</sup>ḥăyālîm wəḵāl-hā‘ām bəqwōl yəhwâ lāšeḇeṯ bə’ereṣ yəhûḏâ:

5 wayyiqq<sup>a</sup>ḥ ywōḥānān ben-qārēḥa wəḵāl-śārê
h<sup>a</sup>ḥăyālîm ’ēṯ kāl-šə’ērîṯ yəhûḏâ ’ăšer-šāḇû mikāl-hagwōyim
’ăšer nidəḥû-šām lāḡûr bə’ereṣ yəhûḏâ:

6 ’eṯ-hagəḇārîm wə’eṯ-hannāšîm wə’eṯ-haṭṭaf wə’eṯ-bənwōṯ hammeleḵə wə’ēṯ
kāl-hannefeš ’ăšer hinnîḥa nəḇûzarə’ăḏān raḇ-ṭabāḥîm ’eṯ-gəḏaləyâû
ben-’ăḥîqām ben-šāfān wə’ēṯ yirəməyâû hannāḇî’ wə’eṯ-bārûḵə ben-nērîyâû:

7 wayyāḇō’û ’ereṣ miṣərayim kî lō’ šāmə‘û bəqwōl yəhwâ wayyāḇō’û
‘aḏ-t<sup>a</sup>ḥəpanəḥēs: s

8 wayəhî ḏəḇar-yəhwâ ’el-yirəməyâû bəṯ<sup>a</sup>ḥəpanəḥēs lē’mōr:

9 q<sup>a</sup>ḥ bəyāḏəḵā ’ăḇānîm gəḏōlwōṯ ûṭəmanətām bammeleṭ
bammaləbēn ’ăšer bəfeṯ<sup>a</sup>ḥ bêṯ-parə‘ōh bəṯ<sup>a</sup>ḥəpanəḥēs
lə‘ênê ’ănāšîm yəhûḏîm:

10 wə’āmarətā ’ălêhem kōh-’āmar yəhwâ ṣəḇā’wōṯ ’ĕlōhê yiśərā’ēl hinənî
šōlēḥa wəlāq<sup>a</sup>ḥətî ’eṯ-nəḇûḵaḏəre’ṣṣar meleḵə-bāḇel ‘aḇədî
wəśamətî ḵisə’wō mimm<sup>a</sup>‘al lā’ăḇānîm hā’ēlleh ’ăšer ṭāmānətî
wənāṭâ ’eṯ-šafərûrwō šafərîrwō ‘ălêhem:

11 ûḇā’â ûḇā’ wəhikâ ’eṯ-’ereṣ miṣərāyim ’ăšer lammāweṯ lammāweṯ wa’ăšer
laššəḇî laššeḇî wa’ăšer l<sup>a</sup>ḥereḇ leḥāreḇ:

12 wəhiṣṣatî ’ēš bəḇātê ’ĕlōhê miṣərayim ûśərāfām wəšāḇām wə‘āṭâ
’eṯ-’ereṣ miṣərayim ka’ăšer-y<sup>a</sup>‘əṭeh hārō‘eh ’eṯ-biḡəḏwō
wəyāṣā’ miššām bəšālwōm:

13 wəšibar ’eṯ-maṣṣəḇwōṯ bêṯ šemeš ’ăšer bə’ereṣ miṣərāyim wə’eṯ-bātê
’ĕlōhê-miṣərayim yiśərōf bā’ēš: s

------------------------------------------------------------------------

[Next: Jeremiah (Yermiyah) Chapter 44](jer044.md)
