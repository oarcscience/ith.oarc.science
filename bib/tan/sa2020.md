[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2020)  [KJV](../kjv/sa2020)  [Sep](../sep/sa2020) 
[Vul](../vul/sa2020)   
  
[2 Samuel (2 Shmuel) Index](sa2)  
  [Previous](sa2019)  [Next](sa2021) 

------------------------------------------------------------------------

### Tanach (Hebrew): 2 Samuel (2 Shmuel) Chapter 20

‎<span id="001">1</span> ‏וְשָׁ֨ם נִקְרָ֜א אִ֣ישׁ בְּלִיַּ֗עַל וּשְׁמ֛וֹ
שֶׁ֥בַע בֶּן־בִּכְרִ֖י אִ֣ישׁ יְמִינִ֑י וַיִּתְקַ֣ע בַּשֹּׁפָ֗ר
וַ֠יֹּאמֶר אֵֽין־לָ֨נוּ חֵ֜לֶק בְּדָוִ֗ד וְלֹ֤א נַֽחֲלָה־לָ֙נוּ֙
בְּבֶן־יִשַׁ֔י אִ֥ישׁ לְאֹהָלָ֖יו יִשְׂרָאֵֽל׃

‎<span id="002">2</span> ‏וַיַּ֜עַל כָּל־אִ֤ישׁ יִשְׂרָאֵל֙ מֵאַחֲרֵ֣י
דָוִ֔ד אַחֲרֵ֖י שֶׁ֣בַע בֶּן־בִּכְרִ֑י וְאִ֤ישׁ יְהוּדָה֙ דָּבְק֣וּ
בְמַלְכָּ֔ם מִן־הַיַּרְדֵּ֖ן וְעַד־יְרוּשָׁלִָֽם׃

‎<span id="003">3</span> ‏וַיָּבֹ֨א דָוִ֣ד אֶל־בֵּיתוֹ֮ יְרֽוּשָׁלִַם֒
וַיִּקַּ֣ח הַמֶּ֡לֶךְ אֵ֣ת עֶֽשֶׂר־נָשִׁ֣ים׀ פִּלַגְשִׁ֡ים אֲשֶׁ֣ר
הִנִּיחַ֩ לִשְׁמֹ֨ר הַבַּ֜יִת וַֽיִּתְּנֵ֤ם בֵּית־מִשְׁמֶ֙רֶת֙
וַֽיְכַלְכְּלֵ֔ם וַאֲלֵיהֶ֖ם לֹא־בָ֑א וַתִּהְיֶ֧ינָה צְרֻר֛וֹת עַד־י֥וֹם
מֻתָ֖ן אַלְמְנ֥וּת חַיּֽוּת׃ ס

‎<span id="004">4</span> ‏וַיֹּ֤אמֶר הַמֶּ֙לֶךְ֙ אֶל־עֲמָשָׂ֔א
הַזְעֶק־לִ֥י אֶת־אִישׁ־יְהוּדָ֖ה שְׁלֹ֣שֶׁת יָמִ֑ים וְאַתָּ֖ה פֹּ֥ה
עֲמֹֽד׃

‎<span id="005">5</span> ‏וַיֵּ֥לֶךְ עֲמָשָׂ֖א לְהַזְעִ֣יק אֶת־יְהוּדָ֑ה
וייחר וַיּ֕וֹחֶר מִן־הַמּוֹעֵ֖ד אֲשֶׁ֥ר יְעָדֽוֹ׃ ס

‎<span id="006">6</span> ‏וַיֹּ֤אמֶר דָּוִד֙ אֶל־אֲבִישַׁ֔י עַתָּ֗ה
יֵ֧רַֽע לָ֛נוּ שֶׁ֥בַע בֶּן־בִּכְרִ֖י מִן־אַבְשָׁל֑וֹם אַ֠תָּה קַ֞ח
אֶת־עַבְדֵ֤י אֲדֹנֶ֙יךָ֙ וּרְדֹ֣ף אַחֲרָ֔יו פֶּן־מָ֥צָא ל֛וֹ עָרִ֥ים
בְּצֻר֖וֹת וְהִצִּ֥יל עֵינֵֽנוּ׃

‎<span id="007">7</span> ‏וַיֵּצְא֤וּ אַֽחֲרָיו֙ אַנְשֵׁ֣י יוֹאָ֔ב
וְהַכְּרֵתִ֥י וְהַפְּלֵתִ֖י וְכָל־הַגִּבֹּרִ֑ים וַיֵּֽצְאוּ֙
מִיר֣וּשָׁלִַ֔ם לִרְדֹּ֕ף אַחֲרֵ֖י שֶׁ֥בַע בֶּן־בִּכְרִֽי׃

‎<span id="008">8</span> ‏הֵ֗ם עִם־הָאֶ֤בֶן הַגְּדוֹלָה֙ אֲשֶׁ֣ר
בְּגִבְע֔וֹן וַעֲמָשָׂ֖א בָּ֣א לִפְנֵיהֶ֑ם וְיוֹאָ֞ב חָג֣וּר׀ מִדּ֣וֹ
לְבֻשׁ֗וּ ועלו וְעָלָ֞יו חֲג֥וֹר חֶ֙רֶב֙ מְצֻמֶּ֤דֶת עַל־מָתְנָיו֙
בְּתַעְרָ֔הּ וְה֥וּא יָצָ֖א וַתִּפֹּֽל׃ ס

‎<span id="009">9</span> ‏וַיֹּ֤אמֶר יוֹאָב֙ לַעֲמָשָׂ֔א הֲשָׁל֥וֹם
אַתָּ֖ה אָחִ֑י וַתֹּ֜חֶז יַד־יְמִ֥ין יוֹאָ֛ב בִּזְקַ֥ן עֲמָשָׂ֖א
לִנְשָׁק־לֽוֹ׃

‎<span id="010">10</span> ‏וַעֲמָשָׂ֨א לֹֽא־נִשְׁמַ֜ר בַּחֶ֣רֶב׀ אֲשֶׁ֣ר
בְּיַד־יוֹאָ֗ב וַיַּכֵּהוּ֩ בָ֨הּ אֶל־הַחֹ֜מֶשׁ וַיִּשְׁפֹּ֨ךְ מֵעָ֥יו
אַ֛רְצָה וְלֹא־שָׁ֥נָה ל֖וֹ וַיָּמֹ֑ת סוְיוֹאָב֙ וַאֲבִישַׁ֣י אָחִ֔יו
רָדַ֕ף אַחֲרֵ֖י שֶׁ֥בַע בֶּן־בִּכְרִֽי׃

‎<span id="011">11</span> ‏וְאִישׁ֙ עָמַ֣ד עָלָ֔יו מִֽנַּעֲרֵ֖י יוֹאָ֑ב
וַיֹּ֗אמֶר מִי֩ אֲשֶׁ֨ר חָפֵ֧ץ בְּיוֹאָ֛ב וּמִ֥י אֲשֶׁר־לְדָוִ֖ד
אַחֲרֵ֥י יוֹאָֽב׃

‎<span id="012">12</span> ‏וַעֲמָשָׂ֛א מִתְגֹּלֵ֥ל בַּדָּ֖ם בְּת֣וֹךְ
הַֽמְּסִלָּ֑ה וַיַּ֨רְא הָאִ֜ישׁ כִּֽי־עָמַ֣ד כָּל־הָעָ֗ם וַיַּסֵּב֩
אֶת־עֲמָשָׂ֨א מִן־הַֽמְסִלָּ֤ה הַשָּׂדֶה֙ וַיַּשְׁלֵ֤ךְ עָלָיו֙ בֶּ֔גֶד
כַּאֲשֶׁ֣ר רָאָ֔ה כָּל־הַבָּ֥א עָלָ֖יו וְעָמָֽד׃

‎<span id="013">13</span> ‏כַּאֲשֶׁ֥ר הֹגָ֖ה מִן־הַֽמְסִלָּ֑ה עָבַ֤ר
כָּל־אִישׁ֙ אַחֲרֵ֣י יוֹאָ֔ב לִרְדֹּ֕ף אַחֲרֵ֖י שֶׁ֥בַע בֶּן־בִּכְרִֽי׃

‎<span id="014">14</span> ‏וַֽיַּעֲבֹ֞ר בְּכָל־שִׁבְטֵ֣י יִשְׂרָאֵ֗ל
אָבֵ֛לָה וּבֵ֥ית מַעֲכָ֖ה וְכָל־הַבֵּרִ֑ים סויקלהו וַיִּקָּ֣הֲל֔וּ
וַיָּבֹ֖אוּ אַף־אַחֲרָֽיו׃

‎<span id="015">15</span> ‏וַיָּבֹ֜אוּ וַיָּצֻ֣רוּ עָלָ֗יו בְּאָבֵ֙לָה֙
בֵּ֣ית הַֽמַּעֲכָ֔ה וַיִּשְׁפְּכ֤וּ סֹֽלְלָה֙ אֶל־הָעִ֔יר וַֽתַּעֲמֹ֖ד
בַּחֵ֑ל וְכָל־הָעָם֙ אֲשֶׁ֣ר אֶת־יוֹאָ֔ב מַשְׁחִיתִ֖ם לְהַפִּ֥יל
הַחוֹמָֽה׃

‎<span id="016">16</span> ‏וַתִּקְרָ֛א אִשָּׁ֥ה חֲכָמָ֖ה מִן־הָעִ֑יר
שִׁמְע֤וּ שִׁמְעוּ֙ אִמְרוּ־נָ֣א אֶל־יוֹאָ֔ב קְרַ֣ב עַד־הֵ֔נָּה
וַאֲדַבְּרָ֖ה אֵלֶֽיךָ׃

‎<span id="017">17</span> ‏וַיִּקְרַ֣ב אֵלֶ֔יהָ וַתֹּ֧אמֶר הָאִשָּׁ֛ה
הַאַתָּ֥ה יוֹאָ֖ב וַיֹּ֣אמֶר אָ֑נִי וַתֹּ֣אמֶר ל֗וֹ שְׁמַע֙ דִּבְרֵ֣י
אֲמָתֶ֔ךָ וַיֹּ֖אמֶר שֹׁמֵ֥עַ אָנֹֽכִי׃

‎<span id="018">18</span> ‏וַתֹּ֖אמֶר לֵאמֹ֑ר דַּבֵּ֨ר יְדַבְּר֤וּ
בָרִֽאשֹׁנָה֙ לֵאמֹ֔ר שָׁאֹ֧ל יְשָׁאֲל֛וּ בְּאָבֵ֖ל וְכֵ֥ן הֵתַֽמּוּ׃

‎<span id="019">19</span> ‏אָנֹכִ֕י שְׁלֻמֵ֖י אֱמוּנֵ֣י יִשְׂרָאֵ֑ל
אַתָּ֣ה מְבַקֵּ֗שׁ לְהָמִ֨ית עִ֤יר וְאֵם֙ בְּיִשְׂרָאֵ֔ל לָ֥מָּה
תְבַלַּ֖ע נַחֲלַ֥ת יְהוָֽה׃ פ

‎<span id="020">20</span> ‏וַיַּ֥עַן יוֹאָ֖ב וַיֹּאמַ֑ר חָלִ֤ילָה
חָלִ֙ילָה֙ לִ֔י אִם־אֲבַלַּ֖ע וְאִם־אַשְׁחִֽית׃

‎<span id="021">21</span> ‏לֹא־כֵ֣ן הַדָּבָ֗ר כִּ֡י אִישׁ֩ מֵהַ֨ר
אֶפְרַ֜יִם שֶׁ֧בַע בֶּן־בִּכְרִ֣י שְׁמ֗וֹ נָשָׂ֤א יָדוֹ֙ בַּמֶּ֣לֶךְ
בְּדָוִ֔ד תְּנֽוּ־אֹת֣וֹ לְבַדּ֔וֹ וְאֵלְכָ֖ה מֵעַ֣ל הָעִ֑יר וַתֹּ֤אמֶר
הָֽאִשָּׁה֙ אֶל־יוֹאָ֔ב הִנֵּ֥ה רֹאשׁ֛וֹ מֻשְׁלָ֥ךְ אֵלֶ֖יךָ בְּעַ֥ד
הַחוֹמָֽה׃

‎<span id="022">22</span> ‏וַתָּבוֹא֩ הָאִשָּׁ֨ה אֶל־כָּל־הָעָ֜ם
בְּחָכְמָתָ֗הּ וַֽיִּכְרְת֞וּ אֶת־רֹ֨אשׁ שֶׁ֤בַע בֶּן־בִּכְרִי֙
וַיַּשְׁלִ֣כוּ אֶל־יוֹאָ֔ב וַיִּתְקַע֙ בַּשּׁוֹפָ֔ר וַיָּפֻ֥צוּ
מֵֽעַל־הָעִ֖יר אִ֣ישׁ לְאֹהָלָ֑יו וְיוֹאָ֛ב שָׁ֥ב יְרוּשָׁלִַ֖ם
אֶל־הַמֶּֽלֶךְ׃ ס

‎<span id="023">23</span> ‏וְיוֹאָ֕ב אֶ֥ל כָּל־הַצָּבָ֖א יִשְׂרָאֵ֑ל
וּבְנָיָה֙ בֶּן־יְה֣וֹיָדָ֔ע עַל־הכרי הַכְּרֵתִ֖י וְעַל־הַפְּלֵתִֽי׃

‎<span id="024">24</span> ‏וַאֲדֹרָ֖ם עַל־הַמַּ֑ס וִיהוֹשָׁפָ֥ט
בֶּן־אֲחִיל֖וּד הַמַּזְכִּֽיר׃

‎<span id="025">25</span> ‏ושיא וּשְׁוָ֖א סֹפֵ֑ר וְצָד֥וֹק וְאֶבְיָתָ֖ר
כֹּהֲנִֽים׃

‎<span id="026">26</span> ‏וְגַ֗ם עִירָא֙ הַיָּ֣אִרִ֔י הָיָ֥ה כֹהֵ֖ן
לְדָוִֽד׃ ס

1 wəšām niqərā’ ’îš bəlîy<sup>a</sup>‘al ûšəmwō šeḇ<sup>a</sup>‘
ben-biḵərî ’îš yəmînî wayyiṯəq<sup>a</sup>‘ baššōfār wayyō’mer ’ên-lānû
ḥēleq bəḏāwiḏ wəlō’ n<sup>a</sup>ḥălâ-lānû bəḇen-yišay ’îš lə’ōhālāyw
yiśərā’ēl:

2 wayy<sup>a</sup>‘al kāl-’îš yiśərā’ēl mē’<sup>a</sup>ḥărê ḏāwiḏ
’<sup>a</sup>ḥărê šeḇ<sup>a</sup>‘ ben-biḵərî wə’îš yəhûḏâ dāḇəqû
ḇəmaləkām min-hayyarədēn wə‘aḏ-yərûšālāim:

3 wayyāḇō’ ḏāwiḏ ’el-bêṯwō yərûšālaim wayyiqq<sup>a</sup>ḥ hammeleḵə ’ēṯ
‘eśer-nāšîm\| pilaḡəšîm ’ăšer hinnîḥa lišəmōr habayiṯ wayyitənēm
bêṯ-mišəmereṯ wayəḵaləkəlēm wa’ălêhem lō’-ḇā’ watihəyeynâ ṣərurwōṯ
‘aḏ-ywōm muṯān ’aləmənûṯ ḥayyûṯ: s

4 wayyō’mer hammeleḵə ’el-‘ămāśā’ hazə‘eq-lî ’eṯ-’îš-yəhûḏâ šəlōšeṯ
yāmîm wə’atâ pōh ‘ămōḏ:

5 wayyēleḵə ‘ămāśā’ ləhazə‘îq ’eṯ-yəhûḏâ wayyêḥar wayywōḥer
min-hammwō‘ēḏ ’ăšer yə‘āḏwō: s

6 wayyō’mer dāwiḏ ’el-’ăḇîšay ‘atâ yēr<sup>a</sup>‘ lānû
šeḇ<sup>a</sup>‘ ben-biḵərî min-’aḇəšālwōm ’atâ q<sup>a</sup>ḥ
’eṯ-‘aḇəḏê ’ăḏōneyḵā ûrəḏōf ’<sup>a</sup>ḥărāyw pen-māṣā’ lwō ‘ārîm
bəṣurwōṯ wəhiṣṣîl ‘ênēnû:

7 wayyēṣə’û ’<sup>a</sup>ḥărāyw ’anəšê ywō’āḇ wəhakərēṯî wəhapəlēṯî
wəḵāl-hagibōrîm wayyēṣə’û mîrûšālaim lirədōf ’<sup>a</sup>ḥărê
šeḇ<sup>a</sup>‘ ben-biḵərî:

8 hēm ‘im-hā’eḇen hagəḏwōlâ ’ăšer bəḡiḇə‘wōn w<sup>a</sup>‘ămāśā’ bā’
lifənêhem wəywō’āḇ ḥāḡûr\| midwō ləḇušû wə‘ālwō wə‘ālāyw ḥăḡwōr ḥereḇ
məṣummeḏeṯ ‘al-māṯənāyw bəṯ<sup>a</sup>‘ərāh wəhû’ yāṣā’ watipōl: s

9 wayyō’mer ywō’āḇ l<sup>a</sup>‘ămāśā’ hăšālwōm ’atâ ’āḥî watōḥez
yaḏ-yəmîn ywō’āḇ bizəqan ‘ămāśā’ linəšāq-lwō:

10 w<sup>a</sup>‘ămāśā’ lō’-nišəmar b<sup>a</sup>ḥereḇ\| ’ăšer
bəyaḏ-ywō’āḇ wayyakēhû ḇāh ’el-h<sup>a</sup>ḥōmeš wayyišəpōḵə mē‘āyw
’arəṣâ wəlō’-šānâ lwō wayyāmōṯ swəywō’āḇ wa’ăḇîšay ’āḥîw rāḏaf
’<sup>a</sup>ḥărê šeḇ<sup>a</sup>‘ ben-biḵərî:

11 wə’îš ‘āmaḏ ‘ālāyw minn<sup>a</sup>‘ărê ywō’āḇ wayyō’mer mî ’ăšer
ḥāfēṣ bəywō’āḇ ûmî ’ăšer-ləḏāwiḏ ’<sup>a</sup>ḥărê ywō’āḇ:

12 w<sup>a</sup>‘ămāśā’ miṯəgōlēl badām bəṯwōḵə hamməsillâ wayyarə’
hā’îš kî-‘āmaḏ kāl-hā‘ām wayyassēḇ ’eṯ-‘ămāśā’ min-haməsillâ haśśāḏeh
wayyašəlēḵə ‘ālāyw beḡeḏ ka’ăšer rā’â kāl-habā’ ‘ālāyw wə‘āmāḏ:

13 ka’ăšer hōḡâ min-haməsillâ ‘āḇar kāl-’îš ’<sup>a</sup>ḥărê ywō’āḇ
lirədōf ’<sup>a</sup>ḥărê šeḇ<sup>a</sup>‘ ben-biḵərî:

14 wayy<sup>a</sup>‘ăḇōr bəḵāl-šiḇəṭê yiśərā’ēl ’āḇēlâ ûḇêṯ
m<sup>a</sup>‘ăḵâ wəḵāl-habērîm swayyiqqāləhû wayyiqqâălû wayyāḇō’û
’af-’<sup>a</sup>ḥărāyw:

15 wayyāḇō’û wayyāṣurû ‘ālāyw bə’āḇēlâ bêṯ hamm<sup>a</sup>‘ăḵâ
wayyišəpəḵû sōləlâ ’el-hā‘îr wat<sup>a</sup>‘ămōḏ b<sup>a</sup>ḥēl
wəḵāl-hā‘ām ’ăšer ’eṯ-ywō’āḇ mašəḥîṯim ləhapîl h<sup>a</sup>ḥwōmâ:

16 watiqərā’ ’iššâ ḥăḵāmâ min-hā‘îr šimə‘û šimə‘û ’imərû-nā’ ’el-ywō’āḇ
qəraḇ ‘aḏ-hēnnâ wa’ăḏabərâ ’ēleyḵā:

17 wayyiqəraḇ ’ēleyhā watō’mer hā’iššâ ha’atâ ywō’āḇ wayyō’mer ’ānî
watō’mer lwō šəm<sup>a</sup>‘ diḇərê ’ămāṯeḵā wayyō’mer šōmē‘a ’ānōḵî:

18 watō’mer lē’mōr dabēr yəḏabərû ḇāri’šōnâ lē’mōr šā’ōl yəšā’ălû
bə’āḇēl wəḵēn hēṯammû:

19 ’ānōḵî šəlumê ’ĕmûnê yiśərā’ēl ’atâ məḇaqqēš ləhāmîṯ ‘îr wə’ēm
bəyiśərā’ēl lāmmâ ṯəḇall<sup>a</sup>‘ n<sup>a</sup>ḥălaṯ yəhwâ: f

20 wayy<sup>a</sup>‘an ywō’āḇ wayyō’mar ḥālîlâ ḥālîlâ lî
’im-’ăḇall<sup>a</sup>‘ wə’im-’ašəḥîṯ:

21 lō’-ḵēn hadāḇār kî ’îš mēhar ’efərayim šeḇ<sup>a</sup>‘ ben-biḵərî
šəmwō nāśā’ yāḏwō bammeleḵə bəḏāwiḏ tənû-’ōṯwō ləḇadwō wə’ēləḵâ mē‘al
hā‘îr watō’mer hā’iššâ ’el-ywō’āḇ hinnēh rō’šwō mušəlāḵə ’ēleyḵā bə‘aḏ
h<sup>a</sup>ḥwōmâ:

22 watāḇwō’ hā’iššâ ’el-kāl-hā‘ām bəḥāḵəmāṯāh wayyiḵərəṯû ’eṯ-rō’š
šeḇ<sup>a</sup>‘ ben-biḵərî wayyašəliḵû ’el-ywō’āḇ wayyiṯəq<sup>a</sup>‘
baššwōfār wayyāfuṣû mē‘al-hā‘îr ’îš lə’ōhālāyw wəywō’āḇ šāḇ yərûšālaim
’el-hammeleḵə: s

23 wəywō’āḇ ’el kāl-haṣṣāḇā’ yiśərā’ēl ûḇənāyâ ben-yəhwōyāḏā‘ ‘al-hakərî
hakərēṯî wə‘al-hapəlēṯî:

24 wa’ăḏōrām ‘al-hammas wîhwōšāfāṭ ben-’ăḥîlûḏ hammazəkîr:

25 wəšêā’ ûšəwā’ sōfēr wəṣāḏwōq wə’eḇəyāṯār kōhănîm:

26 wəḡam ‘îrā’ hayyā’irî hāyâ ḵōhēn ləḏāwiḏ: s

------------------------------------------------------------------------

[Next: 2 Samuel (2 Shmuel) Chapter 21](sa2021)
