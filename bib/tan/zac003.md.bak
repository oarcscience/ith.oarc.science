[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac003)  [KJV](../kjv/zac003)  [Sep](../sep/zac003.md) 
[Vul](../vul/zac003.md)   
  
[Zechariah (Zekharyah) Index](zac.md)  
  [Previous](zac002)  [Next](zac004.md) 

------------------------------------------------------------------------

### Tanach (Hebrew): Zechariah (Zekharyah) Chapter 3

‎<span id="001">1</span> ‏וַיַּרְאֵ֗נִי אֶת־יְהוֹשֻׁ֙עַ֙ הַכֹּהֵ֣ן
הַגָּד֔וֹל עֹמֵ֕ד לִפְנֵ֖י מַלְאַ֣ךְ יְהוָ֑ה וְהַשָּׂטָ֛ן עֹמֵ֥ד
עַל־יְמִינ֖וֹ לְשִׂטְנֽוֹ׃

‎<span id="002">2</span> ‏וַיֹּ֨אמֶר יְהוָ֜ה אֶל־הַשָּׂטָ֗ן יִגְעַ֨ר
יְהוָ֤ה בְּךָ֙ הַשָּׂטָ֔ן וְיִגְעַ֤ר יְהוָה֙ בְּךָ֔ הַבֹּחֵ֖ר
בִּירֽוּשָׁלִָ֑ם הֲל֧וֹא זֶ֦ה א֖וּד מֻצָּ֥ל מֵאֵֽשׁ׃

‎<span id="003">3</span> ‏וִיהוֹשֻׁ֕עַ הָיָ֥ה לָבֻ֖שׁ בְּגָדִ֣ים
צוֹאִ֑ים וְעֹמֵ֖ד לִפְנֵ֥י הַמַּלְאָֽךְ׃

‎<span id="004">4</span> ‏וַיַּ֣עַן וַיֹּ֗אמֶר
אֶל־הָעֹמְדִ֤ים<sup>3</sup> לְפָנָיו֙ לֵאמֹ֔ר הָסִ֛ירוּ הַבְּגָדִ֥ים
הַצֹּאִ֖ים מֵעָלָ֑יו וַיֹּ֣אמֶר<sup>3</sup> אֵלָ֗יו רְאֵ֨ה הֶעֱבַ֤רְתִּי
מֵעָלֶ֙יךָ֙ עֲוֹנֶ֔ךָ וְהַלְבֵּ֥שׁ אֹתְךָ֖ מַחֲלָצֽוֹת׃

‎<span id="005">5</span> ‏וָאֹמַ֕ר יָשִׂ֛ימוּ צָנִ֥יף טָה֖וֹר
עַל־רֹאשׁ֑וֹ וַיָּשִׂימוּ֩ הַצָּנִ֨יף הַטָּה֜וֹר עַל־רֹאשׁ֗וֹ
וַיַּלְבִּשֻׁ֙הוּ֙ בְּגָדִ֔ים וּמַלְאַ֥ךְ יְהוָ֖ה עֹמֵֽד׃

‎<span id="006">6</span> ‏וַיָּ֙עַד֙ מַלְאַ֣ךְ יְהוָ֔ה בִּיהוֹשֻׁ֖עַ
לֵאמֹֽר׃

‎<span id="007">7</span> ‏כֹּה־אָמַ֞ר יְהוָ֣ה צְבָא֗וֹת אִם־בִּדְרָכַ֤י
תֵּלֵךְ֙ וְאִ֣ם אֶת־מִשְׁמַרְתִּ֣י תִשְׁמֹ֔ר וְגַם־אַתָּה֙ תָּדִ֣ין
אֶת־בֵּיתִ֔י וְגַ֖ם תִּשְׁמֹ֣ר אֶת־חֲצֵרָ֑י וְנָתַתִּ֤י לְךָ֙
מַהְלְכִ֔ים בֵּ֥ין הָעֹמְדִ֖ים הָאֵֽלֶּה׃

‎<span id="008">8</span> ‏שְֽׁמַֽע־נָ֞א יְהוֹשֻׁ֣עַ׀ הַכֹּהֵ֣ן
הַגָּד֗וֹל אַתָּה֙ וְרֵעֶ֙יךָ֙ הַיֹּשְׁבִ֣ים לְפָנֶ֔יךָ כִּֽי־אַנְשֵׁ֥י
מוֹפֵ֖ת הֵ֑מָּה כִּֽי־הִנְנִ֥י מֵבִ֛יא אֶת־עַבְדִּ֖י צֶֽמַח׃

‎<span id="009">9</span> ‏כִּ֣י׀ הִנֵּ֣ה הָאֶ֗בֶן אֲשֶׁ֤ר נָתַ֙תִּי֙
לִפְנֵ֣י יְהוֹשֻׁ֔עַ עַל־אֶ֥בֶן אַחַ֖ת שִׁבְעָ֣ה עֵינָ֑יִם הִנְנִ֧י
מְפַתֵּ֣חַ פִּתֻּחָ֗הּ נְאֻם֙ יְהוָ֣ה צְבָא֔וֹת וּמַשְׁתִּ֛י אֶת־עֲוֹ֥ן
הָאָֽרֶץ־הַהִ֖יא בְּי֥וֹם אֶחָֽד׃

‎<span id="010">10</span> ‏בַּיּ֣וֹם הַה֗וּא נְאֻם֙ יְהוָ֣ה צְבָא֔וֹת
תִּקְרְא֖וּ אִ֣ישׁ לְרֵעֵ֑הוּ אֶל־תַּ֥חַת גֶּ֖פֶן וְאֶל־תַּ֥חַת
תְּאֵנָֽה׃

1 wayyarə’ēnî ’eṯ-yəhwōšu‘a hakōhēn hagāḏwōl ‘ōmēḏ lifənê malə’aḵə yəhwâ
wəhaśśāṭān ‘ōmēḏ ‘al-yəmînwō ləśiṭənwō:

2 wayyō’mer yəhwâ ’el-haśśāṭān yiḡə‘ar yəhwâ bəḵā haśśāṭān wəyiḡə‘ar
yəhwâ bəḵā habōḥēr bîrûšālāim hălwō’ zeh ’ûḏ muṣṣāl mē’ēš:

3 wîhwōšu‘a hāyâ lāḇuš bəḡāḏîm ṣwō’îm wə‘ōmēḏ lifənê hammalə’āḵə:

4 wayy<sup>a</sup>‘an wayyō’mer ’el-hā‘ōməḏîm<sup>3</sup> ləfānāyw
lē’mōr hāsîrû habəḡāḏîm haṣṣō’îm mē‘ālāyw wayyō’mer<sup>3</sup> ’ēlāyw
rə’ēh he‘ĕḇarətî mē‘āleyḵā ‘ăwōneḵā wəhaləbēš ’ōṯəḵā
m<sup>a</sup>ḥălāṣwōṯ:

5 wā’ōmar yāśîmû ṣānîf ṭâwōr ‘al-rō’šwō wayyāśîmû haṣṣānîf haṭṭâwōr
‘al-rō’šwō wayyaləbišuhû bəḡāḏîm ûmalə’aḵə yəhwâ ‘ōmēḏ:

6 wayyā‘aḏ malə’aḵə yəhwâ bîhwōšu‘a lē’mōr:

7 kōh-’āmar yəhwâ ṣəḇā’wōṯ ’im-biḏərāḵay tēlēḵə wə’im ’eṯ-mišəmarətî
ṯišəmōr wəḡam-’atâ tāḏîn ’eṯ-bêṯî wəḡam tišəmōr ’eṯ-ḥăṣērāy wənāṯatî
ləḵā mahələḵîm bên hā‘ōməḏîm hā’ēlleh:

8 šəm<sup>a</sup>‘-nā’ yəhwōšu‘a\| hakōhēn hagāḏwōl ’atâ wərē‘eyḵā
hayyōšəḇîm ləfāneyḵā kî-’anəšê mwōfēṯ hēmmâ kî-hinənî mēḇî’ ’eṯ-‘aḇədî
ṣem<sup>a</sup>ḥ:

9 kî\| hinnēh hā’eḇen ’ăšer nāṯatî lifənê yəhwōšu‘a ‘al-’eḇen
’<sup>a</sup>ḥaṯ šiḇə‘â ‘ênāyim hinənî məfatēḥa pituḥāh nə’um yəhwâ
ṣəḇā’wōṯ ûmašətî ’eṯ-‘ăwōn hā’āreṣ-hahî’ bəywōm ’eḥāḏ:

10 bayywōm hahû’ nə’um yəhwâ ṣəḇā’wōṯ tiqərə’û ’îš lərē‘ēhû
’el-t<sup>a</sup>ḥaṯ gefen wə’el-t<sup>a</sup>ḥaṯ tə’ēnâ:

------------------------------------------------------------------------

[Next: Zechariah (Zekharyah) Chapter 4](zac004.md)
