[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev002)  [KJV](../kjv/lev002)  [Sep](../sep/lev002.md) 
[Vul](../vul/lev002.md)   
  
[Leviticus (Vayikra) Index](lev.md)  
  [Previous](lev001)  [Next](lev003.md) 

------------------------------------------------------------------------

### Tanach (Hebrew): Leviticus (Vayikra) Chapter 2

‎<span id="001">1</span> ‏וְנֶ֗פֶשׁ כִּֽי־תַקְרִ֞יב קָרְבַּ֤ן מִנְחָה֙
לַֽיהוָ֔ה סֹ֖לֶת יִהְיֶ֣ה קָרְבָּנ֑וֹ וְיָצַ֤ק עָלֶ֙יהָ֙ שֶׁ֔מֶן
וְנָתַ֥ן עָלֶ֖יהָ לְבֹנָֽה׃

‎<span id="002">2</span> ‏וֶֽהֱבִיאָ֗הּ אֶל־בְּנֵ֣י אַהֲרֹן֮
הַכֹּהֲנִים֒ וְקָמַ֨ץ מִשָּׁ֜ם מְלֹ֣א קֻמְצ֗וֹ מִסָּלְתָּהּ֙
וּמִשַּׁמְנָ֔הּ עַ֖ל כָּל־לְבֹנָתָ֑הּ וְהִקְטִ֨יר הַכֹּהֵ֜ן
אֶת־אַזְכָּרָתָהּ֙ הַמִּזְבֵּ֔חָה אִשֵּׁ֛ה רֵ֥יחַ נִיחֹ֖חַ לַיהוָֽה׃

‎<span id="003">3</span> ‏וְהַנּוֹתֶ֙רֶת֙ מִן־הַמִּנְחָ֔ה לְאַהֲרֹ֖ן
וּלְבָנָ֑יו קֹ֥דֶשׁ קָֽדָשִׁ֖ים מֵאִשֵּׁ֥י יְהוָֽה׃ ס

‎<span id="004">4</span> ‏וְכִ֥י תַקְרִ֛ב קָרְבַּ֥ן מִנְחָ֖ה מַאֲפֵ֣ה
תַנּ֑וּר סֹ֣לֶת חַלּ֤וֹת מַצֹּת֙ בְּלוּלֹ֣ת בַּשֶּׁ֔מֶן וּרְקִיקֵ֥י
מַצּ֖וֹת מְשֻׁחִ֥ים בַּשָּֽׁמֶן׃ ס

‎<span id="005">5</span> ‏וְאִם־מִנְחָ֥ה עַל־הַֽמַּחֲבַ֖ת קָרְבָּנֶ֑ךָ
סֹ֛לֶת בְּלוּלָ֥ה בַשֶּׁ֖מֶן מַצָּ֥ה תִהְיֶֽה׃

‎<span id="006">6</span> ‏פָּת֤וֹת אֹתָהּ֙ פִּתִּ֔ים וְיָצַקְתָּ֥
עָלֶ֖יהָ שָׁ֑מֶן מִנְחָ֖ה הִֽוא׃ ס

‎<span id="007">7</span> ‏וְאִם־מִנְחַ֥ת מַרְחֶ֖שֶׁת קָרְבָּנֶ֑ךָ סֹ֥לֶת
בַּשֶּׁ֖מֶן תֵּעָשֶֽׂה׃

‎<span id="008">8</span> ‏וְהֵבֵאתָ֣ אֶת־הַמִּנְחָ֗ה אֲשֶׁ֧ר יֵעָשֶׂ֛ה
מֵאֵ֖לֶּה לַיהוָ֑ה וְהִקְרִיבָהּ֙ אֶל־הַכֹּהֵ֔ן וְהִגִּישָׁ֖הּ
אֶל־הַמִּזְבֵּֽחַ׃

‎<span id="009">9</span> ‏וְהֵרִ֨ים הַכֹּהֵ֤ן מִן־הַמִּנְחָה֙
אֶת־אַזְכָּ֣רָתָ֔הּ וְהִקְטִ֖יר הַמִּזְבֵּ֑חָה אִשֵּׁ֛ה רֵ֥יחַ נִיחֹ֖חַ
לַיהוָֽה׃

‎<span id="010">10</span> ‏וְהַנּוֹתֶ֙רֶת֙ מִן־הַמִּנְחָ֔ה לְאַהֲרֹ֖ן
וּלְבָנָ֑יו קֹ֥דֶשׁ קָֽדָשִׁ֖ים מֵאִשֵּׁ֥י יְהוָֽה׃

‎<span id="011">11</span> ‏כָּל־הַמִּנְחָ֗ה אֲשֶׁ֤ר תַּקְרִ֙יבוּ֙
לַיהוָ֔ה לֹ֥א תֵעָשֶׂ֖ה חָמֵ֑ץ כִּ֤י כָל־שְׂאֹר֙ וְכָל־דְּבַ֔שׁ
לֹֽא־תַקְטִ֧ירוּ מִמֶּ֛נּוּ אִשֶּׁ֖ה לַֽיהוָֽה׃

‎<span id="012">12</span> ‏קָרְבַּ֥ן רֵאשִׁ֛ית תַּקְרִ֥יבוּ אֹתָ֖ם
לַיהוָ֑ה וְאֶל־הַמִּזְבֵּ֥חַ לֹא־יַעֲל֖וּ לְרֵ֥יחַ נִיחֹֽחַ׃

‎<span id="013">13</span> ‏וְכָל־קָרְבַּ֣ן מִנְחָתְךָ֮ בַּמֶּ֣לַח
תִּמְלָח֒ וְלֹ֣א תַשְׁבִּ֗ית מֶ֚לַח בְּרִ֣ית אֱלֹהֶ֔יךָ מֵעַ֖ל
מִנְחָתֶ֑ךָ עַ֥ל כָּל־קָרְבָּנְךָ֖ תַּקְרִ֥יב מֶֽלַח׃ ס

‎<span id="014">14</span> ‏וְאִם־תַּקְרִ֛יב מִנְחַ֥ת בִּכּוּרִ֖ים
לַיהוָ֑ה אָבִ֞יב קָל֤וּי בָּאֵשׁ֙ גֶּ֣רֶשׂ כַּרְמֶ֔ל תַּקְרִ֕יב אֵ֖ת
מִנְחַ֥ת בִּכּוּרֶֽיךָ׃

‎<span id="015">15</span> ‏וְנָתַתָּ֤ עָלֶ֙יהָ֙ שֶׁ֔מֶן וְשַׂמְתָּ֥
עָלֶ֖יהָ לְבֹנָ֑ה מִנְחָ֖ה הִֽוא׃

‎<span id="016">16</span> ‏וְהִקְטִ֨יר הַכֹּהֵ֜ן אֶת־אַזְכָּרָתָ֗הּ
מִגִּרְשָׂהּ֙ וּמִשַּׁמְנָ֔הּ עַ֖ל כָּל־לְבֹנָתָ֑הּ אִשֶּׁ֖ה לַיהוָֽה׃ פ

1 wənefeš kî-ṯaqərîḇ qārəban minəḥâ layhwâ sōleṯ yihəyeh qārəbānwō
wəyāṣaq ‘āleyhā šemen wənāṯan ‘āleyhā ləḇōnâ:

2 wehĕḇî’āh ’el-bənê ’ahărōn hakōhănîm wəqāmaṣ miššām məlō’ quməṣwō
missālətāh ûmiššamənāh ‘al kāl-ləḇōnāṯāh wəhiqəṭîr hakōhēn
’eṯ-’azəkārāṯāh hammizəbēḥâ ’iššēh rêḥa nîḥōḥa layhwâ:

3 wəhannwōṯereṯ min-hamminəḥâ lə’ahărōn ûləḇānāyw qōḏeš qāḏāšîm mē’iššê
yəhwâ: s

4 wəḵî ṯaqəriḇ qārəban minəḥâ ma’ăfēh ṯannûr sōleṯ ḥallwōṯ maṣṣōṯ
bəlûlōṯ baššemen ûrəqîqê maṣṣwōṯ məšuḥîm baššāmen: s

5 wə’im-minəḥâ ‘al-hamm<sup>a</sup>ḥăḇaṯ qārəbāneḵā sōleṯ bəlûlâ
ḇaššemen maṣṣâ ṯihəyeh:

6 pāṯwōṯ ’ōṯāh pitîm wəyāṣaqətā ‘āleyhā šāmen minəḥâ hiw’: s

7 wə’im-minəḥaṯ marəḥešeṯ qārəbāneḵā sōleṯ baššemen tē‘āśeh:

8 wəhēḇē’ṯā ’eṯ-hamminəḥâ ’ăšer yē‘āśeh mē’ēlleh layhwâ wəhiqərîḇāh
’el-hakōhēn wəhigîšāh ’el-hammizəbēḥa:

9 wəhērîm hakōhēn min-hamminəḥâ ’eṯ-’azəkārāṯāh wəhiqəṭîr hammizəbēḥâ
’iššēh rêḥa nîḥōḥa layhwâ:

10 wəhannwōṯereṯ min-hamminəḥâ lə’ahărōn ûləḇānāyw qōḏeš qāḏāšîm mē’iššê
yəhwâ:

11 kāl-hamminəḥâ ’ăšer taqərîḇû layhwâ lō’ ṯē‘āśeh ḥāmēṣ kî ḵāl-śə’ōr
wəḵāl-dəḇaš lō’-ṯaqəṭîrû mimmennû ’iššeh layhwâ:

12 qārəban rē’šîṯ taqərîḇû ’ōṯām layhwâ wə’el-hammizəbēḥa
lō’-y<sup>a</sup>‘ălû lərêḥa nîḥōḥa:

13 wəḵāl-qārəban minəḥāṯəḵā bammel<sup>a</sup>ḥ timəlāḥ wəlō’ ṯašəbîṯ
mel<sup>a</sup>ḥ bərîṯ ’ĕlōheyḵā mē‘al minəḥāṯeḵā ‘al kāl-qārəbānəḵā
taqərîḇ mel<sup>a</sup>ḥ: s

14 wə’im-taqərîḇ minəḥaṯ bikûrîm layhwâ ’āḇîḇ qālûy bā’ēš gereś karəmel
taqərîḇ ’ēṯ minəḥaṯ bikûreyḵā:

15 wənāṯatā ‘āleyhā šemen wəśamətā ‘āleyhā ləḇōnâ minəḥâ hiw’:

16 wəhiqəṭîr hakōhēn ’eṯ-’azəkārāṯāh migirəśāh ûmiššamənāh ‘al
kāl-ləḇōnāṯāh ’iššeh layhwâ: f

------------------------------------------------------------------------

[Next: Leviticus (Vayikra) Chapter 3](lev003.md)
