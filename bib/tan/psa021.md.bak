[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa021)  [KJV](../kjv/psa021)  [Sep](../sep/psa021.md) 
[Vul](../vul/psa021.md)   
  
[Psalms (Tehilim) Index](psa.md)  
  [Previous](psa020)  [Next](psa022.md) 

------------------------------------------------------------------------

### Tanach (Hebrew): Psalms (Tehilim) Chapter 21

‎<span id="001">1</span> ‏לַמְנַצֵּ֗חַ מִזְמ֥וֹר לְדָוִֽד׃

‎<span id="002">2</span> ‏יְֽהוָ֗ה בְּעָזְּךָ֥ יִשְׂמַח־מֶ֑לֶךְ
וּ֝בִישׁ֥וּעָתְךָ֗<sup>3</sup> מַה־יָּ֥גֶיל<sup>1</sup> מְאֹֽד׃

‎<span id="003">3</span> ‏תַּאֲוַ֣ת לִ֭בּוֹ נָתַ֣תָּה לּ֑וֹ וַאֲרֶ֥שֶׁת
שְׂ֝פָתָ֗יו בַּל־מָנַ֥עְתָּ סֶּֽלָה׃

‎<span id="004">4</span> ‏כִּֽי־תְ֭קַדְּמֶנּוּ בִּרְכ֣וֹת ט֑וֹב
תָּשִׁ֥ית לְ֝רֹאשׁ֗וֹ עֲטֶ֣רֶת פָּֽז׃

‎<span id="005">5</span> ‏חַיִּ֤ים׀ שָׁאַ֣ל מִ֭מְּךָ נָתַ֣תָּה לּ֑וֹ
אֹ֥רֶךְ יָ֝מִ֗ים עוֹלָ֥ם וָעֶֽד׃

‎<span id="006">6</span> ‏גָּד֣וֹל<sup>3</sup> כְּ֭בוֹדוֹ
בִּישׁוּעָתֶ֑ךָ ה֥וֹד וְ֝הָדָר תְּשַׁוֶּ֥ה עָלָֽיו׃

‎<span id="007">7</span> ‏כִּֽי־תְשִׁיתֵ֣הוּ בְרָכ֣וֹת לָעַ֑ד
תְּחַדֵּ֥הוּ בְ֝שִׂמְחָ֗ה אֶת־פָּנֶֽיךָ׃

‎<span id="008">8</span> ‏כִּֽי־הַ֭מֶּלֶךְ בֹּטֵ֣חַ בַּיהוָ֑ה וּבְחֶ֥סֶד
עֶ֝לְי֗וֹן בַּל־יִמּֽוֹט׃

‎<span id="009">9</span> ‏תִּמְצָ֣א יָ֭דְךָ לְכָל־אֹיְבֶ֑יךָ יְ֝מִֽינְךָ
תִּמְצָ֥א שֹׂנְאֶֽיךָ׃

‎<span id="010">10</span> ‏תְּשִׁיתֵ֤מוֹ׀ כְּתַנּ֥וּר אֵשׁ֮ לְעֵ֪ת
פָּ֫נֶ֥יךָ יְ֭הוָה בְּאַפּ֣וֹ יְבַלְּעֵ֑ם וְֽתֹאכְלֵ֥ם אֵֽשׁ׃

‎<span id="011">11</span> ‏פִּ֭רְיָמוֹ מֵאֶ֣רֶץ תְּאַבֵּ֑ד וְ֝זַרְעָ֗ם
מִבְּנֵ֥י אָדָֽם׃

‎<span id="012">12</span> ‏כִּי־נָט֣וּ עָלֶ֣יךָ רָעָ֑ה חָֽשְׁב֥וּ
מְ֝זִמָּ֗ה בַּל־יוּכָֽלוּ׃

‎<span id="013">13</span> ‏כִּ֭י תְּשִׁיתֵ֣מוֹ שֶׁ֑כֶם בְּ֝מֵֽיתָרֶ֗יךָ
תְּכוֹנֵ֥ן עַל־פְּנֵיהֶֽם׃

‎<span id="014">14</span> ‏ר֣וּמָה יְהוָ֣ה בְּעֻזֶּ֑ךָ נָשִׁ֥ירָה
וּֽ֝נְזַמְּרָה<sup>3</sup> גְּבוּרָתֶֽךָ׃

1 lamənaṣṣēḥa mizəmwōr ləḏāwiḏ:

2 yəhwâ bə‘āzzəḵā yiśəm<sup>a</sup>ḥ-meleḵə ûḇîšû‘āṯəḵā<sup>3</sup>
mah-yyāḡeyl<sup>1</sup> mə’ōḏ:

3 ta’ăwaṯ libwō nāṯatâ llwō wa’ărešeṯ śəfāṯāyw bal-mān<sup>a</sup>‘ətā
sselâ:

4 kî-ṯəqadəmennû birəḵwōṯ ṭwōḇ tāšîṯ lərō’šwō ‘ăṭereṯ pāz:

5 ḥayyîm\| šā’al mimməḵā nāṯatâ llwō ’ōreḵə yāmîm ‘wōlām wā‘eḏ:

6 gāḏwōl<sup>3</sup> kəḇwōḏwō bîšû‘āṯeḵā hwōḏ wəhāḏār təšaûeh ‘ālāyw:

7 kî-ṯəšîṯēhû ḇərāḵwōṯ lā‘aḏ təḥadēhû ḇəśiməḥâ ’eṯ-pāneyḵā:

8 kî-hammeleḵə bōṭēḥa bayhwâ ûḇəḥeseḏ ‘eləywōn bal-yimmwōṭ:

9 timəṣā’ yāḏəḵā ləḵāl-’ōyəḇeyḵā yəmînəḵā timəṣā’ śōnə’eyḵā:

10 təšîṯēmwō\| kəṯannûr ’ēš lə‘ēṯ pāneyḵā yəhwâ bə’apwō yəḇallə‘ēm
wəṯō’ḵəlēm ’ēš:

11 pirəyāmwō mē’ereṣ tə’abēḏ wəzarə‘ām mibənê ’āḏām:

12 kî-nāṭû ‘āleyḵā rā‘â ḥāšəḇû məzimmâ bal-yûḵālû:

13 kî təšîṯēmwō šeḵem bəmêṯāreyḵā təḵwōnēn ‘al-pənêhem:

14 rûmâ yəhwâ bə‘uzzeḵā nāšîrâ ûnəzammərâ<sup>3</sup> gəḇûrāṯeḵā:

------------------------------------------------------------------------

[Next: Psalms (Tehilim) Chapter 22](psa022.md)
