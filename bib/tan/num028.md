[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num028)  [KJV](../kjv/num028)  [Sep](../sep/num028.md) 
[Vul](../vul/num028.md)   
  
[Numbers (Bemidbar) Index](num.md)  
  [Previous](num027)  [Next](num029.md) 

------------------------------------------------------------------------

### Tanach (Hebrew): Numbers (Bemidbar) Chapter 28

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏צַ֚ו אֶת־בְּנֵ֣י יִשְׂרָאֵ֔ל וְאָמַרְתָּ֖
אֲלֵהֶ֑ם אֶת־קָרְבָּנִ֨י לַחְמִ֜י לְאִשַּׁ֗י רֵ֚יחַ נִֽיחֹחִ֔י
תִּשְׁמְר֕וּ לְהַקְרִ֥יב לִ֖י בְּמוֹעֲדֽוֹ׃

‎<span id="003">3</span> ‏וְאָמַרְתָּ֣ לָהֶ֔ם זֶ֚ה הָֽאִשֶּׁ֔ה אֲשֶׁ֥ר
תַּקְרִ֖יבוּ לַיהוָ֑ה כְּבָשִׂ֨ים בְּנֵֽי־שָׁנָ֧ה תְמִימִ֛ם שְׁנַ֥יִם
לַיּ֖וֹם עֹלָ֥ה תָמִֽיד׃

‎<span id="004">4</span> ‏אֶת־הַכֶּ֥בֶשׂ אֶחָ֖ד תַּעֲשֶׂ֣ה בַבֹּ֑קֶר
וְאֵת֙ הַכֶּ֣בֶשׂ הַשֵּׁנִ֔י תַּעֲשֶׂ֖ה בֵּ֥ין הָֽעַרְבָּֽיִם׃

‎<span id="005">5</span> ‏וַעֲשִׂירִ֧ית הָאֵיפָ֛ה סֹ֖לֶת לְמִנְחָ֑ה
בְּלוּלָ֛ה בְּשֶׁ֥מֶן כָּתִ֖ית רְבִיעִ֥ת הַהִֽין׃

‎<span id="006">6</span> ‏עֹלַ֖ת תָּמִ֑יד הָעֲשֻׂיָה֙ בְּהַ֣ר סִינַ֔י
לְרֵ֣יחַ נִיחֹ֔חַ אִשֶּׁ֖ה לַֽיהוָֽה׃

‎<span id="007">7</span> ‏וְנִסְכּוֹ֙ רְבִיעִ֣ת הַהִ֔ין לַכֶּ֖בֶשׂ
הָאֶחָ֑ד בַּקֹּ֗דֶשׁ הַסֵּ֛ךְ נֶ֥סֶךְ שֵׁכָ֖ר לַיהוָֽה׃

‎<span id="008">8</span> ‏וְאֵת֙ הַכֶּ֣בֶשׂ הַשֵּׁנִ֔י תַּעֲשֶׂ֖ה בֵּ֣ין
הָֽעַרְבָּ֑יִם כְּמִנְחַ֨ת הַבֹּ֤קֶר וּכְנִסְכּוֹ֙ תַּעֲשֶׂ֔ה אִשֵּׁ֛ה
רֵ֥יחַ נִיחֹ֖חַ לַיהוָֽה׃ פ

‎<span id="009">9</span> ‏וּבְיוֹם֙ הַשַּׁבָּ֔ת שְׁנֵֽי־כְבָשִׂ֥ים
בְּנֵֽי־שָׁנָ֖ה תְּמִימִ֑ם וּשְׁנֵ֣י עֶשְׂרֹנִ֗ים סֹ֧לֶת מִנְחָ֛ה
בְּלוּלָ֥ה בַשֶּׁ֖מֶן וְנִסְכּֽוֹ׃

‎<span id="010">10</span> ‏עֹלַ֥ת שַׁבַּ֖ת בְּשַׁבַּתּ֑וֹ עַל־עֹלַ֥ת
הַתָּמִ֖יד וְנִסְכָּֽהּ׃ ס

‎<span id="011">11</span> ‏וּבְרָאשֵׁי֙ חָדְשֵׁיכֶ֔ם תַּקְרִ֥יבוּ עֹלָ֖ה
לַיהוָ֑ה פָּרִ֨ים בְּנֵֽי־בָקָ֤ר שְׁנַ֙יִם֙ וְאַ֣יִל אֶחָ֔ד כְּבָשִׂ֧ים
בְּנֵי־שָׁנָ֛ה שִׁבְעָ֖ה תְּמִימִֽם׃

‎<span id="012">12</span> ‏וּשְׁלֹשָׁ֣ה עֶשְׂרֹנִ֗ים סֹ֤לֶת מִנְחָה֙
בְּלוּלָ֣ה בַשֶּׁ֔מֶן לַפָּ֖ר הָאֶחָ֑ד וּשְׁנֵ֣י עֶשְׂרֹנִ֗ים סֹ֤לֶת
מִנְחָה֙ בְּלוּלָ֣ה בַשֶּׁ֔מֶן לָאַ֖יִל הָֽאֶחָֽד׃

‎<span id="013">13</span> ‏וְעִשָּׂרֹ֣ן עִשָּׂר֗וֹן סֹ֤לֶת מִנְחָה֙
בְּלוּלָ֣ה בַשֶּׁ֔מֶן לַכֶּ֖בֶשׂ הָאֶחָ֑ד עֹלָה֙ רֵ֣יחַ נִיחֹ֔חַ
אִשֶּׁ֖ה לַיהוָֽה׃

‎<span id="014">14</span> ‏וְנִסְכֵּיהֶ֗ם חֲצִ֣י הַהִין֩ יִהְיֶ֨ה
לַפָּ֜ר וּשְׁלִישִׁ֧ת הַהִ֣ין לָאַ֗יִל וּרְבִיעִ֥ת הַהִ֛ין לַכֶּ֖בֶשׂ
יָ֑יִן זֹ֣את עֹלַ֥ת חֹ֙דֶשׁ֙ בְּחָדְשׁ֔וֹ לְחָדְשֵׁ֖י הַשָּׁנָֽה׃

‎<span id="015">15</span> ‏וּשְׂעִ֨יר עִזִּ֥ים אֶחָ֛ד לְחַטָּ֖את
לַיהוָ֑ה עַל־עֹלַ֧ת הַתָּמִ֛יד יֵעָשֶׂ֖ה וְנִסְכּֽוֹ׃ ס

‎<span id="016">16</span> ‏וּבַחֹ֣דֶשׁ הָרִאשׁ֗וֹן בְּאַרְבָּעָ֥ה
עָשָׂ֛ר י֖וֹם לַחֹ֑דֶשׁ פֶּ֖סַח לַיהוָֽה׃

‎<span id="017">17</span> ‏וּבַחֲמִשָּׁ֨ה עָשָׂ֥ר י֛וֹם לַחֹ֥דֶשׁ
הַזֶּ֖ה חָ֑ג שִׁבְעַ֣ת יָמִ֔ים מַצּ֖וֹת יֵאָכֵֽל׃

‎<span id="018">18</span> ‏בַּיּ֥וֹם הָרִאשׁ֖וֹן מִקְרָא־קֹ֑דֶשׁ
כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃

‎<span id="019">19</span> ‏וְהִקְרַבְתֶּ֨ם אִשֶּׁ֤ה עֹלָה֙ לַֽיהוָ֔ה
פָּרִ֧ים בְּנֵי־בָקָ֛ר שְׁנַ֖יִם וְאַ֣יִל אֶחָ֑ד וְשִׁבְעָ֤ה כְבָשִׂים֙
בְּנֵ֣י שָׁנָ֔ה תְּמִימִ֖ם יִהְי֥וּ לָכֶֽם׃

‎<span id="020">20</span> ‏וּמִ֨נְחָתָ֔ם סֹ֖לֶת בְּלוּלָ֣ה בַשָּׁ֑מֶן
שְׁלֹשָׁ֨ה עֶשְׂרֹנִ֜ים לַפָּ֗ר וּשְׁנֵ֧י עֶשְׂרֹנִ֛ים לָאַ֖יִל
תַּעֲשֽׂוּ׃

‎<span id="021">21</span> ‏עִשָּׂר֤וֹן עִשָּׂרוֹן֙ תַּעֲשֶׂ֔ה לַכֶּ֖בֶשׂ
הָאֶחָ֑ד לְשִׁבְעַ֖ת הַכְּבָשִֽׂים׃

‎<span id="022">22</span> ‏וּשְׂעִ֥יר חַטָּ֖את אֶחָ֑ד לְכַפֵּ֖ר
עֲלֵיכֶֽם׃

‎<span id="023">23</span> ‏מִלְּבַד֙ עֹלַ֣ת הַבֹּ֔קֶר אֲשֶׁ֖ר לְעֹלַ֣ת
הַתָּמִ֑יד תַּעֲשׂ֖וּ אֶת־אֵֽלֶּה׃

‎<span id="024">24</span> ‏כָּאֵ֜לֶּה תַּעֲשׂ֤וּ לַיּוֹם֙ שִׁבְעַ֣ת
יָמִ֔ים לֶ֛חֶם אִשֵּׁ֥ה רֵֽיחַ־נִיחֹ֖חַ לַיהוָ֑ה עַל־עוֹלַ֧ת הַתָּמִ֛יד
יֵעָשֶׂ֖ה וְנִסְכּֽוֹ׃

‎<span id="025">25</span> ‏וּבַיּוֹם֙ הַשְּׁבִיעִ֔י מִקְרָא־קֹ֖דֶשׁ
יִהְיֶ֣ה לָכֶ֑ם כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃ ס

‎<span id="026">26</span> ‏וּבְי֣וֹם הַבִּכּוּרִ֗ים בְּהַקְרִ֨יבְכֶ֜ם
מִנְחָ֤ה חֲדָשָׁה֙ לַֽיהוָ֔ה בְּשָׁבֻעֹ֖תֵיכֶ֑ם מִֽקְרָא־קֹ֙דֶשׁ֙
יִהְיֶ֣ה לָכֶ֔ם כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃

‎<span id="027">27</span> ‏וְהִקְרַבְתֶּ֨ם עוֹלָ֜ה לְרֵ֤יחַ נִיחֹ֙חַ֙
לַֽיהוָ֔ה פָּרִ֧ים בְּנֵי־בָקָ֛ר שְׁנַ֖יִם אַ֣יִל אֶחָ֑ד שִׁבְעָ֥ה
כְבָשִׂ֖ים בְּנֵ֥י שָׁנָֽה׃

‎<span id="028">28</span> ‏וּמִנְחָתָ֔ם סֹ֖לֶת בְּלוּלָ֣ה בַשָּׁ֑מֶן
שְׁלֹשָׁ֤ה עֶשְׂרֹנִים֙ לַפָּ֣ר הָֽאֶחָ֔ד שְׁנֵי֙ עֶשְׂרֹנִ֔ים לָאַ֖יִל
הָאֶחָֽד׃

‎<span id="029">29</span> ‏עִשָּׂרוֹן֙ עִשָּׂר֔וֹן לַכֶּ֖בֶשׂ הָאֶחָ֑ד
לְשִׁבְעַ֖ת הַכְּבָשִֽׂים׃

‎<span id="030">30</span> ‏שְׂעִ֥יר עִזִּ֖ים אֶחָ֑ד לְכַפֵּ֖ר עֲלֵיכֶֽם׃

‎<span id="031">31</span> ‏מִלְּבַ֞ד עֹלַ֧ת הַתָּמִ֛יד וּמִנְחָת֖וֹ
תַּעֲשׂ֑וּ תְּמִימִ֥ם יִהְיוּ־לָכֶ֖ם וְנִסְכֵּיהֶֽם׃ פ

1 wayəḏabēr yəhwâ ’el-mōšeh llē’mōr:

2 ṣaw ’eṯ-bənê yiśərā’ēl wə’āmarətā ’ălēhem ’eṯ-qārəbānî
l<sup>a</sup>ḥəmî lə’iššay rêḥa nîḥōḥî tišəmərû ləhaqərîḇ lî bəmwō‘ăḏwō:

3 wə’āmarətā lâem zeh hā’iššeh ’ăšer taqərîḇû layhwâ kəḇāśîm bənê-šānâ
ṯəmîmim šənayim layywōm ‘ōlâ ṯāmîḏ:

4 ’eṯ-hakeḇeś ’eḥāḏ t<sup>a</sup>‘ăśeh ḇabōqer wə’ēṯ hakeḇeś haššēnî
t<sup>a</sup>‘ăśeh bên hā‘arəbāyim:

5 w<sup>a</sup>‘ăśîrîṯ hā’êfâ sōleṯ ləminəḥâ bəlûlâ bəšemen kāṯîṯ
rəḇî‘iṯ hahîn:

6 ‘ōlaṯ tāmîḏ hā‘ăśuyâ bəhar sînay lərêḥa nîḥōḥa ’iššeh layhwâ:

7 wənisəkwō rəḇî‘iṯ hahîn lakeḇeś hā’eḥāḏ baqqōḏeš hassēḵə neseḵə šēḵār
layhwâ:

8 wə’ēṯ hakeḇeś haššēnî t<sup>a</sup>‘ăśeh bên hā‘arəbāyim kəminəḥaṯ
habōqer ûḵənisəkwō t<sup>a</sup>‘ăśeh ’iššēh rêḥa nîḥōḥa layhwâ: f

9 ûḇəywōm haššabāṯ šənê-ḵəḇāśîm bənê-šānâ təmîmim ûšənê ‘eśərōnîm sōleṯ
minəḥâ bəlûlâ ḇaššemen wənisəkwō:

10 ‘ōlaṯ šabaṯ bəšabatwō ‘al-‘ōlaṯ hatāmîḏ wənisəkāh: s

11 ûḇərā’šê ḥāḏəšêḵem taqərîḇû ‘ōlâ layhwâ pārîm bənê-ḇāqār šənayim
wə’ayil ’eḥāḏ kəḇāśîm bənê-šānâ šiḇə‘â təmîmim:

12 ûšəlōšâ ‘eśərōnîm sōleṯ minəḥâ bəlûlâ ḇaššemen lapār hā’eḥāḏ ûšənê
‘eśərōnîm sōleṯ minəḥâ bəlûlâ ḇaššemen lā’ayil hā’eḥāḏ:

13 wə‘iśśārōn ‘iśśārwōn sōleṯ minəḥâ bəlûlâ ḇaššemen lakeḇeś hā’eḥāḏ
‘ōlâ rêḥa nîḥōḥa ’iššeh layhwâ:

14 wənisəkêhem ḥăṣî hahîn yihəyeh lapār ûšəlîšiṯ hahîn lā’ayil ûrəḇî‘iṯ
hahîn lakeḇeś yāyin zō’ṯ ‘ōlaṯ ḥōḏeš bəḥāḏəšwō ləḥāḏəšê haššānâ:

15 ûśə‘îr ‘izzîm ’eḥāḏ ləḥaṭṭā’ṯ layhwâ ‘al-‘ōlaṯ hatāmîḏ yē‘āśeh
wənisəkwō: s

16 ûḇ<sup>a</sup>ḥōḏeš hāri’šwōn bə’arəbā‘â ‘āśār ywōm
l<sup>a</sup>ḥōḏeš pes<sup>a</sup>ḥ layhwâ:

17 ûḇ<sup>a</sup>ḥămiššâ ‘āśār ywōm l<sup>a</sup>ḥōḏeš hazzeh ḥāḡ
šiḇə‘aṯ yāmîm maṣṣwōṯ yē’āḵēl:

18 bayywōm hāri’šwōn miqərā’-qōḏeš kāl-məle’ḵeṯ ‘ăḇōḏâ lō’
ṯ<sup>a</sup>‘ăśû:

19 wəhiqəraḇətem ’iššeh ‘ōlâ layhwâ pārîm bənê-ḇāqār šənayim wə’ayil
’eḥāḏ wəšiḇə‘â ḵəḇāśîm bənê šānâ təmîmim yihəyû lāḵem:

20 ûminəḥāṯām sōleṯ bəlûlâ ḇaššāmen šəlōšâ ‘eśərōnîm lapār ûšənê
‘eśərōnîm lā’ayil t<sup>a</sup>‘ăśû:

21 ‘iśśārwōn ‘iśśārwōn t<sup>a</sup>‘ăśeh lakeḇeś hā’eḥāḏ ləšiḇə‘aṯ
hakəḇāśîm:

22 ûśə‘îr ḥaṭṭā’ṯ ’eḥāḏ ləḵapēr ‘ălêḵem:

23 milləḇaḏ ‘ōlaṯ habōqer ’ăšer lə‘ōlaṯ hatāmîḏ t<sup>a</sup>‘ăśû
’eṯ-’ēlleh:

24 kā’ēlleh t<sup>a</sup>‘ăśû layywōm šiḇə‘aṯ yāmîm leḥem ’iššēh
rêḥa-nîḥōḥa layhwâ ‘al-‘wōlaṯ hatāmîḏ yē‘āśeh wənisəkwō:

25 ûḇayywōm haššəḇî‘î miqərā’-qōḏeš yihəyeh lāḵem kāl-məle’ḵeṯ ‘ăḇōḏâ
lō’ ṯ<sup>a</sup>‘ăśû: s

26 ûḇəywōm habikûrîm bəhaqərîḇəḵem minəḥâ ḥăḏāšâ layhwâ bəšāḇu‘ōṯêḵem
miqərā’-qōḏeš yihəyeh lāḵem kāl-məle’ḵeṯ ‘ăḇōḏâ lō’ ṯ<sup>a</sup>‘ăśû:

27 wəhiqəraḇətem ‘wōlâ lərêḥa nîḥōḥa layhwâ pārîm bənê-ḇāqār šənayim
’ayil ’eḥāḏ šiḇə‘â ḵəḇāśîm bənê šānâ:

28 ûminəḥāṯām sōleṯ bəlûlâ ḇaššāmen šəlōšâ ‘eśərōnîm lapār hā’eḥāḏ šənê
‘eśərōnîm lā’ayil hā’eḥāḏ:

29 ‘iśśārwōn ‘iśśārwōn lakeḇeś hā’eḥāḏ ləšiḇə‘aṯ hakəḇāśîm:

30 śə‘îr ‘izzîm ’eḥāḏ ləḵapēr ‘ălêḵem:

31 milləḇaḏ ‘ōlaṯ hatāmîḏ ûminəḥāṯwō t<sup>a</sup>‘ăśû təmîmim
yihəyû-lāḵem wənisəkêhem: f

------------------------------------------------------------------------

[Next: Numbers (Bemidbar) Chapter 29](num029.md)
