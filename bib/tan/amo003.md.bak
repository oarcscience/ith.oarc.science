[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo003)  [KJV](../kjv/amo003)  [Sep](../sep/amo003.md) 
[Vul](../vul/amo003.md)   
  
[Amos Index](amo.md)  
  [Previous](amo002)  [Next](amo004.md) 

------------------------------------------------------------------------

### Tanach (Hebrew): Amos Chapter 3

‎<span id="001">1</span> ‏שִׁמְע֞וּ אֶת־הַדָּבָ֣ר הַזֶּ֗ה אֲשֶׁ֨ר
דִּבֶּ֧ר יְהוָ֛ה עֲלֵיכֶ֖ם בְּנֵ֣י יִשְׂרָאֵ֑ל עַ֚ל כָּל־הַמִּשְׁפָּחָ֔ה
אֲשֶׁ֧ר הֶעֱלֵ֛יתִי מֵאֶ֥רֶץ מִצְרַ֖יִם לֵאמֹֽר׃

‎<span id="002">2</span> ‏רַ֚ק אֶתְכֶ֣ם יָדַ֔עְתִּי מִכֹּ֖ל
מִשְׁפְּח֣וֹת הָאֲדָמָ֑ה עַל־כֵּן֙ אֶפְקֹ֣ד עֲלֵיכֶ֔ם אֵ֖ת
כָּל־עֲוֹנֹֽתֵיכֶֽם׃

‎<span id="003">3</span> ‏הֲיֵלְכ֥וּ שְׁנַ֖יִם יַחְדָּ֑ו בִּלְתִּ֖י
אִם־נוֹעָֽדוּ׃

‎<span id="004">4</span> ‏הֲיִשְׁאַ֤ג אַרְיֵה֙ בַּיַּ֔עַר וְטֶ֖רֶף אֵ֣ין
ל֑וֹ הֲיִתֵּ֨ן כְּפִ֤יר קוֹלוֹ֙ מִמְּעֹ֣נָת֔וֹ בִּלְתִּ֖י אִם־לָכָֽד׃

‎<span id="005">5</span> ‏הֲתִפֹּ֤ל צִפּוֹר֙ עַל־פַּ֣ח הָאָ֔רֶץ
וּמוֹקֵ֖שׁ אֵ֣ין לָ֑הּ הֲיַֽעֲלֶה־פַּח֙ מִן־הָ֣אֲדָמָ֔ה וְלָכ֖וֹד לֹ֥א
יִלְכּֽוֹד׃

‎<span id="006">6</span> ‏אִם־יִתָּקַ֤ע שׁוֹפָר֙ בְּעִ֔יר וְעָ֖ם לֹ֣א
יֶחֱרָ֑דוּ אִם־תִּהְיֶ֤ה רָעָה֙ בְּעִ֔יר וַיהוָ֖ה לֹ֥א עָשָֽׂה׃

‎<span id="007">7</span> ‏כִּ֣י לֹ֧א יַעֲשֶׂ֛ה אֲדֹנָ֥י יְהוִ֖ה דָּבָ֑ר
כִּ֚י אִם־גָּלָ֣ה סוֹד֔וֹ אֶל־עֲבָדָ֖יו הַנְּבִיאִֽים׃

‎<span id="008">8</span> ‏אַרְיֵ֥ה שָׁאָ֖ג מִ֣י לֹ֣א יִירָ֑א אֲדֹנָ֤י
יְהוִה֙ דִּבֶּ֔ר מִ֖י לֹ֥א יִנָּבֵֽא׃

‎<span id="009">9</span> ‏הַשְׁמִ֙יעוּ֙ עַל־אַרְמְנ֣וֹת בְּאַשְׁדּ֔וֹד
וְעַֽל־אַרְמְנ֖וֹת בְּאֶ֣רֶץ מִצְרָ֑יִם וְאִמְר֗וּ הֵאָֽסְפוּ֙
עַל־הָרֵ֣י שֹׁמְר֔וֹן וּרְא֞וּ מְהוּמֹ֤ת רַבּוֹת֙ בְּתוֹכָ֔הּ
וַעֲשׁוּקִ֖ים בְּקִרְבָּֽהּ׃

‎<span id="010">10</span> ‏וְלֹֽא־יָדְע֥וּ עֲשׂוֹת־נְכֹחָ֖ה
נְאֻם־יְהוָ֑ה הָאֽוֹצְרִ֛ים חָמָ֥ס וָשֹׁ֖ד בְּאַרְמְנֽוֹתֵיהֶֽם׃ פ

‎<span id="011">11</span> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה צַ֖ר
וּסְבִ֣יב הָאָ֑רֶץ וְהוֹרִ֤ד מִמֵּךְ֙ עֻזֵּ֔ךְ וְנָבֹ֖זּוּ
אַרְמְנוֹתָֽיִךְ׃

‎<span id="012">12</span> ‏כֹּה֮ אָמַ֣ר יְהוָה֒ כַּאֲשֶׁר֩ יַצִּ֨יל
הָרֹעֶ֜ה מִפִּ֧י הָאֲרִ֛י שְׁתֵּ֥י כְרָעַ֖יִם א֣וֹ בְדַל־אֹ֑זֶן כֵּ֣ן
יִנָּצְל֞וּ בְּנֵ֣י יִשְׂרָאֵ֗ל הַיֹּֽשְׁבִים֙ בְּשֹׁ֣מְר֔וֹן בִּפְאַ֥ת
מִטָּ֖ה וּבִדְמֶ֥שֶׁק עָֽרֶשׂ׃

‎<span id="013">13</span> ‏שִׁמְע֥וּ וְהָעִ֖ידוּ בְּבֵ֣ית יַֽעֲקֹ֑ב
נְאֻם־אֲדֹנָ֥י יְהוִ֖ה אֱלֹהֵ֥י הַצְּבָאֽוֹת׃

‎<span id="014">14</span> ‏כִּ֗י בְּי֛וֹם פָּקְדִ֥י
פִשְׁעֵֽי־יִשְׂרָאֵ֖ל עָלָ֑יו וּפָֽקַדְתִּי֙ עַל־מִזְבְּח֣וֹת
בֵּֽית־אֵ֔ל וְנִגְדְּעוּ֙ קַרְנ֣וֹת הַמִּזְבֵּ֔חַ וְנָפְל֖וּ לָאָֽרֶץ׃

‎<span id="015">15</span> ‏וְהִכֵּיתִ֥י בֵית־הַחֹ֖רֶף עַל־בֵּ֣ית
הַקָּ֑יִץ וְאָבְד֞וּ בָּתֵּ֣י הַשֵּׁ֗ן וְסָפ֛וּ בָּתִּ֥ים רַבִּ֖ים
נְאֻם־יְהוָֽה׃ ס

1 šimə‘û ’eṯ-hadāḇār hazzeh ’ăšer diber yəhwâ ‘ălêḵem bənê yiśərā’ēl ‘al
kāl-hammišəpāḥâ ’ăšer he‘ĕlêṯî mē’ereṣ miṣərayim lē’mōr:

2 raq ’eṯəḵem yāḏ<sup>a</sup>‘ətî mikōl mišəpəḥwōṯ hā’ăḏāmâ ‘al-kēn
’efəqōḏ ‘ălêḵem ’ēṯ kāl-‘ăwōnōṯêḵem:

3 hăyēləḵû šənayim y<sup>a</sup>ḥədāw bilətî ’im-nwō‘āḏû:

4 hăyišə’aḡ ’arəyēh bayy<sup>a</sup>‘ar wəṭeref ’ên lwō hăyitēn kəfîr
qwōlwō mimmə‘ōnāṯwō bilətî ’im-lāḵāḏ:

5 hăṯipōl ṣipwōr ‘al-p<sup>a</sup>ḥ hā’āreṣ ûmwōqēš ’ên lāh
hăy<sup>a</sup>‘ăleh-p<sup>a</sup>ḥ min-hā’ăḏāmâ wəlāḵwōḏ lō’ yiləkwōḏ:

6 ’im-yitāq<sup>a</sup>‘ šwōfār bə‘îr wə‘ām lō’ yeḥĕrāḏû ’im-tihəyeh
rā‘â bə‘îr wayhwâ lō’ ‘āśâ:

7 kî lō’ y<sup>a</sup>‘ăśeh ’ăḏōnāy yəhwih dāḇār kî ’im-gālâ swōḏwō
’el-‘ăḇāḏāyw hannəḇî’îm:

8 ’arəyēh šā’āḡ mî lō’ yîrā’ ’ăḏōnāy yəhwih diber mî lō’ yinnāḇē’:

9 hašəmî‘û ‘al-’arəmənwōṯ bə’ašədwōḏ wə‘al-’arəmənwōṯ bə’ereṣ miṣərāyim
wə’imərû hē’āsəfû ‘al-hārê šōmərwōn ûrə’û məhûmōṯ rabwōṯ bəṯwōḵāh
w<sup>a</sup>‘ăšûqîm bəqirəbāh:

10 wəlō’-yāḏə‘û ‘ăśwōṯ-nəḵōḥâ nə’um-yəhwâ hā’wōṣərîm ḥāmās wāšōḏ
bə’arəmənwōṯêhem: f

11 lāḵēn kōh ’āmar ’ăḏōnāy yəhwih ṣar ûsəḇîḇ hā’āreṣ wəhwōriḏ mimmēḵə
‘uzzēḵə wənāḇōzzû ’arəmənwōṯāyiḵə:

12 kōh ’āmar yəhwâ ka’ăšer yaṣṣîl hārō‘eh mipî hā’ărî šətê ḵərā‘ayim ’wō
ḇəḏal-’ōzen kēn yinnāṣəlû bənê yiśərā’ēl hayyōšəḇîm bəšōmərwōn bifə’aṯ
miṭṭâ ûḇiḏəmešeq ‘āreś:

13 šimə‘û wəhā‘îḏû bəḇêṯ y<sup>a</sup>‘ăqōḇ nə’um-’ăḏōnāy yəhwih ’ĕlōhê
haṣṣəḇā’wōṯ:

14 kî bəywōm pāqəḏî fišə‘ê-yiśərā’ēl ‘ālāyw ûfāqaḏətî ‘al-mizəbəḥwōṯ
bêṯ-’ēl wəniḡədə‘û qarənwōṯ hammizəbēḥa wənāfəlû lā’āreṣ:

15 wəhikêṯî ḇêṯ-h<sup>a</sup>ḥōref ‘al-bêṯ haqqāyiṣ wə’āḇəḏû bātê haššēn
wəsāfû bātîm rabîm nə’um-yəhwâ: s

------------------------------------------------------------------------

[Next: Amos Chapter 4](amo004.md)
