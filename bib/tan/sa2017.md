[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2017)  [KJV](../kjv/sa2017)  [Sep](../sep/sa2017) 
[Vul](../vul/sa2017)   
  
[2 Samuel (2 Shmuel) Index](sa2)  
  [Previous](sa2016)  [Next](sa2018) 

------------------------------------------------------------------------

### Tanach (Hebrew): 2 Samuel (2 Shmuel) Chapter 17

‎<span id="001">1</span> ‏וַיֹּ֥אמֶר אֲחִיתֹ֖פֶל אֶל־אַבְשָׁלֹ֑ם
אֶבְחֲרָ֣ה נָּ֗א שְׁנֵים־עָשָׂ֥ר אֶ֙לֶף֙ אִ֔ישׁ וְאָק֛וּמָה
וְאֶרְדְּפָ֥ה אַחֲרֵי־דָוִ֖ד הַלָּֽיְלָה׃

‎<span id="002">2</span> ‏וְאָב֣וֹא עָלָ֗יו וְה֤וּא יָגֵ֙עַ֙ וּרְפֵ֣ה
יָדַ֔יִם וְהַֽחֲרַדְתִּ֣י אֹת֔וֹ וְנָ֖ס כָּל־הָעָ֣ם אֲשֶׁר־אִתּ֑וֹ
וְהִכֵּיתִ֥י אֶת־הַמֶּ֖לֶךְ לְבַדּֽוֹ׃

‎<span id="003">3</span> ‏וְאָשִׁ֥יבָה כָל־הָעָ֖ם אֵלֶ֑יךָ כְּשׁ֣וּב
הַכֹּ֔ל הָאִישׁ֙ אֲשֶׁ֣ר אַתָּ֣ה מְבַקֵּ֔שׁ כָּל־הָעָ֖ם יִהְיֶ֥ה
שָׁלֽוֹם׃

‎<span id="004">4</span> ‏וַיִּישַׁ֥ר הַדָּבָ֖ר בְּעֵינֵ֣י אַבְשָׁלֹ֑ם
וּבְעֵינֵ֖י כָּל־זִקְנֵ֥י יִשְׂרָאֵֽל׃ ס

‎<span id="005">5</span> ‏וַיֹּ֙אמֶר֙ אַבְשָׁל֔וֹם קְרָ֣א נָ֔א גַּ֖ם
לְחוּשַׁ֣י הָאַרְכִּ֑י וְנִשְׁמְעָ֥ה מַה־בְּפִ֖יו גַּם־הֽוּא׃

‎<span id="006">6</span> ‏וַיָּבֹ֣א חוּשַׁי֮ אֶל־אַבְשָׁלוֹם֒ וַיֹּאמֶר֩
אַבְשָׁל֨וֹם אֵלָ֜יו לֵאמֹ֗ר כַּדָּבָ֤ר הַזֶּה֙ דִּבֶּ֣ר אֲחִיתֹ֔פֶל
הֲנַעֲשֶׂ֖ה אֶת־דְּבָר֑וֹ אִם־אַ֖יִן אַתָּ֥ה דַבֵּֽר׃ ס

‎<span id="007">7</span> ‏וַיֹּ֥אמֶר חוּשַׁ֖י אֶל־אַבְשָׁל֑וֹם
לֹֽא־טוֹבָ֧ה הָעֵצָ֛ה אֲשֶׁר־יָעַ֥ץ אֲחִיתֹ֖פֶל בַּפַּ֥עַם הַזֹּֽאת׃

‎<span id="008">8</span> ‏וַיֹּ֣אמֶר חוּשַׁ֗י אַתָּ֣ה יָ֠דַעְתָּ
אֶת־אָבִ֨יךָ וְאֶת־אֲנָשָׁ֜יו כִּ֧י גִבֹּרִ֣ים הֵ֗מָּה וּמָרֵ֥י נֶ֙פֶשׁ֙
הֵ֔מָּה כְּדֹ֥ב שַׁכּ֖וּל בַּשָּׂדֶ֑ה וְאָבִ֙יךָ֙ אִ֣ישׁ מִלְחָמָ֔ה
וְלֹ֥א יָלִ֖ין אֶת־הָעָֽם׃

‎<span id="009">9</span> ‏הִנֵּ֨ה עַתָּ֤ה הֽוּא־נֶחְבָּא֙ בְּאַחַ֣ת
הַפְּחָתִ֔ים א֖וֹ בְּאַחַ֣ד הַמְּקוֹמֹ֑ת וְהָיָ֗ה כִּנְפֹ֤ל בָּהֶם֙
בַּתְּחִלָּ֔ה וְשָׁמַ֤ע הַשֹּׁמֵ֙עַ֙ וְאָמַ֔ר הָֽיְתָה֙ מַגֵּפָ֔ה
בָּעָ֕ם אֲשֶׁ֖ר אַחֲרֵ֥י אַבְשָׁלֹֽם׃

‎<span id="010">10</span> ‏וְה֣וּא גַם־בֶּן־חַ֗יִל אֲשֶׁ֥ר לִבּ֛וֹ
כְּלֵ֥ב הָאַרְיֵ֖ה הִמֵּ֣ס יִמָּ֑ס כִּֽי־יֹדֵ֤עַ כָּל־יִשְׂרָאֵל֙
כִּי־גִבּ֣וֹר אָבִ֔יךָ וּבְנֵי־חַ֖יִל אֲשֶׁ֥ר אִתּֽוֹ׃

‎<span id="011">11</span> ‏כִּ֣י יָעַ֗צְתִּי הֵ֠אָסֹף יֵאָסֵ֨ף עָלֶ֤יךָ
כָל־יִשְׂרָאֵל֙ מִדָּן֙ וְעַד־בְּאֵ֣ר שֶׁ֔בַע כַּח֥וֹל
אֲשֶׁר־עַל־הַיָּ֖ם לָרֹ֑ב וּפָנֶ֥יךָ הֹלְכִ֖ים בַּקְרָֽב׃

‎<span id="012">12</span> ‏וּבָ֣אנוּ אֵלָ֗יו באחת בְּאַחַ֤ד הַמְּקוֹמֹת֙
אֲשֶׁ֣ר נִמְצָ֣א שָׁ֔ם וְנַ֣חְנוּ עָלָ֔יו כַּאֲשֶׁ֛ר יִפֹּ֥ל הַטַּ֖ל
עַל־הָאֲדָמָ֑ה וְלֹֽא־נ֥וֹתַר בּ֛וֹ וּבְכָל־הָאֲנָשִׁ֥ים אֲשֶׁר־אִתּ֖וֹ
גַּם־אֶחָֽד׃

‎<span id="013">13</span> ‏וְאִם־אֶל־עִיר֙ יֵֽאָסֵ֔ף וְהִשִּׂ֧יאוּ
כָֽל־יִשְׂרָאֵ֛ל אֶל־הָעִ֥יר הַהִ֖יא חֲבָלִ֑ים וְסָחַ֤בְנוּ אֹתוֹ֙
עַד־הַנַּ֔חַל עַ֛ד אֲשֶֽׁר־לֹא־נִמְצָ֥א שָׁ֖ם גַּם־צְרֽוֹר׃ פ

‎<span id="014">14</span> ‏וַיֹּ֤אמֶר אַבְשָׁלוֹם֙ וְכָל־אִ֣ישׁ
יִשְׂרָאֵ֔ל טוֹבָ֗ה עֲצַת֙ חוּשַׁ֣י הָאַרְכִּ֔י מֵעֲצַ֖ת אֲחִיתֹ֑פֶל
וַיהוָ֣ה צִוָּ֗ה לְהָפֵ֞ר אֶת־עֲצַ֤ת אֲחִיתֹ֙פֶל֙ הַטּוֹבָ֔ה לְבַעֲב֗וּר
הָבִ֧יא יְהוָ֛ה אֶל־אַבְשָׁל֖וֹם אֶת־הָרָעָֽה׃ ס

‎<span id="015">15</span> ‏וַיֹּ֣אמֶר חוּשַׁ֗י אֶל־צָד֤וֹק
וְאֶל־אֶבְיָתָר֙ הַכֹּ֣הֲנִ֔ים כָּזֹ֣את וְכָזֹ֗את יָעַ֤ץ אֲחִיתֹ֙פֶל֙
אֶת־אַבְשָׁלֹ֔ם וְאֵ֖ת זִקְנֵ֣י יִשְׂרָאֵ֑ל וְכָזֹ֥את וְכָזֹ֖את
יָעַ֥צְתִּי אָֽנִי׃

‎<span id="016">16</span> ‏וְעַתָּ֡ה שִׁלְח֣וּ מְהֵרָה֩ וְהַגִּ֨ידוּ
לְדָוִ֜ד לֵאמֹ֗ר אַל־תָּ֤לֶן הַלַּ֙יְלָה֙ בְּעַֽרְב֣וֹת הַמִּדְבָּ֔ר
וְגַ֖ם עָב֣וֹר תַּעֲב֑וֹר פֶּ֚ן יְבֻלַּ֣ע לַמֶּ֔לֶךְ וּלְכָל־הָעָ֖ם
אֲשֶׁ֥ר אִתּֽוֹ׃

‎<span id="017">17</span> ‏וִיהוֹנָתָ֨ן וַאֲחִימַ֜עַץ עֹמְדִ֣ים
בְּעֵין־רֹגֵ֗ל וְהָלְכָ֤ה הַשִּׁפְחָה֙ וְהִגִּ֣ידָה לָהֶ֔ם וְהֵם֙
יֵֽלְכ֔וּ וְהִגִּ֖ידוּ לַמֶּ֣לֶךְ דָּוִ֑ד כִּ֣י לֹ֥א יוּכְל֛וּ
לְהֵרָא֖וֹת לָב֥וֹא הָעִֽירָה׃

‎<span id="018">18</span> ‏וַיַּ֤רְא אֹתָם֙ נַ֔עַר וַיַּגֵּ֖ד
לְאַבְשָׁלֹ֑ם וַיֵּלְכוּ֩ שְׁנֵיהֶ֨ם מְהֵרָ֜ה וַיָּבֹ֣אוּ׀
אֶל־בֵּֽית־אִ֣ישׁ בְּבַחוּרִ֗ים וְל֥וֹ בְאֵ֛ר בַּחֲצֵר֖וֹ וַיֵּ֥רְדוּ
שָֽׁם׃

‎<span id="019">19</span> ‏וַתִּקַּ֣ח הָאִשָּׁ֗ה וַתִּפְרֹ֤שׂ
אֶת־הַמָּסָךְ֙ עַל־פְּנֵ֣י הַבְּאֵ֔ר וַתִּשְׁטַ֥ח עָלָ֖יו הָֽרִפ֑וֹת
וְלֹ֥א נוֹדַ֖ע דָּבָֽר׃

‎<span id="020">20</span> ‏וַיָּבֹ֣אוּ עַבְדֵי֩ אַבְשָׁל֨וֹם
אֶֽל־הָאִשָּׁ֜ה הַבַּ֗יְתָה וַיֹּֽאמְרוּ֙ אַיֵּ֗ה אֲחִימַ֙עַץ֙
וִיה֣וֹנָתָ֔ן וַתֹּ֤אמֶר לָהֶם֙ הָֽאִשָּׁ֔ה עָבְר֖וּ מִיכַ֣ל הַמָּ֑יִם
וַיְבַקְשׁוּ֙ וְלֹ֣א מָצָ֔אוּ וַיָּשֻׁ֖בוּ יְרוּשָׁלִָֽם׃ ס

‎<span id="021">21</span> ‏וַיְהִ֣י׀ אַחֲרֵ֣י לֶכְתָּ֗ם וַֽיַּעֲלוּ֙
מֵֽהַבְּאֵ֔ר וַיֵּ֣לְכ֔וּ וַיַּגִּ֖דוּ לַמֶּ֣לֶךְ דָּוִ֑ד וַיֹּאמְר֣וּ
אֶל־דָּוִ֗ד ק֣וּמוּ וְעִבְר֤וּ מְהֵרָה֙ אֶת־הַמַּ֔יִם כִּי־כָ֛כָה יָעַ֥ץ
עֲלֵיכֶ֖ם אֲחִיתֹֽפֶל׃

‎<span id="022">22</span> ‏וַיָּ֣קָם דָּוִ֗ד וְכָל־הָעָם֙ אֲשֶׁ֣ר
אִתּ֔וֹ וַיַּעַבְר֖וּ אֶת־הַיַּרְדֵּ֑ן עַד־א֣וֹר הַבֹּ֗קֶר עַד־אַחַד֙
לֹ֣א נֶעְדָּ֔ר אֲשֶׁ֥ר לֹא־עָבַ֖ר אֶת־הַיַּרְדֵּֽן׃

‎<span id="023">23</span> ‏וַאֲחִיתֹ֣פֶל רָאָ֗ה כִּ֣י לֹ֣א נֶעֶשְׂתָה֮
עֲצָתוֹ֒ וַיַּחֲבֹ֣שׁ אֶֽת־הַחֲמ֗וֹר וַיָּ֜קָם וַיֵּ֤לֶךְ אֶל־בֵּיתוֹ֙
אֶל־עִיר֔וֹ וַיְצַ֥ו אֶל־בֵּית֖וֹ וַיֵּחָנַ֑ק וַיָּ֕מָת וַיִּקָּבֵ֖ר
בְּקֶ֥בֶר אָבִֽיו׃ ס

‎<span id="024">24</span> ‏וְדָוִ֖ד בָּ֣א מַחֲנָ֑יְמָה וְאַבְשָׁלֹ֗ם
עָבַר֙ אֶת־הַיַּרְדֵּ֔ן ה֕וּא וְכָל־אִ֥ישׁ יִשְׂרָאֵ֖ל עִמּֽוֹ׃

‎<span id="025">25</span> ‏וְאֶת־עֲמָשָׂ֗א שָׂ֧ם אַבְשָׁלֹ֛ם תַּ֥חַת
יוֹאָ֖ב עַל־הַצָּבָ֑א וַעֲמָשָׂ֣א בֶן־אִ֗ישׁ וּשְׁמוֹ֙ יִתְרָ֣א
הַיִּשְׂרְאֵלִ֔י אֲשֶׁר־בָּא֙ אֶל־אֲבִיגַ֣ל בַּת־נָחָ֔שׁ אֲח֥וֹת
צְרוּיָ֖ה אֵ֥ם יוֹאָֽב׃

‎<span id="026">26</span> ‏וַיִּ֤חַן יִשְׂרָאֵל֙ וְאַבְשָׁלֹ֔ם אֶ֖רֶץ
הַגִּלְעָֽד׃ ס

‎<span id="027">27</span> ‏וַיְהִ֕י כְּב֥וֹא דָוִ֖ד מַחֲנָ֑יְמָה
וְשֹׁבִ֨י בֶן־נָחָ֜שׁ מֵרַבַּ֣ת בְּנֵֽי־עַמּ֗וֹן וּמָכִ֤יר
בֶּן־עַמִּיאֵל֙ מִלֹּ֣א דְבָ֔ר וּבַרְזִלַּ֥י הַגִּלְעָדִ֖י מֵרֹגְלִֽים׃

‎<span id="028">28</span> ‏מִשְׁכָּ֤ב וְסַפּוֹת֙ וּכְלִ֣י יוֹצֵ֔ר
וְחִטִּ֥ים וּשְׂעֹרִ֖ים וְקֶ֣מַח וְקָלִ֑י וּפ֥וֹל וַעֲדָשִׁ֖ים וְקָלִֽי׃

‎<span id="029">29</span> ‏וּדְבַ֣שׁ וְחֶמְאָ֗ה וְצֹאן֙ וּשְׁפ֣וֹת
בָּקָ֔ר הִגִּ֧ישׁוּ לְדָוִ֛ד וְלָעָ֥ם אֲשֶׁר־אִתּ֖וֹ לֶאֱכ֑וֹל כִּ֣י
אָמְר֔וּ הָעָ֗ם רָעֵ֛ב וְעָיֵ֥ף וְצָמֵ֖א בַּמִּדְבָּֽר׃

1 wayyō’mer ’ăḥîṯōfel ’el-’aḇəšālōm ’eḇəḥărâ nnā’ šənêm-‘āśār ’elef ’îš
wə’āqûmâ wə’erədəfâ ’<sup>a</sup>ḥărê-ḏāwiḏ hallāyəlâ:

2 wə’āḇwō’ ‘ālāyw wəhû’ yāḡē‘a ûrəfēh yāḏayim wəh<sup>a</sup>ḥăraḏətî
’ōṯwō wənās kāl-hā‘ām ’ăšer-’itwō wəhikêṯî ’eṯ-hammeleḵə ləḇadwō:

3 wə’āšîḇâ ḵāl-hā‘ām ’ēleyḵā kəšûḇ hakōl hā’îš ’ăšer ’atâ məḇaqqēš
kāl-hā‘ām yihəyeh šālwōm:

4 wayyîšar hadāḇār bə‘ênê ’aḇəšālōm ûḇə‘ênê kāl-ziqənê yiśərā’ēl: s

5 wayyō’mer ’aḇəšālwōm qərā’ nā’ gam ləḥûšay hā’arəkî wənišəmə‘â
mah-bəfîw gam-hû’:

6 wayyāḇō’ ḥûšay ’el-’aḇəšālwōm wayyō’mer ’aḇəšālwōm ’ēlāyw lē’mōr
kadāḇār hazzeh diber ’ăḥîṯōfel hăn<sup>a</sup>‘ăśeh ’eṯ-dəḇārwō
’im-’ayin ’atâ ḏabēr: s

7 wayyō’mer ḥûšay ’el-’aḇəšālwōm lō’-ṭwōḇâ hā‘ēṣâ ’ăšer-yā‘aṣ ’ăḥîṯōfel
bap<sup>a</sup>‘am hazzō’ṯ:

8 wayyō’mer ḥûšay ’atâ yāḏ<sup>a</sup>‘ətā ’eṯ-’āḇîḵā wə’eṯ-’ănāšāyw kî
ḡibōrîm hēmmâ ûmārê nefeš hēmmâ kəḏōḇ šakûl baśśāḏeh wə’āḇîḵā ’îš
miləḥāmâ wəlō’ yālîn ’eṯ-hā‘ām:

9 hinnēh ‘atâ hû’-neḥəbā’ bə’<sup>a</sup>ḥaṯ hapəḥāṯîm ’wō
bə’<sup>a</sup>ḥaḏ hamməqwōmōṯ wəhāyâ kinəfōl bâem batəḥillâ
wəšām<sup>a</sup>‘ haššōmē‘a wə’āmar hāyəṯâ magēfâ bā‘ām ’ăšer
’<sup>a</sup>ḥărê ’aḇəšālōm:

10 wəhû’ ḡam-ben-ḥayil ’ăšer libwō kəlēḇ hā’arəyēh himmēs yimmās
kî-yōḏē‘a kāl-yiśərā’ēl kî-ḡibwōr ’āḇîḵā ûḇənê-ḥayil ’ăšer ’itwō:

11 kî yā‘aṣətî hē’āsōf yē’āsēf ‘āleyḵā ḵāl-yiśərā’ēl midān wə‘aḏ-bə’ēr
šeḇ<sup>a</sup>‘ k<sup>a</sup>ḥwōl ’ăšer-‘al-hayyām lārōḇ ûfāneyḵā
hōləḵîm baqərāḇ:

12 ûḇā’nû ’ēlāyw bə’<sup>a</sup>ḥaṯ bə’<sup>a</sup>ḥaḏ hamməqwōmōṯ ’ăšer
niməṣā’ šām wən<sup>a</sup>ḥənû ‘ālāyw ka’ăšer yipōl haṭṭal ‘al-hā’ăḏāmâ
wəlō’-nwōṯar bwō ûḇəḵāl-hā’ănāšîm ’ăšer-’itwō gam-’eḥāḏ:

13 wə’im-’el-‘îr yē’āsēf wəhiśśî’û ḵāl-yiśərā’ēl ’el-hā‘îr hahî’ ḥăḇālîm
wəsāḥaḇənû ’ōṯwō ‘aḏ-hann<sup>a</sup>ḥal ‘aḏ ’ăšer-lō’-niməṣā’ šām
gam-ṣərwōr: f

14 wayyō’mer ’aḇəšālwōm wəḵāl-’îš yiśərā’ēl ṭwōḇâ ‘ăṣaṯ ḥûšay hā’arəkî
mē‘ăṣaṯ ’ăḥîṯōfel wayhwâ ṣiûâ ləhāfēr ’eṯ-‘ăṣaṯ ’ăḥîṯōfel haṭṭwōḇâ
ləḇ<sup>a</sup>‘ăḇûr hāḇî’ yəhwâ ’el-’aḇəšālwōm ’eṯ-hārā‘â: s

15 wayyō’mer ḥûšay ’el-ṣāḏwōq wə’el-’eḇəyāṯār hakōhănîm kāzō’ṯ wəḵāzō’ṯ
yā‘aṣ ’ăḥîṯōfel ’eṯ-’aḇəšālōm wə’ēṯ ziqənê yiśərā’ēl wəḵāzō’ṯ wəḵāzō’ṯ
yā‘aṣətî ’ānî:

16 wə‘atâ šiləḥû məhērâ wəhagîḏû ləḏāwiḏ lē’mōr ’al-tālen hallayəlâ
bə‘arəḇwōṯ hammiḏəbār wəḡam ‘āḇwōr t<sup>a</sup>‘ăḇwōr pen
yəḇull<sup>a</sup>‘ lammeleḵə ûləḵāl-hā‘ām ’ăšer ’itwō:

17 wîhwōnāṯān wa’ăḥîm<sup>a</sup>‘aṣ ‘ōməḏîm bə‘ên-rōḡēl wəhāləḵâ
haššifəḥâ wəhigîḏâ lâem wəhēm yēləḵû wəhigîḏû lammeleḵə dāwiḏ kî lō’
yûḵəlû ləhērā’wōṯ lāḇwō’ hā‘îrâ:

18 wayyarə’ ’ōṯām n<sup>a</sup>‘ar wayyagēḏ lə’aḇəšālōm wayyēləḵû
šənêhem məhērâ wayyāḇō’û\| ’el-bêṯ-’îš bəḇ<sup>a</sup>ḥûrîm wəlwō ḇə’ēr
b<sup>a</sup>ḥăṣērwō wayyērəḏû šām:

19 watiqq<sup>a</sup>ḥ hā’iššâ watifərōś ’eṯ-hammāsāḵə ‘al-pənê habə’ēr
watišəṭ<sup>a</sup>ḥ ‘ālāyw hārifwōṯ wəlō’ nwōḏ<sup>a</sup>‘ dāḇār:

20 wayyāḇō’û ‘aḇəḏê ’aḇəšālwōm ’el-hā’iššâ habayəṯâ wayyō’mərû ’ayyēh
’ăḥîm<sup>a</sup>‘aṣ wîhwōnāṯān watō’mer lâem hā’iššâ ‘āḇərû mîḵal
hammāyim wayəḇaqəšû wəlō’ māṣā’û wayyāšuḇû yərûšālāim: s

21 wayəhî\| ’<sup>a</sup>ḥărê leḵətām wayy<sup>a</sup>‘ălû mēhabə’ēr
wayyēləḵû wayyagiḏû lammeleḵə dāwiḏ wayyō’mərû ’el-dāwiḏ qûmû wə‘iḇərû
məhērâ ’eṯ-hammayim kî-ḵāḵâ yā‘aṣ ‘ălêḵem ’ăḥîṯōfel:

22 wayyāqām dāwiḏ wəḵāl-hā‘ām ’ăšer ’itwō wayy<sup>a</sup>‘aḇərû
’eṯ-hayyarədēn ‘aḏ-’wōr habōqer ‘aḏ-’<sup>a</sup>ḥaḏ lō’ ne‘ədār ’ăšer
lō’-‘āḇar ’eṯ-hayyarədēn:

23 wa’ăḥîṯōfel rā’â kî lō’ ne‘eśəṯâ ‘ăṣāṯwō wayy<sup>a</sup>ḥăḇōš
’eṯ-h<sup>a</sup>ḥămwōr wayyāqām wayyēleḵə ’el-bêṯwō ’el-‘îrwō wayəṣaw
’el-bêṯwō wayyēḥānaq wayyāmāṯ wayyiqqāḇēr bəqeḇer ’āḇîw: s

24 wəḏāwiḏ bā’ m<sup>a</sup>ḥănāyəmâ wə’aḇəšālōm ‘āḇar ’eṯ-hayyarədēn
hû’ wəḵāl-’îš yiśərā’ēl ‘immwō:

25 wə’eṯ-‘ămāśā’ śām ’aḇəšālōm t<sup>a</sup>ḥaṯ ywō’āḇ ‘al-haṣṣāḇā’
w<sup>a</sup>‘ămāśā’ ḇen-’îš ûšəmwō yiṯərā’ hayyiśərə’ēlî ’ăšer-bā’
’el-’ăḇîḡal baṯ-nāḥāš ’ăḥwōṯ ṣərûyâ ’ēm ywō’āḇ:

26 wayyiḥan yiśərā’ēl wə’aḇəšālōm ’ereṣ hagilə‘āḏ: s

27 wayəhî kəḇwō’ ḏāwiḏ m<sup>a</sup>ḥănāyəmâ wəšōḇî ḇen-nāḥāš mērabaṯ
bənê-‘ammwōn ûmāḵîr ben-‘ammî’ēl millō’ ḏəḇār ûḇarəzillay hagilə‘āḏî
mērōḡəlîm:

28 mišəkāḇ wəsapwōṯ ûḵəlî ywōṣēr wəḥiṭṭîm ûśə‘ōrîm wəqem<sup>a</sup>ḥ
wəqālî ûfwōl w<sup>a</sup>‘ăḏāšîm wəqālî:

29 ûḏəḇaš wəḥemə’â wəṣō’n ûšəfwōṯ bāqār higîšû ləḏāwiḏ wəlā‘ām
’ăšer-’itwō le’ĕḵwōl kî ’āmərû hā‘ām rā‘ēḇ wə‘āyēf wəṣāmē’ bammiḏəbār:

------------------------------------------------------------------------

[Next: 2 Samuel (2 Shmuel) Chapter 18](sa2018)
