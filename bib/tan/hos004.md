[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hos004)  [KJV](../kjv/hos004)  [Sep](../sep/hos004.md) 
[Vul](../vul/hos004.md)   
  
[Hosea (Hoshea) Index](hos.md)  
  [Previous](hos003)  [Next](hos005.md) 

------------------------------------------------------------------------

### Tanach (Hebrew): Hosea (Hoshea) Chapter 4

‎<span id="001">1</span> ‏שִׁמְע֥וּ דְבַר־יְהוָ֖ה בְּנֵ֣י יִשְׂרָאֵ֑ל
כִּ֣י רִ֤יב לַֽיהוָה֙ עִם־יוֹשְׁבֵ֣י הָאָ֔רֶץ כִּ֠י אֵין־אֱמֶ֧ת
וְֽאֵין־חֶ֛סֶד וְאֵֽין־דַּ֥עַת אֱלֹהִ֖ים בָּאָֽרֶץ׃

‎<span id="002">2</span> ‏אָלֹ֣ה וְכַחֵ֔שׁ וְרָצֹ֥חַ וְגָנֹ֖ב וְנָאֹ֑ף
פָּרָ֕צוּ וְדָמִ֥ים בְּדָמִ֖ים נָגָֽעוּ׃

‎<span id="003">3</span> ‏עַל־כֵּ֣ן׀ תֶּאֱבַ֣ל הָאָ֗רֶץ וְאֻמְלַל֙
כָּל־יוֹשֵׁ֣ב בָּ֔הּ בְּחַיַּ֥ת הַשָּׂדֶ֖ה וּבְע֣וֹף הַשָּׁמָ֑יִם
וְגַם־דְּגֵ֥י הַיָּ֖ם יֵאָסֵֽפוּ׃

‎<span id="004">4</span> ‏אַ֥ךְ אִ֛ישׁ אַל־יָרֵ֖ב וְאַל־יוֹכַ֣ח אִ֑ישׁ
וְעַמְּךָ֖ כִּמְרִיבֵ֥י כֹהֵֽן׃

‎<span id="005">5</span> ‏וְכָשַׁלְתָּ֣ הַיּ֔וֹם וְכָשַׁ֧ל גַּם־נָבִ֛יא
עִמְּךָ֖ לָ֑יְלָה וְדָמִ֖יתִי אִמֶּֽךָ׃

‎<span id="006">6</span> ‏נִדְמ֥וּ עַמִּ֖י מִבְּלִ֣י הַדָּ֑עַת
כִּֽי־אַתָּ֞ה הַדַּ֣עַת מָאַ֗סְתָּ וְאֶמְאָֽסְאךָ֙ מִכַּהֵ֣ן לִ֔י
וַתִּשְׁכַּח֙ תּוֹרַ֣ת אֱלֹהֶ֔יךָ אֶשְׁכַּ֥ח בָּנֶ֖יךָ גַּם־אָֽנִי׃

‎<span id="007">7</span> ‏כְּרֻבָּ֖ם כֵּ֣ן חָֽטְאוּ־לִ֑י כְּבוֹדָ֖ם
בְּקָל֥וֹן אָמִֽיר׃

‎<span id="008">8</span> ‏חַטַּ֥את עַמִּ֖י יֹאכֵ֑לוּ וְאֶל־עֲוֹנָ֖ם
יִשְׂא֥וּ נַפְשֽׁוֹ׃

‎<span id="009">9</span> ‏וְהָיָ֥ה כָעָ֖ם כַּכֹּהֵ֑ן וּפָקַדְתִּ֤י
עָלָיו֙ דְּרָכָ֔יו וּמַעֲלָלָ֖יו אָשִׁ֥יב לֽוֹ׃

‎<span id="010">10</span> ‏וְאָֽכְלוּ֙ וְלֹ֣א יִשְׂבָּ֔עוּ הִזְנ֖וּ
וְלֹ֣א יִפְרֹ֑צוּ כִּֽי־אֶת־יְהוָ֥ה עָזְב֖וּ לִשְׁמֹֽר׃

‎<span id="011">11</span> ‏זְנ֛וּת וְיַ֥יִן וְתִיר֖וֹשׁ יִֽקַּֽח־לֵֽב׃

‎<span id="012">12</span> ‏עַמִּי֙ בְּעֵצ֣וֹ יִשְׁאָ֔ל וּמַקְל֖וֹ
יַגִּ֣יד ל֑וֹ כִּ֣י ר֤וּחַ זְנוּנִים֙ הִתְעָ֔ה וַיִּזְנ֖וּ מִתַּ֥חַת
אֱלֹהֵיהֶֽם׃

‎<span id="013">13</span> ‏עַל־רָאשֵׁ֨י הֶהָרִ֜ים יְזַבֵּ֗חוּ
וְעַל־הַגְּבָעוֹת֙ יְקַטֵּ֔רוּ תַּ֣חַת אַלּ֧וֹן וְלִבְנֶ֛ה וְאֵלָ֖ה
כִּ֣י ט֣וֹב צִלָּ֑הּ עַל־כֵּ֗ן תִּזְנֶ֙ינָה֙ בְּנ֣וֹתֵיכֶ֔ם
וְכַלּוֹתֵיכֶ֖ם תְּנָאַֽפְנָה׃

‎<span id="014">14</span> ‏לֹֽא־אֶפְק֨וֹד עַל־בְּנוֹתֵיכֶ֜ם כִּ֣י
תִזְנֶ֗ינָה וְעַל־כַּלּֽוֹתֵיכֶם֙ כִּ֣י תְנָאַ֔פְנָה כִּי־הֵם֙
עִם־הַזֹּנ֣וֹת יְפָרֵ֔דוּ וְעִם־הַקְּדֵשׁ֖וֹת יְזַבֵּ֑חוּ וְעָ֥ם
לֹֽא־יָבִ֖ין יִלָּבֵֽט׃

‎<span id="015">15</span> ‏אִם־זֹנֶ֤ה אַתָּה֙ יִשְׂרָאֵ֔ל אַל־יֶאְשַׁ֖ם
יְהוּדָ֑ה וְאַל־תָּבֹ֣אוּ הַגִּלְגָּ֗ל וְאַֽל־תַּעֲלוּ֙ בֵּ֣ית אָ֔וֶן
וְאַל־תִּשָּׁבְע֖וּ חַי־יְהוָֽה׃

‎<span id="016">16</span> ‏כִּ֚י כְּפָרָ֣ה סֹֽרֵרָ֔ה סָרַ֖ר יִשְׂרָאֵ֑ל
עַתָּה֙ יִרְעֵ֣ם יְהוָ֔ה כְּכֶ֖בֶשׂ בַּמֶּרְחָֽב׃

‎<span id="017">17</span> ‏חֲב֧וּר עֲצַבִּ֛ים אֶפְרָ֖יִם הַֽנַּֽח־לֽוֹ׃

‎<span id="018">18</span> ‏סָ֖ר סָבְאָ֑ם הַזְנֵ֣ה הִזְנ֔וּ אָהֲב֥וּ
הֵב֛וּ קָל֖וֹן מָגִנֶּֽיהָ׃

‎<span id="019">19</span> ‏צָרַ֥ר ר֛וּחַ אוֹתָ֖הּ בִּכְנָפֶ֑יהָ
וְיֵבֹ֖שׁוּ מִזִּבְחוֹתָֽם׃ ס

1 šimə‘û ḏəḇar-yəhwâ bənê yiśərā’ēl kî rîḇ layhwâ ‘im-ywōšəḇê hā’āreṣ kî
’ên-’ĕmeṯ wə’ên-ḥeseḏ wə’ên-d<sup>a</sup>‘aṯ ’ĕlōhîm bā’āreṣ:

2 ’ālōh wəḵ<sup>a</sup>ḥēš wərāṣōḥa wəḡānōḇ wənā’ōf pārāṣû wəḏāmîm
bəḏāmîm nāḡā‘û:

3 ‘al-kēn\| te’ĕḇal hā’āreṣ wə’uməlal kāl-ywōšēḇ bāh bəḥayyaṯ haśśāḏeh
ûḇə‘wōf haššāmāyim wəḡam-dəḡê hayyām yē’āsēfû:

4 ’aḵə ’îš ’al-yārēḇ wə’al-ywōḵ<sup>a</sup>ḥ ’îš wə‘amməḵā kimərîḇê
ḵōhēn:

5 wəḵāšalətā hayywōm wəḵāšal gam-nāḇî’ ‘imməḵā lāyəlâ wəḏāmîṯî ’immeḵā:

6 niḏəmû ‘ammî mibəlî hadā‘aṯ kî-’atâ had<sup>a</sup>‘aṯ mā’asətā
wə’emə’āsə’ḵā mikahēn lî watišək<sup>a</sup>ḥ twōraṯ ’ĕlōheyḵā
’ešək<sup>a</sup>ḥ bāneyḵā gam-’ānî:

7 kərubām kēn ḥāṭə’û-lî kəḇwōḏām bəqālwōn ’āmîr:

8 ḥaṭṭa’ṯ ‘ammî yō’ḵēlû wə’el-‘ăwōnām yiśə’û nafəšwō:

9 wəhāyâ ḵā‘ām kakōhēn ûfāqaḏətî ‘ālāyw dərāḵāyw ûm<sup>a</sup>‘ălālāyw
’āšîḇ lwō:

10 wə’āḵəlû wəlō’ yiśəbā‘û hizənû wəlō’ yifərōṣû kî-’eṯ-yəhwâ ‘āzəḇû
lišəmōr:

11 zənûṯ wəyayin wəṯîrwōš yiqq<sup>a</sup>ḥ-lēḇ:

12 ‘ammî bə‘ēṣwō yišə’āl ûmaqəlwō yagîḏ lwō kî rûḥa zənûnîm hiṯə‘â
wayyizənû mit<sup>a</sup>ḥaṯ ’ĕlōhêhem:

13 ‘al-rā’šê hehārîm yəzabēḥû wə‘al-hagəḇā‘wōṯ yəqaṭṭērû
t<sup>a</sup>ḥaṯ ’allwōn wəliḇəneh wə’ēlâ kî ṭwōḇ ṣillāh ‘al-kēn
tizəneynâ bənwōṯêḵem wəḵallwōṯêḵem tənā’afənâ:

14 lō’-’efəqwōḏ ‘al-bənwōṯêḵem kî ṯizəneynâ wə‘al-kallwōṯêḵem kî
ṯənā’afənâ kî-hēm ‘im-hazzōnwōṯ yəfārēḏû wə‘im-haqqəḏēšwōṯ yəzabēḥû
wə‘ām lō’-yāḇîn yillāḇēṭ:

15 ’im-zōneh ’atâ yiśərā’ēl ’al-ye’əšam yəhûḏâ wə’al-tāḇō’û hagiləgāl
wə’al-t<sup>a</sup>‘ălû bêṯ ’āwen wə’al-tiššāḇə‘û ḥay-yəhwâ:

16 kî kəfārâ sōrērâ sārar yiśərā’ēl ‘atâ yirə‘ēm yəhwâ kəḵeḇeś
bammerəḥāḇ:

17 ḥăḇûr ‘ăṣabîm ’efərāyim hann<sup>a</sup>ḥ-lwō:

18 sār sāḇə’ām hazənēh hizənû ’âăḇû hēḇû qālwōn māḡinneyhā:

19 ṣārar rûḥa ’wōṯāh biḵənāfeyhā wəyēḇōšû mizziḇəḥwōṯām: s

------------------------------------------------------------------------

[Next: Hosea (Hoshea) Chapter 5](hos005.md)
