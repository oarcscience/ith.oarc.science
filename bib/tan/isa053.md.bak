[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa053)  [KJV](../kjv/isa053)  [Sep](../sep/isa053.md) 
[Vul](../vul/isa053.md)   
  
[Isaiah (Yisheyah) Index](isa.md)  
  [Previous](isa052)  [Next](isa054.md) 

------------------------------------------------------------------------

### Tanach (Hebrew): Isaiah (Yisheyah) Chapter 53

‎<span id="001">1</span> ‏מִ֥י הֶאֱמִ֖ין לִשְׁמֻעָתֵ֑נוּ וּזְר֥וֹעַ
יְהוָ֖ה עַל־מִ֥י נִגְלָֽתָה׃

‎<span id="002">2</span> ‏וַיַּ֨עַל כַּיּוֹנֵ֜ק לְפָנָ֗יו וְכַשֹּׁ֙רֶשׁ֙
מֵאֶ֣רֶץ צִיָּ֔ה לֹא־תֹ֥אַר ל֖וֹ וְלֹ֣א הָדָ֑ר וְנִרְאֵ֥הוּ
וְלֹֽא־מַרְאֶ֖ה וְנֶחְמְדֵֽהוּ׃

‎<span id="003">3</span> ‏נִבְזֶה֙ וַחֲדַ֣ל אִישִׁ֔ים אִ֥ישׁ מַכְאֹב֖וֹת
וִיד֣וּעַ חֹ֑לִי וּכְמַסְתֵּ֤ר פָּנִים֙ מִמֶּ֔נּוּ נִבְזֶ֖ה וְלֹ֥א
חֲשַׁבְנֻֽהוּ׃

‎<span id="004">4</span> ‏אָכֵ֤ן חֳלָיֵ֙נוּ֙ ה֣וּא נָשָׂ֔א
וּמַכְאֹבֵ֖ינוּ סְבָלָ֑ם וַאֲנַ֣חְנוּ חֲשַׁבְנֻ֔הוּ נָג֛וּעַ מֻכֵּ֥ה
אֱלֹהִ֖ים וּמְעֻנֶּֽה׃

‎<span id="005">5</span> ‏וְהוּא֙ מְחֹלָ֣ל מִפְּשָׁעֵ֔נוּ מְדֻכָּ֖א
מֵעֲוֹנֹתֵ֑ינוּ מוּסַ֤ר שְׁלוֹמֵ֙נוּ֙ עָלָ֔יו וּבַחֲבֻרָת֖וֹ
נִרְפָּא־לָֽנוּ׃

‎<span id="006">6</span> ‏כֻּלָּ֙נוּ֙ כַּצֹּ֣אן תָּעִ֔ינוּ אִ֥ישׁ
לְדַרְכּ֖וֹ פָּנִ֑ינוּ וַֽיהוָה֙ הִפְגִּ֣יעַ בּ֔וֹ אֵ֖ת עֲוֹ֥ן
כֻּלָּֽנוּ׃

‎<span id="007">7</span> ‏נִגַּ֨שׂ וְה֣וּא נַעֲנֶה֮ וְלֹ֣א
יִפְתַּח־פִּיו֒ כַּשֶּׂה֙ לַטֶּ֣בַח יוּבָ֔ל וּכְרָחֵ֕ל לִפְנֵ֥י
גֹזְזֶ֖יהָ נֶאֱלָ֑מָה וְלֹ֥א יִפְתַּ֖ח פִּֽיו׃

‎<span id="008">8</span> ‏מֵעֹ֤צֶר וּמִמִּשְׁפָּט֙ לֻקָּ֔ח
וְאֶת־דּוֹר֖וֹ מִ֣י יְשׂוֹחֵ֑חַ כִּ֤י נִגְזַר֙ מֵאֶ֣רֶץ חַיִּ֔ים
מִפֶּ֥שַׁע עַמִּ֖י נֶ֥גַע לָֽמוֹ׃

‎<span id="009">9</span> ‏וַיִּתֵּ֤ן אֶת־רְשָׁעִים֙ קִבְר֔וֹ
וְאֶת־עָשִׁ֖יר בְּמֹתָ֑יו עַ֚ל לֹא־חָמָ֣ס עָשָׂ֔ה וְלֹ֥א מִרְמָ֖ה
בְּפִֽיו׃

‎<span id="010">10</span> ‏וַיהוָ֞ה חָפֵ֤ץ דַּכְּאוֹ֙ הֶֽחֱלִ֔י
אִם־תָּשִׂ֤ים אָשָׁם֙ נַפְשׁ֔וֹ יִרְאֶ֥ה זֶ֖רַע יַאֲרִ֣יךְ יָמִ֑ים
וְחֵ֥פֶץ יְהוָ֖ה בְּיָד֥וֹ יִצְלָֽח׃

‎<span id="011">11</span> ‏מֵעֲמַ֤ל נַפְשׁוֹ֙ יִרְאֶ֣ה יִשְׂבָּ֔ע
בְּדַעְתּ֗וֹ יַצְדִּ֥יק צַדִּ֛יק עַבְדִּ֖י לָֽרַבִּ֑ים וַעֲוֹנֹתָ֖ם
ה֥וּא יִסְבֹּֽל׃

‎<span id="012">12</span> ‏לָכֵ֞ן אֲחַלֶּק־ל֣וֹ בָרַבִּ֗ים
וְאֶת־עֲצוּמִים֮ יְחַלֵּ֣ק שָׁלָל֒ תַּ֗חַת אֲשֶׁ֨ר הֶעֱרָ֤ה לַמָּ֙וֶת֙
נַפְשׁ֔וֹ וְאֶת־פֹּשְׁעִ֖ים נִמְנָ֑ה וְהוּא֙ חֵטְא־רַבִּ֣ים נָשָׂ֔א
וְלַפֹּשְׁעִ֖ים יַפְגִּֽיעַ׃ ס

1 mî he’ĕmîn lišəmu‘āṯēnû ûzərwō‘a yəhwâ ‘al-mî niḡəlāṯâ:

2 wayy<sup>a</sup>‘al kayywōnēq ləfānāyw wəḵaššōreš mē’ereṣ ṣîyâ
lō’-ṯō’ar lwō wəlō’ hāḏār wənirə’ēhû wəlō’-marə’eh wəneḥəməḏēhû:

3 niḇəzeh w<sup>a</sup>ḥăḏal ’îšîm ’îš maḵə’ōḇwōṯ wîḏû‘a ḥōlî ûḵəmasətēr
pānîm mimmennû niḇəzeh wəlō’ ḥăšaḇənuhû:

4 ’āḵēn ḥŏlāyēnû hû’ nāśā’ ûmaḵə’ōḇênû səḇālām wa’ăn<sup>a</sup>ḥənû
ḥăšaḇənuhû nāḡû‘a mukēh ’ĕlōhîm ûmə‘unneh:

5 wəhû’ məḥōlāl mipəšā‘ēnû məḏukā’ mē‘ăwōnōṯênû mûsar šəlwōmēnû ‘ālāyw
ûḇ<sup>a</sup>ḥăḇurāṯwō nirəpā’-lānû:

6 kullānû kaṣṣō’n tā‘înû ’îš ləḏarəkwō pānînû wayhwâ hifəgî‘a bwō ’ēṯ
‘ăwōn kullānû:

7 nigaś wəhû’ n<sup>a</sup>‘ăneh wəlō’ yifət<sup>a</sup>ḥ-pîw kaśśeh
laṭṭeḇ<sup>a</sup>ḥ yûḇāl ûḵərāḥēl lifənê ḡōzəzeyhā ne’ĕlāmâ wəlō’
yifət<sup>a</sup>ḥ pîw:

8 mē‘ōṣer ûmimmišəpāṭ luqqāḥ wə’eṯ-dwōrwō mî yəśwōḥēḥa kî niḡəzar
mē’ereṣ ḥayyîm mipeš<sup>a</sup>‘ ‘ammî neḡ<sup>a</sup>‘ lāmwō:

9 wayyitēn ’eṯ-rəšā‘îm qiḇərwō wə’eṯ-‘āšîr bəmōṯāyw ‘al lō’-ḥāmās ‘āśâ
wəlō’ mirəmâ bəfîw:

10 wayhwâ ḥāfēṣ dakə’wō heḥĕlî ’im-tāśîm ’āšām nafəšwō yirə’eh
zer<sup>a</sup>‘ ya’ărîḵə yāmîm wəḥēfeṣ yəhwâ bəyāḏwō yiṣəlāḥ:

11 mē‘ămal nafəšwō yirə’eh yiśəbā‘ bəḏ<sup>a</sup>‘ətwō yaṣədîq ṣadîq
‘aḇədî lārabîm w<sup>a</sup>‘ăwōnōṯām hû’ yisəbōl:

12 lāḵēn ’ăḥalleq-lwō ḇārabîm wə’eṯ-‘ăṣûmîm yəḥallēq šālāl
t<sup>a</sup>ḥaṯ ’ăšer he‘ĕrâ lammāweṯ nafəšwō wə’eṯ-pōšə‘îm nimənâ
wəhû’ ḥēṭə’-rabîm nāśā’ wəlapōšə‘îm yafəgî‘a: s

------------------------------------------------------------------------

[Next: Isaiah (Yisheyah) Chapter 54](isa054.md)
