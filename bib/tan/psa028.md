[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa028)  [KJV](../kjv/psa028)  [Sep](../sep/psa028.md) 
[Vul](../vul/psa028.md)   
  
[Psalms (Tehilim) Index](psa.md)  
  [Previous](psa027)  [Next](psa029.md) 

------------------------------------------------------------------------

### Tanach (Hebrew): Psalms (Tehilim) Chapter 28

‎<span id="001">1</span> ‏לְדָוִ֡ד אֵ֘לֶ֤יךָ יְהוָ֨ה׀ אֶקְרָ֗א צוּרִי֮
אַֽל־תֶּחֱרַ֪שׁ מִ֫מֶּ֥נִּי פֶּן־תֶּֽחֱשֶׁ֥ה מִמֶּ֑נִּי
וְ֝נִמְשַׁ֗לְתִּי עִם־י֥וֹרְדֵי בֽוֹר׃

‎<span id="002">2</span> ‏שְׁמַ֤ע ק֣וֹל תַּ֭חֲנוּנַי בְּשַׁוְּעִ֣י
אֵלֶ֑יךָ בְּנָשְׂאִ֥י יָ֝דַ֗י אֶל־דְּבִ֥יר קָדְשֶֽׁךָ׃

‎<span id="003">3</span> ‏אַל־תִּמְשְׁכֵ֣נִי עִם־רְשָׁעִים֮
וְעִם־פֹּ֪עֲלֵ֫י אָ֥וֶן דֹּבְרֵ֣י שָׁ֭לוֹם עִם־רֵֽעֵיהֶ֑ם וְ֝רָעָ֗ה
בִּלְבָבָֽם׃

‎<span id="004">4</span> ‏תֶּן־לָהֶ֣ם כְּפָעֳלָם֮ וּכְרֹ֪עַ
מַֽעַלְלֵ֫יהֶ֥ם כְּמַעֲשֵׂ֣ה יְ֭דֵיהֶם תֵּ֣ן לָהֶ֑ם הָשֵׁ֖ב גְּמוּלָ֣ם
לָהֶֽם׃

‎<span id="005">5</span> ‏כִּ֤י לֹ֤א יָבִ֡ינוּ אֶל־פְּעֻלֹּ֣ת יְ֭הוָה
וְאֶל־מַעֲשֵׂ֣ה יָדָ֑יו יֶ֝הֶרְסֵ֗ם וְלֹ֣א יִבְנֵֽם׃

‎<span id="006">6</span> ‏בָּר֥וּךְ יְהוָ֑ה כִּי־שָׁ֝מַע ק֣וֹל
תַּחֲנוּנָֽי׃

‎<span id="007">7</span> ‏יְהוָ֤ה׀ עֻזִּ֥י וּמָגִנִּי֮ בּ֤וֹ בָטַ֥ח
לִבִּ֗י וְֽנֶ֫עֱזָ֥רְתִּי וַיַּעֲלֹ֥ז לִבִּ֑י וּֽמִשִּׁירִ֥י
אֲהוֹדֶֽנּוּ׃

‎<span id="008">8</span> ‏יְהוָ֥ה עֹֽז־לָ֑מוֹ וּמָ֘ע֤וֹז יְשׁוּע֖וֹת
מְשִׁיח֣וֹ הֽוּא׃

‎<span id="009">9</span> ‏הוֹשִׁ֤יעָה׀ אֶת־עַמֶּ֗ךָ וּבָרֵ֥ךְ
אֶת־נַחֲלָתֶ֑ךָ וּֽרְעֵ֥ם וְ֝נַשְּׂאֵ֗ם עַד־הָעוֹלָֽם׃

1 ləḏāwiḏ ’ēleyḵā yəhwâ\| ’eqərā’ ṣûrî ’al-teḥĕraš mimmennî pen-teḥĕšeh
mimmennî wəniməšalətî ‘im-ywōrəḏê ḇwōr:

2 šəm<sup>a</sup>‘ qwōl t<sup>a</sup>ḥănûnay bəšaûə‘î ’ēleyḵā bənāśə’î
yāḏay ’el-dəḇîr qāḏəšeḵā:

3 ’al-timəšəḵēnî ‘im-rəšā‘îm wə‘im-pō‘ălê ’āwen dōḇərê šālwōm
‘im-rē‘êhem wərā‘â biləḇāḇām:

4 ten-lâem kəfā‘ŏlām ûḵərō‘a m<sup>a</sup>‘aləlêhem kəm<sup>a</sup>‘ăśēh
yəḏêhem tēn lâem hāšēḇ gəmûlām lâem:

5 kî lō’ yāḇînû ’el-pə‘ullōṯ yəhwâ wə’el-m<sup>a</sup>‘ăśēh yāḏāyw
yeherəsēm wəlō’ yiḇənēm:

6 bārûḵə yəhwâ kî-šām<sup>a</sup>‘ qwōl t<sup>a</sup>ḥănûnāy:

7 yəhwâ\| ‘uzzî ûmāḡinnî bwō ḇāṭ<sup>a</sup>ḥ libî wəne‘ĕzārətî
wayy<sup>a</sup>‘ălōz libî ûmiššîrî ’ăhwōḏennû:

8 yəhwâ ‘ōz-lāmwō ûmā‘wōz yəšû‘wōṯ məšîḥwō hû’:

9 hwōšî‘â\| ’eṯ-‘ammeḵā ûḇārēḵə ’eṯ-n<sup>a</sup>ḥălāṯeḵā ûrə‘ēm
wənaśśə’ēm ‘aḏ-hā‘wōlām:

------------------------------------------------------------------------

[Next: Psalms (Tehilim) Chapter 29](psa029.md)
