[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/neh008)  [KJV](../kjv/neh008.md) 
[Vul](../vul/neh008.md)   
  
[Nehemiah (Nechemiyah) Index](neh.md)  
  [Previous](neh007)  [Next](neh009.md) 

------------------------------------------------------------------------

### Tanach (Hebrew): Nehemiah (Nechemiyah) Chapter 8

‎<span id="001">1</span> ‏וַיֵּאָסְפ֤וּ כָל־הָעָם֙ כְּאִ֣ישׁ אֶחָ֔ד
אֶל־הָ֣רְח֔וֹב אֲשֶׁ֖ר לִפְנֵ֣י שַֽׁעַר־הַמָּ֑יִם וַיֹּֽאמְרוּ֙
לְעֶזְרָ֣א הַסֹּפֵ֔ר לְהָבִ֗יא אֶת־סֵ֙פֶר֙ תּוֹרַ֣ת מֹשֶׁ֔ה
אֲשֶׁר־צִוָּ֥ה יְהוָ֖ה אֶת־יִשְׂרָאֵֽל׃

‎<span id="002">2</span> ‏וַיָּבִ֣יא עֶזְרָ֣א הַ֠כֹּהֵן אֶֽת־הַתּוֹרָ֞ה
לִפְנֵ֤י הַקָּהָל֙ מֵאִ֣ישׁ וְעַד־אִשָּׁ֔ה וְכֹ֖ל מֵבִ֣ין לִשְׁמֹ֑עַ
בְּי֥וֹם אֶחָ֖ד לַחֹ֥דֶשׁ הַשְּׁבִיעִֽי׃

‎<span id="003">3</span> ‏וַיִּקְרָא־בוֹ֩ לִפְנֵ֨י הָרְח֜וֹב אֲשֶׁ֣ר׀
לִפְנֵ֣י שַֽׁעַר־הַמַּ֗יִם מִן־הָאוֹר֙ עַד־מַחֲצִ֣ית הַיּ֔וֹם נֶ֛גֶד
הָאֲנָשִׁ֥ים וְהַנָּשִׁ֖ים וְהַמְּבִינִ֑ים וְאָזְנֵ֥י כָל־הָעָ֖ם
אֶל־סֵ֥פֶר הַתּוֹרָֽה׃

‎<span id="004">4</span> ‏וַֽיַּעֲמֹ֞ד עֶזְרָ֣א הַסֹּפֵ֗ר
עַֽל־מִגְדַּל־עֵץ֮ אֲשֶׁ֣ר עָשׂ֣וּ לַדָּבָר֒ וַיַּֽעֲמֹ֣ד אֶצְל֡וֹ
מַתִּתְיָ֡ה וְשֶׁ֡מַע וַ֠עֲנָיָה וְאוּרִיָּ֧ה וְחִלְקִיָּ֛ה
וּמַעֲשֵׂיָ֖ה עַל־יְמִינ֑וֹ וּמִשְּׂמֹאל֗וֹ פְּ֠דָיָה וּמִֽישָׁאֵ֧ל
וּמַלְכִּיָּ֛ה וְחָשֻׁ֥ם וְחַשְׁבַּדָּ֖נָה זְכַרְיָ֥ה מְשֻׁלָּֽם׃ פ

‎<span id="005">5</span> ‏וַיִּפְתַּ֨ח עֶזְרָ֤א הַסֵּ֙פֶר֙ לְעֵינֵ֣י
כָל־הָעָ֔ם כִּֽי־מֵעַ֥ל כָּל־הָעָ֖ם הָיָ֑ה וּכְפִתְח֖וֹ עָֽמְד֥וּ
כָל־הָעָֽם׃

‎<span id="006">6</span> ‏וַיְבָ֣רֶךְ עֶזְרָ֔א אֶת־יְהוָ֥ה הָאֱלֹהִ֖ים
הַגָּד֑וֹל וַיַּֽעֲנ֨וּ כָל־הָעָ֜ם אָמֵ֤ן׀ אָמֵן֙ בְּמֹ֣עַל יְדֵיהֶ֔ם
וַיִּקְּד֧וּ וַיִּשְׁתַּחֲוֻּ֛ לַיהוָ֖ה אַפַּ֥יִם אָֽרְצָה׃

‎<span id="007">7</span> ‏וְיֵשׁ֡וּעַ וּבָנִ֡י
וְשֵׁרֵ֥בְיָ֣ה׀<sup>3</sup> יָמִ֡ין עַקּ֡וּב שַׁבְּתַ֣י׀ הֽוֹדִיָּ֡ה
מַעֲשֵׂיָ֡ה קְלִיטָ֣א עֲזַרְיָה֩ יוֹזָבָ֨ד חָנָ֤ן פְּלָאיָה֙
וְהַלְוִיִּ֔ם מְבִינִ֥ים אֶת־הָעָ֖ם לַתּוֹרָ֑ה וְהָעָ֖ם עַל־עָמְדָֽם׃

‎<span id="008">8</span> ‏וַֽיִּקְרְא֥וּ בַסֵּ֛פֶר בְּתוֹרַ֥ת
הָאֱלֹהִ֖ים מְפֹרָ֑שׁ וְשׂ֣וֹם שֶׂ֔כֶל וַיָּבִ֖ינוּ בַּמִּקְרָֽא׃ ס

‎<span id="009">9</span> ‏וַיֹּ֣אמֶר נְחֶמְיָ֣ה ה֣וּא הַתִּרְשָׁ֡תָא
וְעֶזְרָ֣א הַכֹּהֵ֣ן׀ הַסֹּפֵ֡ר וְהַלְוִיִּם֩ הַמְּבִינִ֨ים אֶת־הָעָ֜ם
לְכָל־הָעָ֗ם הַיּ֤וֹם קָדֹֽשׁ־הוּא֙ לַיהוָ֣ה אֱלֹהֵיכֶ֔ם
אַל־תִּֽתְאַבְּל֖וּ וְאַל־תִּבְכּ֑וּ כִּ֤י בוֹכִים֙ כָּל־הָעָ֔ם
כְּשָׁמְעָ֖ם אֶת־דִּבְרֵ֥י הַתּוֹרָֽה׃

‎<span id="010">10</span> ‏וַיֹּ֣אמֶר לָהֶ֡ם לְכוּ֩ אִכְל֨וּ
מַשְׁמַנִּ֜ים וּשְׁת֣וּ מַֽמְתַקִּ֗ים וְשִׁלְח֤וּ מָנוֹת֙ לְאֵ֣ין
נָכ֣וֹן ל֔וֹ כִּֽי־קָד֥וֹשׁ הַיּ֖וֹם לַאֲדֹנֵ֑ינוּ וְאַל־תֵּ֣עָצֵ֔בוּ
כִּֽי־חֶדְוַ֥ת יְהוָ֖ה הִ֥יא מָֽעֻזְּכֶֽם׃

‎<span id="011">11</span> ‏וְהַלְוִיִּ֞ם מַחְשִׁ֤ים לְכָל־הָעָם֙ לֵאמֹ֣ר
הַ֔סּוּ כִּ֥י הַיּ֖וֹם קָדֹ֑שׁ וְאַל־תֵּעָצֵֽבוּ׃

‎<span id="012">12</span> ‏וַיֵּלְכ֨וּ כָל־הָעָ֜ם לֶאֱכֹ֤ל וְלִשְׁתּוֹת֙
וּלְשַׁלַּ֣ח מָנ֔וֹת וְלַעֲשׂ֖וֹת שִׂמְחָ֣ה גְדוֹלָ֑ה כִּ֤י הֵבִ֙ינוּ֙
בַּדְּבָרִ֔ים אֲשֶׁ֥ר הוֹדִ֖יעוּ לָהֶֽם׃ ס

‎<span id="013">13</span> ‏וּבַיּ֣וֹם הַשֵּׁנִ֡י נֶאֶסְפוּ֩ רָאשֵׁ֨י
הָאָב֜וֹת לְכָל־הָעָ֗ם הַכֹּֽהֲנִים֙ וְהַלְוִיִּ֔ם אֶל־עֶזְרָ֖א
הַסֹּפֵ֑ר וּלְהַשְׂכִּ֖יל אֶל־דִּבְרֵ֥י הַתּוֹרָֽה׃

‎<span id="014">14</span> ‏וַֽיִּמְצְא֖וּ כָּת֣וּב בַּתּוֹרָ֑ה אֲשֶׁ֨ר
צִוָּ֤ה יְהוָה֙ בְּיַד־מֹשֶׁ֔ה אֲשֶׁר֩ יֵשְׁב֨וּ בְנֵֽי־יִשְׂרָאֵ֧ל
בַּסֻּכּ֛וֹת בֶּחָ֖ג בַּחֹ֥דֶשׁ הַשְּׁבִיעִֽי׃

‎<span id="015">15</span> ‏וַאֲשֶׁ֣ר יַשְׁמִ֗יעוּ וְיַעֲבִ֨ירוּ ק֥וֹל
בְּכָל־עָרֵיהֶם֮ וּבִירוּשָׁלִַ֣ם לֵאמֹר֒ צְא֣וּ הָהָ֗ר וְהָבִ֙יאוּ֙
עֲלֵי־זַ֙יִת֙ וַעֲלֵי־עֵ֣ץ שֶׁ֔מֶן וַעֲלֵ֤י הֲדַס֙ וַעֲלֵ֣י תְמָרִ֔ים
וַעֲלֵ֖י עֵ֣ץ עָבֹ֑ת לַעֲשֹׂ֥ת סֻכֹּ֖ת כַּכָּתֽוּב׃ פ

‎<span id="016">16</span> ‏וַיֵּצְא֣וּ הָעָם֮ וַיָּבִיאוּ֒ וַיַּעֲשׂוּ֩
לָהֶ֨ם סֻכּ֜וֹת אִ֤ישׁ עַל־גַּגּוֹ֙ וּבְחַצְרֹ֣תֵיהֶ֔ם וּבְחַצְר֖וֹת
בֵּ֣ית הָאֱלֹהִ֑ים וּבִרְחוֹב֙ שַׁ֣עַר הַמַּ֔יִם וּבִרְח֖וֹב שַׁ֥עַר
אֶפְרָֽיִם׃

‎<span id="017">17</span> ‏וַיַּֽעֲשׂ֣וּ כָֽל־הַ֠קָּהָל הַשָּׁבִ֨ים
מִן־הַשְּׁבִ֥י׀ סֻכּוֹת֮ וַיֵּשְׁב֣וּ בַסֻּכּוֹת֒ כִּ֣י לֹֽא־עָשׂ֡וּ
מִימֵי֩ יֵשׁ֨וּעַ בִּן־נ֥וּן כֵּן֙ בְּנֵ֣י יִשְׂרָאֵ֔ל עַ֖ד הַיּ֣וֹם
הַה֑וּא וַתְּהִ֥י שִׂמְחָ֖ה גְּדוֹלָ֥ה מְאֹֽד׃

‎<span id="018">18</span> ‏וַ֠יִּקְרָא בְּסֵ֨פֶר תּוֹרַ֤ת הָאֱלֹהִים֙
י֣וֹם׀ בְּי֔וֹם מִן־הַיּוֹם֙ הָֽרִאשׁ֔וֹן עַ֖ד הַיּ֣וֹם הָאַחֲר֑וֹן
וַיַּֽעֲשׂוּ־חָג֙ שִׁבְעַ֣ת יָמִ֔ים וּבַיּ֧וֹם הַשְּׁמִינִ֛י עֲצֶ֖רֶת
כַּמִּשְׁפָּֽט׃ פ

1 wayyē’āsəfû ḵāl-hā‘ām kə’îš ’eḥāḏ ’el-hārəḥwōḇ ’ăšer lifənê
š<sup>a</sup>‘ar-hammāyim wayyō’mərû lə‘ezərā’ hassōfēr ləhāḇî’
’eṯ-sēfer twōraṯ mōšeh ’ăšer-ṣiûâ yəhwâ ’eṯ-yiśərā’ēl:

2 wayyāḇî’ ‘ezərā’ hakōhēn ’eṯ-hatwōrâ lifənê haqqâāl mē’îš wə‘aḏ-’iššâ
wəḵōl mēḇîn lišəmō‘a bəywōm ’eḥāḏ l<sup>a</sup>ḥōḏeš haššəḇî‘î:

3 wayyiqərā’-ḇwō lifənê hārəḥwōḇ ’ăšer\| lifənê
š<sup>a</sup>‘ar-hammayim min-hā’wōr ‘aḏ-m<sup>a</sup>ḥăṣîṯ hayywōm
neḡeḏ hā’ănāšîm wəhannāšîm wəhamməḇînîm wə’āzənê ḵāl-hā‘ām ’el-sēfer
hatwōrâ:

4 wayy<sup>a</sup>‘ămōḏ ‘ezərā’ hassōfēr ‘al-miḡədal-‘ēṣ ’ăšer ‘āśû
ladāḇār wayy<sup>a</sup>‘ămōḏ ’eṣəlwō matiṯəyâ wəšem<sup>a</sup>‘
w<sup>a</sup>‘ănāyâ wə’ûrîyâ wəḥiləqîyâ ûm<sup>a</sup>‘ăśêâ ‘al-yəmînwō
ûmiśśəmō’lwō pəḏāyâ ûmîšā’ēl ûmaləkîyâ wəḥāšum wəḥašəbadānâ zəḵarəyâ
məšullām: f

5 wayyifət<sup>a</sup>ḥ ‘ezərā’ hassēfer lə‘ênê ḵāl-hā‘ām kî-mē‘al
kāl-hā‘ām hāyâ ûḵəfiṯəḥwō ‘āməḏû ḵāl-hā‘ām:

6 wayəḇāreḵə ‘ezərā’ ’eṯ-yəhwâ hā’ĕlōhîm hagāḏwōl wayy<sup>a</sup>‘ănû
ḵāl-hā‘ām ’āmēn\| ’āmēn bəmō‘al yəḏêhem wayyiqqəḏû
wayyišət<sup>a</sup>ḥăûu layhwâ ’apayim ’ārəṣâ:

7 wəyēšû‘a ûḇānî wəšērēḇəyâ\|<sup>3</sup> yāmîn ‘aqqûḇ šabəṯay\| hwōḏîyâ
m<sup>a</sup>‘ăśêâ qəlîṭā’ ‘ăzarəyâ ywōzāḇāḏ ḥānān pəlā’yâ wəhaləwîyim
məḇînîm ’eṯ-hā‘ām latwōrâ wəhā‘ām ‘al-‘āməḏām:

8 wayyiqərə’û ḇassēfer bəṯwōraṯ hā’ĕlōhîm məfōrāš wəśwōm śeḵel wayyāḇînû
bammiqərā’: s

9 wayyō’mer nəḥeməyâ hû’ hatirəšāṯā’ wə‘ezərā’ hakōhēn\| hassōfēr
wəhaləwîyim hamməḇînîm ’eṯ-hā‘ām ləḵāl-hā‘ām hayywōm qāḏōš-hû’ layhwâ
’ĕlōhêḵem ’al-tiṯə’abəlû wə’al-tiḇəkû kî ḇwōḵîm kāl-hā‘ām kəšāmə‘ām
’eṯ-diḇərê hatwōrâ:

10 wayyō’mer lâem ləḵû ’iḵəlû mašəmannîm ûšəṯû maməṯaqqîm wəšiləḥû
mānwōṯ lə’ên nāḵwōn lwō kî-qāḏwōš hayywōm la’ăḏōnênû wə’al-tē‘āṣēḇû
kî-ḥeḏəwaṯ yəhwâ hî’ mā‘uzzəḵem:

11 wəhaləwîyim m<sup>a</sup>ḥəšîm ləḵāl-hā‘ām lē’mōr hassû kî hayywōm
qāḏōš wə’al-tē‘āṣēḇû:

12 wayyēləḵû ḵāl-hā‘ām le’ĕḵōl wəlišətwōṯ ûləšall<sup>a</sup>ḥ mānwōṯ
wəl<sup>a</sup>‘ăśwōṯ śiməḥâ ḡəḏwōlâ kî hēḇînû badəḇārîm ’ăšer hwōḏî‘û
lâem: s

13 ûḇayywōm haššēnî ne’esəfû rā’šê hā’āḇwōṯ ləḵāl-hā‘ām hakōhănîm
wəhaləwîyim ’el-‘ezərā’ hassōfēr ûləhaśəkîl ’el-diḇərê hatwōrâ:

14 wayyiməṣə’û kāṯûḇ batwōrâ ’ăšer ṣiûâ yəhwâ bəyaḏ-mōšeh ’ăšer yēšəḇû
ḇənê-yiśərā’ēl bassukwōṯ beḥāḡ b<sup>a</sup>ḥōḏeš haššəḇî‘î:

15 wa’ăšer yašəmî‘û wəy<sup>a</sup>‘ăḇîrû qwōl bəḵāl-‘ārêhem ûḇîrûšālaim
lē’mōr ṣə’û hâār wəhāḇî’û ‘ălê-zayiṯ w<sup>a</sup>‘ălê-‘ēṣ šemen
w<sup>a</sup>‘ălê hăḏas w<sup>a</sup>‘ălê ṯəmārîm w<sup>a</sup>‘ălê ‘ēṣ
‘āḇōṯ l<sup>a</sup>‘ăśōṯ sukōṯ kakāṯûḇ: f

16 wayyēṣə’û hā‘ām wayyāḇî’û wayy<sup>a</sup>‘ăśû lâem sukwōṯ ’îš
‘al-gagwō ûḇəḥaṣərōṯêhem ûḇəḥaṣərwōṯ bêṯ hā’ĕlōhîm ûḇirəḥwōḇ
š<sup>a</sup>‘ar hammayim ûḇirəḥwōḇ š<sup>a</sup>‘ar ’efərāyim:

17 wayy<sup>a</sup>‘ăśû ḵāl-haqqâāl haššāḇîm min-haššəḇî\| sukwōṯ
wayyēšəḇû ḇassukwōṯ kî lō’-‘āśû mîmê yēšû‘a bin-nûn kēn bənê yiśərā’ēl
‘aḏ hayywōm hahû’ watəhî śiməḥâ gəḏwōlâ mə’ōḏ:

18 wayyiqərā’ bəsēfer twōraṯ hā’ĕlōhîm ywōm\| bəywōm min-hayywōm
hāri’šwōn ‘aḏ hayywōm hā’<sup>a</sup>ḥărwōn wayy<sup>a</sup>‘ăśû-ḥāḡ
šiḇə‘aṯ yāmîm ûḇayywōm haššəmînî ‘ăṣereṯ kammišəpāṭ: f

------------------------------------------------------------------------

[Next: Nehemiah (Nechemiyah) Chapter 9](neh009.md)
