[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev001)  [KJV](../kjv/lev001)  [Sep](../sep/lev001) 
[Vul](../vul/lev001)   
  
[Leviticus (Vayikra) Index](lev)  
  [Previous](exo040)  [Next](lev002) 

------------------------------------------------------------------------

### Tanach (Hebrew): Leviticus (Vayikra) Chapter 1

‎<span id="001">1</span> ‏וַיִּקְרָ֖א אֶל־מֹשֶׁ֑ה וַיְדַבֵּ֤ר יְהוָה֙
אֵלָ֔יו מֵאֹ֥הֶל מוֹעֵ֖ד לֵאמֹֽר׃

‎<span id="002">2</span> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣
אֲלֵהֶ֔ם אָדָ֗ם כִּֽי־יַקְרִ֥יב מִכֶּ֛ם קָרְבָּ֖ן לַֽיהוָ֑ה
מִן־הַבְּהֵמָ֗ה מִן־הַבָּקָר֙ וּמִן־הַצֹּ֔אן תַּקְרִ֖יבוּ
אֶת־קָרְבַּנְכֶֽם׃

‎<span id="003">3</span> ‏אִם־עֹלָ֤ה קָרְבָּנוֹ֙ מִן־הַבָּקָ֔ר זָכָ֥ר
תָּמִ֖ים יַקְרִיבֶ֑נּוּ אֶל־פֶּ֝תַח<sup>1</sup> אֹ֤הֶל מוֹעֵד֙ יַקְרִ֣יב
אֹת֔וֹ לִרְצֹנ֖וֹ לִפְנֵ֥י יְהוָֽה׃

‎<span id="004">4</span> ‏וְסָמַ֣ךְ יָד֔וֹ עַ֖ל רֹ֣אשׁ הָעֹלָ֑ה
וְנִרְצָ֥ה ל֖וֹ לְכַפֵּ֥ר עָלָֽיו׃

‎<span id="005">5</span> ‏וְשָׁחַ֛ט אֶת־בֶּ֥ן הַבָּקָ֖ר לִפְנֵ֣י יְהוָ֑ה
וְ֠הִקְרִיבוּ בְּנֵ֨י אַהֲרֹ֤ן הַֽכֹּֽהֲנִים֙ אֶת־הַדָּ֔ם וְזָרְק֨וּ
אֶת־הַדָּ֤ם עַל־הַמִּזְבֵּ֙חַ֙ סָבִ֔יב אֲשֶׁר־פֶּ֖תַח אֹ֥הֶל מוֹעֵֽד׃

‎<span id="006">6</span> ‏וְהִפְשִׁ֖יט אֶת־הָעֹלָ֑ה וְנִתַּ֥ח אֹתָ֖הּ
לִנְתָחֶֽיהָ׃

‎<span id="007">7</span> ‏וְ֠נָתְנוּ בְּנֵ֨י אַהֲרֹ֧ן הַכֹּהֵ֛ן אֵ֖שׁ
עַל־הַמִּזְבֵּ֑חַ וְעָרְכ֥וּ עֵצִ֖ים עַל־הָאֵֽשׁ׃

‎<span id="008">8</span> ‏וְעָרְכ֗וּ בְּנֵ֤י אַהֲרֹן֙ הַכֹּ֣הֲנִ֔ים אֵ֚ת
הַנְּתָחִ֔ים אֶת־הָרֹ֖אשׁ וְאֶת־הַפָּ֑דֶר עַל־הָעֵצִים֙ אֲשֶׁ֣ר
עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃

‎<span id="009">9</span> ‏וְקִרְבּ֥וֹ וּכְרָעָ֖יו יִרְחַ֣ץ בַּמָּ֑יִם
וְהִקְטִ֨יר הַכֹּהֵ֤ן אֶת־הַכֹּל֙ הַמִּזְבֵּ֔חָה עֹלָ֛ה אִשֵּׁ֥ה
רֵֽיחַ־נִיח֖וֹחַ לַֽיהוָֽה׃ ס

‎<span id="010">10</span> ‏וְאִם־מִן־הַצֹּ֨אן קָרְבָּנ֧וֹ
מִן־הַכְּשָׂבִ֛ים א֥וֹ מִן־הָעִזִּ֖ים לְעֹלָ֑ה זָכָ֥ר תָּמִ֖ים
יַקְרִיבֶֽנּוּ׃

‎<span id="011">11</span> ‏וְשָׁחַ֨ט אֹת֜וֹ עַ֣ל יֶ֧רֶךְ הַמִּזְבֵּ֛חַ
צָפֹ֖נָה לִפְנֵ֣י יְהוָ֑ה וְזָרְק֡וּ בְּנֵי֩ אַהֲרֹ֨ן הַכֹּהֲנִ֧ים
אֶת־דָּמ֛וֹ עַל־הַמִּזְבֵּ֖חַ סָבִֽיב׃

‎<span id="012">12</span> ‏וְנִתַּ֤ח אֹתוֹ֙ לִנְתָחָ֔יו וְאֶת־רֹאשׁ֖וֹ
וְאֶת־פִּדְר֑וֹ וְעָרַ֤ךְ הַכֹּהֵן֙ אֹתָ֔ם עַל־הָֽעֵצִים֙ אֲשֶׁ֣ר
עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃

‎<span id="013">13</span> ‏וְהַקֶּ֥רֶב וְהַכְּרָעַ֖יִם יִרְחַ֣ץ
בַּמָּ֑יִם וְהִקְרִ֨יב הַכֹּהֵ֤ן אֶת־הַכֹּל֙ וְהִקְטִ֣יר הַמִּזְבֵּ֔חָה
עֹלָ֣ה ה֗וּא אִשֵּׁ֛ה רֵ֥יחַ נִיחֹ֖חַ לַיהוָֽה׃ פ

‎<span id="014">14</span> ‏וְאִ֧ם מִן־הָע֛וֹף עֹלָ֥ה קָרְבָּנ֖וֹ
לַֽיהוָ֑ה וְהִקְרִ֣יב מִן־הַתֹּרִ֗ים א֛וֹ מִן־בְּנֵ֥י הַיּוֹנָ֖ה
אֶת־קָרְבָּנֽוֹ׃

‎<span id="015">15</span> ‏וְהִקְרִיב֤וֹ הַכֹּהֵן֙ אֶל־הַמִּזְבֵּ֔חַ
וּמָלַק֙ אֶת־רֹאשׁ֔וֹ וְהִקְטִ֖יר הַמִּזְבֵּ֑חָה וְנִמְצָ֣ה דָמ֔וֹ עַ֖ל
קִ֥יר הַמִּזְבֵּֽחַ׃

‎<span id="016">16</span> ‏וְהֵסִ֥יר אֶת־מֻרְאָת֖וֹ בְּנֹצָתָ֑הּ
וְהִשְׁלִ֨יךְ אֹתָ֜הּ אֵ֤צֶל הַמִּזְבֵּ֙חַ֙ קֵ֔דְמָה אֶל־מְק֖וֹם
הַדָּֽשֶׁן׃

‎<span id="017">17</span> ‏וְשִׁסַּ֨ע אֹת֣וֹ בִכְנָפָיו֮ לֹ֣א יַבְדִּיל֒
וְהִקְטִ֨יר אֹת֤וֹ הַכֹּהֵן֙ הַמִּזְבֵּ֔חָה עַל־הָעֵצִ֖ים אֲשֶׁ֣ר
עַל־הָאֵ֑שׁ עֹלָ֣ה ה֗וּא אִשֵּׁ֛ה רֵ֥יחַ נִיחֹ֖חַ לַיהוָֽה׃ ס

1 wayyiqərā’ ’el-mōšeh wayəḏabēr yəhwâ ’ēlāyw mē’ōhel mwō‘ēḏ lē’mōr:

2 dabēr ’el-bənê yiśərā’ēl wə’āmarətā ’ălēhem ’āḏām kî-yaqərîḇ mikem
qārəbān layhwâ min-habəhēmâ min-habāqār ûmin-haṣṣō’n taqərîḇû
’eṯ-qārəbanəḵem:

3 ’im-‘ōlâ qārəbānwō min-habāqār zāḵār tāmîm yaqərîḇennû
’el-peṯ<sup>a</sup>ḥ<sup>1</sup> ’ōhel mwō‘ēḏ yaqərîḇ ’ōṯwō lirəṣōnwō
lifənê yəhwâ:

4 wəsāmaḵə yāḏwō ‘al rō’š hā‘ōlâ wənirəṣâ lwō ləḵapēr ‘ālāyw:

5 wəšāḥaṭ ’eṯ-ben habāqār lifənê yəhwâ wəhiqərîḇû bənê ’ahărōn hakōhănîm
’eṯ-hadām wəzārəqû ’eṯ-hadām ‘al-hammizəbēḥa sāḇîḇ
’ăšer-peṯ<sup>a</sup>ḥ ’ōhel mwō‘ēḏ:

6 wəhifəšîṭ ’eṯ-hā‘ōlâ wənit<sup>a</sup>ḥ ’ōṯāh linəṯāḥeyhā:

7 wənāṯənû bənê ’ahărōn hakōhēn ’ēš ‘al-hammizəbēḥa wə‘ārəḵû ‘ēṣîm
‘al-hā’ēš:

8 wə‘ārəḵû bənê ’ahărōn hakōhănîm ’ēṯ hannəṯāḥîm ’eṯ-hārō’š
wə’eṯ-hapāḏer ‘al-hā‘ēṣîm ’ăšer ‘al-hā’ēš ’ăšer ‘al-hammizəbēḥa:

9 wəqirəbwō ûḵərā‘āyw yirəḥaṣ bammāyim wəhiqəṭîr hakōhēn ’eṯ-hakōl
hammizəbēḥâ ‘ōlâ ’iššēh rêḥa-nîḥwōḥa layhwâ: s

10 wə’im-min-haṣṣō’n qārəbānwō min-hakəśāḇîm ’wō min-hā‘izzîm lə‘ōlâ
zāḵār tāmîm yaqərîḇennû:

11 wəšāḥaṭ ’ōṯwō ‘al yereḵə hammizəbēḥa ṣāfōnâ lifənê yəhwâ wəzārəqû
bənê ’ahărōn hakōhănîm ’eṯ-dāmwō ‘al-hammizəbēḥa sāḇîḇ:

12 wənit<sup>a</sup>ḥ ’ōṯwō linəṯāḥāyw wə’eṯ-rō’šwō wə’eṯ-piḏərwō
wə‘āraḵə hakōhēn ’ōṯām ‘al-hā‘ēṣîm ’ăšer ‘al-hā’ēš ’ăšer
‘al-hammizəbēḥa:

13 wəhaqqereḇ wəhakərā‘ayim yirəḥaṣ bammāyim wəhiqərîḇ hakōhēn ’eṯ-hakōl
wəhiqəṭîr hammizəbēḥâ ‘ōlâ hû’ ’iššēh rêḥa nîḥōḥa layhwâ: f

14 wə’im min-hā‘wōf ‘ōlâ qārəbānwō layhwâ wəhiqərîḇ min-hatōrîm ’wō
min-bənê hayywōnâ ’eṯ-qārəbānwō:

15 wəhiqərîḇwō hakōhēn ’el-hammizəbēḥa ûmālaq ’eṯ-rō’šwō wəhiqəṭîr
hammizəbēḥâ wəniməṣâ ḏāmwō ‘al qîr hammizəbēḥa:

16 wəhēsîr ’eṯ-murə’āṯwō bənōṣāṯāh wəhišəlîḵə ’ōṯāh ’ēṣel hammizəbēḥa
qēḏəmâ ’el-məqwōm hadāšen:

17 wəšiss<sup>a</sup>‘ ’ōṯwō ḇiḵənāfāyw lō’ yaḇədîl wəhiqəṭîr ’ōṯwō
hakōhēn hammizəbēḥâ ‘al-hā‘ēṣîm ’ăšer ‘al-hā’ēš ‘ōlâ hû’ ’iššēh rêḥa
nîḥōḥa layhwâ: s

------------------------------------------------------------------------

[Next: Leviticus (Vayikra) Chapter 2](lev002)
