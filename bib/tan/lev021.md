[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev021)  [KJV](../kjv/lev021)  [Sep](../sep/lev021.md) 
[Vul](../vul/lev021.md)   
  
[Leviticus (Vayikra) Index](lev.md)  
  [Previous](lev020)  [Next](lev022.md) 

------------------------------------------------------------------------

### Tanach (Hebrew): Leviticus (Vayikra) Chapter 21

‎<span id="001">1</span> ‏וַיֹּ֤אמֶר יְהוָה֙ אֶל־מֹשֶׁ֔ה אֱמֹ֥ר
אֶל־הַכֹּהֲנִ֖ים בְּנֵ֣י אַהֲרֹ֑ן וְאָמַרְתָּ֣ אֲלֵהֶ֔ם לְנֶ֥פֶשׁ
לֹֽא־יִטַּמָּ֖א בְּעַמָּֽיו׃

‎<span id="002">2</span> ‏כִּ֚י אִם־לִשְׁאֵר֔וֹ הַקָּרֹ֖ב אֵלָ֑יו
לְאִמּ֣וֹ וּלְאָבִ֔יו וְלִבְנ֥וֹ וּלְבִתּ֖וֹ וּלְאָחִֽיו׃

‎<span id="003">3</span> ‏וְלַאֲחֹת֤וֹ הַבְּתוּלָה֙ הַקְּרוֹבָ֣ה אֵלָ֔יו
אֲשֶׁ֥ר לֹֽא־הָיְתָ֖ה לְאִ֑ישׁ לָ֖הּ יִטַּמָּֽא׃

‎<span id="004">4</span> ‏לֹ֥א יִטַּמָּ֖א בַּ֣עַל בְּעַמָּ֑יו
לְהֵ֖חַלּֽוֹ׃

‎<span id="005">5</span> ‏לֹֽא־יקרחה יִקְרְח֤וּ קָרְחָה֙ בְּרֹאשָׁ֔ם
וּפְאַ֥ת זְקָנָ֖ם לֹ֣א יְגַלֵּ֑חוּ וּבִ֨בְשָׂרָ֔ם לֹ֥א יִשְׂרְט֖וּ
שָׂרָֽטֶת׃

‎<span id="006">6</span> ‏קְדֹשִׁ֤ים יִהְיוּ֙ לֵאלֹ֣הֵיהֶ֔ם וְלֹ֣א
יְחַלְּל֔וּ שֵׁ֖ם אֱלֹהֵיהֶ֑ם כִּי֩ אֶת־אִשֵּׁ֨י יְהוָ֜ה לֶ֧חֶם
אֱלֹהֵיהֶ֛ם הֵ֥ם מַקְרִיבִ֖ם וְהָ֥יוּ קֹֽדֶשׁ׃

‎<span id="007">7</span> ‏אִשָּׁ֨ה זֹנָ֤ה וַחֲלָלָה֙ לֹ֣א יִקָּ֔חוּ
וְאִשָּׁ֛ה גְּרוּשָׁ֥ה מֵאִישָׁ֖הּ לֹ֣א יִקָּ֑חוּ כִּֽי־קָדֹ֥שׁ ה֖וּא
לֵאלֹהָֽיו׃

‎<span id="008">8</span> ‏וְקִדַּשְׁתּ֔וֹ כִּֽי־אֶת־לֶ֥חֶם אֱלֹהֶ֖יךָ
ה֣וּא מַקְרִ֑יב קָדֹשׁ֙ יִֽהְיֶה־לָּ֔ךְ כִּ֣י קָד֔וֹשׁ אֲנִ֥י יְהוָ֖ה
מְקַדִּשְׁכֶֽם׃

‎<span id="009">9</span> ‏וּבַת֙ אִ֣ישׁ כֹּהֵ֔ן כִּ֥י תֵחֵ֖ל לִזְנ֑וֹת
אֶת־אָבִ֙יהָ֙ הִ֣יא מְחַלֶּ֔לֶת בָּאֵ֖שׁ תִּשָּׂרֵֽף׃ ס

‎<span id="010">10</span> ‏וְהַכֹּהֵן֩ הַגָּד֨וֹל מֵאֶחָ֜יו
אֲ‍ֽשֶׁר־יוּצַ֥ק עַל־רֹאשׁ֣וֹ׀ שֶׁ֤מֶן הַמִּשְׁחָה֙ וּמִלֵּ֣א אֶת־יָד֔וֹ
לִלְבֹּ֖שׁ אֶת־הַבְּגָדִ֑ים אֶת־רֹאשׁוֹ֙ לֹ֣א יִפְרָ֔ע וּבְגָדָ֖יו לֹ֥א
יִפְרֹֽם׃

‎<span id="011">11</span> ‏וְעַ֛ל כָּל־נַפְשֹׁ֥ת מֵ֖ת לֹ֣א יָבֹ֑א
לְאָבִ֥יו וּלְאִמּ֖וֹ לֹ֥א יִטַּמָּֽא׃

‎<span id="012">12</span> ‏וּמִן־הַמִּקְדָּשׁ֙ לֹ֣א יֵצֵ֔א וְלֹ֣א
יְחַלֵּ֔ל אֵ֖ת מִקְדַּ֣שׁ אֱלֹהָ֑יו כִּ֡י נֵ֠זֶר שֶׁ֣מֶן מִשְׁחַ֧ת
אֱלֹהָ֛יו עָלָ֖יו אֲנִ֥י יְהוָֽה׃

‎<span id="013">13</span> ‏וְה֕וּא אִשָּׁ֥ה בִבְתוּלֶ֖יהָ יִקָּֽח׃

‎<span id="014">14</span> ‏אַלְמָנָ֤ה וּגְרוּשָׁה֙ וַחֲלָלָ֣ה זֹנָ֔ה
אֶת־אֵ֖לֶּה לֹ֣א יִקָּ֑ח כִּ֛י אִם־בְּתוּלָ֥ה מֵעַמָּ֖יו יִקַּ֥ח
אִשָּֽׁה׃

‎<span id="015">15</span> ‏וְלֹֽא־יְחַלֵּ֥ל זַרְע֖וֹ בְּעַמָּ֑יו כִּ֛י
אֲנִ֥י יְהוָ֖ה מְקַדְּשֽׁוֹ׃ פ

‎<span id="016">16</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="017">17</span> ‏דַּבֵּ֥ר אֶֽל־אַהֲרֹ֖ן לֵאמֹ֑ר אִ֣ישׁ
מִֽזַּרְעֲךָ֞ לְדֹרֹתָ֗ם אֲשֶׁ֨ר יִהְיֶ֥ה בוֹ֙ מ֔וּם לֹ֣א יִקְרַ֔ב
לְהַקְרִ֖יב לֶ֥חֶם אֱלֹהָֽיו׃

‎<span id="018">18</span> ‏כִּ֥י כָל־אִ֛ישׁ אֲשֶׁר־בּ֥וֹ מ֖וּם לֹ֣א
יִקְרָ֑ב אִ֤ישׁ עִוֵּר֙ א֣וֹ פִסֵּ֔חַ א֥וֹ חָרֻ֖ם א֥וֹ שָׂרֽוּעַ׃

‎<span id="019">19</span> ‏א֣וֹ אִ֔ישׁ אֲשֶׁר־יִהְיֶ֥ה ב֖וֹ שֶׁ֣בֶר
רָ֑גֶל א֖וֹ שֶׁ֥בֶר יָֽד׃

‎<span id="020">20</span> ‏אֽוֹ־גִבֵּ֣ן אוֹ־דַ֔ק א֖וֹ תְּבַלֻּ֣ל
בְּעֵינ֑וֹ א֤וֹ גָרָב֙ א֣וֹ יַלֶּ֔פֶת א֖וֹ מְר֥וֹחַ אָֽשֶׁךְ׃

‎<span id="021">21</span> ‏כָּל־אִ֞ישׁ אֲשֶׁר־בּ֣וֹ מ֗וּם מִזֶּ֙רַע֙
אַהֲרֹ֣ן הַכֹּהֵ֔ן לֹ֣א יִגַּ֔שׁ לְהַקְרִ֖יב אֶת־אִשֵּׁ֣י יְהוָ֑ה מ֣וּם
בּ֔וֹ אֵ֚ת לֶ֣חֶם אֱלֹהָ֔יו לֹ֥א יִגַּ֖שׁ לְהַקְרִֽיב׃

‎<span id="022">22</span> ‏לֶ֣חֶם אֱלֹהָ֔יו מִקָּדְשֵׁ֖י הַקֳּדָשִׁ֑ים
וּמִן־הַקֳּדָשִׁ֖ים יֹאכֵֽל׃

‎<span id="023">23</span> ‏אַ֣ךְ אֶל־הַפָּרֹ֜כֶת לֹ֣א יָבֹ֗א
וְאֶל־הַמִּזְבֵּ֛חַ לֹ֥א יִגַּ֖שׁ כִּֽי־מ֣וּם בּ֑וֹ וְלֹ֤א יְחַלֵּל֙
אֶת־מִקְדָּשַׁ֔י כִּ֛י אֲנִ֥י יְהוָ֖ה מְקַדְּשָֽׁם׃

‎<span id="024">24</span> ‏וַיְדַבֵּ֣ר מֹשֶׁ֔ה אֶֽל־אַהֲרֹ֖ן
וְאֶל־בָּנָ֑יו וְאֶֽל־כָּל־בְּנֵ֖י יִשְׂרָאֵֽל׃ פ

1 wayyō’mer yəhwâ ’el-mōšeh ’ĕmōr ’el-hakōhănîm bənê ’ahărōn wə’āmarətā
’ălēhem lənefeš lō’-yiṭṭammā’ bə‘ammāyw:

2 kî ’im-lišə’ērwō haqqārōḇ ’ēlāyw lə’immwō ûlə’āḇîw wəliḇənwō ûləḇitwō
ûlə’āḥîw:

3 wəla’ăḥōṯwō habəṯûlâ haqqərwōḇâ ’ēlāyw ’ăšer lō’-hāyəṯâ lə’îš lāh
yiṭṭammā’:

4 lō’ yiṭṭammā’ b<sup>a</sup>‘al bə‘ammāyw ləhēḥallwō:

5 lō’-yiqərəḥâ yiqərəḥû qārəḥâ bərō’šām ûfə’aṯ zəqānām lō’ yəḡallēḥû
ûḇiḇəśārām lō’ yiśərəṭû śārāṭeṯ:

6 qəḏōšîm yihəyû lē’lōhêhem wəlō’ yəḥalləlû šēm ’ĕlōhêhem kî ’eṯ-’iššê
yəhwâ leḥem ’ĕlōhêhem hēm maqərîḇim wəhāyû qōḏeš:

7 ’iššâ zōnâ w<sup>a</sup>ḥălālâ lō’ yiqqāḥû wə’iššâ gərûšâ mē’îšāh lō’
yiqqāḥû kî-qāḏōš hû’ lē’lōhāyw:

8 wəqidašətwō kî-’eṯ-leḥem ’ĕlōheyḵā hû’ maqərîḇ qāḏōš yihəyeh-llāḵə kî
qāḏwōš ’ănî yəhwâ məqadišəḵem:

9 ûḇaṯ ’îš kōhēn kî ṯēḥēl lizənwōṯ ’eṯ-’āḇîhā hî’ məḥalleleṯ bā’ēš
tiśśārēf: s

10 wəhakōhēn hagāḏwōl mē’eḥāyw ’ă‍šer-yûṣaq ‘al-rō’šwō\| šemen hammišəḥâ
ûmillē’ ’eṯ-yāḏwō liləbōš ’eṯ-habəḡāḏîm ’eṯ-rō’šwō lō’ yifərā‘ ûḇəḡāḏāyw
lō’ yifərōm:

11 wə‘al kāl-nafəšōṯ mēṯ lō’ yāḇō’ lə’āḇîw ûlə’immwō lō’ yiṭṭammā’:

12 ûmin-hammiqədāš lō’ yēṣē’ wəlō’ yəḥallēl ’ēṯ miqədaš ’ĕlōhāyw kî
nēzer šemen mišəḥaṯ ’ĕlōhāyw ‘ālāyw ’ănî yəhwâ:

13 wəhû’ ’iššâ ḇiḇəṯûleyhā yiqqāḥ:

14 ’aləmānâ ûḡərûšâ w<sup>a</sup>ḥălālâ zōnâ ’eṯ-’ēlleh lō’ yiqqāḥ kî
’im-bəṯûlâ mē‘ammāyw yiqq<sup>a</sup>ḥ ’iššâ:

15 wəlō’-yəḥallēl zarə‘wō bə‘ammāyw kî ’ănî yəhwâ məqadəšwō: f

16 wayəḏabēr yəhwâ ’el-mōšeh llē’mōr:

17 dabēr ’el-’ahărōn lē’mōr ’îš mizzarə‘ăḵā ləḏōrōṯām ’ăšer yihəyeh ḇwō
mûm lō’ yiqəraḇ ləhaqərîḇ leḥem ’ĕlōhāyw:

18 kî ḵāl-’îš ’ăšer-bwō mûm lō’ yiqərāḇ ’îš ‘iûēr ’wō fissēḥa ’wō ḥārum
’wō śārû‘a:

19 ’wō ’îš ’ăšer-yihəyeh ḇwō šeḇer rāḡel ’wō šeḇer yāḏ:

20 ’wō-ḡibēn ’wō-ḏaq ’wō təḇallul bə‘ênwō ’wō ḡārāḇ ’wō yallefeṯ ’wō
mərwōḥa ’āšeḵə:

21 kāl-’îš ’ăšer-bwō mûm mizzer<sup>a</sup>‘ ’ahărōn hakōhēn lō’ yigaš
ləhaqərîḇ ’eṯ-’iššê yəhwâ mûm bwō ’ēṯ leḥem ’ĕlōhāyw lō’ yigaš
ləhaqərîḇ:

22 leḥem ’ĕlōhāyw miqqāḏəšê haqqŏḏāšîm ûmin-haqqŏḏāšîm yō’ḵēl:

23 ’aḵə ’el-hapārōḵeṯ lō’ yāḇō’ wə’el-hammizəbēḥa lō’ yigaš kî-mûm bwō
wəlō’ yəḥallēl ’eṯ-miqədāšay kî ’ănî yəhwâ məqadəšām:

24 wayəḏabēr mōšeh ’el-’ahărōn wə’el-bānāyw wə’el-kāl-bənê yiśərā’ēl: f

------------------------------------------------------------------------

[Next: Leviticus (Vayikra) Chapter 22](lev022.md)
