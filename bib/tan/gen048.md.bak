[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen048)  [KJV](../kjv/gen048)  [Sep](../sep/gen048.md) 
[Vul](../vul/gen048.md)   
  
[Genesis (Bereshit) Index](gen.md)  
  [Previous](gen047)  [Next](gen049.md) 

------------------------------------------------------------------------

### Tanach (Hebrew): Genesis (Bereshit) Chapter 48

‎<span id="001">1</span> ‏וַיְהִ֗י אַחֲרֵי֙ הַדְּבָרִ֣ים הָאֵ֔לֶּה
וַיֹּ֣אמֶר לְיוֹסֵ֔ף הִנֵּ֥ה אָבִ֖יךָ חֹלֶ֑ה וַיִּקַּ֞ח אֶת־שְׁנֵ֤י
בָנָיו֙ עִמּ֔וֹ אֶת־מְנַשֶּׁ֖ה וְאֶת־אֶפְרָֽיִם׃

‎<span id="002">2</span> ‏וַיַּגֵּ֣ד לְיַעֲקֹ֔ב וַיֹּ֕אמֶר הִנֵּ֛ה
בִּנְךָ֥ יוֹסֵ֖ף בָּ֣א אֵלֶ֑יךָ וַיִּתְחַזֵּק֙ יִשְׂרָאֵ֔ל וַיֵּ֖שֶׁב
עַל־הַמִּטָּֽה׃

‎<span id="003">3</span> ‏וַיֹּ֤אמֶר יַעֲקֹב֙ אֶל־יוֹסֵ֔ף אֵ֥ל שַׁדַּ֛י
נִרְאָֽה־אֵלַ֥י בְּל֖וּז בְּאֶ֣רֶץ כְּנָ֑עַן וַיְבָ֖רֶךְ אֹתִֽי׃

‎<span id="004">4</span> ‏וַיֹּ֣אמֶר אֵלַ֗י הִנְנִ֤י מַפְרְךָ֙
וְהִרְבִּיתִ֔ךָ וּנְתַתִּ֖יךָ לִקְהַ֣ל עַמִּ֑ים וְנָ֨תַתִּ֜י
אֶת־הָאָ֧רֶץ הַזֹּ֛את לְזַרְעֲךָ֥ אַחֲרֶ֖יךָ אֲחֻזַּ֥ת עוֹלָֽם׃

‎<span id="005">5</span> ‏וְעַתָּ֡ה שְׁנֵֽי־בָנֶיךָ֩ הַנּוֹלָדִ֨ים לְךָ֜
בְּאֶ֣רֶץ מִצְרַ֗יִם עַד־בֹּאִ֥י אֵלֶ֛יךָ מִצְרַ֖יְמָה לִי־הֵ֑ם
אֶפְרַ֙יִם֙ וּמְנַשֶּׁ֔ה כִּרְאוּבֵ֥ן וְשִׁמְע֖וֹן יִֽהְיוּ־לִֽי׃

‎<span id="006">6</span> ‏וּמוֹלַדְתְּךָ֛ אֲשֶׁר־הוֹלַ֥דְתָּ אַחֲרֵיהֶ֖ם
לְךָ֣ יִהְי֑וּ עַ֣ל שֵׁ֧ם אֲחֵיהֶ֛ם יִקָּרְא֖וּ בְּנַחֲלָתָֽם׃

‎<span id="007">7</span> ‏וַאֲנִ֣י׀ בְּבֹאִ֣י מִפַּדָּ֗ן מֵ֩תָה֩ עָלַ֨י
רָחֵ֜ל בְּאֶ֤רֶץ כְּנַ֙עַן֙ בַּדֶּ֔רֶךְ בְּע֥וֹד כִּבְרַת־אֶ֖רֶץ לָבֹ֣א
אֶפְרָ֑תָה וָאֶקְבְּרֶ֤הָ שָּׁם֙ בְּדֶ֣רֶךְ אֶפְרָ֔ת הִ֖וא בֵּ֥ית
לָֽחֶם׃

‎<span id="008">8</span> ‏וַיַּ֥רְא יִשְׂרָאֵ֖ל אֶת־בְּנֵ֣י יוֹסֵ֑ף
וַיֹּ֖אמֶר מִי־אֵֽלֶּה׃

‎<span id="009">9</span> ‏וַיֹּ֤אמֶר יוֹסֵף֙ אֶל־אָבִ֔יו בָּנַ֣י הֵ֔ם
אֲשֶׁר־נָֽתַן־לִ֥י אֱלֹהִ֖ים בָּזֶ֑ה וַיֹּאמַ֕ר קָֽחֶם־נָ֥א אֵלַ֖י
וַאֲבָרֲכֵֽם׃

‎<span id="010">10</span> ‏וְעֵינֵ֤י יִשְׂרָאֵל֙ כָּבְד֣וּ מִזֹּ֔קֶן
לֹ֥א יוּכַ֖ל לִרְא֑וֹת וַיַּגֵּ֤שׁ אֹתָם֙ אֵלָ֔יו וַיִּשַּׁ֥ק לָהֶ֖ם
וַיְחַבֵּ֥ק לָהֶֽם׃

‎<span id="011">11</span> ‏וַיֹּ֤אמֶר יִשְׂרָאֵל֙ אֶל־יוֹסֵ֔ף רְאֹ֥ה
פָנֶ֖יךָ לֹ֣א פִלָּ֑לְתִּי וְהִנֵּ֨ה הֶרְאָ֥ה אֹתִ֛י אֱלֹהִ֖ים גַּ֥ם
אֶת־זַרְעֶֽךָ׃

‎<span id="012">12</span> ‏וַיּוֹצֵ֥א יוֹסֵ֛ף אֹתָ֖ם מֵעִ֣ם בִּרְכָּ֑יו
וַיִּשְׁתַּ֥חוּ לְאַפָּ֖יו אָֽרְצָה׃

‎<span id="013">13</span> ‏וַיִּקַּ֣ח יוֹסֵף֮ אֶת־שְׁנֵיהֶם֒<sup>3</sup>
אֶת־אֶפְרַ֤יִם בִּֽימִינוֹ֙ מִשְּׂמֹ֣אל יִשְׂרָאֵ֔ל וְאֶת־מְנַשֶּׁ֥ה
בִשְׂמֹאל֖וֹ מִימִ֣ין יִשְׂרָאֵ֑ל וַיַּגֵּ֖שׁ אֵלָֽיו׃

‎<span id="014">14</span> ‏וַיִּשְׁלַח֩ יִשְׂרָאֵ֨ל אֶת־יְמִינ֜וֹ
וַיָּ֨שֶׁת עַל־רֹ֤אשׁ אֶפְרַ֙יִם֙ וְה֣וּא הַצָּעִ֔יר וְאֶת־שְׂמֹאל֖וֹ
עַל־רֹ֣אשׁ מְנַשֶּׁ֑ה שִׂכֵּל֙ אֶת־יָדָ֔יו כִּ֥י מְנַשֶּׁ֖ה הַבְּכֽוֹר׃

‎<span id="015">15</span> ‏וַיְבָ֥רֶךְ אֶת־יוֹסֵ֖ף וַיֹּאמַ֑ר
הָֽאֱלֹהִ֡ים אֲשֶׁר֩ הִתְהַלְּכ֨וּ אֲבֹתַ֤י לְפָנָיו֙ אַבְרָהָ֣ם
וְיִצְחָ֔ק הָֽאֱלֹהִים֙ הָרֹעֶ֣ה אֹתִ֔י מֵעוֹדִ֖י עַד־הַיּ֥וֹם הַזֶּֽה׃

‎<span id="016">16</span> ‏הַמַּלְאָךְ֩ הַגֹּאֵ֨ל אֹתִ֜י מִכָּל־רָ֗ע
יְבָרֵךְ֮ אֶת־הַנְּעָרִים֒ וְיִקָּרֵ֤א בָהֶם֙ שְׁמִ֔י וְשֵׁ֥ם אֲבֹתַ֖י
אַבְרָהָ֣ם וְיִצְחָ֑ק וְיִדְגּ֥וּ לָרֹ֖ב בְּקֶ֥רֶב הָאָֽרֶץ׃

‎<span id="017">17</span> ‏וַיַּ֣רְא יוֹסֵ֗ף כִּי־יָשִׁ֨ית אָבִ֧יו
יַד־יְמִינ֛וֹ עַל־רֹ֥אשׁ אֶפְרַ֖יִם וַיֵּ֣רַע בְּעֵינָ֑יו וַיִּתְמֹ֣ךְ
יַד־אָבִ֗יו לְהָסִ֥יר אֹתָ֛הּ מֵעַ֥ל רֹאשׁ־אֶפְרַ֖יִם עַל־רֹ֥אשׁ
מְנַשֶּֽׁה׃

‎<span id="018">18</span> ‏וַיֹּ֧אמֶר יוֹסֵ֛ף אֶל־אָבִ֖יו לֹא־כֵ֣ן
אָבִ֑י כִּי־זֶ֣ה הַבְּכֹ֔ר שִׂ֥ים יְמִינְךָ֖ עַל־רֹאשֽׁוֹ׃

‎<span id="019">19</span> ‏וַיְמָאֵ֣ן אָבִ֗יו וַיֹּ֙אמֶר֙ יָדַ֤עְתִּֽי
בְנִי֙ יָדַ֔עְתִּי גַּם־ה֥וּא יִהְיֶה־לְּעָ֖ם<sup>1</sup> וְגַם־ה֣וּא
יִגְדָּ֑ל וְאוּלָ֗ם אָחִ֤יו הַקָּטֹן֙ יִגְדַּ֣ל מִמֶּ֔נּוּ וְזַרְע֖וֹ
יִהְיֶ֥ה מְלֹֽא־הַגּוֹיִֽם׃

‎<span id="020">20</span> ‏וַיְבָ֨רֲכֵ֜ם בַּיּ֣וֹם הַהוּא֮ לֵאמוֹר֒
בְּךָ֗ יְבָרֵ֤ךְ יִשְׂרָאֵל֙ לֵאמֹ֔ר יְשִֽׂמְךָ֣ אֱלֹהִ֔ים כְּאֶפְרַ֖יִם
וְכִמְנַשֶּׁ֑ה וַיָּ֥שֶׂם אֶת־אֶפְרַ֖יִם לִפְנֵ֥י מְנַשֶּֽׁה׃

‎<span id="021">21</span> ‏וַיֹּ֤אמֶר יִשְׂרָאֵל֙ אֶל־יוֹסֵ֔ף הִנֵּ֥ה
אָנֹכִ֖י מֵ֑ת וְהָיָ֤ה אֱלֹהִים֙ עִמָּכֶ֔ם וְהֵשִׁ֣יב אֶתְכֶ֔ם
אֶל־אֶ֖רֶץ אֲבֹתֵיכֶֽם׃

‎<span id="022">22</span> ‏וַאֲנִ֞י נָתַ֧תִּֽי לְךָ֛ שְׁכֶ֥ם אַחַ֖ד
עַל־אַחֶ֑יךָ אֲשֶׁ֤ר לָקַ֙חְתִּי֙ מִיַּ֣ד הָֽאֱמֹרִ֔י בְּחַרְבִּ֖י
וּבְקַשְׁתִּֽי׃ פ

1 wayəhî ’<sup>a</sup>ḥărê hadəḇārîm hā’ēlleh wayyō’mer ləywōsēf hinnēh
’āḇîḵā ḥōleh wayyiqq<sup>a</sup>ḥ ’eṯ-šənê ḇānāyw ‘immwō ’eṯ-mənaššeh
wə’eṯ-’efərāyim:

2 wayyagēḏ ləy<sup>a</sup>‘ăqōḇ wayyō’mer hinnēh binəḵā ywōsēf bā’
’ēleyḵā wayyiṯəḥazzēq yiśərā’ēl wayyēšeḇ ‘al-hammiṭṭâ:

3 wayyō’mer y<sup>a</sup>‘ăqōḇ ’el-ywōsēf ’ēl šaday nirə’â-’ēlay bəlûz
bə’ereṣ kənā‘an wayəḇāreḵə ’ōṯî:

4 wayyō’mer ’ēlay hinənî mafərəḵā wəhirəbîṯiḵā ûnəṯatîḵā liqəhal ‘ammîm
wənāṯatî ’eṯ-hā’āreṣ hazzō’ṯ ləzarə‘ăḵā ’<sup>a</sup>ḥăreyḵā ’ăḥuzzaṯ
‘wōlām:

5 wə‘atâ šənê-ḇāneyḵā hannwōlāḏîm ləḵā bə’ereṣ miṣərayim ‘aḏ-bō’î
’ēleyḵā miṣərayəmâ lî-hēm ’efərayim ûmənaššeh kirə’ûḇēn wəšimə‘wōn
yihəyû-lî:

6 ûmwōlaḏətəḵā ’ăšer-hwōlaḏətā ’<sup>a</sup>ḥărêhem ləḵā yihəyû ‘al šēm
’ăḥêhem yiqqārə’û bən<sup>a</sup>ḥălāṯām:

7 wa’ănî\| bəḇō’î mipadān mēṯâ ‘ālay rāḥēl bə’ereṣ kən<sup>a</sup>‘an
badereḵə bə‘wōḏ kiḇəraṯ-’ereṣ lāḇō’ ’efərāṯâ wā’eqəbərehā ššām bəḏereḵə
’efərāṯ hiw’ bêṯ lāḥem:

8 wayyarə’ yiśərā’ēl ’eṯ-bənê ywōsēf wayyō’mer mî-’ēlleh:

9 wayyō’mer ywōsēf ’el-’āḇîw bānay hēm ’ăšer-nāṯan-lî ’ĕlōhîm bāzeh
wayyō’mar qāḥem-nā’ ’ēlay wa’ăḇārăḵēm:

10 wə‘ênê yiśərā’ēl kāḇəḏû mizzōqen lō’ yûḵal lirə’wōṯ wayyagēš ’ōṯām
’ēlāyw wayyiššaq lâem wayəḥabēq lâem:

11 wayyō’mer yiśərā’ēl ’el-ywōsēf rə’ōh fāneyḵā lō’ fillālətî wəhinnēh
herə’â ’ōṯî ’ĕlōhîm gam ’eṯ-zarə‘eḵā:

12 wayywōṣē’ ywōsēf ’ōṯām mē‘im birəkāyw wayyišət<sup>a</sup>ḥû lə’apāyw
’ārəṣâ:

13 wayyiqq<sup>a</sup>ḥ ywōsēf ’eṯ-šənêhem<sup>3</sup> ’eṯ-’efərayim
bîmînwō miśśəmō’l yiśərā’ēl wə’eṯ-mənaššeh ḇiśəmō’lwō mîmîn yiśərā’ēl
wayyagēš ’ēlāyw:

14 wayyišəl<sup>a</sup>ḥ yiśərā’ēl ’eṯ-yəmînwō wayyāšeṯ ‘al-rō’š
’efərayim wəhû’ haṣṣā‘îr wə’eṯ-śəmō’lwō ‘al-rō’š mənaššeh śikēl
’eṯ-yāḏāyw kî mənaššeh habəḵwōr:

15 wayəḇāreḵə ’eṯ-ywōsēf wayyō’mar hā’ĕlōhîm ’ăšer hiṯəhalləḵû ’ăḇōṯay
ləfānāyw ’aḇərâām wəyiṣəḥāq hā’ĕlōhîm hārō‘eh ’ōṯî mē‘wōḏî ‘aḏ-hayywōm
hazzeh:

16 hammalə’āḵə hagō’ēl ’ōṯî mikāl-rā‘ yəḇārēḵə ’eṯ-hannə‘ārîm wəyiqqārē’
ḇâem šəmî wəšēm ’ăḇōṯay ’aḇərâām wəyiṣəḥāq wəyiḏəgû lārōḇ bəqereḇ
hā’āreṣ:

17 wayyarə’ ywōsēf kî-yāšîṯ ’āḇîw yaḏ-yəmînwō ‘al-rō’š ’efərayim
wayyēr<sup>a</sup>‘ bə‘ênāyw wayyiṯəmōḵə yaḏ-’āḇîw ləhāsîr ’ōṯāh mē‘al
rō’š-’efərayim ‘al-rō’š mənaššeh:

18 wayyō’mer ywōsēf ’el-’āḇîw lō’-ḵēn ’āḇî kî-zeh habəḵōr śîm yəmînəḵā
‘al-rō’šwō:

19 wayəmā’ēn ’āḇîw wayyō’mer yāḏ<sup>a</sup>‘ətî ḇənî
yāḏ<sup>a</sup>‘ətî gam-hû’ yihəyeh-llə‘ām<sup>1</sup> wəḡam-hû’ yiḡədāl
wə’ûlām ’āḥîw haqqāṭōn yiḡədal mimmennû wəzarə‘wō yihəyeh
məlō’-hagwōyim:

20 wayəḇārăḵēm bayywōm hahû’ lē’mwōr bəḵā yəḇārēḵə yiśərā’ēl lē’mōr
yəśiməḵā ’ĕlōhîm kə’efərayim wəḵimənaššeh wayyāśem ’eṯ-’efərayim lifənê
mənaššeh:

21 wayyō’mer yiśərā’ēl ’el-ywōsēf hinnēh ’ānōḵî mēṯ wəhāyâ ’ĕlōhîm
‘immāḵem wəhēšîḇ ’eṯəḵem ’el-’ereṣ ’ăḇōṯêḵem:

22 wa’ănî nāṯatî ləḵā šəḵem ’<sup>a</sup>ḥaḏ ‘al-’<sup>a</sup>ḥeyḵā
’ăšer lāq<sup>a</sup>ḥətî mîyaḏ hā’ĕmōrî bəḥarəbî ûḇəqašətî: f

------------------------------------------------------------------------

[Next: Genesis (Bereshit) Chapter 49](gen049.md)
