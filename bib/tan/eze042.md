[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze042)  [KJV](../kjv/eze042)  [Sep](../sep/eze042.md) 
[Vul](../vul/eze042.md)   
  
[Ezekiel (Yechezqel) Index](eze.md)  
  [Previous](eze041)  [Next](eze043.md) 

------------------------------------------------------------------------

### Tanach (Hebrew): Ezekiel (Yechezqel) Chapter 42

‎<span id="001">1</span> ‏וַיּוֹצִאֵ֗נִי אֶל־הֶֽחָצֵר֙ הַחִ֣יצוֹנָ֔ה
הַדֶּ֖רֶךְ דֶּ֣רֶךְ הַצָּפ֑וֹן וַיְבִאֵ֣נִי אֶל־הַלִּשְׁכָּ֗ה אֲשֶׁ֨ר
נֶ֧גֶד הַגִּזְרָ֛ה וַאֲשֶֽׁר־נֶ֥גֶד הַבִּנְיָ֖ן אֶל־הַצָּפֽוֹן׃

‎<span id="002">2</span> ‏אֶל־פְּנֵי־אֹ֙רֶךְ֙ אַמּ֣וֹת הַמֵּאָ֔ה פֶּ֖תַח
הַצָּפ֑וֹן וְהָרֹ֖חַב חֲמִשִּׁ֥ים אַמּֽוֹת׃

‎<span id="003">3</span> ‏נֶ֣גֶד הָֽעֶשְׂרִ֗ים אֲשֶׁר֙ לֶחָצֵ֣ר
הַפְּנִימִ֔י וְנֶ֣גֶד רִֽצְפָ֔ה אֲשֶׁ֖ר לֶחָצֵ֣ר הַחִֽיצוֹנָ֑ה אַתִּ֥יק
אֶל־פְּנֵֽי־אַתִּ֖יק בַּשְּׁלִשִֽׁים׃

‎<span id="004">4</span> ‏וְלִפְנֵ֨י הַלְּשָׁכ֜וֹת מַהֲלַךְ֩ עֶ֨שֶׂר
אַמּ֥וֹת רֹ֙חַב֙ אֶל־הַפְּנִימִ֔ית דֶּ֖רֶךְ אַמָּ֣ה אֶחָ֑ת וּפִתְחֵיהֶ֖ם
לַצָּפֽוֹן׃

‎<span id="005">5</span> ‏וְהַלְּשָׁכ֥וֹת הָעֶלְיוֹנֹ֖ת קְצֻר֑וֹת
כִּֽי־יוֹכְל֨וּ אַתִּיקִ֜ים מֵהֵ֗נָה מֵֽהַתַּחְתֹּנ֛וֹת
וּמֵהַתִּֽכֹנ֖וֹת בִּנְיָֽן׃

‎<span id="006">6</span> ‏כִּ֤י מְשֻׁלָּשׁוֹת֙ הֵ֔נָּה וְאֵ֤ין לָהֶן֙
עַמּוּדִ֔ים כְּעַמּוּדֵ֖י הַחֲצֵר֑וֹת עַל־כֵּ֣ן נֶאֱצַ֗ל
מֵהַתַּחְתּוֹנ֛וֹת וּמֵהַתִּֽיכֹנ֖וֹת מֵהָאָֽרֶץ׃

‎<span id="007">7</span> ‏וְגָדֵ֤ר אֲשֶׁר־לַחוּץ֙ לְעֻמַּ֣ת
הַלְּשָׁכ֔וֹת דֶּ֛רֶךְ הֶחָצֵ֥ר הַחִֽצוֹנָ֖ה אֶל־פְּנֵ֣י הַלְּשָׁכ֑וֹת
אָרְכּ֖וֹ חֲמִשִּׁ֥ים אַמָּֽה׃

‎<span id="008">8</span> ‏כִּֽי־אֹ֣רֶךְ הַלְּשָׁכ֗וֹת אֲשֶׁ֛ר לֶחָצֵ֥ר
הַחִֽצוֹנָ֖ה חֲמִשִּׁ֣ים אַמָּ֑ה וְהִנֵּ֛ה עַל־פְּנֵ֥י הַהֵיכָ֖ל מֵאָ֥ה
אַמָּֽה׃

‎<span id="009">9</span> ‏ומתחתה לשכות וּמִתַּ֖חַת הַלְּשָׁכ֣וֹת
הָאֵ֑לֶּה המבוא הַמֵּבִיא֙ מֵֽהַקָּדִ֔ים בְּבֹא֣וֹ לָהֵ֔נָּה מֵֽהֶחָצֵ֖ר
הַחִצֹנָֽה׃

‎<span id="010">10</span> ‏בְּרֹ֣חַב׀ גֶּ֣דֶר הֶחָצֵ֗ר דֶּ֧רֶךְ
הַקָּדִ֛ים אֶל־פְּנֵ֧י הַגִּזְרָ֛ה וְאֶל־פְּנֵ֥י הַבִּנְיָ֖ן לְשָׁכֽוֹת׃

‎<span id="011">11</span> ‏וְדֶ֙רֶךְ֙ לִפְנֵיהֶ֔ם כְּמַרְאֵ֣ה
הַלְּשָׁכ֗וֹת אֲשֶׁר֙ דֶּ֣רֶךְ הַצָּפ֔וֹן כְּאָרְכָּ֖ן כֵּ֣ן רָחְבָּ֑ן
וְכֹל֙ מוֹצָ֣אֵיהֶ֔ן וּכְמִשְׁפְּטֵיהֶ֖ן וּכְפִתְחֵיהֶֽן׃

‎<span id="012">12</span> ‏וּכְפִתְחֵ֣י הַלְּשָׁכ֗וֹת אֲשֶׁר֙ דֶּ֣רֶךְ
הַדָּר֔וֹם פֶּ֖תַח בְּרֹ֣אשׁ דָּ֑רֶךְ דֶּ֗רֶךְ בִּפְנֵי֙ הַגְּדֶ֣רֶת
הֲגִינָ֔ה דֶּ֥רֶךְ הַקָּדִ֖ים בְּבוֹאָֽן׃

‎<span id="013">13</span> ‏וַיֹּ֣אמֶר אֵלַ֗י לִֽשְׁכ֨וֹת הַצָּפ֜וֹן
לִֽשְׁכ֣וֹת הַדָּרוֹם֮ אֲשֶׁ֣ר אֶל־פְּנֵ֣י הַגִּזְרָה֒ הֵ֣נָּה׀
לִֽשְׁכ֣וֹת הַקֹּ֗דֶשׁ אֲשֶׁ֨ר יֹאכְלוּ־שָׁ֧ם הַכֹּהֲנִ֛ים
אֲשֶׁר־קְרוֹבִ֥ים לַֽיהוָ֖ה קָדְשֵׁ֣י הַקֳּדָשִׁ֑ים שָׁ֞ם יַנִּ֣יחוּ׀
קָדְשֵׁ֣י הַקֳּדָשִׁ֗ים וְהַמִּנְחָה֙ וְהַחַטָּ֣את וְהָאָשָׁ֔ם כִּ֥י
הַמָּק֖וֹם קָדֹֽשׁ׃

‎<span id="014">14</span> ‏בְּבֹאָ֣ם הַכֹּהֲנִ֗ים וְלֹֽא־יֵצְא֤וּ
מֵהַקֹּ֙דֶשׁ֙ אֶל־הֶחָצֵ֣ר הַחִיצוֹנָ֔ה וְשָׁ֞ם יַנִּ֧יחוּ בִגְדֵיהֶ֛ם
אֲשֶׁר־יְשָׁרְת֥וּ בָהֶ֖ן כִּֽי־קֹ֣דֶשׁ הֵ֑נָּה ילבשו וְלָבְשׁוּ֙
בְּגָדִ֣ים אֲחֵרִ֔ים וְקָרְב֖וּ אֶל־אֲשֶׁ֥ר לָעָֽם׃

‎<span id="015">15</span> ‏וְכִלָּ֗ה אֶת־מִדּוֹת֙ הַבַּ֣יִת הַפְּנִימִ֔י
וְהוֹצִיאַ֙נִי֙ דֶּ֣רֶךְ הַשַּׁ֔עַר אֲשֶׁ֥ר פָּנָ֖יו דֶּ֣רֶךְ הַקָּדִ֑ים
וּמְדָד֖וֹ סָבִ֥יב׀ סָבִֽיב׃

‎<span id="016">16</span> ‏מָדַ֛ד ר֥וּחַ הַקָּדִ֖ים בִּקְנֵ֣ה הַמִּדָּ֑ה
חֲמֵשׁ־אמות מֵא֥וֹת קָנִ֛ים בִּקְנֵ֥ה הַמִּדָּ֖ה סָבִֽיב׃

‎<span id="017">17</span> ‏מָדַ֖ד ר֣וּחַ הַצָּפ֑וֹן חֲמֵשׁ־מֵא֥וֹת
קָנִ֛ים בִּקְנֵ֥ה הַמִּדָּ֖ה סָבִֽיב׃

‎<span id="018">18</span> ‏אֵ֛ת ר֥וּחַ הַדָּר֖וֹם מָדָ֑ד חֲמֵשׁ־מֵא֥וֹת
קָנִ֖ים בִּקְנֵ֥ה הַמִּדָּֽה׃

‎<span id="019">19</span> ‏סָבַ֖ב אֶל־ר֣וּחַ הַיָּ֑ם מָדַ֛ד
חֲמֵשׁ־מֵא֥וֹת קָנִ֖ים בִּקְנֵ֥ה הַמִּדָּֽה׃

‎<span id="020">20</span> ‏לְאַרְבַּ֨ע רוּח֜וֹת מְדָד֗וֹ ח֤וֹמָה לוֹ֙
סָבִ֣יב׀ סָבִ֔יב אֹ֚רֶךְ חֲמֵ֣שׁ מֵא֔וֹת וְרֹ֖חַב חֲמֵ֣שׁ מֵא֑וֹת
לְהַבְדִּ֕יל בֵּ֥ין הַקֹּ֖דֶשׁ לְחֹֽל׃

1 wayywōṣi’ēnî ’el-heḥāṣēr h<sup>a</sup>ḥîṣwōnâ hadereḵə dereḵə
haṣṣāfwōn wayəḇi’ēnî ’el-hallišəkâ ’ăšer neḡeḏ hagizərâ wa’ăšer-neḡeḏ
habinəyān ’el-haṣṣāfwōn:

2 ’el-pənê-’ōreḵə ’ammwōṯ hammē’â peṯ<sup>a</sup>ḥ haṣṣāfwōn wəhārōḥaḇ
ḥămiššîm ’ammwōṯ:

3 neḡeḏ hā‘eśərîm ’ăšer leḥāṣēr hapənîmî wəneḡeḏ riṣəfâ ’ăšer leḥāṣēr
h<sup>a</sup>ḥîṣwōnâ ’atîq ’el-pənê-’atîq baššəlišîm:

4 wəlifənê halləšāḵwōṯ mahălaḵə ‘eśer ’ammwōṯ rōḥaḇ ’el-hapənîmîṯ dereḵə
’ammâ ’eḥāṯ ûfiṯəḥêhem laṣṣāfwōn:

5 wəhalləšāḵwōṯ hā‘eləywōnōṯ qəṣurwōṯ kî-ywōḵəlû ’atîqîm mēhēnâ
mēhat<sup>a</sup>ḥətōnwōṯ ûmēhatiḵōnwōṯ binəyān:

6 kî məšullāšwōṯ hēnnâ wə’ên lâen ‘ammûḏîm kə‘ammûḏê
h<sup>a</sup>ḥăṣērwōṯ ‘al-kēn ne’ĕṣal mēhat<sup>a</sup>ḥətwōnwōṯ
ûmēhatîḵōnwōṯ mēhā’āreṣ:

7 wəḡāḏēr ’ăšer-l<sup>a</sup>ḥûṣ lə‘ummaṯ halləšāḵwōṯ dereḵə heḥāṣēr
h<sup>a</sup>ḥiṣwōnâ ’el-pənê halləšāḵwōṯ ’ārəkwō ḥămiššîm ’ammâ:

8 kî-’ōreḵə halləšāḵwōṯ ’ăšer leḥāṣēr h<sup>a</sup>ḥiṣwōnâ ḥămiššîm
’ammâ wəhinnēh ‘al-pənê hahêḵāl mē’â ’ammâ:

9 ûmit<sup>a</sup>ḥətâ lləšāḵwōṯ ûmit<sup>a</sup>ḥaṯ halləšāḵwōṯ
hā’ēlleh hammāḇwō’ hammēḇî’ mēhaqqāḏîm bəḇō’wō lâēnnâ mēheḥāṣēr
h<sup>a</sup>ḥiṣōnâ:

10 bərōḥaḇ\| geḏer heḥāṣēr dereḵə haqqāḏîm ’el-pənê hagizərâ wə’el-pənê
habinəyān ləšāḵwōṯ:

11 wəḏereḵə lifənêhem kəmarə’ēh halləšāḵwōṯ ’ăšer dereḵə haṣṣāfwōn
kə’ārəkān kēn rāḥəbān wəḵōl mwōṣā’êhen ûḵəmišəpəṭêhen ûḵəfiṯəḥêhen:

12 ûḵəfiṯəḥê halləšāḵwōṯ ’ăšer dereḵə hadārwōm peṯ<sup>a</sup>ḥ bərō’š
dāreḵə dereḵə bifənê hagəḏereṯ hăḡînâ dereḵə haqqāḏîm bəḇwō’ān:

13 wayyō’mer ’ēlay lišəḵwōṯ haṣṣāfwōn lišəḵwōṯ hadārwōm ’ăšer ’el-pənê
hagizərâ hēnnâ\| lišəḵwōṯ haqqōḏeš ’ăšer yō’ḵəlû-šām hakōhănîm
’ăšer-qərwōḇîm layhwâ qāḏəšê haqqŏḏāšîm šām yannîḥû\| qāḏəšê haqqŏḏāšîm
wəhamminəḥâ wəh<sup>a</sup>ḥaṭṭā’ṯ wəhā’āšām kî hammāqwōm qāḏōš:

14 bəḇō’ām hakōhănîm wəlō’-yēṣə’û mēhaqqōḏeš ’el-heḥāṣēr
h<sup>a</sup>ḥîṣwōnâ wəšām yannîḥû ḇiḡəḏêhem ’ăšer-yəšārəṯû ḇâen
kî-qōḏeš hēnnâ yiləbəšû wəlāḇəšû bəḡāḏîm ’ăḥērîm wəqārəḇû ’el-’ăšer
lā‘ām:

15 wəḵillâ ’eṯ-midwōṯ habayiṯ hapənîmî wəhwōṣî’anî dereḵə
hašš<sup>a</sup>‘ar ’ăšer pānāyw dereḵə haqqāḏîm ûməḏāḏwō sāḇîḇ\| sāḇîḇ:

16 māḏaḏ rûḥa haqqāḏîm biqənēh hammidâ ḥămēš-’ēmwōṯ mē’wōṯ qānîm biqənēh
hammidâ sāḇîḇ:

17 māḏaḏ rûḥa haṣṣāfwōn ḥămēš-mē’wōṯ qānîm biqənēh hammidâ sāḇîḇ:

18 ’ēṯ rûḥa hadārwōm māḏāḏ ḥămēš-mē’wōṯ qānîm biqənēh hammidâ:

19 sāḇaḇ ’el-rûḥa hayyām māḏaḏ ḥămēš-mē’wōṯ qānîm biqənēh hammidâ:

20 lə’arəb<sup>a</sup>‘ rûḥwōṯ məḏāḏwō ḥwōmâ lwō sāḇîḇ\| sāḇîḇ ’ōreḵə
ḥămēš mē’wōṯ wərōḥaḇ ḥămēš mē’wōṯ ləhaḇədîl bên haqqōḏeš ləḥōl:

------------------------------------------------------------------------

[Next: Ezekiel (Yechezqel) Chapter 43](eze043.md)
