[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sol008)  [KJV](../kjv/sol008)  [Sep](../sep/sol008.md) 
[Vul](../vul/sol008.md)   
  
[Song of Solomon (Shir Hashirim) Index](sol.md)  
  [Previous](sol007)  [Next](rut001.md) 

------------------------------------------------------------------------

### Tanach (Hebrew): Song of Solomon (Shir Hashirim) Chapter 8

‎<span id="001">1</span> ‏מִ֤י יִתֶּנְךָ֙ כְּאָ֣ח לִ֔י יוֹנֵ֖ק שְׁדֵ֣י
אִמִּ֑י אֶֽמְצָאֲךָ֤ בַחוּץ֙ אֶשָּׁ֣קְךָ֔ גַּ֖ם לֹא־יָב֥וּזוּ לִֽי׃

‎<span id="002">2</span> ‏אֶנְהָֽגֲךָ֗ אֲבִֽיאֲךָ֛ אֶל־בֵּ֥ית אִמִּ֖י
תְּלַמְּדֵ֑נִי אַשְׁקְךָ֙ מִיַּ֣יִן הָרֶ֔קַח מֵעֲסִ֖יס רִמֹּנִֽי׃

‎<span id="003">3</span> ‏שְׂמֹאלוֹ֙ תַּ֣חַת רֹאשִׁ֔י וִֽימִינ֖וֹ
תְּחַבְּקֵֽנִי׃

‎<span id="004">4</span> ‏הִשְׁבַּ֥עְתִּי אֶתְכֶ֖ם בְּנ֣וֹת
יְרוּשָׁלִָ֑ם מַה־תָּעִ֧ירוּ׀ וּֽמַה־תְּעֹֽרְר֛וּ אֶת־הָאַהֲבָ֖ה עַ֥ד
שֶׁתֶּחְפָּֽץ׃ ס

‎<span id="005">5</span> ‏מִ֣י זֹ֗את עֹלָה֙ מִן־הַמִּדְבָּ֔ר
מִתְרַפֶּ֖קֶת עַל־דּוֹדָ֑הּ תַּ֤חַת הַתַּפּ֙וּחַ֙ עֽוֹרַרְתִּ֔יךָ
שָׁ֚מָּה חִבְּלַ֣תְךָ אִמֶּ֔ךָ שָׁ֖מָּה חִבְּלָ֥ה יְלָדַֽתְךָ׃

‎<span id="006">6</span> ‏שִׂימֵ֨נִי כַֽחוֹתָ֜ם עַל־לִבֶּ֗ךָ כַּֽחוֹתָם֙
עַל־זְרוֹעֶ֔ךָ כִּֽי־עַזָּ֤ה כַמָּ֙וֶת֙ אַהֲבָ֔ה קָשָׁ֥ה כִשְׁא֖וֹל
קִנְאָ֑ה רְשָׁפֶ֕יהָ רִשְׁפֵּ֕י אֵ֖שׁ שַׁלְהֶ֥בֶתְיָֽה׃

‎<span id="007">7</span> ‏מַ֣יִם רַבִּ֗ים לֹ֤א יֽוּכְלוּ֙ לְכַבּ֣וֹת
אֶת־הָֽאַהֲבָ֔ה וּנְהָר֖וֹת לֹ֣א יִשְׁטְפ֑וּהָ אִם־יִתֵּ֨ן אִ֜ישׁ
אֶת־כָּל־ה֤וֹן בֵּיתוֹ֙ בָּאַהֲבָ֔ה בּ֖וֹז יָב֥וּזוּ לֽוֹ׃ ס

‎<span id="008">8</span> ‏אָח֥וֹת לָ֙נוּ֙ קְטַנָּ֔ה וְשָׁדַ֖יִם אֵ֣ין
לָ֑הּ מַֽה־נַּעֲשֶׂה֙ לַאֲחֹתֵ֔נוּ בַּיּ֖וֹם שֶׁיְּדֻבַּר־בָּֽהּ׃

‎<span id="009">9</span> ‏אִם־חוֹמָ֣ה הִ֔יא נִבְנֶ֥ה עָלֶ֖יהָ טִ֣ירַת
כָּ֑סֶף וְאִם־דֶּ֣לֶת הִ֔יא נָצ֥וּר עָלֶ֖יהָ ל֥וּחַ אָֽרֶז׃

‎<span id="010">10</span> ‏אֲנִ֣י חוֹמָ֔ה וְשָׁדַ֖י כַּמִּגְדָּל֑וֹת
אָ֛ז הָיִ֥יתִי בְעֵינָ֖יו כְּמוֹצְאֵ֥ת שָׁלֽוֹם׃ פ

‎<span id="011">11</span> ‏כֶּ֣רֶם הָיָ֤ה לִשְׁלֹמֹה֙ בְּבַ֣עַל הָמ֔וֹן
נָתַ֥ן אֶת־הַכֶּ֖רֶם לַנֹּטְרִ֑ים אִ֛ישׁ יָבִ֥א בְּפִרְי֖וֹ אֶ֥לֶף
כָּֽסֶף׃

‎<span id="012">12</span> ‏כַּרְמִ֥י שֶׁלִּ֖י לְפָנָ֑י הָאֶ֤לֶף לְךָ֙
שְׁלֹמֹ֔ה וּמָאתַ֖יִם לְנֹטְרִ֥ים אֶת־פִּרְיֽוֹ׃

‎<span id="013">13</span> ‏הַיּוֹשֶׁ֣בֶת בַּגַּנִּ֗ים חֲבֵרִ֛ים
מַקְשִׁיבִ֥ים לְקוֹלֵ֖ךְ הַשְׁמִיעִֽינִי׃

‎<span id="014">14</span> ‏בְּרַ֣ח׀ דּוֹדִ֗י וּֽדְמֵה־לְךָ֤ לִצְבִי֙
א֚וֹ לְעֹ֣פֶר הָֽאַיָּלִ֔ים עַ֖ל הָרֵ֥י בְשָׂמִֽים׃

1 mî yitenəḵā kə’āḥ lî ywōnēq šəḏê ’immî ’eməṣā’ăḵā ḇ<sup>a</sup>ḥûṣ
’eššāqəḵā gam lō’-yāḇûzû lî:

2 ’enəhāḡăḵā ’ăḇî’ăḵā ’el-bêṯ ’immî təlamməḏēnî ’ašəqəḵā mîyayin
hāreq<sup>a</sup>ḥ mē‘ăsîs rimmōnî:

3 śəmō’lwō t<sup>a</sup>ḥaṯ rō’šî wîmînwō təḥabəqēnî:

4 hišəb<sup>a</sup>‘ətî ’eṯəḵem bənwōṯ yərûšālāim mah-tā‘îrû\|
ûmah-tə‘ōrərû ’eṯ-hā’ahăḇâ ‘aḏ šeteḥəpāṣ: s

5 mî zō’ṯ ‘ōlâ min-hammiḏəbār miṯərapeqeṯ ‘al-dwōḏāh t<sup>a</sup>ḥaṯ
hatapûḥa ‘wōrarətîḵā šāmmâ ḥibəlaṯəḵā ’immeḵā šāmmâ ḥibəlâ yəlāḏaṯəḵā:

6 śîmēnî ḵ<sup>a</sup>ḥwōṯām ‘al-libeḵā k<sup>a</sup>ḥwōṯām
‘al-zərwō‘eḵā kî-‘azzâ ḵammāweṯ ’ahăḇâ qāšâ ḵišə’wōl qinə’â rəšāfeyhā
rišəpê ’ēš šaləheḇeṯəyâ:

7 mayim rabîm lō’ yûḵəlû ləḵabwōṯ ’eṯ-hā’ahăḇâ ûnəhārwōṯ lō’ yišəṭəfûhā
’im-yitēn ’îš ’eṯ-kāl-hwōn bêṯwō bā’ahăḇâ bwōz yāḇûzû lwō: s

8 ’āḥwōṯ lānû qəṭannâ wəšāḏayim ’ên lāh mah-nn<sup>a</sup>‘ăśeh
la’ăḥōṯēnû bayywōm šeyyəḏubar-bāh:

9 ’im-ḥwōmâ hî’ niḇəneh ‘āleyhā ṭîraṯ kāsef wə’im-deleṯ hî’ nāṣûr
‘āleyhā lûḥa ’ārez:

10 ’ănî ḥwōmâ wəšāḏay kammiḡədālwōṯ ’āz hāyîṯî ḇə‘ênāyw kəmwōṣə’ēṯ
šālwōm: f

11 kerem hāyâ lišəlōmōh bəḇ<sup>a</sup>‘al hāmwōn nāṯan ’eṯ-hakerem
lannōṭərîm ’îš yāḇi’ bəfirəywō ’elef kāsef:

12 karəmî šellî ləfānāy hā’elef ləḵā šəlōmōh ûmā’ṯayim lənōṭərîm
’eṯ-pirəywō:

13 hayywōšeḇeṯ bagannîm ḥăḇērîm maqəšîḇîm ləqwōlēḵə hašəmî‘înî:

14 bər<sup>a</sup>ḥ\| dwōḏî ûḏəmēh-ləḵā liṣəḇî ’wō lə‘ōfer hā’ayyālîm
‘al hārê ḇəśāmîm:

------------------------------------------------------------------------

[Next: Ruth Chapter 1](rut001.md)
