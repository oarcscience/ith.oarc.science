[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos014)  [KJV](../kjv/jos014.md) 
[Sep:JsB](../sep/jsb014)  [Vul](../vul/jos014.md)   
  
[Joshua (Yehoshua) Index](jos.md)  
  [Previous](jos013)  [Next](jos015.md) 

------------------------------------------------------------------------

### Tanach (Hebrew): Joshua (Yehoshua) Chapter 14

‎<span id="001">1</span> ‏וְאֵ֛לֶּה אֲשֶׁר־נָחֲל֥וּ בְנֵֽי־יִשְׂרָאֵ֖ל
בְּאֶ֣רֶץ כְּנָ֑עַן אֲשֶׁ֨ר נִֽחֲל֜וּ אוֹתָ֗ם אֶלְעָזָ֤ר הַכֹּהֵן֙
וִיהוֹשֻׁ֣עַ בִּן־נ֔וּן וְרָאשֵׁ֛י אֲב֥וֹת הַמַּטּ֖וֹת לִבְנֵ֥י
יִשְׂרָאֵֽל׃

‎<span id="002">2</span> ‏בְּגוֹרַ֖ל נַחֲלָתָ֑ם כַּאֲשֶׁ֨ר צִוָּ֤ה
יְהוָה֙ בְּיַד־מֹשֶׁ֔ה לְתִשְׁעַ֥ת הַמַּטּ֖וֹת וַחֲצִ֥י הַמַּטֶּֽה׃

‎<span id="003">3</span> ‏כִּֽי־נָתַ֨ן מֹשֶׁ֜ה נַחֲלַ֨ת שְׁנֵ֤י
הַמַּטּוֹת֙ וַחֲצִ֣י הַמַּטֶּ֔ה מֵעֵ֖בֶר לַיַּרְדֵּ֑ן וְלַ֨לְוִיִּ֔ם
לֹֽא־נָתַ֥ן נַחֲלָ֖ה בְּתוֹכָֽם׃

‎<span id="004">4</span> ‏כִּֽי־הָי֧וּ בְנֵֽי־יוֹסֵ֛ף שְׁנֵ֥י מַטּ֖וֹת
מְנַשֶּׁ֣ה וְאֶפְרָ֑יִם וְלֹֽא־נָתְנוּ֩ חֵ֨לֶק לַלְוִיִּ֜ם בָּאָ֗רֶץ
כִּ֤י אִם־עָרִים֙ לָשֶׁ֔בֶת וּמִ֨גְרְשֵׁיהֶ֔ם לְמִקְנֵיהֶ֖ם
וּלְקִנְיָנָֽם׃

‎<span id="005">5</span> ‏כַּאֲשֶׁ֨ר צִוָּ֤ה יְהוָה֙ אֶת־מֹשֶׁ֔ה כֵּ֥ן
עָשׂ֖וּ בְּנֵ֣י יִשְׂרָאֵ֑ל וַֽיַּחְלְק֖וּ אֶת־הָאָֽרֶץ׃ פ

‎<span id="006">6</span> ‏וַיִּגְּשׁ֨וּ בְנֵֽי־יְהוּדָ֤ה
אֶל־יְהוֹשֻׁ֙עַ֙ בַּגִּלְגָּ֔ל וַיֹּ֣אמֶר אֵלָ֔יו כָּלֵ֥ב בֶּן־יְפֻנֶּ֖ה
הַקְּנִזִּ֑י אַתָּ֣ה יָדַ֡עְתָּ אֶֽת־הַדָּבָר֩ אֲשֶׁר־דִּבֶּ֨ר יְהוָ֜ה
אֶל־מֹשֶׁ֣ה אִישׁ־הָאֱלֹהִ֗ים עַ֧ל אֹדוֹתַ֛י וְעַ֥ל אֹדוֹתֶ֖יךָ
בְּקָדֵ֥שׁ בַּרְנֵֽעַ׃

‎<span id="007">7</span> ‏בֶּן־אַרְבָּעִ֨ים שָׁנָ֜ה אָנֹכִ֗י בִּ֠שְׁלֹחַ
מֹשֶׁ֨ה עֶֽבֶד־יְהוָ֥ה אֹתִ֛י מִקָּדֵ֥שׁ בַּרְנֵ֖עַ לְרַגֵּ֣ל
אֶת־הָאָ֑רֶץ וָאָשֵׁ֤ב אֹתוֹ֙ דָּבָ֔ר כַּאֲשֶׁ֖ר עִם־לְבָבִֽי׃

‎<span id="008">8</span> ‏וְאַחַי֙ אֲשֶׁ֣ר עָל֣וּ עִמִּ֔י הִמְסִ֖יו
אֶת־לֵ֣ב הָעָ֑ם וְאָנֹכִ֣י מִלֵּ֔אתִי אַחֲרֵ֖י יְהוָ֥ה אֱלֹהָֽי׃

‎<span id="009">9</span> ‏וַיִּשָּׁבַ֣ע מֹשֶׁ֗ה בַּיּ֣וֹם הַהוּא֮
לֵאמֹר֒ אִם־לֹ֗א הָאָ֙רֶץ֙ אֲשֶׁ֨ר דָּרְכָ֤ה רַגְלְךָ֙ בָּ֔הּ
לְךָ֨<sup>3</sup> תִֽהְיֶ֧ה לְנַחֲלָ֛ה וּלְבָנֶ֖יךָ עַד־עוֹלָ֑ם כִּ֣י
מִלֵּ֔אתָ אַחֲרֵ֖י יְהוָ֥ה אֱלֹהָֽי׃

‎<span id="010">10</span> ‏וְעַתָּ֗ה הִנֵּה֩ הֶחֱיָ֨ה יְהוָ֣ה׀ אוֹתִי֮
כַּאֲשֶׁ֣ר דִּבֵּר֒ זֶה֩ אַרְבָּעִ֨ים וְחָמֵ֜שׁ שָׁנָ֗ה מֵ֠אָז דִּבֶּ֨ר
יְהוָ֜ה אֶת־הַדָּבָ֤ר הַזֶּה֙ אֶל־מֹשֶׁ֔ה אֲשֶׁר־הָלַ֥ךְ יִשְׂרָאֵ֖ל
בַּמִּדְבָּ֑ר וְעַתָּה֙ הִנֵּ֣ה אָנֹכִ֣י הַיּ֔וֹם בֶּן־חָמֵ֥שׁ
וּשְׁמוֹנִ֖ים שָׁנָֽה׃

‎<span id="011">11</span> ‏עוֹדֶ֨נִּי הַיּ֜וֹם חָזָ֗ק כַּֽאֲשֶׁר֙
בְּי֨וֹם שְׁלֹ֤חַ אוֹתִי֙ מֹשֶׁ֔ה כְּכֹ֥חִי אָ֖ז וּכְכֹ֣חִי עָ֑תָּה
לַמִּלְחָמָ֖ה וְלָצֵ֥את וְלָבֽוֹא׃

‎<span id="012">12</span> ‏וְעַתָּ֗ה תְּנָה־לִּי֙ אֶת־הָהָ֣ר הַזֶּ֔ה
אֲשֶׁר־דִּבֶּ֥ר יְהוָ֖ה בַּיּ֣וֹם הַה֑וּא כִּ֣י אַתָּֽה־שָׁמַעְתָּ֩
בַיּ֨וֹם הַה֜וּא כִּֽי־עֲנָקִ֣ים שָׁ֗ם וְעָרִים֙ גְּדֹל֣וֹת בְּצֻר֔וֹת
אוּלַ֨י יְהוָ֤ה אוֹתִי֙ וְה֣וֹרַשְׁתִּ֔ים כַּאֲשֶׁ֖ר דִּבֶּ֥ר יְהוָֽה׃

‎<span id="013">13</span> ‏וַֽיְבָרְכֵ֖הוּ יְהוֹשֻׁ֑עַ וַיִּתֵּ֧ן
אֶת־חֶבְר֛וֹן לְכָלֵ֥ב בֶּן־יְפֻנֶּ֖ה לְנַחֲלָֽה׃

‎<span id="014">14</span> ‏עַל־כֵּ֣ן הָיְתָֽה־חֶ֠בְרוֹן לְכָלֵ֨ב
בֶּן־יְפֻנֶּ֤ה הַקְּנִזִּי֙ לְֽנַחֲלָ֔ה עַ֖ד הַיּ֣וֹם הַזֶּ֑ה יַ֚עַן
אֲשֶׁ֣ר מִלֵּ֔א אַחֲרֵ֕י יְהוָ֖ה אֱלֹהֵ֥י יִשְׂרָאֵֽל׃

‎<span id="015">15</span> ‏וְשֵׁ֨ם חֶבְר֤וֹן לְפָנִים֙ קִרְיַ֣ת
אַרְבַּ֔ע הָאָדָ֧ם הַגָּד֛וֹל בָּעֲנָקִ֖ים ה֑וּא וְהָאָ֥רֶץ שָׁקְטָ֖ה
מִמִּלְחָמָֽה׃ פ

1 wə’ēlleh ’ăšer-nāḥălû ḇənê-yiśərā’ēl bə’ereṣ kənā‘an ’ăšer niḥălû
’wōṯām ’elə‘āzār hakōhēn wîhwōšu‘a bin-nûn wərā’šê ’ăḇwōṯ hammaṭṭwōṯ
liḇənê yiśərā’ēl:

2 bəḡwōral n<sup>a</sup>ḥălāṯām ka’ăšer ṣiûâ yəhwâ bəyaḏ-mōšeh ləṯišə‘aṯ
hammaṭṭwōṯ w<sup>a</sup>ḥăṣî hammaṭṭeh:

3 kî-nāṯan mōšeh n<sup>a</sup>ḥălaṯ šənê hammaṭṭwōṯ w<sup>a</sup>ḥăṣî
hammaṭṭeh mē‘ēḇer layyarədēn wəlaləwîyim lō’-nāṯan n<sup>a</sup>ḥălâ
bəṯwōḵām:

4 kî-hāyû ḇənê-ywōsēf šənê maṭṭwōṯ mənaššeh wə’efərāyim wəlō’-nāṯənû
ḥēleq laləwîyim bā’āreṣ kî ’im-‘ārîm lāšeḇeṯ ûmiḡərəšêhem ləmiqənêhem
ûləqinəyānām:

5 ka’ăšer ṣiûâ yəhwâ ’eṯ-mōšeh kēn ‘āśû bənê yiśərā’ēl
wayy<sup>a</sup>ḥələqû ’eṯ-hā’āreṣ: f

6 wayyigəšû ḇənê-yəhûḏâ ’el-yəhwōšu‘a bagiləgāl wayyō’mer ’ēlāyw kālēḇ
ben-yəfunneh haqqənizzî ’atâ yāḏ<sup>a</sup>‘ətā ’eṯ-hadāḇār ’ăšer-diber
yəhwâ ’el-mōšeh ’îš-hā’ĕlōhîm ‘al ’ōḏwōṯay wə‘al ’ōḏwōṯeyḵā bəqāḏēš
barənē‘a:

7 ben-’arəbā‘îm šānâ ’ānōḵî bišəlōḥa mōšeh ‘eḇeḏ-yəhwâ ’ōṯî miqqāḏēš
barənē‘a ləragēl ’eṯ-hā’āreṣ wā’āšēḇ ’ōṯwō dāḇār ka’ăšer ‘im-ləḇāḇî:

8 wə’<sup>a</sup>ḥay ’ăšer ‘ālû ‘immî himəsîw ’eṯ-lēḇ hā‘ām wə’ānōḵî
millē’ṯî ’<sup>a</sup>ḥărê yəhwâ ’ĕlōhāy:

9 wayyiššāḇ<sup>a</sup>‘ mōšeh bayywōm hahû’ lē’mōr ’im-lō’ hā’āreṣ
’ăšer dārəḵâ raḡələḵā bāh ləḵā<sup>3</sup> ṯihəyeh lən<sup>a</sup>ḥălâ
ûləḇāneyḵā ‘aḏ-‘wōlām kî millē’ṯā ’<sup>a</sup>ḥărê yəhwâ ’ĕlōhāy:

10 wə‘atâ hinnēh heḥĕyâ yəhwâ\| ’wōṯî ka’ăšer dibēr zeh ’arəbā‘îm
wəḥāmēš šānâ mē’āz diber yəhwâ ’eṯ-hadāḇār hazzeh ’el-mōšeh ’ăšer-hālaḵə
yiśərā’ēl bammiḏəbār wə‘atâ hinnēh ’ānōḵî hayywōm ben-ḥāmēš ûšəmwōnîm
šānâ:

11 ‘wōḏennî hayywōm ḥāzāq ka’ăšer bəywōm šəlōḥa ’wōṯî mōšeh kəḵōḥî ’āz
ûḵəḵōḥî ‘ātâ lammiləḥāmâ wəlāṣē’ṯ wəlāḇwō’:

12 wə‘atâ tənâ-llî ’eṯ-hâār hazzeh ’ăšer-diber yəhwâ bayywōm hahû’ kî
’atâ-šām<sup>a</sup>‘ətā ḇayywōm hahû’ kî-‘ănāqîm šām wə‘ārîm gəḏōlwōṯ
bəṣurwōṯ ’ûlay yəhwâ ’wōṯî wəhwōrašətîm ka’ăšer diber yəhwâ:

13 wayəḇārəḵēhû yəhwōšu‘a wayyitēn ’eṯ-ḥeḇərwōn ləḵālēḇ ben-yəfunneh
lən<sup>a</sup>ḥălâ:

14 ‘al-kēn hāyəṯâ-ḥeḇərwōn ləḵālēḇ ben-yəfunneh haqqənizzî
lən<sup>a</sup>ḥălâ ‘aḏ hayywōm hazzeh y<sup>a</sup>‘an ’ăšer millē’
’<sup>a</sup>ḥărê yəhwâ ’ĕlōhê yiśərā’ēl:

15 wəšēm ḥeḇərwōn ləfānîm qirəyaṯ ’arəb<sup>a</sup>‘ hā’āḏām hagāḏwōl
bā‘ănāqîm hû’ wəhā’āreṣ šāqəṭâ mimmiləḥāmâ: f

------------------------------------------------------------------------

[Next: Joshua (Yehoshua) Chapter 15](jos015.md)
