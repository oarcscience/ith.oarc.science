[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc007)  [KJV](../kjv/ecc007)  [Sep](../sep/ecc007.md) 
[Vul](../vul/ecc007.md)   
  
[Ecclesiastes (Qohelet) Index](ecc.md)  
  [Previous](ecc006)  [Next](ecc008.md) 

------------------------------------------------------------------------

### Tanach (Hebrew): Ecclesiastes (Qohelet) Chapter 7

‎<span id="001">1</span> ‏ט֥וֹב שֵׁ֖ם מִשֶּׁ֣מֶן ט֑וֹב וְי֣וֹם הַמָּ֔וֶת
מִיּ֖וֹם הִוָּלְדֽוֹ׃

‎<span id="002">2</span> ‏ט֞וֹב לָלֶ֣כֶת אֶל־בֵּֽית־אֵ֗בֶל מִלֶּ֙כֶת֙
אֶל־בֵּ֣ית מִשְׁתֶּ֔ה בַּאֲשֶׁ֕ר ה֖וּא ס֣וֹף כָּל־הָאָדָ֑ם וְהַחַ֖י
יִתֵּ֥ן אֶל־לִבּֽוֹ׃

‎<span id="003">3</span> ‏ט֥וֹב כַּ֖עַס מִשְּׂחֹ֑ק כִּֽי־בְרֹ֥עַ
פָּנִ֖ים יִ֥יטַב לֵֽב׃

‎<span id="004">4</span> ‏לֵ֤ב חֲכָמִים֙ בְּבֵ֣ית אֵ֔בֶל וְלֵ֥ב
כְּסִילִ֖ים בְּבֵ֥ית שִׂמְחָֽה׃

‎<span id="005">5</span> ‏ט֕וֹב לִשְׁמֹ֖עַ גַּעֲרַ֣ת חָכָ֑ם מֵאִ֕ישׁ
שֹׁמֵ֖עַ שִׁ֥יר כְּסִילִֽים׃

‎<span id="006">6</span> ‏כִּ֣י כְק֤וֹל הַסִּירִים֙ תַּ֣חַת הַסִּ֔יר
כֵּ֖ן שְׂחֹ֣ק הַכְּסִ֑יל וְגַם־זֶ֖ה הָֽבֶל׃

‎<span id="007">7</span> ‏כִּ֥י הָעֹ֖שֶׁק יְהוֹלֵ֣ל חָכָ֑ם וִֽיאַבֵּ֥ד
אֶת־לֵ֖ב מַתָּנָֽה׃

‎<span id="008">8</span> ‏ט֛וֹב אַחֲרִ֥ית דָּבָ֖ר מֵֽרֵאשִׁית֑וֹ ט֥וֹב
אֶֽרֶךְ־ר֖וּחַ מִגְּבַהּ־רֽוּחַ׃

‎<span id="009">9</span> ‏אַל־תְּבַהֵ֥ל בְּרֽוּחֲךָ֖ לִכְע֑וֹס כִּ֣י
כַ֔עַס בְּחֵ֥יק כְּסִילִ֖ים יָנֽוּחַ׃

‎<span id="010">10</span> ‏אַל־תֹּאמַר֙ מֶ֣ה הָיָ֔ה שֶׁ֤הַיָּמִים֙
הָרִ֣אשֹׁנִ֔ים הָי֥וּ טוֹבִ֖ים מֵאֵ֑לֶּה כִּ֛י לֹ֥א מֵחָכְמָ֖ה
שָׁאַ֥לְתָּ עַל־זֶֽה׃

‎<span id="011">11</span> ‏טוֹבָ֥ה חָכְמָ֖ה עִֽם־נַחֲלָ֑ה וְיֹתֵ֖ר
לְרֹאֵ֥י הַשָּֽׁמֶשׁ׃

‎<span id="012">12</span> ‏כִּ֛י בְּצֵ֥ל הַֽחָכְמָ֖ה בְּצֵ֣ל הַכָּ֑סֶף
וְיִתְר֣וֹן דַּ֔עַת הַֽחָכְמָ֖ה תְּחַיֶּ֥ה בְעָלֶֽיהָ׃

‎<span id="013">13</span> ‏רְאֵ֖ה אֶת־מַעֲשֵׂ֣ה הָאֱלֹהִ֑ים כִּ֣י מִ֤י
יוּכַל֙ לְתַקֵּ֔ן אֵ֖ת אֲשֶׁ֥ר עִוְּתֽוֹ׃

‎<span id="014">14</span> ‏בְּי֤וֹם טוֹבָה֙ הֱיֵ֣ה בְט֔וֹב וּבְי֥וֹם
רָעָ֖ה רְאֵ֑ה גַּ֣ם אֶת־זֶ֤ה לְעֻמַּת־זֶה֙ עָשָׂ֣ה הָֽאֱלֹהִ֔ים
עַל־דִּבְרַ֗ת שֶׁלֹּ֨א יִמְצָ֧א הָֽאָדָ֛ם אַחֲרָ֖יו מְאֽוּמָה׃

‎<span id="015">15</span> ‏אֶת־הַכֹּ֥ל רָאִ֖יתִי בִּימֵ֣י הֶבְלִ֑י יֵ֤שׁ
צַדִּיק֙ אֹבֵ֣ד בְּצִדְק֔וֹ וְיֵ֣שׁ רָשָׁ֔ע מַאֲרִ֖יךְ בְּרָעָתֽוֹ׃

‎<span id="016">16</span> ‏אַל־תְּהִ֤י צַדִּיק֙ הַרְבֵּ֔ה
וְאַל־תִּתְחַכַּ֖ם יוֹתֵ֑ר לָ֖מָּה תִּשּׁוֹמֵֽם׃

‎<span id="017">17</span> ‏אַל־תִּרְשַׁ֥ע הַרְבֵּ֖ה וְאַל־תְּהִ֣י סָכָ֑ל
לָ֥מָּה תָמ֖וּת בְּלֹ֥א עִתֶּֽךָ׃

‎<span id="018">18</span> ‏ט֚וֹב אֲשֶׁ֣ר תֶּאֱחֹ֣ז בָּזֶ֔ה וְגַם־מִזֶּ֖ה
אַל־תַּנַּ֣ח אֶת־יָדֶ֑ךָ כִּֽי־יְרֵ֥א אֱלֹהִ֖ים יֵצֵ֥א אֶת־כֻּלָּֽם׃

‎<span id="019">19</span> ‏הַֽחָכְמָ֖ה תָּעֹ֣ז לֶחָכָ֑ם מֵֽעֲשָׂרָה֙
שַׁלִּיטִ֔ים אֲשֶׁ֥ר הָי֖וּ בָּעִֽיר׃

‎<span id="020">20</span> ‏כִּ֣י אָדָ֔ם אֵ֥ין צַדִּ֖יק בָּאָ֑רֶץ אֲשֶׁ֥ר
יַעֲשֶׂה־טּ֖וֹב וְלֹ֥א יֶחֱטָֽא׃

‎<span id="021">21</span> ‏גַּ֤ם לְכָל־הַדְּבָרִים֙ אֲשֶׁ֣ר יְדַבֵּ֔רוּ
אַל־תִּתֵּ֖ן לִבֶּ֑ךָ אֲשֶׁ֥ר לֹֽא־תִשְׁמַ֥ע אֶֽת־עַבְדְּךָ֖
מְקַלְלֶֽךָ׃

‎<span id="022">22</span> ‏כִּ֛י גַּם־פְּעָמִ֥ים רַבּ֖וֹת יָדַ֣ע
לִבֶּ֑ךָ אֲשֶׁ֥ר גַּם־את אַתָּ֖ה קִלַּ֥לְתָּ אֲחֵרִֽים׃

‎<span id="023">23</span> ‏כָּל־זֹ֖ה נִסִּ֣יתִי בַֽחָכְמָ֑ה אָמַ֣רְתִּי
אֶחְכָּ֔מָה וְהִ֖יא רְחוֹקָ֥ה מִמֶּֽנִּי׃

‎<span id="024">24</span> ‏רָח֖וֹק מַה־שֶּׁהָיָ֑ה וְעָמֹ֥ק׀ עָמֹ֖ק מִ֥י
יִמְצָאֶֽנּוּ׃

‎<span id="025">25</span> ‏סַבּ֨וֹתִֽי אֲנִ֤י וְלִבִּי֙ לָדַ֣עַת
וְלָת֔וּר וּבַקֵּ֥שׁ חָכְמָ֖ה וְחֶשְׁבּ֑וֹן וְלָדַ֙עַת֙ רֶ֣שַׁע כֶּ֔סֶל
וְהַסִּכְל֖וּת הוֹלֵלֽוֹת׃

‎<span id="026">26</span> ‏וּמוֹצֶ֨א אֲנִ֜י מַ֣ר מִמָּ֗וֶת
אֶת־הָֽאִשָּׁה֙ אֲשֶׁר־הִ֨יא מְצוֹדִ֧ים וַחֲרָמִ֛ים לִבָּ֖הּ אֲסוּרִ֣ים
יָדֶ֑יהָ ט֞וֹב לִפְנֵ֤י הָאֱלֹהִים֙ יִמָּלֵ֣ט מִמֶּ֔נָּה וְחוֹטֵ֖א
יִלָּ֥כֶד בָּֽהּ׃

‎<span id="027">27</span> ‏רְאֵה֙ זֶ֣ה מָצָ֔אתִי אָמְרָ֖ה קֹהֶ֑לֶת
אַחַ֥ת לְאַחַ֖ת לִמְצֹ֥א חֶשְׁבּֽוֹן׃

‎<span id="028">28</span> ‏אֲשֶׁ֛ר עוֹד־בִּקְשָׁ֥ה נַפְשִׁ֖י וְלֹ֣א
מָצָ֑אתִי אָדָ֞ם אֶחָ֤ד מֵאֶ֙לֶף֙ מָצָ֔אתִי וְאִשָּׁ֥ה בְכָל־אֵ֖לֶּה
לֹ֥א מָצָֽאתִי׃

‎<span id="029">29</span> ‏לְבַד֙ רְאֵה־זֶ֣ה מָצָ֔אתִי אֲשֶׁ֨ר עָשָׂ֧ה
הָאֱלֹהִ֛ים אֶת־הָאָדָ֖ם יָשָׁ֑ר וְהֵ֥מָּה בִקְשׁ֖וּ חִשְּׁבֹנ֥וֹת
רַבִּֽים׃

1 ṭwōḇ šēm miššemen ṭwōḇ wəywōm hammāweṯ mîywōm hiûāləḏwō:

2 ṭwōḇ lāleḵeṯ ’el-bêṯ-’ēḇel milleḵeṯ ’el-bêṯ mišəteh ba’ăšer hû’ swōf
kāl-hā’āḏām wəh<sup>a</sup>ḥay yitēn ’el-libwō:

3 ṭwōḇ k<sup>a</sup>‘as miśśəḥōq kî-ḇərō‘a pānîm yîṭaḇ lēḇ:

4 lēḇ ḥăḵāmîm bəḇêṯ ’ēḇel wəlēḇ kəsîlîm bəḇêṯ śiməḥâ:

5 ṭwōḇ lišəmō‘a g<sup>a</sup>‘ăraṯ ḥāḵām mē’îš šōmē‘a šîr kəsîlîm:

6 kî ḵəqwōl hassîrîm t<sup>a</sup>ḥaṯ hassîr kēn śəḥōq hakəsîl wəḡam-zeh
hāḇel:

7 kî hā‘ōšeq yəhwōlēl ḥāḵām wî’abēḏ ’eṯ-lēḇ matānâ:

8 ṭwōḇ ’<sup>a</sup>ḥărîṯ dāḇār mērē’šîṯwō ṭwōḇ ’ereḵə-rûḥa
migəḇ<sup>a</sup>h-rûḥa:

9 ’al-təḇahēl bərûḥăḵā liḵə‘wōs kî ḵ<sup>a</sup>‘as bəḥêq kəsîlîm
yānûḥa:

10 ’al-tō’mar meh hāyâ šehayyāmîm hāri’šōnîm hāyû ṭwōḇîm mē’ēlleh kî lō’
mēḥāḵəmâ šā’alətā ‘al-zeh:

11 ṭwōḇâ ḥāḵəmâ ‘im-n<sup>a</sup>ḥălâ wəyōṯēr lərō’ê haššāmeš:

12 kî bəṣēl h<sup>a</sup>ḥāḵəmâ bəṣēl hakāsef wəyiṯərwōn
d<sup>a</sup>‘aṯ h<sup>a</sup>ḥāḵəmâ təḥayyeh ḇə‘āleyhā:

13 rə’ēh ’eṯ-m<sup>a</sup>‘ăśēh hā’ĕlōhîm kî mî yûḵal ləṯaqqēn ’ēṯ ’ăšer
‘iûəṯwō:

14 bəywōm ṭwōḇâ hĕyēh ḇəṭwōḇ ûḇəywōm rā‘â rə’ēh gam ’eṯ-zeh lə‘ummaṯ-zeh
‘āśâ hā’ĕlōhîm ‘al-diḇəraṯ šellō’ yiməṣā’ hā’āḏām ’<sup>a</sup>ḥărāyw
mə’ûmâ:

15 ’eṯ-hakōl rā’îṯî bîmê heḇəlî yēš ṣadîq ’ōḇēḏ bəṣiḏəqwō wəyēš rāšā‘
ma’ărîḵə bərā‘āṯwō:

16 ’al-təhî ṣadîq harəbēh wə’al-tiṯəḥakam ywōṯēr lāmmâ tiššwōmēm:

17 ’al-tirəš<sup>a</sup>‘ harəbēh wə’al-təhî sāḵāl lāmmâ ṯāmûṯ bəlō’
‘iteḵā:

18 ṭwōḇ ’ăšer te’ĕḥōz bāzeh wəḡam-mizzeh ’al-tann<sup>a</sup>ḥ
’eṯ-yāḏeḵā kî-yərē’ ’ĕlōhîm yēṣē’ ’eṯ-kullām:

19 h<sup>a</sup>ḥāḵəmâ tā‘ōz leḥāḵām mē‘ăśārâ šallîṭîm ’ăšer hāyû bā‘îr:

20 kî ’āḏām ’ên ṣadîq bā’āreṣ ’ăšer y<sup>a</sup>‘ăśeh-ṭṭwōḇ wəlō’
yeḥĕṭā’:

21 gam ləḵāl-hadəḇārîm ’ăšer yəḏabērû ’al-titēn libeḵā ’ăšer
lō’-ṯišəm<sup>a</sup>‘ ’eṯ-‘aḇədəḵā məqaləleḵā:

22 kî gam-pə‘āmîm rabwōṯ yāḏ<sup>a</sup>‘ libeḵā ’ăšer gam-’atə ’atâ
qillalətā ’ăḥērîm:

23 kāl-zōh nissîṯî ḇ<sup>a</sup>ḥāḵəmâ ’āmarətî ’eḥəkāmâ wəhî’ rəḥwōqâ
mimmennî:

24 rāḥwōq mah-ššehāyâ wə‘āmōq\| ‘āmōq mî yiməṣā’ennû:

25 sabwōṯî ’ănî wəlibî lāḏ<sup>a</sup>‘aṯ wəlāṯûr ûḇaqqēš ḥāḵəmâ
wəḥešəbwōn wəlāḏ<sup>a</sup>‘aṯ reš<sup>a</sup>‘ kesel wəhassiḵəlûṯ
hwōlēlwōṯ:

26 ûmwōṣe’ ’ănî mar mimmāweṯ ’eṯ-hā’iššâ ’ăšer-hî’ məṣwōḏîm
w<sup>a</sup>ḥărāmîm libāh ’ăsûrîm yāḏeyhā ṭwōḇ lifənê hā’ĕlōhîm
yimmālēṭ mimmennâ wəḥwōṭē’ yillāḵeḏ bāh:

27 rə’ēh zeh māṣā’ṯî ’āmərâ qōheleṯ ’<sup>a</sup>ḥaṯ lə’<sup>a</sup>ḥaṯ
liməṣō’ ḥešəbwōn:

28 ’ăšer ‘wōḏ-biqəšâ nafəšî wəlō’ māṣā’ṯî ’āḏām ’eḥāḏ mē’elef māṣā’ṯî
wə’iššâ ḇəḵāl-’ēlleh lō’ māṣā’ṯî:

29 ləḇaḏ rə’ēh-zeh māṣā’ṯî ’ăšer ‘āśâ hā’ĕlōhîm ’eṯ-hā’āḏām yāšār
wəhēmmâ ḇiqəšû ḥiššəḇōnwōṯ rabîm:

------------------------------------------------------------------------

[Next: Ecclesiastes (Qohelet) Chapter 8](ecc008.md)
