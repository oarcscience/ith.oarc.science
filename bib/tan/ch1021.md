[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1021)  [KJV](../kjv/ch1021)  [Sep](../sep/ch1021.md) 
[Vul](../vul/ch1021.md)   
  
[1 Chronicles (1 Divrey Yamim) Index](ch1.md)  
  [Previous](ch1020)  [Next](ch1022.md) 

------------------------------------------------------------------------

### Tanach (Hebrew): 1 Chronicles (1 Divrey Yamim) Chapter 21

‎<span id="001">1</span> ‏וַיַּֽעֲמֹ֥ד שָׂטָ֖ן עַל־יִשְׂרָאֵ֑ל
וַיָּ֙סֶת֙ אֶת־דָּוִ֔יד לִמְנ֖וֹת אֶת־יִשְׂרָאֵֽל׃

‎<span id="002">2</span> ‏וַיֹּ֨אמֶר דָּוִ֤יד אֶל־יוֹאָב֙ וְאֶל־שָׂרֵ֣י
הָעָ֔ם לְכ֗וּ סִפְרוּ֙ אֶת־יִשְׂרָאֵ֔ל מִבְּאֵ֥ר שֶׁ֖בַע וְעַד־דָּ֑ן
וְהָבִ֣יאוּ אֵלַ֔י וְאֵדְעָ֖ה אֶת־מִסְפָּרָֽם׃

‎<span id="003">3</span> ‏וַיֹּ֣אמֶר יוֹאָ֗ב יוֹסֵף֩ יְהוָ֨ה
עַל־עַמּ֤וֹ׀ כָּהֵם֙ מֵאָ֣ה פְעָמִ֔ים הֲלֹא֙ אֲדֹנִ֣י הַמֶּ֔לֶךְ
כֻּלָּ֥ם לַאדֹנִ֖י לַעֲבָדִ֑ים לָ֣מָּה יְבַקֵּ֥שׁ זֹאת֙ אֲדֹנִ֔י לָ֛מָּה
יִהְיֶ֥ה לְאַשְׁמָ֖ה לְיִשְׂרָאֵֽל׃

‎<span id="004">4</span> ‏וּדְבַר־הַמֶּ֖לֶךְ חָזַ֣ק עַל־יוֹאָ֑ב
וַיֵּצֵ֣א יוֹאָ֗ב וַיִּתְהַלֵּךְ֙ בְּכָל־יִשְׂרָאֵ֔ל וַיָּבֹ֖א
יְרוּשָׁלִָֽם׃

‎<span id="005">5</span> ‏וַיִּתֵּ֥ן יוֹאָ֛ב אֶת־מִסְפַּ֥ר
מִפְקַד־הָעָ֖ם אֶל־דָּוִ֑יד וַיְהִ֣י כָֽל־יִשְׂרָאֵ֡ל אֶ֣לֶף אֲלָפִים֩
וּמֵאָ֨ה אֶ֤לֶף אִישׁ֙ שֹׁ֣לֵֽף חֶ֔רֶב וִֽיהוּדָ֕ה אַרְבַּע֩ מֵא֨וֹת
וְשִׁבְעִ֥ים אֶ֛לֶף אִ֖ישׁ שֹׁ֥לֵֽף חָֽרֶב׃

‎<span id="006">6</span> ‏וְלֵוִי֙ וּבִנְיָמִ֔ן לֹ֥א פָקַ֖ד בְּתוֹכָ֑ם
כִּֽי־נִתְעַ֥ב דְּבַר־הַמֶּ֖לֶךְ אֶת־יוֹאָֽב׃

‎<span id="007">7</span> ‏וַיֵּ֙רַע֙ בְּעֵינֵ֣י הָאֱלֹהִ֔ים
עַל־הַדָּבָ֖ר הַזֶּ֑ה וַיַּ֖ךְ אֶת־יִשְׂרָאֵֽל׃ פ

‎<span id="008">8</span> ‏וַיֹּ֤אמֶר דָּוִיד֙ אֶל־הָ֣אֱלֹהִ֔ים
חָטָ֣אתִֽי מְאֹ֔ד אֲשֶׁ֥ר עָשִׂ֖יתִי אֶת־הַדָּבָ֣ר הַזֶּ֑ה וְעַתָּ֗ה
הַֽעֲבֶר־נָא֙ אֶת־עֲו֣וֹן עַבְדְּךָ֔ כִּ֥י נִסְכַּ֖לְתִּי מְאֹֽד׃ פ

‎<span id="009">9</span> ‏וַיְדַבֵּ֤ר יְהוָה֙ אֶל־גָּ֔ד חֹזֵ֥ה דָוִ֖יד
לֵאמֹֽר׃

‎<span id="010">10</span> ‏לֵךְ֩ וְדִבַּרְתָּ֨ אֶל־דָּוִ֜יד לֵאמֹ֗ר
כֹּ֚ה אָמַ֣ר יְהוָ֔ה שָׁל֕וֹשׁ אֲנִ֖י נֹטֶ֣ה עָלֶ֑יךָ בְּחַר־לְךָ֛
אַחַ֥ת מֵהֵ֖נָּה וְאֶֽעֱשֶׂה־לָּֽךְ׃

‎<span id="011">11</span> ‏וַיָּ֥בֹא גָ֖ד אֶל־דָּוִ֑יד וַיֹּ֥אמֶר ל֛וֹ
כֹּֽה־אָמַ֥ר יְהוָ֖ה קַבֶּל־לָֽךְ׃

‎<span id="012">12</span> ‏אִם־שָׁל֨וֹשׁ שָׁנִ֜ים רָעָ֗ב
וְאִם־שְׁלֹשָׁ֨ה חֳדָשִׁ֜ים נִסְפֶּ֥ה מִפְּנֵי־צָרֶיךָ֮ וְחֶ֣רֶב
אוֹיְבֶ֣ךָ׀ לְמַשֶּׂגֶת֒ וְאִם־שְׁלֹ֣שֶׁת יָ֠מִים חֶ֣רֶב יְהוָ֤ה
וְדֶ֙בֶר֙ בָּאָ֔רֶץ וּמַלְאַ֣ךְ יְהוָ֔ה מַשְׁחִ֖ית בְּכָל־גְּב֣וּל
יִשְׂרָאֵ֑ל וְעַתָּ֣ה רְאֵ֔ה מָֽה־אָשִׁ֥יב אֶת־שֹׁלְחִ֖י דָּבָֽר׃ פ

‎<span id="013">13</span> ‏וַיֹּ֧אמֶר דָּוִ֛יד אֶל־גָּ֖ד צַר־לִ֣י מְאֹ֑ד
אֶפְּלָה־נָּ֣א בְיַד־יְהוָ֗ה כִּֽי־רַבִּ֤ים רַחֲמָיו֙ מְאֹ֔ד
וּבְיַד־אָדָ֖ם אַל־אֶפֹּֽל׃

‎<span id="014">14</span> ‏וַיִּתֵּ֧ן יְהוָ֛ה דֶּ֖בֶר בְּיִשְׂרָאֵ֑ל
וַיִּפֹּל֙ מִיִּשְׂרָאֵ֔ל שִׁבְעִ֥ים אֶ֖לֶף אִֽישׁ׃

‎<span id="015">15</span> ‏וַיִּשְׁלַח֩ הָאֱלֹהִ֨ים׀ מַלְאָ֥ךְ׀
לִֽירוּשָׁלִַם֮ לְהַשְׁחִיתָהּ֒ וּכְהַשְׁחִ֗ית רָאָ֤ה יְהוָה֙
וַיִּנָּ֣חֶם עַל־הָֽרָעָ֔ה וַיֹּ֨אמֶר לַמַּלְאָ֤ךְ הַמַּשְׁחִית֙ רַ֔ב
עַתָּ֖ה הֶ֣רֶף יָדֶ֑ךָ וּמַלְאַ֤ךְ יְהוָה֙ עֹמֵ֔ד עִם־גֹּ֖רֶן אָרְנָ֥ן
הַיְבוּסִֽי׃ ס

‎<span id="016">16</span> ‏וַיִּשָּׂ֨א דָוִ֜יד אֶת־עֵינָ֗יו וַיַּ֞רְא
אֶת־מַלְאַ֤ךְ יְהוָה֙ עֹמֵ֗ד בֵּ֤ין הָאָ֙רֶץ֙ וּבֵ֣ין הַשָּׁמַ֔יִם
וְחַרְבּ֤וֹ שְׁלוּפָה֙ בְּיָד֔וֹ נְטוּיָ֖ה עַל־יְרוּשָׁלִָ֑ם וַיִּפֹּ֨ל
דָּוִ֧יד וְהַזְּקֵנִ֛ים מְכֻסִּ֥ים בַּשַּׂקִּ֖ים עַל־פְּנֵיהֶֽם׃

‎<span id="017">17</span> ‏וַיֹּ֣אמֶר דָּוִ֣יד אֶֽל־הָאֱלֹהִ֡ים הֲלֹא֩
אֲנִ֨י אָמַ֜רְתִּי לִמְנ֣וֹת בָּעָ֗ם וַאֲנִי־ה֤וּא אֲשֶׁר־חָטָ֙אתִי֙
וְהָרֵ֣עַ הֲרֵע֔וֹתִי וְאֵ֥לֶּה הַצֹּ֖אן מֶ֣ה עָשׂ֑וּ יְהוָ֣ה אֱלֹהַ֗י
תְּהִ֨י נָ֤א יָֽדְךָ֙ בִּ֚י וּבְבֵ֣ית אָבִ֔י וּֽבְעַמְּךָ֖ לֹ֥א
לְמַגֵּפָֽה׃ ס

‎<span id="018">18</span> ‏וּמַלְאַ֧ךְ יְהוָ֛ה אָמַ֥ר אֶל־גָּ֖ד לֵאמֹ֣ר
לְדָוִ֑יד כִּ֣י׀ יַעֲלֶ֣ה דָוִ֗יד לְהָקִ֤ים מִזְבֵּ֙חַ֙ לַיהוָ֔ה
בְּגֹ֖רֶן אָרְנָ֥ן הַיְבֻסִֽי׃

‎<span id="019">19</span> ‏וַיַּ֤עַל דָּוִיד֙ בִּדְבַר־גָּ֔ד אֲשֶׁ֥ר
דִּבֶּ֖ר בְּשֵׁ֥ם יְהוָֽה׃

‎<span id="020">20</span> ‏וַיָּ֣שָׁב אָרְנָ֗ן וַיַּרְא֙
אֶת־הַמַּלְאָ֔ךְ וְאַרְבַּ֧עַת בָּנָ֛יו עִמּ֖וֹ מִֽתְחַבְּאִ֑ים
וְאָרְנָ֖ן דָּ֥שׁ חִטִּֽים׃

‎<span id="021">21</span> ‏וַיָּבֹ֥א דָוִ֖יד עַד־אָרְנָ֑ן וַיַּבֵּ֤ט
אָרְנָן֙ וַיַּ֣רְא אֶת־דָּוִ֔יד וַיֵּצֵא֙ מִן־הַגֹּ֔רֶן וַיִּשְׁתַּ֧חוּ
לְדָוִ֛יד אַפַּ֖יִם אָֽרְצָה׃

‎<span id="022">22</span> ‏וַיֹּ֨אמֶר דָּוִ֜יד אֶל־אָרְנָ֗ן תְּנָה־לִּי֙
מְק֣וֹם הַגֹּ֔רֶן וְאֶבְנֶה־בּ֥וֹ מִזְבֵּ֖חַ לַיהוָ֑ה בְּכֶ֤סֶף מָלֵא֙
תְּנֵ֣הוּ לִ֔י וְתֵעָצַ֥ר הַמַּגֵּפָ֖ה מֵעַ֥ל הָעָֽם׃

‎<span id="023">23</span> ‏וַיֹּ֨אמֶר אָרְנָ֤ן אֶל־דָּוִיד֙ קַֽח־לָ֔ךְ
וְיַ֛עַשׂ אֲדֹנִ֥י הַמֶּ֖לֶךְ הַטּ֣וֹב בְּעֵינָ֑יו רְאֵה֩ נָתַ֨תִּי
הַבָּקָ֜ר לָֽעֹל֗וֹת וְהַמּוֹרִגִּ֧ים לָעֵצִ֛ים וְהַחִטִּ֥ים לַמִּנְחָ֖ה
הַכֹּ֥ל נָתָֽתִּי׃

‎<span id="024">24</span> ‏וַיֹּ֨אמֶר הַמֶּ֤לֶךְ דָּוִיד֙ לְאָרְנָ֔ן
לֹ֕א כִּֽי־קָנֹ֥ה אֶקְנֶ֖ה בְּכֶ֣סֶף מָלֵ֑א כִּ֠י לֹא־אֶשָּׂ֤א
אֲשֶׁר־לְךָ֙ לַיהוָ֔ה וְהַעֲל֥וֹת עוֹלָ֖ה חִנָּֽם׃

‎<span id="025">25</span> ‏וַיִּתֵּ֥ן דָּוִ֛יד לְאָרְנָ֖ן בַּמָּק֑וֹם
שִׁקְלֵ֣י זָהָ֔ב מִשְׁקָ֖ל שֵׁ֥שׁ מֵאֽוֹת׃

‎<span id="026">26</span> ‏וַיִּבֶן֩ שָׁ֨ם דָּוִ֤יד מִזְבֵּ֙חַ֙ לַיהוָ֔ה
וַיַּ֥עַל עֹל֖וֹת וּשְׁלָמִ֑ים וַיִּקְרָא֙ אֶל־יְהוָ֔ה וַיַּֽעֲנֵ֤הוּ
בָאֵשׁ֙ מִן־הַשָּׁמַ֔יִם עַ֖ל מִזְבַּ֥ח הָעֹלָֽה׃ פ

‎<span id="027">27</span> ‏וַיֹּ֤אמֶר יְהוָה֙ לַמַּלְאָ֔ךְ וַיָּ֥שֶׁב
חַרְבּ֖וֹ אֶל־נְדָנָֽהּ׃

‎<span id="028">28</span> ‏בָּעֵ֣ת הַהִ֔יא בִּרְא֤וֹת דָּוִיד֙
כִּי־עָנָ֣הוּ יְהוָ֔ה בְּגֹ֖רֶן אָרְנָ֣ן הַיְבוּסִ֑י וַיִּזְבַּ֖ח שָֽׁם׃

‎<span id="029">29</span> ‏וּמִשְׁכַּ֣ן יְ֠הוָה אֲשֶׁר־עָשָׂ֨ה מֹשֶׁ֧ה
בַמִּדְבָּ֛ר וּמִזְבַּ֥ח הָעוֹלָ֖ה בָּעֵ֣ת הַהִ֑יא בַּבָּמָ֖ה
בְּגִבְעֽוֹן׃

‎<span id="030">30</span> ‏וְלֹא־יָכֹ֥ל דָּוִ֛יד לָלֶ֥כֶת לְפָנָ֖יו
לִדְרֹ֣שׁ אֱלֹהִ֑ים כִּ֣י נִבְעַ֔ת מִפְּנֵ֕י חֶ֖רֶב מַלְאַ֥ךְ יְהוָֽה׃ ס

1 wayy<sup>a</sup>‘ămōḏ śāṭān ‘al-yiśərā’ēl wayyāseṯ ’eṯ-dāwîḏ limənwōṯ
’eṯ-yiśərā’ēl:

2 wayyō’mer dāwîḏ ’el-ywō’āḇ wə’el-śārê hā‘ām ləḵû sifərû ’eṯ-yiśərā’ēl
mibə’ēr šeḇ<sup>a</sup>‘ wə‘aḏ-dān wəhāḇî’û ’ēlay wə’ēḏə‘â
’eṯ-misəpārām:

3 wayyō’mer ywō’āḇ ywōsēf yəhwâ ‘al-‘ammwō\| kâēm mē’â fə‘āmîm hălō’
’ăḏōnî hammeleḵə kullām la’ḏōnî l<sup>a</sup>‘ăḇāḏîm lāmmâ yəḇaqqēš zō’ṯ
’ăḏōnî lāmmâ yihəyeh lə’ašəmâ ləyiśərā’ēl:

4 ûḏəḇar-hammeleḵə ḥāzaq ‘al-ywō’āḇ wayyēṣē’ ywō’āḇ wayyiṯəhallēḵə
bəḵāl-yiśərā’ēl wayyāḇō’ yərûšālāim:

5 wayyitēn ywō’āḇ ’eṯ-misəpar mifəqaḏ-hā‘ām ’el-dāwîḏ wayəhî
ḵāl-yiśərā’ēl ’elef ’ălāfîm ûmē’â ’elef ’îš šōlēf ḥereḇ wîhûḏâ
’arəb<sup>a</sup>‘ mē’wōṯ wəšiḇə‘îm ’elef ’îš šōlēf ḥāreḇ:

6 wəlēwî ûḇinəyāmin lō’ fāqaḏ bəṯwōḵām kî-niṯə‘aḇ dəḇar-hammeleḵə
’eṯ-ywō’āḇ:

7 wayyēr<sup>a</sup>‘ bə‘ênê hā’ĕlōhîm ‘al-hadāḇār hazzeh wayyaḵə
’eṯ-yiśərā’ēl: f

8 wayyō’mer dāwîḏ ’el-hā’ĕlōhîm ḥāṭā’ṯî mə’ōḏ ’ăšer ‘āśîṯî ’eṯ-hadāḇār
hazzeh wə‘atâ h<sup>a</sup>‘ăḇer-nā’ ’eṯ-‘ăwwōn ‘aḇədəḵā kî nisəkalətî
mə’ōḏ: f

9 wayəḏabēr yəhwâ ’el-gāḏ ḥōzēh ḏāwîḏ lē’mōr:

10 lēḵə wəḏibarətā ’el-dāwîḏ lē’mōr kōh ’āmar yəhwâ šālwōš ’ănî nōṭeh
‘āleyḵā bəḥar-ləḵā ’<sup>a</sup>ḥaṯ mēhēnnâ wə’e‘ĕśeh-llāḵə:

11 wayyāḇō’ ḡāḏ ’el-dāwîḏ wayyō’mer lwō kōh-’āmar yəhwâ qabel-lāḵə:

12 ’im-šālwōš šānîm rā‘āḇ wə’im-šəlōšâ ḥŏḏāšîm nisəpeh mipənê-ṣāreyḵā
wəḥereḇ ’wōyəḇeḵā\| ləmaśśeḡeṯ wə’im-šəlōšeṯ yāmîm ḥereḇ yəhwâ wəḏeḇer
bā’āreṣ ûmalə’aḵə yəhwâ mašəḥîṯ bəḵāl-gəḇûl yiśərā’ēl wə‘atâ rə’ēh
mâ-’āšîḇ ’eṯ-šōləḥî dāḇār: f

13 wayyō’mer dāwîḏ ’el-gāḏ ṣar-lî mə’ōḏ ’epəlâ-nnā’ ḇəyaḏ-yəhwâ kî-rabîm
r<sup>a</sup>ḥămāyw mə’ōḏ ûḇəyaḏ-’āḏām ’al-’epōl:

14 wayyitēn yəhwâ deḇer bəyiśərā’ēl wayyipōl mîyiśərā’ēl šiḇə‘îm ’elef
’îš:

15 wayyišəl<sup>a</sup>ḥ hā’ĕlōhîm\| malə’āḵə\| lîrûšālaim ləhašəḥîṯāh
ûḵəhašəḥîṯ rā’â yəhwâ wayyinnāḥem ‘al-hārā‘â wayyō’mer lammalə’āḵə
hammašəḥîṯ raḇ ‘atâ heref yāḏeḵā ûmalə’aḵə yəhwâ ‘ōmēḏ ‘im-gōren ’ārənān
hayəḇûsî: s

16 wayyiśśā’ ḏāwîḏ ’eṯ-‘ênāyw wayyarə’ ’eṯ-malə’aḵə yəhwâ ‘ōmēḏ bên
hā’āreṣ ûḇên haššāmayim wəḥarəbwō šəlûfâ bəyāḏwō nəṭûyâ ‘al-yərûšālāim
wayyipōl dāwîḏ wəhazzəqēnîm məḵussîm baśśaqqîm ‘al-pənêhem:

17 wayyō’mer dāwîḏ ’el-hā’ĕlōhîm hălō’ ’ănî ’āmarətî limənwōṯ bā‘ām
wa’ănî-hû’ ’ăšer-ḥāṭā’ṯî wəhārē‘a hărē‘wōṯî wə’ēlleh haṣṣō’n meh ‘āśû
yəhwâ ’ĕlōhay təhî nā’ yāḏəḵā bî ûḇəḇêṯ ’āḇî ûḇə‘amməḵā lō’ ləmagēfâ: s

18 ûmalə’aḵə yəhwâ ’āmar ’el-gāḏ lē’mōr ləḏāwîḏ kî\| y<sup>a</sup>‘ăleh
ḏāwîḏ ləhāqîm mizəbēḥa layhwâ bəḡōren ’ārənān hayəḇusî:

19 wayy<sup>a</sup>‘al dāwîḏ biḏəḇar-gāḏ ’ăšer diber bəšēm yəhwâ:

20 wayyāšāḇ ’ārənān wayyarə’ ’eṯ-hammalə’āḵə wə’arəb<sup>a</sup>‘aṯ
bānāyw ‘immwō miṯəḥabə’îm wə’ārənān dāš ḥiṭṭîm:

21 wayyāḇō’ ḏāwîḏ ‘aḏ-’ārənān wayyabēṭ ’ārənān wayyarə’ ’eṯ-dāwîḏ
wayyēṣē’ min-hagōren wayyišət<sup>a</sup>ḥû ləḏāwîḏ ’apayim ’ārəṣâ:

22 wayyō’mer dāwîḏ ’el-’ārənān tənâ-llî məqwōm hagōren wə’eḇəneh-bwō
mizəbēḥa layhwâ bəḵesef mālē’ tənēhû lî wəṯē‘āṣar hammagēfâ mē‘al hā‘ām:

23 wayyō’mer ’ārənān ’el-dāwîḏ q<sup>a</sup>ḥ-lāḵə wəy<sup>a</sup>‘aś
’ăḏōnî hammeleḵə haṭṭwōḇ bə‘ênāyw rə’ēh nāṯatî habāqār lā‘ōlwōṯ
wəhammwōrigîm lā‘ēṣîm wəh<sup>a</sup>ḥiṭṭîm lamminəḥâ hakōl nāṯātî:

24 wayyō’mer hammeleḵə dāwîḏ lə’ārənān lō’ kî-qānōh ’eqəneh bəḵesef
mālē’ kî lō’-’eśśā’ ’ăšer-ləḵā layhwâ wəh<sup>a</sup>‘ălwōṯ ‘wōlâ
ḥinnām:

25 wayyitēn dāwîḏ lə’ārənān bammāqwōm šiqəlê zâāḇ mišəqāl šēš mē’wōṯ:

26 wayyiḇen šām dāwîḏ mizəbēḥa layhwâ wayy<sup>a</sup>‘al ‘ōlwōṯ
ûšəlāmîm wayyiqərā’ ’el-yəhwâ wayy<sup>a</sup>‘ănēhû ḇā’ēš
min-haššāmayim ‘al mizəb<sup>a</sup>ḥ hā‘ōlâ: f

27 wayyō’mer yəhwâ lammalə’āḵə wayyāšeḇ ḥarəbwō ’el-nəḏānāh:

28 bā‘ēṯ hahî’ birə’wōṯ dāwîḏ kî-‘ānâû yəhwâ bəḡōren ’ārənān hayəḇûsî
wayyizəb<sup>a</sup>ḥ šām:

29 ûmišəkan yəhwâ ’ăšer-‘āśâ mōšeh ḇammiḏəbār ûmizəb<sup>a</sup>ḥ
hā‘wōlâ bā‘ēṯ hahî’ babāmâ bəḡiḇə‘wōn:

30 wəlō’-yāḵōl dāwîḏ lāleḵeṯ ləfānāyw liḏərōš ’ĕlōhîm kî niḇə‘aṯ mipənê
ḥereḇ malə’aḵə yəhwâ: s

------------------------------------------------------------------------

[Next: 1 Chronicles (1 Divrey Yamim) Chapter 22](ch1022.md)
