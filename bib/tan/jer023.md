[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer023)  [KJV](../kjv/jer023)  [Sep](../sep/jer023) 
[Vul](../vul/jer023)   
  
[Jeremiah (Yermiyah) Index](jer)  
  [Previous](jer022)  [Next](jer024) 

------------------------------------------------------------------------

### Tanach (Hebrew): Jeremiah (Yermiyah) Chapter 23

‎<span id="001">1</span> ‏ה֣וֹי רֹעִ֗ים מְאַבְּדִ֧ים וּמְפִצִ֛ים
אֶת־צֹ֥אן מַרְעִיתִ֖י נְאֻם־יְהוָֽה׃

‎<span id="002">2</span> ‏לָ֠כֵן כֹּֽה־אָמַ֨ר יְהוָ֜ה אֱלֹהֵ֣י
יִשְׂרָאֵ֗ל עַֽל־הָרֹעִים֮ הָרֹעִ֣ים אֶת־עַמִּי֒ אַתֶּ֞ם הֲפִצֹתֶ֤ם
אֶת־צֹאנִי֙ וַתַּדִּח֔וּם וְלֹ֥א פְקַדְתֶּ֖ם אֹתָ֑ם הִנְנִ֨י פֹקֵ֧ד
עֲלֵיכֶ֛ם אֶת־רֹ֥עַ מַעַלְלֵיכֶ֖ם נְאֻם־יְהוָֽה׃

‎<span id="003">3</span> ‏וַאֲנִ֗י אֲקַבֵּץ֙ אֶת־שְׁאֵרִ֣ית צֹאנִ֔י
מִכֹּל֙ הָאֲרָצ֔וֹת אֲשֶׁר־הִדַּ֥חְתִּי אֹתָ֖ם שָׁ֑ם וַהֲשִׁבֹתִ֥י
אֶתְהֶ֛ן עַל־נְוֵהֶ֖ן וּפָר֥וּ וְרָבֽוּ׃

‎<span id="004">4</span> ‏וַהֲקִמֹתִ֧י עֲלֵיהֶ֛ם רֹעִ֖ים וְרָע֑וּם
וְלֹא־יִֽירְא֨וּ ע֧וֹד וְלֹא־יֵחַ֛תּוּ וְלֹ֥א יִפָּקֵ֖דוּ נְאֻם־יְהוָֽה׃
ס

‎<span id="005">5</span> ‏הִנֵּ֨ה יָמִ֤ים בָּאִים֙ נְאֻם־יְהוָ֔ה
וַהֲקִמֹתִ֥י לְדָוִ֖ד צֶ֣מַח צַדִּ֑יק וּמָ֤לַךְ מֶ֙לֶךְ֙ וְהִשְׂכִּ֔יל
וְעָשָׂ֛ה מִשְׁפָּ֥ט וּצְדָקָ֖ה בָּאָֽרֶץ׃

‎<span id="006">6</span> ‏בְּיָמָיו֙ תִּוָּשַׁ֣ע יְהוּדָ֔ה וְיִשְׂרָאֵ֖ל
יִשְׁכֹּ֣ן לָבֶ֑טַח וְזֶה־שְּׁמ֥וֹ אֲ‍ֽשֶׁר־יִקְרְא֖וֹ יְהוָ֥ה׀
צִדְקֵֽנוּ׃ ס

‎<span id="007">7</span> ‏לָכֵ֛ן הִנֵּֽה־יָמִ֥ים בָּאִ֖ים נְאֻם־יְהוָ֑ה
וְלֹא־יֹ֤אמְרוּ עוֹד֙ חַי־יְהוָ֔ה אֲשֶׁ֧ר הֶעֱלָ֛ה אֶת־בְּנֵ֥י
יִשְׂרָאֵ֖ל מֵאֶ֥רֶץ מִצְרָֽיִם׃

‎<span id="008">8</span> ‏כִּ֣י אִם־חַי־יְהוָ֗ה אֲשֶׁ֣ר הֶעֱלָה֩
וַאֲשֶׁ֨ר הֵבִ֜יא אֶת־זֶ֨רַע בֵּ֤ית יִשְׂרָאֵל֙ מֵאֶ֣רֶץ צָפ֔וֹנָה
וּמִכֹּל֙ הָֽאֲרָצ֔וֹת אֲשֶׁ֥ר הִדַּחְתִּ֖ים שָׁ֑ם וְיָשְׁב֖וּ
עַל־אַדְמָתָֽם׃ ס

‎<span id="009">9</span> ‏לַנְּבִאִ֞ים נִשְׁבַּ֧ר לִבִּ֣י בְקִרְבִּ֗י
רָֽחֲפוּ֙ כָּל־עַצְמוֹתַ֔י הָיִ֙יתִי֙ כְּאִ֣ישׁ שִׁכּ֗וֹר וּכְגֶ֖בֶר
עֲבָ֣רוֹ יָ֑יִן מִפְּנֵ֣י יְהוָ֔ה וּמִפְּנֵ֖י דִּבְרֵ֥י קָדְשֽׁוֹ׃

‎<span id="010">10</span> ‏כִּ֤י מְנָֽאֲפִים֙ מָלְאָ֣ה הָאָ֔רֶץ
כִּֽי־מִפְּנֵ֤י אָלָה֙ אָבְלָ֣ה הָאָ֔רֶץ יָבְשׁ֖וּ נְא֣וֹת מִדְבָּ֑ר
וַתְּהִ֤י מְרֽוּצָתָם֙ רָעָ֔ה וּגְבוּרָתָ֖ם לֹא־כֵֽן׃

‎<span id="011">11</span> ‏כִּֽי־גַם־נָבִ֥יא גַם־כֹּהֵ֖ן חָנֵ֑פוּ
גַּם־בְּבֵיתִ֛י מָצָ֥אתִי רָעָתָ֖ם נְאֻם־יְהוָֽה׃

‎<span id="012">12</span> ‏לָכֵן֩ יִֽהְיֶ֨ה דַרְכָּ֜ם לָהֶ֗ם
כַּחֲלַקְלַקּוֹת֙ בָּֽאֲפֵלָ֔ה יִדַּ֖חוּ וְנָ֣פְלוּ בָ֑הּ כִּֽי־אָבִ֨יא
עֲלֵיהֶ֥ם רָעָ֛ה שְׁנַ֥ת פְּקֻדָּתָ֖ם נְאֻם־יְהוָֽה׃

‎<span id="013">13</span> ‏וּבִנְבִיאֵ֥י שֹׁמְר֖וֹן רָאִ֣יתִי תִפְלָ֑ה
הִנַּבְּא֣וּ בַבַּ֔עַל וַיַּתְע֥וּ אֶת־עַמִּ֖י אֶת־יִשְׂרָאֵֽל׃ ס

‎<span id="014">14</span> ‏וּבִנְבִאֵ֨י יְרוּשָׁלִַ֜ם רָאִ֣יתִי
שַׁעֲרוּרָ֗ה נָא֞וֹף וְהָלֹ֤ךְ בַּשֶּׁ֙קֶר֙ וְחִזְּקוּ֙ יְדֵ֣י מְרֵעִ֔ים
לְבִ֨לְתִּי־שָׁ֔בוּ אִ֖ישׁ מֵרָֽעָת֑וֹ הָֽיוּ־לִ֤י כֻלָּם֙ כִּסְדֹ֔ם
וְיֹשְׁבֶ֖יהָ כַּעֲמֹרָֽה׃ ס

‎<span id="015">15</span> ‏לָכֵ֞ן כֹּֽה־אָמַ֨ר יְהוָ֤ה צְבָאוֹת֙
עַל־הַנְּבִאִ֔ים הִנְנִ֨י מַאֲכִ֤יל אוֹתָם֙ לַֽעֲנָ֔ה וְהִשְׁקִתִ֖ים
מֵי־רֹ֑אשׁ כִּ֗י מֵאֵת֙ נְבִיאֵ֣י יְרוּשָׁלִַ֔ם יָצְאָ֥ה חֲנֻפָּ֖ה
לְכָל־הָאָֽרֶץ׃ פ

‎<span id="016">16</span> ‏כֹּֽה־אָמַ֞ר יְהוָ֣ה צְבָא֗וֹת
אַֽל־תִּשְׁמְע֞וּ עַל־דִּבְרֵ֤י הַנְּבִאִים֙ הַנִּבְּאִ֣ים לָכֶ֔ם
מַהְבִּלִ֥ים הֵ֖מָּה אֶתְכֶ֑ם חֲז֤וֹן לִבָּם֙ יְדַבֵּ֔רוּ לֹ֖א מִפִּ֥י
יְהוָֽה׃

‎<span id="017">17</span> ‏אֹמְרִ֤ים אָמוֹר֙ לִֽמְנַאֲצַ֔י דִּבֶּ֣ר
יְהוָ֔ה שָׁל֖וֹם יִֽהְיֶ֣ה לָכֶ֑ם וְ֠כֹל הֹלֵ֞ךְ בִּשְׁרִר֤וּת לִבּוֹ֙
אָֽמְר֔וּ לֹֽא־תָב֥וֹא עֲלֵיכֶ֖ם רָעָֽה׃

‎<span id="018">18</span> ‏כִּ֣י מִ֤י עָמַד֙ בְּס֣וֹד יְהוָ֔ה וְיֵ֖רֶא
וְיִשְׁמַ֣ע אֶת־דְּבָר֑וֹ מִֽי־הִקְשִׁ֥יב דברי דְּבָר֖וֹ וַיִּשְׁמָֽע׃ ס

‎<span id="019">19</span> ‏הִנֵּ֣ה׀ סַעֲרַ֣ת יְהוָ֗ה חֵמָה֙ יָֽצְאָ֔ה
וְסַ֖עַר מִתְחוֹלֵ֑ל עַ֛ל רֹ֥אשׁ רְשָׁעִ֖ים יָחֽוּל׃

‎<span id="020">20</span> ‏לֹ֤א יָשׁוּב֙ אַף־יְהוָ֔ה עַד־עֲשֹׂת֥וֹ
וְעַד־הֲקִימ֖וֹ מְזִמּ֣וֹת לִבּ֑וֹ בְּאַֽחֲרִית֙ הַיָּמִ֔ים
תִּתְבּ֥וֹנְנוּ בָ֖הּ בִּינָֽה׃

‎<span id="021">21</span> ‏לֹא־שָׁלַ֥חְתִּי אֶת־הַנְּבִאִ֖ים וְהֵ֣ם
רָ֑צוּ לֹא־דִבַּ֥רְתִּי אֲלֵיהֶ֖ם וְהֵ֥ם נִבָּֽאוּ׃

‎<span id="022">22</span> ‏וְאִֽם־עָמְד֖וּ בְּסוֹדִ֑י וְיַשְׁמִ֤עוּ
דְבָרַי֙ אֶת־עַמִּ֔י וִֽישִׁבוּם֙ מִדַּרְכָּ֣ם הָרָ֔ע וּמֵרֹ֖עַ
מַֽעַלְלֵיהֶֽם׃ ס

‎<span id="023">23</span> ‏הַאֱלֹהֵ֧י מִקָּרֹ֛ב אָ֖נִי נְאֻם־יְהוָ֑ה
וְלֹ֥א אֱלֹהֵ֖י מֵרָחֹֽק׃

‎<span id="024">24</span> ‏אִם־יִסָּתֵ֨ר אִ֧ישׁ בַּמִּסְתָּרִ֛ים
וַאֲנִ֥י לֹֽא־אֶרְאֶ֖נּוּ נְאֻם־יְהוָ֑ה הֲל֨וֹא אֶת־הַשָּׁמַ֧יִם
וְאֶת־הָאָ֛רֶץ אֲנִ֥י מָלֵ֖א נְאֻם־יְהוָֽה׃

‎<span id="025">25</span> ‏שָׁמַ֗עְתִּי אֵ֤ת אֲשֶׁר־אָֽמְרוּ֙
הַנְּבִאִ֔ים הַֽנִּבְּאִ֥ים בִּשְׁמִ֛י שֶׁ֖קֶר לֵאמֹ֑ר חָלַ֖מְתִּי
חָלָֽמְתִּי׃

‎<span id="026">26</span> ‏עַד־מָתַ֗י הֲיֵ֛שׁ בְּלֵ֥ב הַנְּבִאִ֖ים
נִבְּאֵ֣י הַשָּׁ֑קֶר וּנְבִיאֵ֖י תַּרְמִ֥ת לִבָּֽם׃

‎<span id="027">27</span> ‏הַחֹשְׁבִ֗ים לְהַשְׁכִּ֤יחַ אֶת־עַמִּי֙
שְׁמִ֔י בַּחֲל֣וֹמֹתָ֔ם אֲשֶׁ֥ר יְסַפְּר֖וּ אִ֣ישׁ לְרֵעֵ֑הוּ כַּאֲשֶׁ֨ר
שָׁכְח֧וּ אֲבוֹתָ֛ם אֶת־שְׁמִ֖י בַּבָּֽעַל׃

‎<span id="028">28</span> ‏הַנָּבִ֞יא אֲשֶׁר־אִתּ֤וֹ חֲלוֹם֙ יְסַפֵּ֣ר
חֲל֔וֹם וַאֲשֶׁ֤ר דְּבָרִי֙ אִתּ֔וֹ יְדַבֵּ֥ר דְּבָרִ֖י אֱמֶ֑ת
מַה־לַתֶּ֥בֶן אֶת־הַבָּ֖ר נְאֻם־יְהוָֽה׃

‎<span id="029">29</span> ‏הֲל֨וֹא כֹ֧ה דְבָרִ֛י כָּאֵ֖שׁ נְאֻם־יְהוָ֑ה
וּכְפַטִּ֖ישׁ יְפֹ֥צֵֽץ סָֽלַע׃ ס

‎<span id="030">30</span> ‏לָכֵ֛ן הִנְנִ֥י עַל־הַנְּבִאִ֖ים
נְאֻם־יְהוָ֑ה מְגַנְּבֵ֣י דְבָרַ֔י אִ֖ישׁ מֵאֵ֥ת רֵעֵֽהוּ׃

‎<span id="031">31</span> ‏הִנְנִ֥י עַל־הַנְּבִיאִ֖ם נְאֻם־יְהוָ֑ה
הַלֹּקְחִ֣ים לְשׁוֹנָ֔ם וַֽיִּנְאֲמ֖וּ נְאֻֽם׃

‎<span id="032">32</span> ‏הִ֠נְנִי עַֽל־נִבְּאֵ֞י חֲלֹמ֥וֹת שֶׁ֙קֶר֙
נְאֻם־יְהוָ֔ה וַֽיְסַפְּרוּם֙ וַיַּתְע֣וּ אֶת־עַמִּ֔י בְּשִׁקְרֵיהֶ֖ם
וּבְפַחֲזוּתָ֑ם וְאָנֹכִ֨י לֹֽא־שְׁלַחְתִּ֜ים וְלֹ֣א צִוִּיתִ֗ים
וְהוֹעֵ֛יל לֹֽא־יוֹעִ֥ילוּ לָֽעָם־הַזֶּ֖ה נְאֻם־יְהוָֽה׃

‎<span id="033">33</span> ‏וְכִי־יִשְׁאָלְךָ֩ הָעָ֨ם הַזֶּ֜ה
אֽוֹ־הַנָּבִ֤יא אֽוֹ־כֹהֵן֙ לֵאמֹ֔ר מַה־מַשָּׂ֖א יְהוָ֑ה וְאָמַרְתָּ֤
אֲלֵיהֶם֙ אֶת־מַה־מַשָּׂ֔א וְנָטַשְׁתִּ֥י אֶתְכֶ֖ם נְאֻם־יְהוָֽה׃

‎<span id="034">34</span> ‏וְהַנָּבִ֤יא וְהַכֹּהֵן֙ וְהָעָ֔ם אֲשֶׁ֥ר
יֹאמַ֖ר מַשָּׂ֣א יְהוָ֑ה וּפָקַדְתִּ֛י עַל־הָאִ֥ישׁ הַה֖וּא
וְעַל־בֵּיתֽוֹ׃

‎<span id="035">35</span> ‏כֹּ֥ה תֹאמְר֛וּ אִ֥ישׁ עַל־רֵעֵ֖הוּ וְאִ֣ישׁ
אֶל־אָחִ֑יו מֶה־עָנָ֣ה יְהוָ֔ה וּמַה־דִּבֶּ֖ר יְהוָֽה׃

‎<span id="036">36</span> ‏וּמַשָּׂ֥א יְהוָ֖ה לֹ֣א תִזְכְּרוּ־ע֑וֹד
כִּ֣י הַמַּשָּׂ֗א יִֽהְיֶה֙ לְאִ֣ישׁ דְּבָר֔וֹ וַהֲפַכְתֶּ֗ם
אֶת־דִּבְרֵי֙ אֱלֹהִ֣ים חַיִּ֔ים יְהוָ֥ה צְבָא֖וֹת אֱלֹהֵֽינוּ׃

‎<span id="037">37</span> ‏כֹּ֥ה תֹאמַ֖ר אֶל־הַנָּבִ֑יא מֶה־עָנָ֣ךְ
יְהוָ֔ה וּמַה־דִּבֶּ֖ר יְהוָֽה׃

‎<span id="038">38</span> ‏וְאִם־מַשָּׂ֣א יְהוָה֮ תֹּאמֵרוּ֒ לָכֵ֗ן
כֹּ֚ה אָמַ֣ר יְהוָ֔ה יַ֧עַן אֲמָרְכֶ֛ם אֶת־הַדָּבָ֥ר הַזֶּ֖ה מַשָּׂ֣א
יְהוָ֑ה וָאֶשְׁלַ֤ח אֲלֵיכֶם֙ לֵאמֹ֔ר לֹ֥א תֹאמְר֖וּ מַשָּׂ֥א יְהוָֽה׃

‎<span id="039">39</span> ‏לָכֵ֣ן הִנְנִ֔י וְנָשִׁ֥יתִי אֶתְכֶ֖ם נָשֹׁ֑א
וְנָטַשְׁתִּ֣י אֶתְכֶ֗ם וְאֶת־הָעִיר֙ אֲשֶׁ֨ר נָתַ֧תִּי לָכֶ֛ם
וְלַאֲבוֹתֵיכֶ֖ם מֵעַ֥ל פָּנָֽי׃

‎<span id="040">40</span> ‏וְנָתַתִּ֥י עֲלֵיכֶ֖ם חֶרְפַּ֣ת עוֹלָ֑ם
וּכְלִמּ֣וּת עוֹלָ֔ם אֲשֶׁ֖ר לֹ֥א תִשָּׁכֵֽחַ׃ ס

1 hwōy rō‘îm mə’abəḏîm ûməfiṣîm ’eṯ-ṣō’n marə‘îṯî nə’um-yəhwâ:

2 lāḵēn kōh-’āmar yəhwâ ’ĕlōhê yiśərā’ēl ‘al-hārō‘îm hārō‘îm ’eṯ-‘ammî
’atem hăfiṣōṯem ’eṯ-ṣō’nî watadiḥûm wəlō’ fəqaḏətem ’ōṯām hinənî fōqēḏ
‘ălêḵem ’eṯ-rō‘a m<sup>a</sup>‘aləlêḵem nə’um-yəhwâ:

3 wa’ănî ’ăqabēṣ ’eṯ-šə’ērîṯ ṣō’nî mikōl hā’ărāṣwōṯ
’ăšer-hid<sup>a</sup>ḥətî ’ōṯām šām wahăšiḇōṯî ’eṯəhen ‘al-nəwēhen ûfārû
wərāḇû:

4 wahăqimōṯî ‘ălêhem rō‘îm wərā‘ûm wəlō’-yîrə’û ‘wōḏ wəlō’-yēḥatû wəlō’
yipāqēḏû nə’um-yəhwâ: s

5 hinnēh yāmîm bā’îm nə’um-yəhwâ wahăqimōṯî ləḏāwiḏ ṣem<sup>a</sup>ḥ
ṣadîq ûmālaḵə meleḵə wəhiśəkîl wə‘āśâ mišəpāṭ ûṣəḏāqâ bā’āreṣ:

6 bəyāmāyw tiûāš<sup>a</sup>‘ yəhûḏâ wəyiśərā’ēl yišəkōn
lāḇeṭ<sup>a</sup>ḥ wəzeh-ššəmwō ’ă‍šer-yiqərə’wō yəhwâ\| ṣiḏəqēnû: s

7 lāḵēn hinnēh-yāmîm bā’îm nə’um-yəhwâ wəlō’-yō’mərû ‘wōḏ ḥay-yəhwâ
’ăšer he‘ĕlâ ’eṯ-bənê yiśərā’ēl mē’ereṣ miṣərāyim:

8 kî ’im-ḥay-yəhwâ ’ăšer he‘ĕlâ wa’ăšer hēḇî’ ’eṯ-zer<sup>a</sup>‘ bêṯ
yiśərā’ēl mē’ereṣ ṣāfwōnâ ûmikōl hā’ărāṣwōṯ ’ăšer hid<sup>a</sup>ḥətîm
šām wəyāšəḇû ‘al-’aḏəmāṯām: s

9 lannəḇi’îm nišəbar libî ḇəqirəbî rāḥăfû kāl-‘aṣəmwōṯay hāyîṯî kə’îš
šikwōr ûḵəḡeḇer ‘ăḇārwō yāyin mipənê yəhwâ ûmipənê diḇərê qāḏəšwō:

10 kî mənā’ăfîm mālə’â hā’āreṣ kî-mipənê ’ālâ ’āḇəlâ hā’āreṣ yāḇəšû
nə’wōṯ miḏəbār watəhî mərûṣāṯām rā‘â ûḡəḇûrāṯām lō’-ḵēn:

11 kî-ḡam-nāḇî’ ḡam-kōhēn ḥānēfû gam-bəḇêṯî māṣā’ṯî rā‘āṯām nə’um-yəhwâ:

12 lāḵēn yihəyeh ḏarəkām lâem k<sup>a</sup>ḥălaqəlaqqwōṯ bā’ăfēlâ
yid<sup>a</sup>ḥû wənāfəlû ḇāh kî-’āḇî’ ‘ălêhem rā‘â šənaṯ pəqudāṯām
nə’um-yəhwâ:

13 ûḇinəḇî’ê šōmərwōn rā’îṯî ṯifəlâ hinnabə’û ḇab<sup>a</sup>‘al
wayyaṯə‘û ’eṯ-‘ammî ’eṯ-yiśərā’ēl: s

14 ûḇinəḇi’ê yərûšālaim rā’îṯî š<sup>a</sup>‘ărûrâ nā’wōf wəhālōḵə
baššeqer wəḥizzəqû yəḏê mərē‘îm ləḇilətî-šāḇû ’îš mērā‘āṯwō hāyû-lî
ḵullām kisəḏōm wəyōšəḇeyhā k<sup>a</sup>‘ămōrâ: s

15 lāḵēn kōh-’āmar yəhwâ ṣəḇā’wōṯ ‘al-hannəḇi’îm hinənî ma’ăḵîl ’wōṯām
l<sup>a</sup>‘ănâ wəhišəqiṯîm mê-rō’š kî mē’ēṯ nəḇî’ê yərûšālaim yāṣə’â
ḥănupâ ləḵāl-hā’āreṣ: f

16 kōh-’āmar yəhwâ ṣəḇā’wōṯ ’al-tišəmə‘û ‘al-diḇərê hannəḇi’îm
hannibə’îm lāḵem mahəbilîm hēmmâ ’eṯəḵem ḥăzwōn libām yəḏabērû lō’ mipî
yəhwâ:

17 ’ōmərîm ’āmwōr liməna’ăṣay diber yəhwâ šālwōm yihəyeh lāḵem wəḵōl
hōlēḵə bišərirûṯ libwō ’āmərû lō’-ṯāḇwō’ ‘ălêḵem rā‘â:

18 kî mî ‘āmaḏ bəswōḏ yəhwâ wəyēre’ wəyišəm<sup>a</sup>‘ ’eṯ-dəḇārwō
mî-hiqəšîḇ dəḇārî dəḇārwō wayyišəmā‘: s

19 hinnēh\| s<sup>a</sup>‘ăraṯ yəhwâ ḥēmâ yāṣə’â wəs<sup>a</sup>‘ar
miṯəḥwōlēl ‘al rō’š rəšā‘îm yāḥûl:

20 lō’ yāšûḇ ’af-yəhwâ ‘aḏ-‘ăśōṯwō wə‘aḏ-hăqîmwō məzimmwōṯ libwō
bə’<sup>a</sup>ḥărîṯ hayyāmîm tiṯəbwōnənû ḇāh bînâ:

21 lō’-šāl<sup>a</sup>ḥətî ’eṯ-hannəḇi’îm wəhēm rāṣû lō’-ḏibarətî
’ălêhem wəhēm nibā’û:

22 wə’im-‘āməḏû bəswōḏî wəyašəmi‘û ḏəḇāray ’eṯ-‘ammî wîšiḇûm midarəkām
hārā‘ ûmērō‘a m<sup>a</sup>‘aləlêhem: s

23 ha’ĕlōhê miqqārōḇ ’ānî nə’um-yəhwâ wəlō’ ’ĕlōhê mērāḥōq:

24 ’im-yissāṯēr ’îš bammisətārîm wa’ănî lō’-’erə’ennû nə’um-yəhwâ hălwō’
’eṯ-haššāmayim wə’eṯ-hā’āreṣ ’ănî mālē’ nə’um-yəhwâ:

25 šām<sup>a</sup>‘ətî ’ēṯ ’ăšer-’āmərû hannəḇi’îm hannibə’îm bišəmî
šeqer lē’mōr ḥālamətî ḥālāmətî:

26 ‘aḏ-māṯay hăyēš bəlēḇ hannəḇi’îm nibə’ê haššāqer ûnəḇî’ê tarəmiṯ
libām:

27 h<sup>a</sup>ḥōšəḇîm ləhašəkîḥa ’eṯ-‘ammî šəmî
b<sup>a</sup>ḥălwōmōṯām ’ăšer yəsapərû ’îš lərē‘ēhû ka’ăšer šāḵəḥû
’ăḇwōṯām ’eṯ-šəmî babā‘al:

28 hannāḇî’ ’ăšer-’itwō ḥălwōm yəsapēr ḥălwōm wa’ăšer dəḇārî ’itwō
yəḏabēr dəḇārî ’ĕmeṯ mah-lateḇen ’eṯ-habār nə’um-yəhwâ:

29 hălwō’ ḵōh ḏəḇārî kā’ēš nə’um-yəhwâ ûḵəfaṭṭîš yəfōṣēṣ
sāl<sup>a</sup>‘: s

30 lāḵēn hinənî ‘al-hannəḇi’îm nə’um-yəhwâ məḡannəḇê ḏəḇāray ’îš mē’ēṯ
rē‘ēhû:

31 hinənî ‘al-hannəḇî’im nə’um-yəhwâ hallōqəḥîm ləšwōnām wayyinə’ămû
nə’um:

32 hinənî ‘al-nibə’ê ḥălōmwōṯ šeqer nə’um-yəhwâ wayəsapərûm wayyaṯə‘û
’eṯ-‘ammî bəšiqərêhem ûḇəf<sup>a</sup>ḥăzûṯām wə’ānōḵî
lō’-šəl<sup>a</sup>ḥətîm wəlō’ ṣiûîṯîm wəhwō‘êl lō’-ywō‘îlû lā‘ām-hazzeh
nə’um-yəhwâ:

33 wəḵî-yišə’āləḵā hā‘ām hazzeh ’wō-hannāḇî’ ’wō-ḵōhēn lē’mōr mah-maśśā’
yəhwâ wə’āmarətā ’ălêhem ’eṯ-mah-maśśā’ wənāṭašətî ’eṯəḵem nə’um-yəhwâ:

34 wəhannāḇî’ wəhakōhēn wəhā‘ām ’ăšer yō’mar maśśā’ yəhwâ ûfāqaḏətî
‘al-hā’îš hahû’ wə‘al-bêṯwō:

35 kōh ṯō’mərû ’îš ‘al-rē‘ēhû wə’îš ’el-’āḥîw meh-‘ānâ yəhwâ ûmah-diber
yəhwâ:

36 ûmaśśā’ yəhwâ lō’ ṯizəkərû-‘wōḏ kî hammaśśā’ yihəyeh lə’îš dəḇārwō
wahăfaḵətem ’eṯ-diḇərê ’ĕlōhîm ḥayyîm yəhwâ ṣəḇā’wōṯ ’ĕlōhênû:

37 kōh ṯō’mar ’el-hannāḇî’ meh-‘ānāḵə yəhwâ ûmah-diber yəhwâ:

38 wə’im-maśśā’ yəhwâ tō’mērû lāḵēn kōh ’āmar yəhwâ y<sup>a</sup>‘an
’ămārəḵem ’eṯ-hadāḇār hazzeh maśśā’ yəhwâ wā’ešəl<sup>a</sup>ḥ ’ălêḵem
lē’mōr lō’ ṯō’mərû maśśā’ yəhwâ:

39 lāḵēn hinənî wənāšîṯî ’eṯəḵem nāšō’ wənāṭašətî ’eṯəḵem wə’eṯ-hā‘îr
’ăšer nāṯatî lāḵem wəla’ăḇwōṯêḵem mē‘al pānāy:

40 wənāṯatî ‘ălêḵem ḥerəpaṯ ‘wōlām ûḵəlimmûṯ ‘wōlām ’ăšer lō’ ṯiššāḵēḥa:
s

------------------------------------------------------------------------

[Next: Jeremiah (Yermiyah) Chapter 24](jer024)
