<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: 2 Kings (2 Melakhim): 2 Kings (2 Melakhim) Chapter 12</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg2012.htm">Polyglot</A>&nbsp;
<A HREF="../kjv/kg2012.htm">KJV</A>&nbsp;
<A HREF="../sep/kg2012.htm">Sep</A>&nbsp;
<A HREF="../vul/kg2012.htm">Vul</A>&nbsp;

<BR>
<BR><A HREF="kg2.htm">2 Kings (2 Melakhim) Index</A><BR>
&nbsp;
<A HREF="kg2011.htm">Previous</A>&nbsp;
<A HREF="kg2013.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): 2 Kings (2 Melakhim) Chapter 12</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;בֶּן־שֶׁ֥בַע שָׁנִ֖ים יְהוֹאָ֥שׁ בְּמָלְכֽוֹ׃ פ</P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;בִּשְׁנַת־שֶׁ֤בַע לְיֵהוּא֙ מָלַ֣ךְ יְהוֹאָ֔שׁ וְאַרְבָּעִ֣ים שָׁנָ֔ה מָלַ֖ךְ בִּירֽוּשָׁלִָ֑ם וְשֵׁ֣ם אִמּ֔וֹ צִבְיָ֖ה מִבְּאֵ֥ר שָֽׁבַע׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;וַיַּ֨עַשׂ יְהוֹאָ֧שׁ הַיָּשָׁ֛ר בְּעֵינֵ֥י יְהוָ֖ה כָּל־יָמָ֑יו אֲשֶׁ֣ר הוֹרָ֔הוּ יְהוֹיָדָ֖ע הַכֹּהֵֽן׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;רַ֥ק הַבָּמ֖וֹת לֹא־סָ֑רוּ ע֥וֹד הָעָ֛ם מְזַבְּחִ֥ים וּֽמְקַטְּרִ֖ים בַּבָּמֽוֹת׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;וַיֹּ֨אמֶר יְהוֹאָ֜שׁ אֶל־הַכֹּהֲנִ֗ים כֹּל֩ כֶּ֨סֶף הַקֳּדָשִׁ֜ים אֲשֶׁר־יוּבָ֤א בֵית־יְהוָה֙ כֶּ֣סֶף עוֹבֵ֔ר אִ֕ישׁ כֶּ֥סֶף נַפְשׁ֖וֹת עֶרְכּ֑וֹ כָּל־כֶּ֗סֶף אֲשֶׁ֤ר יַֽעֲלֶה֙ עַ֣ל לֶב־אִ֔ישׁ לְהָבִ֖יא בֵּ֥ית יְהוָֽה׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;יִקְח֤וּ לָהֶם֙ הַכֹּ֣הֲנִ֔ים אִ֖ישׁ מֵאֵ֣ת מַכָּר֑וֹ וְהֵ֗ם יְחַזְּקוּ֙ אֶת־בֶּ֣דֶק הַבַּ֔יִת לְכֹ֛ל אֲשֶׁר־יִמָּצֵ֥א שָׁ֖ם בָּֽדֶק׃ פ</P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וַיְהִ֗י בִּשְׁנַ֨ת עֶשְׂרִ֧ים וְשָׁלֹ֛שׁ שָׁנָ֖ה לַמֶּ֣לֶךְ יְהוֹאָ֑שׁ לֹֽא־חִזְּק֥וּ הַכֹּהֲנִ֖ים אֶת־בֶּ֥דֶק הַבָּֽיִת׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;וַיִּקְרָא֩ הַמֶּ֨לֶךְ יְהוֹאָ֜שׁ לִיהוֹיָדָ֤ע הַכֹּהֵן֙ וְלַכֹּ֣הֲנִ֔ים וַיֹּ֣אמֶר אֲלֵהֶ֔ם מַדּ֛וּעַ אֵינְכֶ֥ם מְחַזְּקִ֖ים אֶת־בֶּ֣דֶק הַבָּ֑יִת וְעַתָּ֗ה אַל־תִּקְחוּ־כֶ֙סֶף֙ מֵאֵ֣ת מַכָּֽרֵיכֶ֔ם כִּֽי־לְבֶ֥דֶק הַבַּ֖יִת תִּתְּנֻֽהוּ׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;וַיֵּאֹ֖תוּ הַכֹּֽהֲנִ֑ים לְבִלְתִּ֤י קְחַת־כֶּ֙סֶף֙ מֵאֵ֣ת הָעָ֔ם וּלְבִלְתִּ֥י חַזֵּ֖ק אֶת־בֶּ֥דֶק הַבָּֽיִת׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;וַיִּקַּ֞ח יְהוֹיָדָ֤ע הַכֹּהֵן֙ אֲר֣וֹן אֶחָ֔ד וַיִּקֹּ֥ב חֹ֖ר בְּדַלְתּ֑וֹ וַיִּתֵּ֣ן אֹתוֹ֩ אֵ֨צֶל הַמִּזְבֵּ֜חַ <font color="brown">בימין</font> <font color="blue">מִיָּמִ֗ין</font> בְּבֽוֹא־אִישׁ֙ בֵּ֣ית יְהוָ֔ה וְנָֽתְנוּ־שָׁ֤מָּה הַכֹּֽהֲנִים֙ שֹׁמְרֵ֣י הַסַּ֔ף אֶת־כָּל־הַכֶּ֖סֶף הַמּוּבָ֥א בֵית־יְהוָֽה׃ </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;וַֽיְהִי֙ כִּרְאוֹתָ֔ם כִּֽי־רַ֥ב הַכֶּ֖סֶף בָּֽאָר֑וֹן וַיַּ֨עַל סֹפֵ֤ר הַמֶּ֙לֶךְ֙ וְהַכֹּהֵ֣ן הַגָּד֔וֹל וַיָּצֻ֙רוּ֙ וַיִּמְנ֔וּ אֶת־הַכֶּ֖סֶף הַנִּמְצָ֥א בֵית־יְהוָֽה׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;וְנָתְנוּ֙ אֶת־הַכֶּ֣סֶף הַֽמְתֻכָּ֔ן עַל־<font color="brown">יד</font> <font color="blue">יְדֵי֙</font> עֹשֵׂ֣י הַמְּלָאכָ֔ה <font color="brown">הפקדים</font> <font color="blue">הַמֻּפְקָדִ֖ים</font> בֵּ֣ית יְהוָ֑ה וַיּוֹצִיאֻ֜הוּ לְחָרָשֵׁ֤י הָעֵץ֙ וְלַבֹּנִ֔ים הָעֹשִׂ֖ים בֵּ֥ית יְהוָֽה׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;וְלַגֹּֽדְרִים֙ וּלְחֹצְבֵ֣י הָאֶ֔בֶן וְלִקְנ֤וֹת עֵצִים֙ וְאַבְנֵ֣י מַחְצֵ֔ב לְחַזֵּ֖ק אֶת־בֶּ֣דֶק בֵּית־יְהוָ֑ה וּלְכֹ֛ל אֲשֶׁר־יֵצֵ֥א עַל־הַבַּ֖יִת לְחָזְקָֽה׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;אַךְ֩ לֹ֨א יֵעָשֶׂ֜ה בֵּ֣ית יְהוָ֗ה סִפּ֥וֹת כֶּ֙סֶף֙ מְזַמְּר֤וֹת מִזְרָקוֹת֙ חֲצֹ֣צְר֔וֹת כָּל־כְּלִ֥י זָהָ֖ב וּכְלִי־כָ֑סֶף מִן־הַכֶּ֖סֶף הַמּוּבָ֥א בֵית־יְהוָֽה׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;כִּֽי־לְעֹשֵׂ֥י הַמְּלָאכָ֖ה יִתְּנֻ֑הוּ וְחִזְּקוּ־ב֖וֹ אֶת־בֵּ֥ית יְהוָֽה׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;וְלֹ֧א יְחַשְּׁב֣וּ אֶת־הָאֲנָשִׁ֗ים אֲשֶׁ֨ר יִתְּנ֤וּ אֶת־הַכֶּ֙סֶף֙ עַל־יָדָ֔ם לָתֵ֖ת לְעֹשֵׂ֣י הַמְּלָאכָ֑ה כִּ֥י בֶאֱמֻנָ֖ה הֵ֥ם עֹשִֽׂים׃ </P>
<P ALIGN="RIGHT"><span lang="he">&#8206;<a name="017">17</A>&nbsp;&#8207;כֶּ֤סֶף אָשָׁם֙ וְכֶ֣סֶף חַטָּא֔וֹת לֹ֥א יוּבָ֖א בֵּ֣ית יְהוָ֑ה לַכֹּהֲנִ֖ים יִהְיֽוּ׃ פ</P>
<P ALIGN="RIGHT"><span lang="he">&#8206;<a name="018">18</A>&nbsp;&#8207;אָ֣ז יַעֲלֶ֗ה חֲזָאֵל֙ מֶ֣לֶךְ אֲרָ֔ם וַיִּלָּ֥חֶם עַל־גַּ֖ת וַֽיִּלְכְּדָ֑הּ וַיָּ֤שֶׂם חֲזָאֵל֙ פָּנָ֔יו לַעֲל֖וֹת עַל־יְרוּשָׁלִָֽם׃ </P>
<P ALIGN="RIGHT"><span lang="he">&#8206;<a name="019">19</A>&nbsp;&#8207;וַיִּקַּ֞ח יְהוֹאָ֣שׁ מֶֽלֶךְ־יְהוּדָ֗ה אֵ֣ת כָּל־הַקֳּדָשִׁ֡ים אֲשֶׁר־הִקְדִּ֣ישׁוּ יְהוֹשָׁפָ֣ט וִיהוֹרָם֩ וַאֲחַזְיָ֨הוּ אֲבֹתָ֜יו מַלְכֵ֤י יְהוּדָה֙ וְאֶת־קֳדָשָׁ֔יו וְאֵ֣ת כָּל־הַזָּהָ֗ב הַנִּמְצָ֛א בְּאֹצְר֥וֹת בֵּית־יְהוָ֖ה וּבֵ֣ית הַמֶּ֑לֶךְ וַיִּשְׁלַ֗ח לַֽחֲזָאֵל֙ מֶ֣לֶךְ אֲרָ֔ם וַיַּ֖עַל מֵעַ֥ל יְרוּשָׁלִָֽם׃ </P>
<P ALIGN="RIGHT"><span lang="he">&#8206;<a name="020">20</A>&nbsp;&#8207;וְיֶ֛תֶר דִּבְרֵ֥י יוֹאָ֖שׁ וְכָל־אֲשֶׁ֣ר עָשָׂ֑ה הֲלוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יְהוּדָֽה׃ </P>
<P ALIGN="RIGHT"><span lang="he">&#8206;<a name="021">21</A>&nbsp;&#8207;וַיָּקֻ֥מוּ עֲבָדָ֖יו וַיִּקְשְׁרֽוּ־קָ֑שֶׁר וַיַּכּוּ֙ אֶת־יוֹאָ֔שׁ בֵּ֥ית מִלֹּ֖א הַיּוֹרֵ֥ד סִלָּֽא׃ </P>
<P ALIGN="RIGHT"><span lang="he">&#8206;<a name="022">22</A>&nbsp;&#8207;וְיוֹזָבָ֣ד בֶּן־שִׁ֠מְעָת וִיהוֹזָבָ֨ד בֶּן־שֹׁמֵ֤ר׀ עֲבָדָיו֙ הִכֻּ֣הוּ וַיָּמֹ֔ת וַיִּקְבְּר֥וּ אֹת֛וֹ עִם־אֲבֹתָ֖יו בְּעִ֣יר דָּוִ֑ד וַיִּמְלֹ֛ךְ אֲמַצְיָ֥ה בְנ֖וֹ תַּחְתָּֽיו׃ פ</P>
</TD>
<TD WIDTH="50%">
<P>1&nbsp;ben-&#353;e&#x1E07;<sup>a</sup>&#8216; &#353;&#257;n&icirc;m y&#601;hw&#333;&#8217;&#257;&#353; b&#601;m&#257;l&#601;&#x1E35;w&#333;: f</P>
<P>2&nbsp;bi&#353;&#601;na&#x1E6F;-&#353;e&#x1E07;<sup>a</sup>&#8216; l&#601;y&#275;h&ucirc;&#8217; m&#257;la&#x1E35;&#601; y&#601;hw&#333;&#8217;&#257;&#353; w&#601;&#8217;ar&#601;b&#257;&#8216;&icirc;m &#353;&#257;n&acirc; m&#257;la&#x1E35;&#601; b&icirc;r&ucirc;&#353;&#257;l&#257;im w&#601;&#353;&#275;m &#8217;immw&#333; &#x1E63;i&#x1E07;&#601;y&acirc; mib&#601;&#8217;&#275;r &#353;&#257;&#x1E07;<sup>a</sup>&#8216;: </P>
<P>3&nbsp;wayy<sup>a</sup>&#8216;a&#347; y&#601;hw&#333;&#8217;&#257;&#353; hayy&#257;&#353;&#257;r b&#601;&#8216;&ecirc;n&ecirc; y&#601;hw&acirc; k&#257;l-y&#257;m&#257;yw &#8217;&#259;&#353;er hw&#333;r&acirc;&ucirc; y&#601;hw&#333;y&#257;&#x1E0F;&#257;&#8216; hak&#333;h&#275;n: </P>
<P>4&nbsp;raq hab&#257;mw&#333;&#x1E6F; l&#333;&#8217;-s&#257;r&ucirc; &#8216;w&#333;&#x1E0F; h&#257;&#8216;&#257;m m&#601;zab&#601;&#x1E25;&icirc;m &ucirc;m&#601;qa&#x1E6D;&#x1E6D;&#601;r&icirc;m bab&#257;mw&#333;&#x1E6F;: </P>
<P>5&nbsp;wayy&#333;&#8217;mer y&#601;hw&#333;&#8217;&#257;&#353; &#8217;el-hak&#333;h&#259;n&icirc;m k&#333;l kesef haqq&#335;&#x1E0F;&#257;&#353;&icirc;m &#8217;&#259;&#353;er-y&ucirc;&#x1E07;&#257;&#8217; &#x1E07;&ecirc;&#x1E6F;-y&#601;hw&acirc; kesef &#8216;w&#333;&#x1E07;&#275;r &#8217;&icirc;&#353; kesef naf&#601;&#353;w&#333;&#x1E6F; &#8216;er&#601;kw&#333; k&#257;l-kesef &#8217;&#259;&#353;er y<sup>a</sup>&#8216;&#259;leh &#8216;al le&#x1E07;-&#8217;&icirc;&#353; l&#601;h&#257;&#x1E07;&icirc;&#8217; b&ecirc;&#x1E6F; y&#601;hw&acirc;: </P>
<P>6&nbsp;yiq&#601;&#x1E25;&ucirc; l&acirc;em hak&#333;h&#259;n&icirc;m &#8217;&icirc;&#353; m&#275;&#8217;&#275;&#x1E6F; mak&#257;rw&#333; w&#601;h&#275;m y&#601;&#x1E25;azz&#601;q&ucirc; &#8217;e&#x1E6F;-be&#x1E0F;eq habayi&#x1E6F; l&#601;&#x1E35;&#333;l &#8217;&#259;&#353;er-yimm&#257;&#x1E63;&#275;&#8217; &#353;&#257;m b&#257;&#x1E0F;eq: f</P>
<P>7&nbsp;way&#601;h&icirc; bi&#353;&#601;na&#x1E6F; &#8216;e&#347;&#601;r&icirc;m w&#601;&#353;&#257;l&#333;&#353; &#353;&#257;n&acirc; lammele&#x1E35;&#601; y&#601;hw&#333;&#8217;&#257;&#353; l&#333;&#8217;-&#x1E25;izz&#601;q&ucirc; hak&#333;h&#259;n&icirc;m &#8217;e&#x1E6F;-be&#x1E0F;eq hab&#257;yi&#x1E6F;: </P>
<P>8&nbsp;wayyiq&#601;r&#257;&#8217; hammele&#x1E35;&#601; y&#601;hw&#333;&#8217;&#257;&#353; l&icirc;hw&#333;y&#257;&#x1E0F;&#257;&#8216; hak&#333;h&#275;n w&#601;lak&#333;h&#259;n&icirc;m wayy&#333;&#8217;mer &#8217;&#259;l&#275;hem mad&ucirc;&#8216;a &#8217;&ecirc;n&#601;&#x1E35;em m&#601;&#x1E25;azz&#601;q&icirc;m &#8217;e&#x1E6F;-be&#x1E0F;eq hab&#257;yi&#x1E6F; w&#601;&#8216;at&acirc; &#8217;al-tiq&#601;&#x1E25;&ucirc;-&#x1E35;esef m&#275;&#8217;&#275;&#x1E6F; mak&#257;r&ecirc;&#x1E35;em k&icirc;-l&#601;&#x1E07;e&#x1E0F;eq habayi&#x1E6F; tit&#601;nuh&ucirc;: </P>
<P>9&nbsp;wayy&#275;&#8217;&#333;&#x1E6F;&ucirc; hak&#333;h&#259;n&icirc;m l&#601;&#x1E07;il&#601;t&icirc; q&#601;&#x1E25;a&#x1E6F;-kesef m&#275;&#8217;&#275;&#x1E6F; h&#257;&#8216;&#257;m &ucirc;l&#601;&#x1E07;il&#601;t&icirc; &#x1E25;azz&#275;q &#8217;e&#x1E6F;-be&#x1E0F;eq hab&#257;yi&#x1E6F;: </P>
<P>10&nbsp;wayyiqq<sup>a</sup>&#x1E25; y&#601;hw&#333;y&#257;&#x1E0F;&#257;&#8216; hak&#333;h&#275;n &#8217;&#259;rw&#333;n &#8217;e&#x1E25;&#257;&#x1E0F; wayyiqq&#333;&#x1E07; &#x1E25;&#333;r b&#601;&#x1E0F;al&#601;tw&#333; wayyit&#275;n &#8217;&#333;&#x1E6F;w&#333; &#8217;&#275;&#x1E63;el hammiz&#601;b&#275;&#x1E25;a <font color="brown">bayy&#257;m&icirc;n</font> <font color="blue">m&icirc;y&#257;m&icirc;n</font> b&#601;&#x1E07;w&#333;&#8217;-&#8217;&icirc;&#353; b&ecirc;&#x1E6F; y&#601;hw&acirc; w&#601;n&#257;&#x1E6F;&#601;n&ucirc;-&#353;&#257;mm&acirc; hak&#333;h&#259;n&icirc;m &#353;&#333;m&#601;r&ecirc; hassaf &#8217;e&#x1E6F;-k&#257;l-hakesef hamm&ucirc;&#x1E07;&#257;&#8217; &#x1E07;&ecirc;&#x1E6F;-y&#601;hw&acirc;: </P>
<P>11&nbsp;way&#601;h&icirc; kir&#601;&#8217;w&#333;&#x1E6F;&#257;m k&icirc;-ra&#x1E07; hakesef b&#257;&#8217;&#257;rw&#333;n wayy<sup>a</sup>&#8216;al s&#333;f&#275;r hammele&#x1E35;&#601; w&#601;hak&#333;h&#275;n hag&#257;&#x1E0F;w&#333;l wayy&#257;&#x1E63;ur&ucirc; wayyim&#601;n&ucirc; &#8217;e&#x1E6F;-hakesef hannim&#601;&#x1E63;&#257;&#8217; &#x1E07;&ecirc;&#x1E6F;-y&#601;hw&acirc;: </P>
<P>12&nbsp;w&#601;n&#257;&#x1E6F;&#601;n&ucirc; &#8217;e&#x1E6F;-hakesef ham&#601;&#x1E6F;uk&#257;n &#8216;al-<font color="brown">ya&#x1E0F;</font> <font color="blue">y&#601;&#x1E0F;&ecirc;</font> &#8216;&#333;&#347;&ecirc; hamm&#601;l&#257;&#8217;&#x1E35;&acirc; <font color="brown">hap&#601;qu&#x1E0F;&icirc;m</font> <font color="blue">hammuf&#601;q&#257;&#x1E0F;&icirc;m</font> b&ecirc;&#x1E6F; y&#601;hw&acirc; wayyw&#333;&#x1E63;&icirc;&#8217;uh&ucirc; l&#601;&#x1E25;&#257;r&#257;&#353;&ecirc; h&#257;&#8216;&#275;&#x1E63; w&#601;lab&#333;n&icirc;m h&#257;&#8216;&#333;&#347;&icirc;m b&ecirc;&#x1E6F; y&#601;hw&acirc;: </P>
<P>13&nbsp;w&#601;lag&#333;&#x1E0F;&#601;r&icirc;m &ucirc;l&#601;&#x1E25;&#333;&#x1E63;&#601;&#x1E07;&ecirc; h&#257;&#8217;e&#x1E07;en w&#601;liq&#601;nw&#333;&#x1E6F; &#8216;&#275;&#x1E63;&icirc;m w&#601;&#8217;a&#x1E07;&#601;n&ecirc; m<sup>a</sup>&#x1E25;&#601;&#x1E63;&#275;&#x1E07; l&#601;&#x1E25;azz&#275;q &#8217;e&#x1E6F;-be&#x1E0F;eq b&ecirc;&#x1E6F;-y&#601;hw&acirc; &ucirc;l&#601;&#x1E35;&#333;l &#8217;&#259;&#353;er-y&#275;&#x1E63;&#275;&#8217; &#8216;al-habayi&#x1E6F; l&#601;&#x1E25;&#257;z&#601;q&acirc;: </P>
<P>14&nbsp;&#8217;a&#x1E35;&#601; l&#333;&#8217; y&#275;&#8216;&#257;&#347;eh b&ecirc;&#x1E6F; y&#601;hw&acirc; sipw&#333;&#x1E6F; kesef m&#601;zamm&#601;rw&#333;&#x1E6F; miz&#601;r&#257;qw&#333;&#x1E6F; &#x1E25;&#259;&#x1E63;&#333;&#x1E63;&#601;rw&#333;&#x1E6F; k&#257;l-k&#601;l&icirc; z&acirc;&#257;&#x1E07; &ucirc;&#x1E35;&#601;l&icirc;-&#x1E35;&#257;sef min-hakesef hamm&ucirc;&#x1E07;&#257;&#8217; &#x1E07;&ecirc;&#x1E6F;-y&#601;hw&acirc;: </P>
<P>15&nbsp;k&icirc;-l&#601;&#8216;&#333;&#347;&ecirc; hamm&#601;l&#257;&#8217;&#x1E35;&acirc; yit&#601;nuh&ucirc; w&#601;&#x1E25;izz&#601;q&ucirc;-&#x1E07;w&#333; &#8217;e&#x1E6F;-b&ecirc;&#x1E6F; y&#601;hw&acirc;: </P>
<P>16&nbsp;w&#601;l&#333;&#8217; y&#601;&#x1E25;a&#353;&#353;&#601;&#x1E07;&ucirc; &#8217;e&#x1E6F;-h&#257;&#8217;&#259;n&#257;&#353;&icirc;m &#8217;&#259;&#353;er yit&#601;n&ucirc; &#8217;e&#x1E6F;-hakesef &#8216;al-y&#257;&#x1E0F;&#257;m l&#257;&#x1E6F;&#275;&#x1E6F; l&#601;&#8216;&#333;&#347;&ecirc; hamm&#601;l&#257;&#8217;&#x1E35;&acirc; k&icirc; &#x1E07;e&#8217;&#277;mun&acirc; h&#275;m &#8216;&#333;&#347;&icirc;m: </P>
<P>17&nbsp;kesef &#8217;&#257;&#353;&#257;m w&#601;&#x1E35;esef &#x1E25;a&#x1E6D;&#x1E6D;&#257;&#8217;w&#333;&#x1E6F; l&#333;&#8217; y&ucirc;&#x1E07;&#257;&#8217; b&ecirc;&#x1E6F; y&#601;hw&acirc; lak&#333;h&#259;n&icirc;m yih&#601;y&ucirc;: f</P>
<P>18&nbsp;&#8217;&#257;z y<sup>a</sup>&#8216;&#259;leh &#x1E25;&#259;z&#257;&#8217;&#275;l mele&#x1E35;&#601; &#8217;&#259;r&#257;m wayyill&#257;&#x1E25;em &#8216;al-ga&#x1E6F; wayyil&#601;k&#601;&#x1E0F;&#257;h wayy&#257;&#347;em &#x1E25;&#259;z&#257;&#8217;&#275;l p&#257;n&#257;yw l<sup>a</sup>&#8216;&#259;lw&#333;&#x1E6F; &#8216;al-y&#601;r&ucirc;&#353;&#257;l&#257;im: </P>
<P>19&nbsp;wayyiqq<sup>a</sup>&#x1E25; y&#601;hw&#333;&#8217;&#257;&#353; mele&#x1E35;&#601;-y&#601;h&ucirc;&#x1E0F;&acirc; &#8217;&#275;&#x1E6F; k&#257;l-haqq&#335;&#x1E0F;&#257;&#353;&icirc;m &#8217;&#259;&#353;er-hiq&#601;d&icirc;&#353;&ucirc; y&#601;hw&#333;&#353;&#257;f&#257;&#x1E6D; w&icirc;hw&#333;r&#257;m wa&#8217;&#259;&#x1E25;az&#601;y&acirc;&ucirc; &#8217;&#259;&#x1E07;&#333;&#x1E6F;&#257;yw mal&#601;&#x1E35;&ecirc; y&#601;h&ucirc;&#x1E0F;&acirc; w&#601;&#8217;e&#x1E6F;-q&#335;&#x1E0F;&#257;&#353;&#257;yw w&#601;&#8217;&#275;&#x1E6F; k&#257;l-hazz&acirc;&#257;&#x1E07; hannim&#601;&#x1E63;&#257;&#8217; b&#601;&#8217;&#333;&#x1E63;&#601;rw&#333;&#x1E6F; b&ecirc;&#x1E6F;-y&#601;hw&acirc; &ucirc;&#x1E07;&ecirc;&#x1E6F; hammele&#x1E35;&#601; wayyi&#353;&#601;l<sup>a</sup>&#x1E25; l<sup>a</sup>&#x1E25;&#259;z&#257;&#8217;&#275;l mele&#x1E35;&#601; &#8217;&#259;r&#257;m wayy<sup>a</sup>&#8216;al m&#275;&#8216;al y&#601;r&ucirc;&#353;&#257;l&#257;im: </P>
<P>20&nbsp;w&#601;ye&#x1E6F;er di&#x1E07;&#601;r&ecirc; yw&#333;&#8217;&#257;&#353; w&#601;&#x1E35;&#257;l-&#8217;&#259;&#353;er &#8216;&#257;&#347;&acirc; h&#259;lw&#333;&#8217;-h&#275;m k&#601;&#x1E6F;&ucirc;&#x1E07;&icirc;m &#8216;al-s&#275;fer di&#x1E07;&#601;r&ecirc; hayy&#257;m&icirc;m l&#601;mal&#601;&#x1E35;&ecirc; y&#601;h&ucirc;&#x1E0F;&acirc;: </P>
<P>21&nbsp;wayy&#257;qum&ucirc; &#8216;&#259;&#x1E07;&#257;&#x1E0F;&#257;yw wayyiq&#601;&#353;&#601;r&ucirc;-q&#257;&#353;er wayyak&ucirc; &#8217;e&#x1E6F;-yw&#333;&#8217;&#257;&#353; b&ecirc;&#x1E6F; mill&#333;&#8217; hayyw&#333;r&#275;&#x1E0F; sill&#257;&#8217;: </P>
<P>22&nbsp;w&#601;yw&#333;z&#257;&#x1E07;&#257;&#x1E0F; ben-&#353;im&#601;&#8216;&#257;&#x1E6F; w&icirc;hw&#333;z&#257;&#x1E07;&#257;&#x1E0F; ben-&#353;&#333;m&#275;r| &#8216;&#259;&#x1E07;&#257;&#x1E0F;&#257;yw hikuh&ucirc; wayy&#257;m&#333;&#x1E6F; wayyiq&#601;b&#601;r&ucirc; &#8217;&#333;&#x1E6F;w&#333; &#8216;im-&#8217;&#259;&#x1E07;&#333;&#x1E6F;&#257;yw b&#601;&#8216;&icirc;r d&#257;wi&#x1E0F; wayyim&#601;l&#333;&#x1E35;&#601; &#8217;&#259;ma&#x1E63;&#601;y&acirc; &#x1E07;&#601;nw&#333; t<sup>a</sup>&#x1E25;&#601;t&#257;yw: f</P>
</TD>
</TABLE>
<P><HR>
<CENTER>
<A HREF="kg2013.htm">Next: 2 Kings (2 Melakhim) Chapter 13</A></CENTER>
</BODY>
</HTML>
