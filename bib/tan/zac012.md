[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac012)  [KJV](../kjv/zac012)  [Sep](../sep/zac012.md) 
[Vul](../vul/zac012.md)   
  
[Zechariah (Zekharyah) Index](zac.md)  
  [Previous](zac011)  [Next](zac013.md) 

------------------------------------------------------------------------

### Tanach (Hebrew): Zechariah (Zekharyah) Chapter 12

‎<span id="001">1</span> ‏מַשָּׂ֥א דְבַר־יְהוָ֖ה עַל־יִשְׂרָאֵ֑ל
נְאֻם־יְהוָ֗ה נֹטֶ֤ה שָׁמַ֙יִם֙ וְיֹסֵ֣ד אָ֔רֶץ וְיֹצֵ֥ר רֽוּחַ־אָדָ֖ם
בְּקִרְבּֽוֹ׃ פ

‎<span id="002">2</span> ‏הִנֵּ֣ה אָ֠נֹכִי שָׂ֣ם אֶת־יְרוּשָׁלִַ֧ם
סַף־רַ֛עַל לְכָל־הָעַמִּ֖ים סָבִ֑יב וְגַ֧ם עַל־יְהוּדָ֛ה יִֽהְיֶ֥ה
בַמָּצ֖וֹר עַל־יְרוּשָׁלִָֽם׃

‎<span id="003">3</span> ‏וְהָיָ֣ה בַיּוֹם־הַ֠הוּא אָשִׂ֨ים
אֶת־יְרוּשָׁלִַ֜ם אֶ֤בֶן מַֽעֲמָסָה֙ לְכָל־הָ֣עַמִּ֔ים כָּל־עֹמְסֶ֖יהָ
שָׂר֣וֹט יִשָּׂרֵ֑טוּ וְנֶאֶסְפ֣וּ עָלֶ֔יהָ כֹּ֖ל גּוֹיֵ֥י הָאָֽרֶץ׃

‎<span id="004">4</span> ‏בַּיּ֨וֹם הַה֜וּא נְאֻם־יְהוָ֗ה אַכֶּ֤ה
כָל־סוּס֙ בַּתִּמָּה֔וֹן וְרֹכְב֖וֹ בַּשִּׁגָּע֑וֹן וְעַל־בֵּ֤ית
יְהוּדָה֙ אֶפְקַ֣ח אֶת־עֵינַ֔י וְכֹל֙ ס֣וּס הָֽעַמִּ֔ים אַכֶּ֖ה
בַּֽעִוָּרֽוֹן׃

‎<span id="005">5</span> ‏וְאָֽמְר֛וּ אַלֻּפֵ֥י יְהוּדָ֖ה בְּלִבָּ֑ם
אַמְצָ֥ה לִי֙ יֹשְׁבֵ֣י יְרוּשָׁלִַ֔ם בַּיהוָ֥ה צְבָא֖וֹת אֱלֹהֵיהֶֽם׃

‎<span id="006">6</span> ‏בַּיּ֣וֹם הַה֡וּא אָשִׂים֩ אֶת־אַלֻּפֵ֨י
יְהוּדָ֜ה כְּֽכִיּ֧וֹר אֵ֣שׁ בְּעֵצִ֗ים וּכְלַפִּ֥יד אֵשׁ֙ בְּעָמִ֔יר
וְאָ֨כְל֜וּ עַל־יָמִ֧ין וְעַל־שְׂמֹ֛אול אֶת־כָּל־הָעַמִּ֖ים סָבִ֑יב
וְיָשְׁבָ֨ה יְרוּשָׁלִַ֥ם ע֛וֹד תַּחְתֶּ֖יהָ בִּירוּשָׁלִָֽם׃ פ

‎<span id="007">7</span> ‏וְהוֹשִׁ֧יעַ יְהוָ֛ה אֶת־אָהֳלֵ֥י יְהוּדָ֖ה
בָּרִֽאשֹׁנָ֑ה לְמַ֨עַן לֹֽא־תִגְדַּ֜ל תִּפְאֶ֣רֶת בֵּית־דָּוִ֗יד
וְתִפְאֶ֛רֶת יֹשֵׁ֥ב יְרוּשָׁלִַ֖ם עַל־יְהוּדָֽה׃

‎<span id="008">8</span> ‏בַּיּ֣וֹם הַה֗וּא יָגֵ֤ן יְהוָה֙ בְּעַד֙
יוֹשֵׁ֣ב יְרוּשָׁלִַ֔ם וְהָיָ֞ה הַנִּכְשָׁ֥ל בָּהֶ֛ם בַּיּ֥וֹם הַה֖וּא
כְּדָוִ֑יד וּבֵ֤ית דָּוִיד֙ כֵּֽאלֹהִ֔ים כְּמַלְאַ֥ךְ יְהוָ֖ה
לִפְנֵיהֶֽם׃

‎<span id="009">9</span> ‏וְהָיָ֖ה בַּיּ֣וֹם הַה֑וּא אֲבַקֵּ֗שׁ
לְהַשְׁמִיד֙ אֶת־כָּל־הַגּוֹיִ֔ם הַבָּאִ֖ים עַל־יְרוּשָׁלִָֽם׃

‎<span id="010">10</span> ‏וְשָׁפַכְתִּי֩ עַל־בֵּ֨ית דָּוִ֜יד וְעַ֣ל׀
יוֹשֵׁ֣ב יְרוּשָׁלִַ֗ם ר֤וּחַ חֵן֙ וְתַ֣חֲנוּנִ֔ים וְהִבִּ֥יטוּ אֵלַ֖י
אֵ֣ת אֲשֶׁר־דָּקָ֑רוּ וְסָפְד֣וּ עָלָ֗יו כְּמִסְפֵּד֙ עַל־הַיָּחִ֔יד
וְהָמֵ֥ר עָלָ֖יו כְּהָמֵ֥ר עַֽל־הַבְּכֽוֹר׃

‎<span id="011">11</span> ‏בַּיּ֣וֹם הַה֗וּא יִגְדַּ֤ל הַמִּסְפֵּד֙
בִּיר֣וּשָׁלִַ֔ם כְּמִסְפַּ֥ד הֲדַדְ־רִמּ֖וֹן בְּבִקְעַ֥ת מְגִדּֽוֹן׃

‎<span id="012">12</span> ‏וְסָפְדָ֣ה הָאָ֔רֶץ מִשְׁפָּח֥וֹת
מִשְׁפָּח֖וֹת לְבָ֑ד מִשְׁפַּ֨חַת בֵּית־דָּוִ֤יד לְבָד֙ וּנְשֵׁיהֶ֣ם
לְבָ֔ד מִשְׁפַּ֤חַת בֵּית־נָתָן֙ לְבָ֔ד וּנְשֵׁיהֶ֖ם לְבָֽד׃

‎<span id="013">13</span> ‏מִשְׁפַּ֤חַת בֵּית־לֵוִי֙ לְבָ֔ד וּנְשֵׁיהֶ֖ם
לְבָ֑ד מִשְׁפַּ֤חַת הַשִּׁמְעִי֙ לְבָ֔ד וּנְשֵׁיהֶ֖ם לְבָֽד׃

‎<span id="014">14</span> ‏כֹּ֗ל הַמִּשְׁפָּחוֹת֙ הַנִּשְׁאָר֔וֹת
מִשְׁפָּחֹ֥ת מִשְׁפָּחֹ֖ת לְבָ֑ד וּנְשֵׁיהֶ֖ם לְבָֽד׃ ס

1 maśśā’ ḏəḇar-yəhwâ ‘al-yiśərā’ēl nə’um-yəhwâ nōṭeh šāmayim wəyōsēḏ
’āreṣ wəyōṣēr rûḥa-’āḏām bəqirəbwō: f

2 hinnēh ’ānōḵî śām ’eṯ-yərûšālaim saf-r<sup>a</sup>‘al ləḵāl-hā‘ammîm
sāḇîḇ wəḡam ‘al-yəhûḏâ yihəyeh ḇammāṣwōr ‘al-yərûšālāim:

3 wəhāyâ ḇayywōm-hahû’ ’āśîm ’eṯ-yərûšālaim ’eḇen m<sup>a</sup>‘ămāsâ
ləḵāl-hā‘ammîm kāl-‘ōməseyhā śārwōṭ yiśśārēṭû wəne’esəfû ‘āleyhā kōl
gwōyê hā’āreṣ:

4 bayywōm hahû’ nə’um-yəhwâ ’akeh ḵāl-sûs batimmâwōn wərōḵəḇwō
baššigā‘wōn wə‘al-bêṯ yəhûḏâ ’efəq<sup>a</sup>ḥ ’eṯ-‘ênay wəḵōl sûs
hā‘ammîm ’akeh b<sup>a</sup>‘iûārwōn:

5 wə’āmərû ’allufê yəhûḏâ bəlibām ’aməṣâ lî yōšəḇê yərûšālaim bayhwâ
ṣəḇā’wōṯ ’ĕlōhêhem:

6 bayywōm hahû’ ’āśîm ’eṯ-’allufê yəhûḏâ kəḵîywōr ’ēš bə‘ēṣîm ûḵəlapîḏ
’ēš bə‘āmîr wə’āḵəlû ‘al-yāmîn wə‘al-śəmō’wl ’eṯ-kāl-hā‘ammîm sāḇîḇ
wəyāšəḇâ yərûšālaim ‘wōḏ t<sup>a</sup>ḥəteyhā bîrûšālāim: f

7 wəhwōšî‘a yəhwâ ’eṯ-’âŏlê yəhûḏâ bāri’šōnâ ləm<sup>a</sup>‘an
lō’-ṯiḡədal tifə’ereṯ bêṯ-dāwîḏ wəṯifə’ereṯ yōšēḇ yərûšālaim ‘al-yəhûḏâ:

8 bayywōm hahû’ yāḡēn yəhwâ bə‘aḏ ywōšēḇ yərûšālaim wəhāyâ hanniḵəšāl
bâem bayywōm hahû’ kəḏāwîḏ ûḇêṯ dāwîḏ kē’lōhîm kəmalə’aḵə yəhwâ
lifənêhem:

9 wəhāyâ bayywōm hahû’ ’ăḇaqqēš ləhašəmîḏ ’eṯ-kāl-hagwōyim habā’îm
‘al-yərûšālāim:

10 wəšāfaḵətî ‘al-bêṯ dāwîḏ wə‘al\| ywōšēḇ yərûšālaim rûḥa ḥēn
wəṯ<sup>a</sup>ḥănûnîm wəhibîṭû ’ēlay ’ēṯ ’ăšer-dāqārû wəsāfəḏû ‘ālāyw
kəmisəpēḏ ‘al-hayyāḥîḏ wəhāmēr ‘ālāyw kəhāmēr ‘al-habəḵwōr:

11 bayywōm hahû’ yiḡədal hammisəpēḏ bîrûšālaim kəmisəpaḏ hăḏaḏə-rimmwōn
bəḇiqə‘aṯ məḡidwōn:

12 wəsāfəḏâ hā’āreṣ mišəpāḥwōṯ mišəpāḥwōṯ ləḇāḏ mišəp<sup>a</sup>ḥaṯ
bêṯ-dāwîḏ ləḇāḏ ûnəšêhem ləḇāḏ mišəp<sup>a</sup>ḥaṯ bêṯ-nāṯān ləḇāḏ
ûnəšêhem ləḇāḏ:

13 mišəp<sup>a</sup>ḥaṯ bêṯ-lēwî ləḇāḏ ûnəšêhem ləḇāḏ
mišəp<sup>a</sup>ḥaṯ haššimə‘î ləḇāḏ ûnəšêhem ləḇāḏ:

14 kōl hammišəpāḥwōṯ hannišə’ārwōṯ mišəpāḥōṯ mišəpāḥōṯ ləḇāḏ ûnəšêhem
ləḇāḏ: s

------------------------------------------------------------------------

[Next: Zechariah (Zekharyah) Chapter 13](zac013.md)
