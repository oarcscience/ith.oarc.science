[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen050)  [KJV](../kjv/gen050)  [Sep](../sep/gen050.md) 
[Vul](../vul/gen050.md)   
  
[Genesis (Bereshit) Index](gen.md)  
  [Previous](gen049)  [Next](exo001.md) 

------------------------------------------------------------------------

### Tanach (Hebrew): Genesis (Bereshit) Chapter 50

‎<span id="001">1</span> ‏וַיִּפֹּ֥ל יוֹסֵ֖ף עַל־פְּנֵ֣י אָבִ֑יו
וַיֵּ֥בְךְּ עָלָ֖יו וַיִּשַּׁק־לֽוֹ׃

‎<span id="002">2</span> ‏וַיְצַ֨ו יוֹסֵ֤ף אֶת־עֲבָדָיו֙
אֶת־הָרֹ֣פְאִ֔ים לַחֲנֹ֖ט אֶת־אָבִ֑יו וַיַּחַנְט֥וּ הָרֹפְאִ֖ים
אֶת־יִשְׂרָאֵֽל׃

‎<span id="003">3</span> ‏וַיִּמְלְאוּ־לוֹ֙ אַרְבָּעִ֣ים י֔וֹם כִּ֛י
כֵּ֥ן יִמְלְא֖וּ יְמֵ֣י הַחֲנֻטִ֑ים וַיִּבְכּ֥וּ אֹת֛וֹ מִצְרַ֖יִם
שִׁבְעִ֥ים יֽוֹם׃

‎<span id="004">4</span> ‏וַיַּֽעַבְרוּ֙ יְמֵ֣י בְכִית֔וֹ וַיְדַבֵּ֣ר
יוֹסֵ֔ף אֶל־בֵּ֥ית פַּרְעֹ֖ה לֵאמֹ֑ר אִם־נָ֨א מָצָ֤אתִי חֵן֙
בְּעֵ֣ינֵיכֶ֔ם דַּבְּרוּ־נָ֕א בְּאָזְנֵ֥י פַרְעֹ֖ה לֵאמֹֽר׃

‎<span id="005">5</span> ‏אָבִ֞י הִשְׁבִּיעַ֣נִי לֵאמֹ֗ר הִנֵּ֣ה
אָנֹכִי֮ מֵת֒ בְּקִבְרִ֗י אֲשֶׁ֨ר כָּרִ֤יתִי לִי֙ בְּאֶ֣רֶץ כְּנַ֔עַן
שָׁ֖מָּה תִּקְבְּרֵ֑נִי וְעַתָּ֗ה אֶֽעֱלֶה־נָּ֛א וְאֶקְבְּרָ֥ה
אֶת־אָבִ֖י וְאָשֽׁוּבָה׃

‎<span id="006">6</span> ‏וַיֹּ֖אמֶר פַּרְעֹ֑ה עֲלֵ֛ה וּקְבֹ֥ר
אֶת־אָבִ֖יךָ כַּאֲשֶׁ֥ר הִשְׁבִּיעֶֽךָ׃

‎<span id="007">7</span> ‏וַיַּ֥עַל יוֹסֵ֖ף לִקְבֹּ֣ר אֶת־אָבִ֑יו
וַיַּֽעֲל֨וּ אִתּ֜וֹ כָּל־עַבְדֵ֤י פַרְעֹה֙ זִקְנֵ֣י בֵית֔וֹ וְכֹ֖ל
זִקְנֵ֥י אֶֽרֶץ־מִצְרָֽיִם׃

‎<span id="008">8</span> ‏וְכֹל֙ בֵּ֣ית יוֹסֵ֔ף וְאֶחָ֖יו וּבֵ֣ית
אָבִ֑יו רַ֗ק טַפָּם֙ וְצֹאנָ֣ם וּבְקָרָ֔ם עָזְב֖וּ בְּאֶ֥רֶץ גֹּֽשֶׁן׃

‎<span id="009">9</span> ‏וַיַּ֣עַל עִמּ֔וֹ גַּם־רֶ֖כֶב גַּם־פָּרָשִׁ֑ים
וַיְהִ֥י הַֽמַּחֲנֶ֖ה כָּבֵ֥ד מְאֹֽד׃

‎<span id="010">10</span> ‏וַיָּבֹ֜אוּ עַד־גֹּ֣רֶן הָאָטָ֗ד אֲשֶׁר֙
בְּעֵ֣בֶר הַיַּרְדֵּ֔ן וַיִּ֨סְפְּדוּ־שָׁ֔ם מִסְפֵּ֛ד גָּד֥וֹל וְכָבֵ֖ד
מְאֹ֑ד וַיַּ֧עַשׂ לְאָבִ֛יו אֵ֖בֶל שִׁבְעַ֥ת יָמִֽים׃

‎<span id="011">11</span> ‏וַיַּ֡רְא יוֹשֵׁב֩ הָאָ֨רֶץ הַֽכְּנַעֲנִ֜י
אֶת־הָאֵ֗בֶל בְּגֹ֙רֶן֙ הָֽאָטָ֔ד וַיֹּ֣אמְר֔וּ אֵֽבֶל־כָּבֵ֥ד זֶ֖ה
לְמִצְרָ֑יִם עַל־כֵּ֞ן קָרָ֤א שְׁמָהּ֙ אָבֵ֣ל מִצְרַ֔יִם אֲשֶׁ֖ר
בְּעֵ֥בֶר הַיַּרְדֵּֽן׃

‎<span id="012">12</span> ‏וַיַּעֲשׂ֥וּ בָנָ֖יו ל֑וֹ כֵּ֖ן כַּאֲשֶׁ֥ר
צִוָּֽם׃

‎<span id="013">13</span> ‏וַיִּשְׂא֨וּ אֹת֤וֹ בָנָיו֙ אַ֣רְצָה
כְּנַ֔עַן וַיִּקְבְּר֣וּ אֹת֔וֹ בִּמְעָרַ֖ת שְׂדֵ֣ה הַמַּכְפֵּלָ֑ה
אֲשֶׁ֣ר קָנָה֩ אַבְרָהָ֨ם אֶת־הַשָּׂדֶ֜ה לַאֲחֻזַּת־קֶ֗בֶר מֵאֵ֛ת
עֶפְרֹ֥ן הַחִתִּ֖י עַל־פְּנֵ֥י מַמְרֵֽא׃

‎<span id="014">14</span> ‏וַיָּ֨שָׁב יוֹסֵ֤ף מִצְרַ֙יְמָה֙ ה֣וּא
וְאֶחָ֔יו וְכָל־הָעֹלִ֥ים אִתּ֖וֹ לִקְבֹּ֣ר אֶת־אָבִ֑יו אַחֲרֵ֖י
קָבְר֥וֹ אֶת־אָבִֽיו׃

‎<span id="015">15</span> ‏וַיִּרְא֤וּ אֲחֵֽי־יוֹסֵף֙ כִּי־מֵ֣ת
אֲבִיהֶ֔ם וַיֹּ֣אמְר֔וּ ל֥וּ יִשְׂטְמֵ֖נוּ יוֹסֵ֑ף וְהָשֵׁ֤ב יָשִׁיב֙
לָ֔נוּ אֵ֚ת כָּל־הָ֣רָעָ֔ה אֲשֶׁ֥ר גָּמַ֖לְנוּ אֹתֽוֹ׃

‎<span id="016">16</span> ‏וַיְצַוּ֕וּ אֶל־יוֹסֵ֖ף לֵאמֹ֑ר אָבִ֣יךָ
צִוָּ֔ה לִפְנֵ֥י מוֹת֖וֹ לֵאמֹֽר׃

‎<span id="017">17</span> ‏כֹּֽה־תֹאמְר֣וּ לְיוֹסֵ֗ף אָ֣נָּ֡א שָׂ֣א נָ֠א
פֶּ֣שַׁע אַחֶ֤יךָ וְחַטָּאתָם֙ כִּי־רָעָ֣ה גְמָל֔וּךָ וְעַתָּה֙ שָׂ֣א
נָ֔א לְפֶ֥שַׁע עַבְדֵ֖י אֱלֹהֵ֣י אָבִ֑יךָ וַיֵּ֥בְךְּ יוֹסֵ֖ף
בְּדַבְּרָ֥ם אֵלָֽיו׃

‎<span id="018">18</span> ‏וַיֵּלְכוּ֙ גַּם־אֶחָ֔יו וַֽיִּפְּל֖וּ
לְפָנָ֑יו וַיֹּ֣אמְר֔וּ הִנֶּ֥נּֽוּ לְךָ֖ לַעֲבָדִֽים׃

‎<span id="019">19</span> ‏וַיֹּ֧אמֶר אֲלֵהֶ֛ם יוֹסֵ֖ף אַל־תִּירָ֑אוּ
כִּ֛י הֲתַ֥חַת אֱלֹהִ֖ים אָֽנִי׃

‎<span id="020">20</span> ‏וְאַתֶּ֕ם חֲשַׁבְתֶּ֥ם עָלַ֖י רָעָ֑ה
אֱלֹהִים֙ חֲשָׁבָ֣הּ לְטֹבָ֔ה לְמַ֗עַן עֲשֹׂ֛ה כַּיּ֥וֹם הַזֶּ֖ה
לְהַחֲיֹ֥ת עַם־רָֽב׃

‎<span id="021">21</span> ‏וְעַתָּה֙ אַל־תִּירָ֔אוּ אָנֹכִ֛י אֲכַלְכֵּ֥ל
אֶתְכֶ֖ם וְאֶֽת־טַפְּכֶ֑ם וַיְנַחֵ֣ם אוֹתָ֔ם וַיְדַבֵּ֖ר עַל־לִבָּֽם׃

‎<span id="022">22</span> ‏וַיֵּ֤שֶׁב יוֹסֵף֙ בְּמִצְרַ֔יִם ה֖וּא
וּבֵ֣ית אָבִ֑יו וַיְחִ֣י יוֹסֵ֔ף מֵאָ֥ה וָעֶ֖שֶׂר שָׁנִֽים׃

‎<span id="023">23</span> ‏וַיַּ֤רְא יוֹסֵף֙ לְאֶפְרַ֔יִם בְּנֵ֖י
שִׁלֵּשִׁ֑ים גַּ֗ם בְּנֵ֤י מָכִיר֙ בֶּן־מְנַשֶּׁ֔ה יֻלְּד֖וּ
עַל־בִּרְכֵּ֥י יוֹסֵֽף׃

‎<span id="024">24</span> ‏וַיֹּ֤אמֶר יוֹסֵף֙ אֶל־אֶחָ֔יו אָנֹכִ֖י מֵ֑ת
וֵֽאלֹהִ֞ים פָּקֹ֧ד יִפְקֹ֣ד אֶתְכֶ֗ם וְהֶעֱלָ֤ה אֶתְכֶם֙ מִן־הָאָ֣רֶץ
הַזֹּ֔את אֶל־הָאָ֕רֶץ אֲשֶׁ֥ר נִשְׁבַּ֛ע לְאַבְרָהָ֥ם לְיִצְחָ֖ק
וּֽלְיַעֲקֹֽב׃

‎<span id="025">25</span> ‏וַיַּשְׁבַּ֣ע יוֹסֵ֔ף אֶת־בְּנֵ֥י יִשְׂרָאֵ֖ל
לֵאמֹ֑ר פָּקֹ֨ד יִפְקֹ֤ד אֱלֹהִים֙ אֶתְכֶ֔ם וְהַעֲלִתֶ֥ם אֶת־עַצְמֹתַ֖י
מִזֶּֽה׃

‎<span id="026">26</span> ‏וַיָּ֣מָת יוֹסֵ֔ף בֶּן־מֵאָ֥ה וָעֶ֖שֶׂר
שָׁנִ֑ים וַיַּחַנְט֣וּ אֹת֔וֹ וַיִּ֥ישֶׂם בָּאָר֖וֹן בְּמִצְרָֽיִם׃

1 wayyipōl ywōsēf ‘al-pənê ’āḇîw wayyēḇəḵḵə ‘ālāyw wayyiššaq-lwō:

2 wayəṣaw ywōsēf ’eṯ-‘ăḇāḏāyw ’eṯ-hārōfə’îm l<sup>a</sup>ḥănōṭ ’eṯ-’āḇîw
wayy<sup>a</sup>ḥanəṭû hārōfə’îm ’eṯ-yiśərā’ēl:

3 wayyimələ’û-lwō ’arəbā‘îm ywōm kî kēn yimələ’û yəmê
h<sup>a</sup>ḥănuṭîm wayyiḇəkû ’ōṯwō miṣərayim šiḇə‘îm ywōm:

4 wayy<sup>a</sup>‘aḇərû yəmê ḇəḵîṯwō wayəḏabēr ywōsēf ’el-bêṯ parə‘ōh
lē’mōr ’im-nā’ māṣā’ṯî ḥēn bə‘ênêḵem dabərû-nā’ bə’āzənê farə‘ōh lē’mōr:

5 ’āḇî hišəbî‘anî lē’mōr hinnēh ’ānōḵî mēṯ bəqiḇərî ’ăšer kārîṯî lî
bə’ereṣ kən<sup>a</sup>‘an šāmmâ tiqəbərēnî wə‘atâ ’e‘ĕleh-nnā’
wə’eqəbərâ ’eṯ-’āḇî wə’āšûḇâ:

6 wayyō’mer parə‘ōh ‘ălēh ûqəḇōr ’eṯ-’āḇîḵā ka’ăšer hišəbî‘eḵā:

7 wayy<sup>a</sup>‘al ywōsēf liqəbōr ’eṯ-’āḇîw wayy<sup>a</sup>‘ălû
’itwō kāl-‘aḇəḏê farə‘ōh ziqənê ḇêṯwō wəḵōl ziqənê ’ereṣ-miṣərāyim:

8 wəḵōl bêṯ ywōsēf wə’eḥāyw ûḇêṯ ’āḇîw raq ṭapām wəṣō’nām ûḇəqārām
‘āzəḇû bə’ereṣ gōšen:

9 wayy<sup>a</sup>‘al ‘immwō gam-reḵeḇ gam-pārāšîm wayəhî
hamm<sup>a</sup>ḥăneh kāḇēḏ mə’ōḏ:

10 wayyāḇō’û ‘aḏ-gōren hā’āṭāḏ ’ăšer bə‘ēḇer hayyarədēn wayyisəpəḏû-šām
misəpēḏ gāḏwōl wəḵāḇēḏ mə’ōḏ wayy<sup>a</sup>‘aś lə’āḇîw ’ēḇel šiḇə‘aṯ
yāmîm:

11 wayyarə’ ywōšēḇ hā’āreṣ hakən<sup>a</sup>‘ănî ’eṯ-hā’ēḇel bəḡōren
hā’āṭāḏ wayyō’mərû ’ēḇel-kāḇēḏ zeh ləmiṣərāyim ‘al-kēn qārā’ šəmāh ’āḇēl
miṣərayim ’ăšer bə‘ēḇer hayyarədēn:

12 wayy<sup>a</sup>‘ăśû ḇānāyw lwō kēn ka’ăšer ṣiûām:

13 wayyiśə’û ’ōṯwō ḇānāyw ’arəṣâ kən<sup>a</sup>‘an wayyiqəbərû ’ōṯwō
bimə‘āraṯ śəḏēh hammaḵəpēlâ ’ăšer qānâ ’aḇərâām ’eṯ-haśśāḏeh
la’ăḥuzzaṯ-qeḇer mē’ēṯ ‘efərōn h<sup>a</sup>ḥitî ‘al-pənê mamərē’:

14 wayyāšāḇ ywōsēf miṣərayəmâ hû’ wə’eḥāyw wəḵāl-hā‘ōlîm ’itwō liqəbōr
’eṯ-’āḇîw ’<sup>a</sup>ḥărê qāḇərwō ’eṯ-’āḇîw:

15 wayyirə’û ’ăḥê-ywōsēf kî-mēṯ ’ăḇîhem wayyō’mərû lû yiśəṭəmēnû ywōsēf
wəhāšēḇ yāšîḇ lānû ’ēṯ kāl-hārā‘â ’ăšer gāmalənû ’ōṯwō:

16 wayəṣaûû ’el-ywōsēf lē’mōr ’āḇîḵā ṣiûâ lifənê mwōṯwō lē’mōr:

17 kōh-ṯō’mərû ləywōsēf ’ānnā’ śā’ nā’ peš<sup>a</sup>‘
’<sup>a</sup>ḥeyḵā wəḥaṭṭā’ṯām kî-rā‘â ḡəmālûḵā wə‘atâ śā’ nā’
ləfeš<sup>a</sup>‘ ‘aḇəḏê ’ĕlōhê ’āḇîḵā wayyēḇəḵḵə ywōsēf bəḏabərām
’ēlāyw:

18 wayyēləḵû gam-’eḥāyw wayyipəlû ləfānāyw wayyō’mərû hinnennû ləḵā
l<sup>a</sup>‘ăḇāḏîm:

19 wayyō’mer ’ălēhem ywōsēf ’al-tîrā’û kî hăṯ<sup>a</sup>ḥaṯ ’ĕlōhîm
’ānî:

20 wə’atem ḥăšaḇətem ‘ālay rā‘â ’ĕlōhîm ḥăšāḇāh ləṭōḇâ
ləm<sup>a</sup>‘an ‘ăśōh kayywōm hazzeh ləh<sup>a</sup>ḥăyōṯ ‘am-rāḇ:

21 wə‘atâ ’al-tîrā’û ’ānōḵî ’ăḵaləkēl ’eṯəḵem wə’eṯ-ṭapəḵem
wayən<sup>a</sup>ḥēm ’wōṯām wayəḏabēr ‘al-libām:

22 wayyēšeḇ ywōsēf bəmiṣərayim hû’ ûḇêṯ ’āḇîw wayəḥî ywōsēf mē’â wā‘eśer
šānîm:

23 wayyarə’ ywōsēf lə’efərayim bənê šillēšîm gam bənê māḵîr ben-mənaššeh
yulləḏû ‘al-birəkê ywōsēf:

24 wayyō’mer ywōsēf ’el-’eḥāyw ’ānōḵî mēṯ wē’lōhîm pāqōḏ yifəqōḏ ’eṯəḵem
wəhe‘ĕlâ ’eṯəḵem min-hā’āreṣ hazzō’ṯ ’el-hā’āreṣ ’ăšer
nišəb<sup>a</sup>‘ lə’aḇərâām ləyiṣəḥāq ûləy<sup>a</sup>‘ăqōḇ:

25 wayyašəb<sup>a</sup>‘ ywōsēf ’eṯ-bənê yiśərā’ēl lē’mōr pāqōḏ yifəqōḏ
’ĕlōhîm ’eṯəḵem wəh<sup>a</sup>‘ăliṯem ’eṯ-‘aṣəmōṯay mizzeh:

26 wayyāmāṯ ywōsēf ben-mē’â wā‘eśer šānîm wayy<sup>a</sup>ḥanəṭû ’ōṯwō
wayyîśem bā’ārwōn bəmiṣərāyim:

------------------------------------------------------------------------

[Next: Exodus (Shemot) Chapter 1](exo001.md)
