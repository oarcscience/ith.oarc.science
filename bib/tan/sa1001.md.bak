[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1001)  [KJV](../kjv/sa1001)  [Sep](../sep/sa1001.md) 
[Vul](../vul/sa1001.md)   
  
[1 Samuel (1 Shmuel) Index](sa1.md)  
  [Previous](jdg021)  [Next](sa1002.md) 

------------------------------------------------------------------------

### Tanach (Hebrew): 1 Samuel (1 Shmuel) Chapter 1

‎<span id="001">1</span> ‏וַיְהִי֩ אִ֨ישׁ אֶחָ֜ד מִן־הָרָמָתַ֛יִם
צוֹפִ֖ים מֵהַ֣ר אֶפְרָ֑יִם וּשְׁמ֡וֹ אֶ֠לְקָנָה בֶּן־יְרֹחָ֧ם
בֶּן־אֱלִיה֛וּא בֶּן־תֹּ֥חוּ בֶן־צ֖וּף אֶפְרָתִֽי׃

‎<span id="002">2</span> ‏וְלוֹ֙ שְׁתֵּ֣י נָשִׁ֔ים שֵׁ֤ם אַחַת֙ חַנָּ֔ה
וְשֵׁ֥ם הַשֵּׁנִ֖ית פְּנִנָּ֑ה וַיְהִ֤י לִפְנִנָּה֙ יְלָדִ֔ים
וּלְחַנָּ֖ה אֵ֥ין יְלָדִֽים׃

‎<span id="003">3</span> ‏וְעָלָה֩ הָאִ֨ישׁ הַה֤וּא מֵֽעִירוֹ֙
מִיָּמִ֣ים׀ יָמִ֔ימָה לְהִֽשְׁתַּחֲוֹ֧ת וְלִזְבֹּ֛חַ לַיהוָ֥ה צְבָא֖וֹת
בְּשִׁלֹ֑ה וְשָׁ֞ם שְׁנֵ֣י בְנֵֽי־עֵלִ֗י חָפְנִי֙ וּפִ֣נְחָ֔ס כֹּהֲנִ֖ים
לַיהוָֽה׃

‎<span id="004">4</span> ‏וַיְהִ֣י הַיּ֔וֹם וַיִּזְבַּ֖ח אֶלְקָנָ֑ה
וְנָתַ֞ן לִפְנִנָּ֣ה אִשְׁתּ֗וֹ וּֽלְכָל־בָּנֶ֛יהָ וּבְנוֹתֶ֖יהָ
מָנֽוֹת׃

‎<span id="005">5</span> ‏וּלְחַנָּ֕ה יִתֵּ֛ן מָנָ֥ה אַחַ֖ת אַפָּ֑יִם
כִּ֤י אֶת־חַנָּה֙ אָהֵ֔ב וַֽיהוָ֖ה סָגַ֥ר רַחְמָֽהּ׃

‎<span id="006">6</span> ‏וְכִֽעֲסַ֤תָּה צָֽרָתָהּ֙ גַּם־כַּ֔עַס
בַּעֲב֖וּר הַרְּעִמָ֑הּ כִּֽי־סָגַ֥ר יְהוָ֖ה בְּעַ֥ד רַחְמָֽהּ׃

‎<span id="007">7</span> ‏וְכֵ֨ן יַעֲשֶׂ֜ה שָׁנָ֣ה בְשָׁנָ֗ה מִדֵּ֤י
עֲלֹתָהּ֙ בְּבֵ֣ית יְהוָ֔ה כֵּ֖ן תַּכְעִסֶ֑נָּה וַתִּבְכֶּ֖ה וְלֹ֥א
תֹאכַֽל׃

‎<span id="008">8</span> ‏וַיֹּ֨אמֶר לָ֜הּ אֶלְקָנָ֣ה אִישָׁ֗הּ חַנָּה֙
לָ֣מֶה תִבְכִּ֗י וְלָ֙מֶה֙ לֹ֣א תֹֽאכְלִ֔י וְלָ֖מֶה יֵרַ֣ע לְבָבֵ֑ךְ
הֲל֤וֹא אָֽנֹכִי֙ ט֣וֹב לָ֔ךְ מֵעֲשָׂרָ֖ה בָּנִֽים׃

‎<span id="009">9</span> ‏וַתָּ֣קָם חַנָּ֔ה אַחֲרֵ֛י אָכְלָ֥ה בְשִׁלֹ֖ה
וְאַחֲרֵ֣י שָׁתֹ֑ה וְעֵלִ֣י הַכֹּהֵ֗ן יֹשֵׁב֙ עַל־הַכִּסֵּ֔א
עַל־מְזוּזַ֖ת הֵיכַ֥ל יְהוָֽה׃

‎<span id="010">10</span> ‏וְהִ֖יא מָ֣רַת נָ֑פֶשׁ וַתִּתְפַּלֵּ֥ל
עַל־יְהוָ֖ה וּבָכֹ֥ה תִבְכֶּֽה׃

‎<span id="011">11</span> ‏וַתִּדֹּ֨ר נֶ֜דֶר וַתֹּאמַ֗ר יְהוָ֨ה
צְבָא֜וֹת אִם־רָאֹ֥ה תִרְאֶ֣ה׀ בָּעֳנִ֣י אֲמָתֶ֗ךָ וּזְכַרְתַּ֙נִי֙
וְלֹֽא־תִשְׁכַּ֣ח אֶת־אֲמָתֶ֔ךָ וְנָתַתָּ֥ה לַאֲמָתְךָ֖ זֶ֣רַע
אֲנָשִׁ֑ים וּנְתַתִּ֤יו לַֽיהוָה֙ כָּל־יְמֵ֣י חַיָּ֔יו וּמוֹרָ֖ה
לֹא־יַעֲלֶ֥ה עַל־רֹאשֽׁוֹ׃

‎<span id="012">12</span> ‏וְהָיָה֙ כִּ֣י הִרְבְּתָ֔ה לְהִתְפַּלֵּ֖ל
לִפְנֵ֣י יְהוָ֑ה וְעֵלִ֖י שֹׁמֵ֥ר אֶת־פִּֽיהָ׃

‎<span id="013">13</span> ‏וְחַנָּ֗ה הִ֚יא מְדַבֶּ֣רֶת עַל־לִבָּ֔הּ רַ֚ק
שְׂפָתֶ֣יהָ נָּע֔וֹת וְקוֹלָ֖הּ לֹ֣א יִשָּׁמֵ֑עַ וַיַּחְשְׁבֶ֥הָ עֵלִ֖י
לְשִׁכֹּרָֽה׃

‎<span id="014">14</span> ‏וַיֹּ֤אמֶר אֵלֶ֙יהָ֙ עֵלִ֔י עַד־מָתַ֖י
תִּשְׁתַּכָּרִ֑ין הָסִ֥ירִי אֶת־יֵינֵ֖ךְ מֵעָלָֽיִךְ׃

‎<span id="015">15</span> ‏וַתַּ֨עַן חַנָּ֤ה וַתֹּ֙אמֶר֙ לֹ֣א אֲדֹנִ֔י
אִשָּׁ֤ה קְשַׁת־ר֙וּחַ֙ אָנֹ֔כִי וְיַ֥יִן וְשֵׁכָ֖ר לֹ֣א שָׁתִ֑יתִי
וָאֶשְׁפֹּ֥ךְ אֶת־נַפְשִׁ֖י לִפְנֵ֥י יְהוָֽה׃

‎<span id="016">16</span> ‏אַל־תִּתֵּן֙ אֶת־אֲמָ֣תְךָ֔ לִפְנֵ֖י
בַּת־בְּלִיָּ֑עַל כִּֽי־מֵרֹ֥ב שִׂיחִ֛י וְכַעְסִ֖י דִּבַּ֥רְתִּי
עַד־הֵֽנָּה׃

‎<span id="017">17</span> ‏וַיַּ֧עַן עֵלִ֛י וַיֹּ֖אמֶר לְכִ֣י לְשָׁל֑וֹם
וֵאלֹהֵ֣י יִשְׂרָאֵ֗ל יִתֵּן֙ אֶת־שֵׁ֣לָתֵ֔ךְ אֲשֶׁ֥ר שָׁאַ֖לְתְּ
מֵעִמּֽוֹ׃

‎<span id="018">18</span> ‏וַתֹּ֕אמֶר תִּמְצָ֧א שִׁפְחָתְךָ֛ חֵ֖ן
בְּעֵינֶ֑יךָ וַתֵּ֨לֶךְ הָאִשָּׁ֤ה לְדַרְכָּהּ֙ וַתֹּאכַ֔ל וּפָנֶ֥יהָ
לֹא־הָיוּ־לָ֖הּ עֽוֹד׃

‎<span id="019">19</span> ‏וַיַּשְׁכִּ֣מוּ בַבֹּ֗קֶר וַיִּֽשְׁתַּחֲווּ֙
לִפְנֵ֣י יְהוָ֔ה וַיָּשֻׁ֛בוּ וַיָּבֹ֥אוּ אֶל־בֵּיתָ֖ם הָרָמָ֑תָה
וַיֵּ֤דַע אֶלְקָנָה֙ אֶת־חַנָּ֣ה אִשְׁתּ֔וֹ וַיִּֽזְכְּרֶ֖הָ יְהוָֽה׃

‎<span id="020">20</span> ‏וַיְהִי֙ לִתְקֻפ֣וֹת הַיָּמִ֔ים וַתַּ֥הַר
חַנָּ֖ה וַתֵּ֣לֶד בֵּ֑ן וַתִּקְרָ֤א אֶת־שְׁמוֹ֙ שְׁמוּאֵ֔ל כִּ֥י
מֵיְהוָ֖ה שְׁאִלְתִּֽיו׃

‎<span id="021">21</span> ‏וַיַּ֛עַל הָאִ֥ישׁ אֶלְקָנָ֖ה וְכָל־בֵּית֑וֹ
לִזְבֹּ֧חַ לַֽיהוָ֛ה אֶת־זֶ֥בַח הַיָּמִ֖ים וְאֶת־נִדְרֽוֹ׃

‎<span id="022">22</span> ‏וְחַנָּ֖ה לֹ֣א עָלָ֑תָה כִּֽי־אָמְרָ֣ה
לְאִישָׁ֗הּ עַ֣ד יִגָּמֵ֤ל הַנַּ֙עַר֙ וַהֲבִאֹתִ֗יו וְנִרְאָה֙
אֶת־פְּנֵ֣י יְהוָ֔ה וְיָ֥שַׁב שָׁ֖ם עַד־עוֹלָֽם׃

‎<span id="023">23</span> ‏וַיֹּ֣אמֶר לָהּ֩ אֶלְקָנָ֨ה אִישָׁ֜הּ עֲשִׂ֧י
הַטּ֣וֹב בְּעֵינַ֗יִךְ שְׁבִי֙ עַד־גָּמְלֵ֣ךְ אֹת֔וֹ אַ֛ךְ יָקֵ֥ם
יְהוָ֖ה אֶת־דְּבָר֑וֹ וַתֵּ֤שֶׁב הָֽאִשָּׁה֙ וַתֵּ֣ינֶק אֶת־בְּנָ֔הּ
עַד־גָמְלָ֖הּ<sup>3</sup> אֹתֽוֹ׃

‎<span id="024">24</span> ‏וַתַּעֲלֵ֨הוּ עִמָּ֜הּ כַּאֲשֶׁ֣ר
גְּמָלַ֗תּוּ בְּפָרִ֤ים שְׁלֹשָׁה֙ וְאֵיפָ֨ה אַחַ֥ת קֶ֙מַח֙ וְנֵ֣בֶל
יַ֔יִן וַתְּבִאֵ֥הוּ בֵית־יְהוָ֖ה שִׁל֑וֹ וְהַנַּ֖עַר נָֽעַר׃

‎<span id="025">25</span> ‏וַֽיִּשְׁחֲט֖וּ אֶת־הַפָּ֑ר וַיָּבִ֥יאוּ
אֶת־הַנַּ֖עַר אֶל־עֵלִֽי׃

‎<span id="026">26</span> ‏וַתֹּ֙אמֶר֙ בִּ֣י אֲדֹנִ֔י חֵ֥י נַפְשְׁךָ֖
אֲדֹנִ֑י אֲנִ֣י הָאִשָּׁ֗ה הַנִּצֶּ֤בֶת עִמְּכָה֙ בָּזֶ֔ה לְהִתְפַּלֵּ֖ל
אֶל־יְהוָֽה׃

‎<span id="027">27</span> ‏אֶל־הַנַּ֥עַר הַזֶּ֖ה הִתְפַּלָּ֑לְתִּי
וַיִּתֵּ֨ן יְהוָ֥ה לִי֙ אֶת־שְׁאֵ֣לָתִ֔י אֲשֶׁ֥ר שָׁאַ֖לְתִּי מֵעִמּֽוֹ׃

‎<span id="028">28</span> ‏וְגַ֣ם אָנֹכִ֗י הִשְׁאִלְתִּ֙הוּ֙ לַֽיהוָ֔ה
כָּל־הַיָּמִים֙ אֲשֶׁ֣ר הָיָ֔ה ה֥וּא שָׁא֖וּל לַֽיהוָ֑ה וַיִּשְׁתַּ֥חוּ
שָׁ֖ם לַיהוָֽה׃ פ

1 wayəhî ’îš ’eḥāḏ min-hārāmāṯayim ṣwōfîm mēhar ’efərāyim ûšəmwō
’eləqānâ ben-yərōḥām ben-’ĕlîhû’ ben-tōḥû ḇen-ṣûf ’efərāṯî:

2 wəlwō šətê nāšîm šēm ’<sup>a</sup>ḥaṯ ḥannâ wəšēm haššēnîṯ pəninnâ
wayəhî lifəninnâ yəlāḏîm ûləḥannâ ’ên yəlāḏîm:

3 wə‘ālâ hā’îš hahû’ mē‘îrwō mîyāmîm\| yāmîmâ ləhišət<sup>a</sup>ḥăwōṯ
wəlizəbōḥa layhwâ ṣəḇā’wōṯ bəšilōh wəšām šənê ḇənê-‘ēlî ḥāfənî ûfinəḥās
kōhănîm layhwâ:

4 wayəhî hayywōm wayyizəb<sup>a</sup>ḥ ’eləqānâ wənāṯan lifəninnâ
’išətwō ûləḵāl-bāneyhā ûḇənwōṯeyhā mānwōṯ:

5 ûləḥannâ yitēn mānâ ’<sup>a</sup>ḥaṯ ’apāyim kî ’eṯ-ḥannâ ’âēḇ wayhwâ
sāḡar r<sup>a</sup>ḥəmāh:

6 wəḵi‘ăsatâ ṣārāṯāh gam-k<sup>a</sup>‘as b<sup>a</sup>‘ăḇûr harrə‘imāh
kî-sāḡar yəhwâ bə‘aḏ r<sup>a</sup>ḥəmāh:

7 wəḵēn y<sup>a</sup>‘ăśeh šānâ ḇəšānâ midê ‘ălōṯāh bəḇêṯ yəhwâ kēn
taḵə‘isennâ watiḇəkeh wəlō’ ṯō’ḵal:

8 wayyō’mer lāh ’eləqānâ ’îšāh ḥannâ lāmeh ṯiḇəkî wəlāmeh lō’ ṯō’ḵəlî
wəlāmeh yēr<sup>a</sup>‘ ləḇāḇēḵə hălwō’ ’ānōḵî ṭwōḇ lāḵə mē‘ăśārâ
bānîm:

9 watāqām ḥannâ ’<sup>a</sup>ḥărê ’āḵəlâ ḇəšilōh wə’<sup>a</sup>ḥărê
šāṯōh wə‘ēlî hakōhēn yōšēḇ ‘al-hakissē’ ‘al-məzûzaṯ hêḵal yəhwâ:

10 wəhî’ māraṯ nāfeš watiṯəpallēl ‘al-yəhwâ ûḇāḵōh ṯiḇəkeh:

11 watidōr neḏer watō’mar yəhwâ ṣəḇā’wōṯ ’im-rā’ōh ṯirə’eh\| bā‘ŏnî
’ămāṯeḵā ûzəḵarətanî wəlō’-ṯišək<sup>a</sup>ḥ ’eṯ-’ămāṯeḵā wənāṯatâ
la’ămāṯəḵā zer<sup>a</sup>‘ ’ănāšîm ûnəṯatîw layhwâ kāl-yəmê ḥayyāyw
ûmwōrâ lō’-y<sup>a</sup>‘ăleh ‘al-rō’šwō:

12 wəhāyâ kî hirəbəṯâ ləhiṯəpallēl lifənê yəhwâ wə‘ēlî šōmēr ’eṯ-pîhā:

13 wəḥannâ hî’ məḏabereṯ ‘al-libāh raq śəfāṯeyhā nnā‘wōṯ wəqwōlāh lō’
yiššāmē‘a wayy<sup>a</sup>ḥəšəḇehā ‘ēlî ləšikōrâ:

14 wayyō’mer ’ēleyhā ‘ēlî ‘aḏ-māṯay tišətakārîn hāsîrî ’eṯ-yênēḵə
mē‘ālāyiḵə:

15 wat<sup>a</sup>‘an ḥannâ watō’mer lō’ ’ăḏōnî ’iššâ qəšaṯ-rûḥa ’ānōḵî
wəyayin wəšēḵār lō’ šāṯîṯî wā’ešəpōḵə ’eṯ-nafəšî lifənê yəhwâ:

16 ’al-titēn ’eṯ-’ămāṯəḵā lifənê baṯ-bəlîyā‘al kî-mērōḇ śîḥî
wəḵ<sup>a</sup>‘əsî dibarətî ‘aḏ-hēnnâ:

17 wayy<sup>a</sup>‘an ‘ēlî wayyō’mer ləḵî ləšālwōm wē’lōhê yiśərā’ēl
yitēn ’eṯ-šēlāṯēḵə ’ăšer šā’alətə mē‘immwō:

18 watō’mer timəṣā’ šifəḥāṯəḵā ḥēn bə‘êneyḵā watēleḵə hā’iššâ ləḏarəkāh
watō’ḵal ûfāneyhā lō’-hāyû-lāh ‘wōḏ:

19 wayyašəkimû ḇabōqer wayyišət<sup>a</sup>ḥăwû lifənê yəhwâ wayyāšuḇû
wayyāḇō’û ’el-bêṯām hārāmāṯâ wayyēḏ<sup>a</sup>‘ ’eləqānâ ’eṯ-ḥannâ
’išətwō wayyizəkərehā yəhwâ:

20 wayəhî liṯəqufwōṯ hayyāmîm watahar ḥannâ watēleḏ bēn watiqərā’
’eṯ-šəmwō šəmû’ēl kî mêəhwâ šə’ilətîw:

21 wayy<sup>a</sup>‘al hā’îš ’eləqānâ wəḵāl-bêṯwō lizəbōḥa layhwâ
’eṯ-zeḇ<sup>a</sup>ḥ hayyāmîm wə’eṯ-niḏərwō:

22 wəḥannâ lō’ ‘ālāṯâ kî-’āmərâ lə’îšāh ‘aḏ yigāmēl hann<sup>a</sup>‘ar
wahăḇi’ōṯîw wənirə’â ’eṯ-pənê yəhwâ wəyāšaḇ šām ‘aḏ-‘wōlām:

23 wayyō’mer lāh ’eləqānâ ’îšāh ‘ăśî haṭṭwōḇ bə‘ênayiḵə šəḇî
‘aḏ-gāməlēḵə ’ōṯwō ’aḵə yāqēm yəhwâ ’eṯ-dəḇārwō watēšeḇ hā’iššâ watêneq
’eṯ-bənāh ‘aḏ-ḡāməlāh<sup>3</sup> ’ōṯwō:

24 wat<sup>a</sup>‘ălēhû ‘immāh ka’ăšer gəmālatû bəfārîm šəlōšâ wə’êfâ
’<sup>a</sup>ḥaṯ qem<sup>a</sup>ḥ wənēḇel yayin watəḇi’ēhû ḇêṯ-yəhwâ
šilwō wəhann<sup>a</sup>‘ar nā‘ar:

25 wayyišəḥăṭû ’eṯ-hapār wayyāḇî’û ’eṯ-hann<sup>a</sup>‘ar ’el-‘ēlî:

26 watō’mer bî ’ăḏōnî ḥê nafəšəḵā ’ăḏōnî ’ănî hā’iššâ hanniṣṣeḇeṯ
‘imməḵâ bāzeh ləhiṯəpallēl ’el-yəhwâ:

27 ’el-hann<sup>a</sup>‘ar hazzeh hiṯəpallālətî wayyitēn yəhwâ lî
’eṯ-šə’ēlāṯî ’ăšer šā’alətî mē‘immwō:

28 wəḡam ’ānōḵî hišə’ilətihû layhwâ kāl-hayyāmîm ’ăšer hāyâ hû’ šā’ûl
layhwâ wayyišət<sup>a</sup>ḥû šām layhwâ: f

------------------------------------------------------------------------

[Next: 1 Samuel (1 Shmuel) Chapter 2](sa1002.md)
