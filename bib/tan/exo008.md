[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo008)  [KJV](../kjv/exo008)  [Sep](../sep/exo008.md) 
[Vul](../vul/exo008.md)   
  
[Exodus (Shemot) Index](exo.md)  
  [Previous](exo007)  [Next](exo009.md) 

------------------------------------------------------------------------

### Tanach (Hebrew): Exodus (Shemot) Chapter 8

‎<span id="001">1</span> ‏וַיֹּ֣אמֶר יְהוָה֮ אֶל־מֹשֶׁה֒ אֱמֹ֣ר
אֶֽל־אַהֲרֹ֗ן נְטֵ֤ה אֶת־יָדְךָ֙ בְּמַטֶּ֔ךָ עַל־הַ֨נְּהָרֹ֔ת
עַל־הַיְאֹרִ֖ים וְעַל־הָאֲגַמִּ֑ים וְהַ֥עַל אֶת־הַֽצְפַרְדְּעִ֖ים
עַל־אֶ֥רֶץ מִצְרָֽיִם׃

‎<span id="002">2</span> ‏וַיֵּ֤ט אַהֲרֹן֙ אֶת־יָד֔וֹ עַ֖ל מֵימֵ֣י
מִצְרָ֑יִם וַתַּ֙עַל֙ הַצְּפַרְדֵּ֔עַ וַתְּכַ֖ס אֶת־אֶ֥רֶץ מִצְרָֽיִם׃

‎<span id="003">3</span> ‏וַיַּֽעֲשׂוּ־כֵ֥ן הַֽחֲרְטֻמִּ֖ים בְּלָטֵיהֶ֑ם
וַיַּעֲל֥וּ אֶת־הַֽצְפַרְדְּעִ֖ים עַל־אֶ֥רֶץ מִצְרָֽיִם׃

‎<span id="004">4</span> ‏וַיִּקְרָ֨א פַרְעֹ֜ה לְמֹשֶׁ֣ה וּֽלְאַהֲרֹ֗ן
וַיֹּ֙אמֶר֙ הַעְתִּ֣ירוּ אֶל־יְהוָ֔ה וְיָסֵר֙ הַֽצְפַרְדְּעִ֔ים
מִמֶּ֖נִּי וּמֵֽעַמִּ֑י וַאֲשַׁלְּחָה֙ אֶת־הָעָ֔ם וְיִזְבְּח֖וּ
לַיהוָֽה׃

‎<span id="005">5</span> ‏וַיֹּ֣אמֶר מֹשֶׁ֣ה לְפַרְעֹה֮ הִתְפָּאֵ֣ר
עָלַי֒ לְמָתַ֣י׀ אַעְתִּ֣יר לְךָ֗ וְלַעֲבָדֶ֙יךָ֙ וּֽלְעַמְּךָ֔
לְהַכְרִית֙ הַֽצֲפַרְדְּעִ֔ים מִמְּךָ֖ וּמִבָּתֶּ֑יךָ רַ֥ק בַּיְאֹ֖ר
תִּשָּׁאַֽרְנָה׃

‎<span id="006">6</span> ‏וַיֹּ֖אמֶר לְמָחָ֑ר וַיֹּ֙אמֶר֙ כִּדְבָ֣רְךָ֔
לְמַ֣עַן תֵּדַ֔ע כִּי־אֵ֖ין כַּיהוָ֥ה אֱלֹהֵֽינוּ׃

‎<span id="007">7</span> ‏וְסָר֣וּ הַֽצְפַרְדְּעִ֗ים מִמְּךָ֙
וּמִבָּ֣תֶּ֔יךָ וּמֵעֲבָדֶ֖יךָ וּמֵעַמֶּ֑ךָ רַ֥ק בַּיְאֹ֖ר
תִּשָּׁאַֽרְנָה׃

‎<span id="008">8</span> ‏וַיֵּצֵ֥א מֹשֶׁ֛ה וְאַהֲרֹ֖ן מֵעִ֣ם פַּרְעֹ֑ה
וַיִּצְעַ֤ק מֹשֶׁה֙ אֶל־יְהוָ֔ה עַל־דְּבַ֥ר הַֽצְפַרְדְּעִ֖ים
אֲשֶׁר־שָׂ֥ם לְפַרְעֹֽה׃

‎<span id="009">9</span> ‏וַיַּ֥עַשׂ יְהוָ֖ה כִּדְבַ֣ר מֹשֶׁ֑ה
וַיָּמֻ֙תוּ֙ הַֽצְפַרְדְּעִ֔ים מִן־הַבָּתִּ֥ים מִן־הַחֲצֵרֹ֖ת
וּמִן־הַשָּׂדֹֽת׃

‎<span id="010">10</span> ‏וַיִּצְבְּר֥וּ אֹתָ֖ם חֳמָרִ֣ם חֳמָרִ֑ם
וַתִּבְאַ֖שׁ הָאָֽרֶץ׃

‎<span id="011">11</span> ‏וַיַּ֣רְא פַּרְעֹ֗ה כִּ֤י הָֽיְתָה֙
הָֽרְוָחָ֔ה וְהַכְבֵּד֙ אֶת־לִבּ֔וֹ וְלֹ֥א שָׁמַ֖ע אֲלֵהֶ֑ם כַּאֲשֶׁ֖ר
דִּבֶּ֥ר יְהוָֽה׃ ס

‎<span id="012">12</span> ‏וַיֹּ֣אמֶר יְהוָה֮ אֶל־מֹשֶׁה֒ אֱמֹר֙
אֶֽל־אַהֲרֹ֔ן נְטֵ֣ה אֶֽת־מַטְּךָ֔ וְהַ֖ךְ אֶת־עֲפַ֣ר הָאָ֑רֶץ וְהָיָ֥ה
לְכִנִּ֖ם בְּכָל־אֶ֥רֶץ מִצְרָֽיִם׃

‎<span id="013">13</span> ‏וַיַּֽעֲשׂוּ־כֵ֗ן וַיֵּט֩ אַהֲרֹ֨ן אֶת־יָד֤וֹ
בְמַטֵּ֙הוּ֙ וַיַּךְ֙ אֶת־עֲפַ֣ר הָאָ֔רֶץ וַתְּהִי֙ הַכִּנָּ֔ם בָּאָדָ֖ם
וּבַבְּהֵמָ֑ה כָּל־עֲפַ֥ר הָאָ֛רֶץ הָיָ֥ה כִנִּ֖ים בְּכָל־אֶ֥רֶץ
מִצְרָֽיִם׃

‎<span id="014">14</span> ‏וַיַּעֲשׂוּ־כֵ֨ן הַחַרְטֻמִּ֧ים בְּלָטֵיהֶ֛ם
לְהוֹצִ֥יא אֶת־הַכִּנִּ֖ים וְלֹ֣א יָכֹ֑לוּ וַתְּהִי֙ הַכִּנָּ֔ם
בָּאָדָ֖ם וּבַבְּהֵמָֽה׃

‎<span id="015">15</span> ‏וַיֹּאמְר֤וּ הַֽחַרְטֻמִּים֙ אֶל־פַּרְעֹ֔ה
אֶצְבַּ֥ע אֱלֹהִ֖ים הִ֑וא וַיֶּחֱזַ֤ק לֵב־פַּרְעֹה֙ וְלֹֽא־שָׁמַ֣ע
אֲלֵהֶ֔ם כַּאֲשֶׁ֖ר דִּבֶּ֥ר יְהוָֽה׃ ס

‎<span id="016">16</span> ‏וַיֹּ֨אמֶר יְהוָ֜ה אֶל־מֹשֶׁ֗ה הַשְׁכֵּ֤ם
בַּבֹּ֙קֶר֙ וְהִתְיַצֵּב֙ לִפְנֵ֣י פַרְעֹ֔ה הִנֵּ֖ה יוֹצֵ֣א הַמָּ֑יְמָה
וְאָמַרְתָּ֣ אֵלָ֗יו כֹּ֚ה אָמַ֣ר יְהוָ֔ה שַׁלַּ֥ח עַמִּ֖י
וְיַֽעַבְדֻֽנִי׃

‎<span id="017">17</span> ‏כִּ֣י אִם־אֵינְךָ֮ מְשַׁלֵּ֣חַ אֶת־עַמִּי֒
הִנְנִי֩ מַשְׁלִ֨יחַ בְּךָ֜ וּבַעֲבָדֶ֧יךָ וּֽבְעַמְּךָ֛ וּבְבָתֶּ֖יךָ
אֶת־הֶעָרֹ֑ב וּמָ֨לְא֜וּ בָּתֵּ֤י מִצְרַ֙יִם֙ אֶת־הֶ֣עָרֹ֔ב וְגַ֥ם
הָאֲדָמָ֖ה אֲשֶׁר־הֵ֥ם עָלֶֽיהָ׃

‎<span id="018">18</span> ‏וְהִפְלֵיתִי֩ בַיּ֨וֹם הַה֜וּא אֶת־אֶ֣רֶץ
גֹּ֗שֶׁן אֲשֶׁ֤ר עַמִּי֙ עֹמֵ֣ד עָלֶ֔יהָ לְבִלְתִּ֥י הֱיֽוֹת־שָׁ֖ם
עָרֹ֑ב לְמַ֣עַן תֵּדַ֔ע כִּ֛י אֲנִ֥י יְהוָ֖ה בְּקֶ֥רֶב הָאָֽרֶץ׃

‎<span id="019">19</span> ‏וְשַׂמְתִּ֣י פְדֻ֔ת בֵּ֥ין עַמִּ֖י וּבֵ֣ין
עַמֶּ֑ךָ לְמָחָ֥ר יִהְיֶ֖ה<sup>3</sup> הָאֹ֥ת הַזֶּֽה׃

‎<span id="020">20</span> ‏וַיַּ֤עַשׂ יְהוָה֙ כֵּ֔ן וַיָּבֹא֙ עָרֹ֣ב
כָּבֵ֔ד בֵּ֥יתָה פַרְעֹ֖ה וּבֵ֣ית עֲבָדָ֑יו וּבְכָל־אֶ֧רֶץ מִצְרַ֛יִם
תִּשָּׁחֵ֥ת הָאָ֖רֶץ מִפְּנֵ֥י הֶעָרֹֽב׃

‎<span id="021">21</span> ‏וַיִּקְרָ֣א פַרְעֹ֔ה אֶל־מֹשֶׁ֖ה
וּֽלְאַהֲרֹ֑ן וַיֹּ֗אמֶר לְכ֛וּ זִבְח֥וּ לֵֽאלֹהֵיכֶ֖ם בָּאָֽרֶץ׃

‎<span id="022">22</span> ‏וַיֹּ֣אמֶר מֹשֶׁ֗ה לֹ֤א נָכוֹן֙ לַעֲשׂ֣וֹת
כֵּ֔ן כִּ֚י תּוֹעֲבַ֣ת מִצְרַ֔יִם נִזְבַּ֖ח לַיהוָ֣ה אֱלֹהֵ֑ינוּ הֵ֣ן
נִזְבַּ֞ח אֶת־תּוֹעֲבַ֥ת מִצְרַ֛יִם לְעֵינֵיהֶ֖ם וְלֹ֥א יִסְקְלֻֽנוּ׃

‎<span id="023">23</span> ‏דֶּ֚רֶךְ שְׁלֹ֣שֶׁת יָמִ֔ים נֵלֵ֖ךְ
בַּמִּדְבָּ֑ר וְזָבַ֙חְנוּ֙ לַֽיהוָ֣ה אֱלֹהֵ֔ינוּ כַּאֲשֶׁ֖ר יֹאמַ֥ר
אֵלֵֽינוּ׃

‎<span id="024">24</span> ‏וַיֹּ֣אמֶר פַּרְעֹ֗ה אָנֹכִ֞י אֲשַׁלַּ֤ח
אֶתְכֶם֙ וּזְבַחְתֶּ֞ם לַיהוָ֤ה אֱלֹֽהֵיכֶם֙ בַּמִּדְבָּ֔ר רַ֛ק הַרְחֵ֥ק
לֹא־תַרְחִ֖יקוּ לָלֶ֑כֶת הַעְתִּ֖ירוּ בַּעֲדִֽי׃

‎<span id="025">25</span> ‏וַיֹּ֣אמֶר מֹשֶׁ֗ה הִנֵּ֨ה אָנֹכִ֜י יוֹצֵ֤א
מֵֽעִמָּךְ֙ וְהַעְתַּרְתִּ֣י אֶל־יְהוָ֔ה וְסָ֣ר הֶעָרֹ֗ב מִפַּרְעֹ֛ה
מֵעֲבָדָ֥יו וּמֵעַמּ֖וֹ מָחָ֑ר רַ֗ק אַל־יֹסֵ֤ף פַּרְעֹה֙ הָתֵ֔ל
לְבִלְתִּי֙ שַׁלַּ֣ח אֶת־הָעָ֔ם לִזְבֹּ֖חַ לַֽיהוָֽה׃

‎<span id="026">26</span> ‏וַיֵּצֵ֥א מֹשֶׁ֖ה מֵעִ֣ם פַּרְעֹ֑ה
וַיֶּעְתַּ֖ר אֶל־יְהוָֽה׃

‎<span id="027">27</span> ‏וַיַּ֤עַשׂ יְהוָה֙ כִּדְבַ֣ר מֹשֶׁ֔ה
וַיָּ֙סַר֙ הֶעָרֹ֔ב מִפַּרְעֹ֖ה מֵעֲבָדָ֣יו וּמֵעַמּ֑וֹ לֹ֥א נִשְׁאַ֖ר
אֶחָֽד׃

‎<span id="028">28</span> ‏וַיַּכְבֵּ֤ד פַּרְעֹה֙ אֶת־לִבּ֔וֹ גַּ֖ם
בַּפַּ֣עַם הַזֹּ֑את וְלֹ֥א שִׁלַּ֖ח אֶת־הָעָֽם׃ פ

1 wayyō’mer yəhwâ ’el-mōšeh ’ĕmōr ’el-’ahărōn nəṭēh ’eṯ-yāḏəḵā bəmaṭṭeḵā
‘al-hannəhārōṯ ‘al-hayə’ōrîm wə‘al-hā’ăḡammîm wəh<sup>a</sup>‘al
’eṯ-haṣəfarədə‘îm ‘al-’ereṣ miṣərāyim:

2 wayyēṭ ’ahărōn ’eṯ-yāḏwō ‘al mêmê miṣərāyim wat<sup>a</sup>‘al
haṣṣəfarədē‘a watəḵas ’eṯ-’ereṣ miṣərāyim:

3 wayy<sup>a</sup>‘ăśû-ḵēn h<sup>a</sup>ḥărəṭummîm bəlāṭêhem
wayy<sup>a</sup>‘ălû ’eṯ-haṣəfarədə‘îm ‘al-’ereṣ miṣərāyim:

4 wayyiqərā’ farə‘ōh ləmōšeh ûlə’ahărōn wayyō’mer h<sup>a</sup>‘ətîrû
’el-yəhwâ wəyāsēr haṣəfarədə‘îm mimmennî ûmē‘ammî wa’ăšalləḥâ ’eṯ-hā‘ām
wəyizəbəḥû layhwâ:

5 wayyō’mer mōšeh ləfarə‘ōh hiṯəpā’ēr ‘ālay ləmāṯay\| ’<sup>a</sup>‘ətîr
ləḵā wəl<sup>a</sup>‘ăḇāḏeyḵā ûlə‘amməḵā ləhaḵərîṯ haṣăfarədə‘îm mimməḵā
ûmibāteyḵā raq bayə’ōr tiššā’arənâ:

6 wayyō’mer ləmāḥār wayyō’mer kiḏəḇārəḵā ləm<sup>a</sup>‘an
tēḏ<sup>a</sup>‘ kî-’ên kayhwâ ’ĕlōhênû:

7 wəsārû haṣəfarədə‘îm mimməḵā ûmibāteyḵā ûmē‘ăḇāḏeyḵā ûmē‘ammeḵā raq
bayə’ōr tiššā’arənâ:

8 wayyēṣē’ mōšeh wə’ahărōn mē‘im parə‘ōh wayyiṣə‘aq mōšeh ’el-yəhwâ
‘al-dəḇar haṣəfarədə‘îm ’ăšer-śām ləfarə‘ōh:

9 wayy<sup>a</sup>‘aś yəhwâ kiḏəḇar mōšeh wayyāmuṯû haṣəfarədə‘îm
min-habātîm min-h<sup>a</sup>ḥăṣērōṯ ûmin-haśśāḏōṯ:

10 wayyiṣəbərû ’ōṯām ḥŏmārim ḥŏmārim watiḇə’aš hā’āreṣ:

11 wayyarə’ parə‘ōh kî hāyəṯâ hārəwāḥâ wəhaḵəbēḏ ’eṯ-libwō wəlō’
šām<sup>a</sup>‘ ’ălēhem ka’ăšer diber yəhwâ: s

12 wayyō’mer yəhwâ ’el-mōšeh ’ĕmōr ’el-’ahărōn nəṭēh ’eṯ-maṭṭəḵā wəhaḵə
’eṯ-‘ăfar hā’āreṣ wəhāyâ ləḵinnim bəḵāl-’ereṣ miṣərāyim:

13 wayy<sup>a</sup>‘ăśû-ḵēn wayyēṭ ’ahărōn ’eṯ-yāḏwō ḇəmaṭṭēhû wayyaḵə
’eṯ-‘ăfar hā’āreṣ watəhî hakinnām bā’āḏām ûḇabəhēmâ kāl-‘ăfar hā’āreṣ
hāyâ ḵinnîm bəḵāl-’ereṣ miṣərāyim:

14 wayy<sup>a</sup>‘ăśû-ḵēn h<sup>a</sup>ḥarəṭummîm bəlāṭêhem ləhwōṣî’
’eṯ-hakinnîm wəlō’ yāḵōlû watəhî hakinnām bā’āḏām ûḇabəhēmâ:

15 wayyō’mərû h<sup>a</sup>ḥarəṭummîm ’el-parə‘ōh ’eṣəb<sup>a</sup>‘
’ĕlōhîm hiw’ wayyeḥĕzaq lēḇ-parə‘ōh wəlō’-šām<sup>a</sup>‘ ’ălēhem
ka’ăšer diber yəhwâ: s

16 wayyō’mer yəhwâ ’el-mōšeh hašəkēm babōqer wəhiṯəyaṣṣēḇ lifənê farə‘ōh
hinnēh ywōṣē’ hammāyəmâ wə’āmarətā ’ēlāyw kōh ’āmar yəhwâ
šall<sup>a</sup>ḥ ‘ammî wəy<sup>a</sup>‘aḇəḏunî:

17 kî ’im-’ênəḵā məšallēḥa ’eṯ-‘ammî hinənî mašəlîḥa bəḵā
ûḇ<sup>a</sup>‘ăḇāḏeyḵā ûḇə‘amməḵā ûḇəḇāteyḵā ’eṯ-he‘ārōḇ ûmālə’û bātê
miṣərayim ’eṯ-he‘ārōḇ wəḡam hā’ăḏāmâ ’ăšer-hēm ‘āleyhā:

18 wəhifəlêṯî ḇayywōm hahû’ ’eṯ-’ereṣ gōšen ’ăšer ‘ammî ‘ōmēḏ ‘āleyhā
ləḇilətî hĕywōṯ-šām ‘ārōḇ ləm<sup>a</sup>‘an tēḏ<sup>a</sup>‘ kî ’ănî
yəhwâ bəqereḇ hā’āreṣ:

19 wəśamətî fəḏuṯ bên ‘ammî ûḇên ‘ammeḵā ləmāḥār yihəyeh<sup>3</sup>
hā’ōṯ hazzeh:

20 wayy<sup>a</sup>‘aś yəhwâ kēn wayyāḇō’ ‘ārōḇ kāḇēḏ bêṯâ farə‘ōh ûḇêṯ
‘ăḇāḏāyw ûḇəḵāl-’ereṣ miṣərayim tiššāḥēṯ hā’āreṣ mipənê he‘ārōḇ:

21 wayyiqərā’ farə‘ōh ’el-mōšeh ûlə’ahărōn wayyō’mer ləḵû ziḇəḥû
lē’lōhêḵem bā’āreṣ:

22 wayyō’mer mōšeh lō’ nāḵwōn l<sup>a</sup>‘ăśwōṯ kēn kî twō‘ăḇaṯ
miṣərayim nizəb<sup>a</sup>ḥ layhwâ ’ĕlōhênû hēn nizəb<sup>a</sup>ḥ
’eṯ-twō‘ăḇaṯ miṣərayim lə‘ênêhem wəlō’ yisəqəlunû:

23 dereḵə šəlōšeṯ yāmîm nēlēḵə bammiḏəbār wəzāḇ<sup>a</sup>ḥənû layhwâ
’ĕlōhênû ka’ăšer yō’mar ’ēlênû:

24 wayyō’mer parə‘ōh ’ānōḵî ’ăšall<sup>a</sup>ḥ ’eṯəḵem
ûzəḇ<sup>a</sup>ḥətem layhwâ ’ĕlōhêḵem bammiḏəbār raq harəḥēq
lō’-ṯarəḥîqû lāleḵeṯ h<sup>a</sup>‘ətîrû b<sup>a</sup>‘ăḏî:

25 wayyō’mer mōšeh hinnēh ’ānōḵî ywōṣē’ mē‘immāḵə
wəh<sup>a</sup>‘ətarətî ’el-yəhwâ wəsār he‘ārōḇ miparə‘ōh mē‘ăḇāḏāyw
ûmē‘ammwō māḥār raq ’al-yōsēf parə‘ōh hāṯēl ləḇilətî šall<sup>a</sup>ḥ
’eṯ-hā‘ām lizəbōḥa layhwâ:

26 wayyēṣē’ mōšeh mē‘im parə‘ōh wayye‘ətar ’el-yəhwâ:

27 wayy<sup>a</sup>‘aś yəhwâ kiḏəḇar mōšeh wayyāsar he‘ārōḇ miparə‘ōh
mē‘ăḇāḏāyw ûmē‘ammwō lō’ nišə’ar ’eḥāḏ:

28 wayyaḵəbēḏ parə‘ōh ’eṯ-libwō gam bap<sup>a</sup>‘am hazzō’ṯ wəlō’
šill<sup>a</sup>ḥ ’eṯ-hā‘ām: f

------------------------------------------------------------------------

[Next: Exodus (Shemot) Chapter 9](exo009.md)
