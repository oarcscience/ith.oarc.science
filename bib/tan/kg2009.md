[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2009)  [KJV](../kjv/kg2009)  [Sep](../sep/kg2009) 
[Vul](../vul/kg2009)   
  
[2 Kings (2 Melakhim) Index](kg2)  
  [Previous](kg2008)  [Next](kg2010) 

------------------------------------------------------------------------

### Tanach (Hebrew): 2 Kings (2 Melakhim) Chapter 9

‎<span id="001">1</span> ‏וֶאֱלִישָׁע֙ הַנָּבִ֔יא קָרָ֕א לְאַחַ֖ד
מִבְּנֵ֣י הַנְּבִיאִ֑ים וַיֹּ֨אמֶר ל֜וֹ חֲגֹ֣ר מָתְנֶ֗יךָ וְ֠קַח פַּ֣ךְ
הַשֶּׁ֤מֶן הַזֶּה֙ בְּיָדֶ֔ךָ וְלֵ֖ךְ רָמֹ֥ת גִּלְעָֽד׃

‎<span id="002">2</span> ‏וּבָ֖אתָ שָׁ֑מָּה וּרְאֵֽה־שָׁ֠ם יֵה֨וּא
בֶן־יְהוֹשָׁפָ֜ט בֶּן־נִמְשִׁ֗י וּבָ֙אתָ֙ וַהֲקֵֽמֹתוֹ֙
מִתּ֣וֹך<sup>1</sup> אֶחָ֔יו וְהֵבֵיאתָ֥ אֹת֖וֹ חֶ֥דֶר בְּחָֽדֶר׃

‎<span id="003">3</span> ‏וְלָקַחְתָּ֤ פַךְ־הַשֶּׁ֙מֶן֙ וְיָצַקְתָּ֣
עַל־רֹאשׁ֔וֹ וְאָֽמַרְתָּ֙ כֹּֽה־אָמַ֣ר יְהוָ֔ה מְשַׁחְתִּ֥יךָֽ
לְמֶ֖לֶךְ אֶל־יִשְׂרָאֵ֑ל וּפָתַחְתָּ֥ הַדֶּ֛לֶת וְנַ֖סְתָּה וְלֹ֥א
תְחַכֶּֽה׃

‎<span id="004">4</span> ‏וַיֵּ֧לֶךְ הַנַּ֛עַר הַנַּ֥עַר הַנָּבִ֖יא
רָמֹ֥ת גִּלְעָֽד׃

‎<span id="005">5</span> ‏וַיָּבֹ֗א וְהִנֵּ֨ה שָׂרֵ֤י הַחַ֙יִל֙
יֹֽשְׁבִ֔ים וַיֹּ֕אמֶר דָּבָ֥ר לִ֛י אֵלֶ֖יךָ הַשָּׂ֑ר וַיֹּ֤אמֶר יֵהוּא֙
אֶל־מִ֣י מִכֻּלָּ֔נוּ וַיֹּ֖אמֶר אֵלֶ֥יךָ הַשָּֽׂר׃

‎<span id="006">6</span> ‏וַיָּ֙קָם֙ וַיָּבֹ֣א הַבַּ֔יְתָה וַיִּצֹ֥ק
הַשֶּׁ֖מֶן אֶל־רֹאשׁ֑וֹ וַיֹּ֣אמֶר ל֗וֹ כֹּֽה־אָמַ֤ר יְהוָה֙ אֱלֹהֵ֣י
יִשְׂרָאֵ֔ל מְשַׁחְתִּ֧יךָֽ לְמֶ֛לֶךְ אֶל־עַ֥ם יְהוָ֖ה אֶל־יִשְׂרָאֵֽל׃

‎<span id="007">7</span> ‏וְהִ֨כִּיתָ֔ה אֶת־בֵּ֥ית אַחְאָ֖ב אֲדֹנֶ֑יךָ
וְנִקַּמְתִּ֞י דְּמֵ֣י׀ עֲבָדַ֣י הַנְּבִיאִ֗ים וּדְמֵ֛י כָּל־עַבְדֵ֥י
יְהוָ֖ה מִיַּ֥ד אִיזָֽבֶל׃

‎<span id="008">8</span> ‏וְאָבַ֖ד כָּל־בֵּ֣ית אַחְאָ֑ב וְהִכְרַתִּ֤י
לְאַחְאָב֙ מַשְׁתִּ֣ין בְּקִ֔יר וְעָצ֥וּר וְעָז֖וּב בְּיִשְׂרָאֵֽל׃

‎<span id="009">9</span> ‏וְנָֽתַתִּי֙ אֶת־בֵּ֣ית אַחְאָ֔ב כְּבֵ֖ית
יָרָבְעָ֣ם בֶּן־נְבָ֑ט וּכְבֵ֖ית בַּעְשָׁ֥א בֶן־אֲחִיָּֽה׃

‎<span id="010">10</span> ‏וְאֶת־אִיזֶ֜בֶל יֹאכְל֧וּ הַכְּלָבִ֛ים
בְּחֵ֥לֶק יִזְרְעֶ֖אל וְאֵ֣ין קֹבֵ֑ר וַיִּפְתַּ֥ח הַדֶּ֖לֶת וַיָּנֹֽס׃

‎<span id="011">11</span> ‏וְיֵה֗וּא יָצָא֙ אֶל־עַבְדֵ֣י אֲדֹנָ֔יו
וַיֹּ֤אמֶר לוֹ֙ הֲשָׁל֔וֹם מַדּ֛וּעַ בָּֽא־הַמְשֻׁגָּ֥ע הַזֶּ֖ה אֵלֶ֑יךָ
וַיֹּ֣אמֶר אֲלֵיהֶ֔ם אַתֶּ֛ם יְדַעְתֶּ֥ם אֶת־הָאִ֖ישׁ וְאֶת־שִׂיחֽוֹ׃

‎<span id="012">12</span> ‏וַיֹּאמְר֣וּ שֶׁ֔קֶר הַגֶּד־נָ֖א לָ֑נוּ
וַיֹּ֗אמֶר כָּזֹ֤את וְכָזֹאת֙ אָמַ֤ר אֵלַי֙ לֵאמֹ֔ר כֹּ֚ה אָמַ֣ר יְהוָ֔ה
מְשַׁחְתִּ֥יךָֽ לְמֶ֖לֶךְ אֶל־יִשְׂרָאֵֽל׃

‎<span id="013">13</span> ‏וַֽיְמַהֲר֗וּ וַיִּקְחוּ֙ אִ֣ישׁ בִּגְד֔וֹ
וַיָּשִׂ֥ימוּ תַחְתָּ֖יו אֶל־גֶּ֣רֶם הַֽמַּעֲל֑וֹת וַֽיִּתְקְעוּ֙
בַּשּׁוֹפָ֔ר וַיֹּאמְר֖וּ מָלַ֥ךְ יֵהֽוּא׃

‎<span id="014">14</span> ‏וַיִּתְקַשֵּׁ֗ר יֵה֛וּא בֶּן־יְהוֹשָׁפָ֥ט
בֶּן־נִמְשִׁ֖י אֶל־יוֹרָ֑ם וְיוֹרָם֩ הָיָ֨ה שֹׁמֵ֜ר בְּרָמֹ֣ת גִּלְעָ֗ד
ה֚וּא וְכָל־יִשְׂרָאֵ֔ל מִפְּנֵ֥י חֲזָאֵ֖ל מֶֽלֶךְ־אֲרָֽם׃

‎<span id="015">15</span> ‏וַיָּשָׁב֩ יְהוֹרָ֨ם הַמֶּ֜לֶךְ לְהִתְרַפֵּ֣א
בִיְזְרְעֶ֗אל מִן־הַמַּכִּים֙ אֲשֶׁ֣ר יַכֻּ֣הוּ אֲרַמִּ֔ים
בְּהִלָּ֣חֲמ֔וֹ אֶת־חֲזָאֵ֖ל מֶ֣לֶךְ אֲרָ֑ם וַיֹּ֤אמֶר יֵהוּא֙ אִם־יֵ֣שׁ
נַפְשְׁכֶ֔ם אַל־יֵצֵ֤א פָלִיט֙ מִן־הָעִ֔יר לָלֶ֖כֶת לגיד לְהַגִּ֥יד
בְּיִזְרְעֶֽאל׃

‎<span id="016">16</span> ‏וַיִּרְכַּ֤ב יֵהוּא֙ וַיֵּ֣לֶךְ יִזְרְעֶ֔אלָה
כִּ֥י יוֹרָ֖ם שֹׁכֵ֣ב שָׁ֑מָּה וַֽאֲחַזְיָה֙ מֶ֣לֶךְ יְהוּדָ֔ה יָרַ֖ד
לִרְא֥וֹת אֶת־יוֹרָֽם׃

‎<span id="017">17</span> ‏וְהַצֹּפֶה֩ עֹמֵ֨ד עַֽל־הַמִּגְדָּ֜ל
בְּיִזְרְעֶ֗אל וַיַּ֞רְא אֶת־שִׁפְעַ֤ת יֵהוּא֙ בְּבֹא֔וֹ וַיֹּ֕אמֶר
שִׁפְעַ֖ת אֲנִ֣י רֹאֶ֑ה וַיֹּ֣אמֶר יְהוֹרָ֗ם קַ֥ח רַכָּ֛ב וּֽשְׁלַ֥ח
לִקְרָאתָ֖ם וְיֹאמַ֥ר הֲשָׁלֽוֹם׃

‎<span id="018">18</span> ‏וַיֵּלֶךְ֩ רֹכֵ֨ב הַסּ֜וּס לִקְרָאת֗וֹ
וַיֹּ֙אמֶר֙ כֹּֽה־אָמַ֤ר הַמֶּ֙לֶךְ֙ הֲשָׁל֔וֹם וַיֹּ֧אמֶר יֵה֛וּא
מַה־לְּךָ֥ וּלְשָׁל֖וֹם סֹ֣ב אֶֽל־אַחֲרָ֑י וַיַּגֵּ֤ד הַצֹּפֶה֙ לֵאמֹ֔ר
בָּֽא־הַמַּלְאָ֥ךְ עַד־הֵ֖ם וְלֹֽא־שָֽׁב׃

‎<span id="019">19</span> ‏וַיִּשְׁלַ֗ח רֹכֵ֣ב סוּס֮ שֵׁנִי֒ וַיָּבֹ֣א
אֲלֵהֶ֔ם וַיֹּ֛אמֶר כֹּֽה־אָמַ֥ר הַמֶּ֖לֶךְ שָׁל֑וֹם וַיֹּ֧אמֶר יֵה֛וּא
מַה־לְּךָ֥ וּלְשָׁל֖וֹם סֹ֥ב אֶֽל־אַחֲרָֽי׃

‎<span id="020">20</span> ‏וַיַּגֵּ֤ד הַצֹּפֶה֙ לֵאמֹ֔ר בָּ֥א
עַד־אֲלֵיהֶ֖ם וְלֹֽא־שָׁ֑ב וְהַמִּנְהָ֗ג כְּמִנְהַג֙ יֵה֣וּא
בֶן־נִמְשִׁ֔י כִּ֥י בְשִׁגָּע֖וֹן יִנְהָֽג׃

‎<span id="021">21</span> ‏וַיֹּ֤אמֶר יְהוֹרָם֙ אֱסֹ֔ר וַיֶּאְסֹ֖ר
רִכְבּ֑וֹ וַיֵּצֵ֣א יְהוֹרָ֣ם מֶֽלֶךְ־יִ֠שְׂרָאֵל וַאֲחַזְיָ֨הוּ
מֶֽלֶךְ־יְהוּדָ֜ה אִ֣ישׁ בְּרִכְבּ֗וֹ וַיֵּֽצְאוּ֙ לִקְרַ֣את יֵה֔וּא
וַיִּמְצָאֻ֔הוּ בְּחֶלְקַ֖ת נָב֥וֹת הַיִּזְרְעֵאלִֽי׃

‎<span id="022">22</span> ‏וַיְהִ֗י כִּרְא֤וֹת יְהוֹרָם֙ אֶת־יֵה֔וּא
וַיֹּ֖אמֶר הֲשָׁל֣וֹם יֵה֑וּא וַיֹּ֙אמֶר֙ מָ֣ה הַשָּׁל֔וֹם עַד־זְנוּנֵ֞י
אִיזֶ֧בֶל אִמְּךָ֛ וּכְשָׁפֶ֖יהָ הָרַבִּֽים׃

‎<span id="023">23</span> ‏וַיַּהֲפֹ֧ךְ יְהוֹרָ֛ם יָדָ֖יו וַיָּנֹ֑ס
וַיֹּ֥אמֶר אֶל־אֲחַזְיָ֖הוּ מִרְמָ֥ה אֲחַזְיָֽה׃

‎<span id="024">24</span> ‏וְיֵה֞וּא מִלֵּ֧א יָד֣וֹ בַקֶּ֗שֶׁת וַיַּ֤ךְ
אֶת־יְהוֹרָם֙ בֵּ֣ין זְרֹעָ֔יו וַיֵּצֵ֥א הַחֵ֖צִי מִלִּבּ֑וֹ וַיִּכְרַ֖ע
בְּרִכְבּֽוֹ׃

‎<span id="025">25</span> ‏וַיֹּ֗אמֶר אֶל־בִּדְקַר֙ שלשה שָֽׁלִשׁ֔וֹ
שָׂ֚א הַשְׁלִכֵ֔הוּ בְּחֶלְקַ֕ת שְׂדֵ֖ה נָב֣וֹת הַיִּזְרְעֵאלִ֑י
כִּֽי־זְכֹ֞ר אֲנִ֣י וָאַ֗תָּה אֵ֣ת רֹכְבִ֤ים צְמָדִים֙ אַֽחֲרֵי֙
אַחְאָ֣ב אָבִ֔יו וַֽיהוָה֙ נָשָׂ֣א עָלָ֔יו אֶת־הַמַּשָּׂ֖א הַזֶּֽה׃

‎<span id="026">26</span> ‏אִם־לֹ֡א אֶת־דְּמֵ֣י נָבוֹת֩ וְאֶת־דְּמֵ֨י
בָנָ֜יו רָאִ֤יתִי אֶ֙מֶשׁ֙ נְאֻם־יְהוָ֔ה וְשִׁלַּמְתִּ֥י לְךָ֛
בַּחֶלְקָ֥ה הַזֹּ֖את נְאֻם־יְהוָ֑ה וְעַתָּ֗ה שָׂ֧א הַשְׁלִכֵ֛הוּ
בַּחֶלְקָ֖ה כִּדְבַ֥ר יְהוָֽה׃

‎<span id="027">27</span> ‏וַאֲחַזְיָ֤ה מֶֽלֶךְ־יְהוּדָה֙ רָאָ֔ה
וַיָּ֕נָס דֶּ֖רֶךְ בֵּ֣ית הַגָּ֑ן וַיִּרְדֹּ֨ף אַחֲרָ֜יו יֵה֗וּא
וַ֠יֹּאמֶר גַּם־אֹת֞וֹ הַכֻּ֣הוּ אֶל־הַמֶּרְכָּבָ֗ה בְּמַֽעֲלֵה־גוּר֙
אֲשֶׁ֣ר אֶֽת־יִבְלְעָ֔ם וַיָּ֥נָס מְגִדּ֖וֹ וַיָּ֥מָת שָֽׁם׃

‎<span id="028">28</span> ‏וַיַּרְכִּ֧בוּ אֹת֛וֹ עֲבָדָ֖יו
יְרוּשָׁלְָ֑מָה וַיִּקְבְּר֨וּ אֹת֧וֹ בִקְבֻרָת֛וֹ עִם־אֲבֹתָ֖יו
בְּעִ֥יר דָּוִֽד׃ פ

‎<span id="029">29</span> ‏וּבִשְׁנַת֙ אַחַ֣ת עֶשְׂרֵ֣ה שָׁנָ֔ה
לְיוֹרָ֖ם בֶּן־אַחְאָ֑ב מָלַ֥ךְ אֲחַזְיָ֖ה עַל־יְהוּדָֽה׃

‎<span id="030">30</span> ‏וַיָּב֥וֹא יֵה֖וּא יִזְרְעֶ֑אלָה וְאִיזֶ֣בֶל
שָׁמְעָ֗ה וַתָּ֨שֶׂם בַּפּ֤וּךְ עֵינֶ֙יהָ֙ וַתֵּ֣יטֶב אֶת־רֹאשָׁ֔הּ
וַתַּשְׁקֵ֖ף בְּעַ֥ד הַחַלּֽוֹן׃

‎<span id="031">31</span> ‏וְיֵה֖וּא בָּ֣א בַשָּׁ֑עַר וַתֹּ֣אמֶר
הֲשָׁל֔וֹם זִמְרִ֖י הֹרֵ֥ג אֲדֹנָֽיו׃

‎<span id="032">32</span> ‏וַיִּשָּׂ֤א פָנָיו֙ אֶל־הַ֣חַלּ֔וֹן
וַיֹּ֕אמֶר מִ֥י אִתִּ֖י מִ֑י וַיַּשְׁקִ֣יפוּ אֵלָ֔יו שְׁנַ֥יִם
שְׁלֹשָׁ֖ה סָרִיסִֽים׃

‎<span id="033">33</span> ‏וַיֹּ֥אמֶר שמטהו שִׁמְט֖וּהָ
וַֽיִּשְׁמְט֑וּהָ וַיִּ֨ז מִדָּמָ֧הּ אֶל־הַקִּ֛יר וְאֶל־הַסּוּסִ֖ים
וַֽיִּרְמְסֶֽנָּה׃

‎<span id="034">34</span> ‏וַיָּבֹ֖א וַיֹּ֣אכַל וַיֵּ֑שְׁתְּ וַיֹּ֗אמֶר
פִּקְדוּ־נָ֞א אֶת־הָאֲרוּרָ֤ה הַזֹּאת֙ וְקִבְר֔וּהָ כִּ֥י בַת־מֶ֖לֶךְ
הִֽיא׃

‎<span id="035">35</span> ‏וַיֵּלְכ֖וּ לְקָבְרָ֑הּ וְלֹא־מָ֣צְאוּ בָ֗הּ
כִּ֧י אִם־הַגֻּלְגֹּ֛לֶת וְהָרַגְלַ֖יִם וְכַפּ֥וֹת הַיָּדָֽיִם׃

‎<span id="036">36</span> ‏וַיָּשֻׁבוּ֮ וַיַּגִּ֣ידוּ לוֹ֒ וַיֹּ֙אמֶר֙
דְּבַר־יְהוָ֣ה ה֔וּא אֲשֶׁ֣ר דִּבֶּ֗ר בְּיַד־עַבְדּ֛וֹ אֵלִיָּ֥הוּ
הַתִּשְׁבִּ֖י לֵאמֹ֑ר בְּחֵ֣לֶק יִזְרְעֶ֔אל יֹאכְל֥וּ הַכְּלָבִ֖ים
אֶת־בְּשַׂ֥ר אִיזָֽבֶל׃

‎<span id="037">37</span> ‏והית וְֽהָיְתָ֞ה נִבְלַ֣ת אִיזֶ֗בֶל כְּדֹ֛מֶן
עַל־פְּנֵ֥י הַשָּׂדֶ֖ה בְּחֵ֣לֶק יִזְרְעֶ֑אל אֲשֶׁ֥ר לֹֽא־יֹאמְר֖וּ
זֹ֥את אִיזָֽבֶל׃ פ

1 we’ĕlîšā‘ hannāḇî’ qārā’ lə’<sup>a</sup>ḥaḏ mibənê hannəḇî’îm
wayyō’mer lwō ḥăḡōr māṯəneyḵā wəq<sup>a</sup>ḥ paḵə haššemen hazzeh
bəyāḏeḵā wəlēḵə rāmōṯ gilə‘āḏ:

2 ûḇā’ṯā šāmmâ ûrə’ēh-šām yēhû’ ḇen-yəhwōšāfāṭ ben-niməšî ûḇā’ṯā
wahăqēmōṯwō mitwōḵ<sup>1</sup> ’eḥāyw wəhēḇê’ṯā ’ōṯwō ḥeḏer bəḥāḏer:

3 wəlāq<sup>a</sup>ḥətā faḵə-haššemen wəyāṣaqətā ‘al-rō’šwō wə’āmarətā
kōh-’āmar yəhwâ məš<sup>a</sup>ḥətîḵā ləmeleḵə ’el-yiśərā’ēl
ûfāṯ<sup>a</sup>ḥətā hadeleṯ wənasətâ wəlō’ ṯəḥakeh:

4 wayyēleḵə hann<sup>a</sup>‘ar hann<sup>a</sup>‘ar hannāḇî’ rāmōṯ
gilə‘āḏ:

5 wayyāḇō’ wəhinnēh śārê h<sup>a</sup>ḥayil yōšəḇîm wayyō’mer dāḇār lî
’ēleyḵā haśśār wayyō’mer yēhû’ ’el-mî mikullānû wayyō’mer ’ēleyḵā
haśśār:

6 wayyāqām wayyāḇō’ habayəṯâ wayyiṣōq haššemen ’el-rō’šwō wayyō’mer lwō
kōh-’āmar yəhwâ ’ĕlōhê yiśərā’ēl məš<sup>a</sup>ḥətîḵā ləmeleḵə ’el-‘am
yəhwâ ’el-yiśərā’ēl:

7 wəhikîṯâ ’eṯ-bêṯ ’<sup>a</sup>ḥə’āḇ ’ăḏōneyḵā wəniqqamətî dəmê\|
‘ăḇāḏay hannəḇî’îm ûḏəmê kāl-‘aḇəḏê yəhwâ mîyaḏ ’îzāḇel:

8 wə’āḇaḏ kāl-bêṯ ’<sup>a</sup>ḥə’āḇ wəhiḵəratî lə’<sup>a</sup>ḥə’āḇ
mašətîn bəqîr wə‘āṣûr wə‘āzûḇ bəyiśərā’ēl:

9 wənāṯatî ’eṯ-bêṯ ’<sup>a</sup>ḥə’āḇ kəḇêṯ yārāḇə‘ām ben-nəḇāṭ ûḵəḇêṯ
b<sup>a</sup>‘əšā’ ḇen-’ăḥîyâ:

10 wə’eṯ-’îzeḇel yō’ḵəlû hakəlāḇîm bəḥēleq yizərə‘e’l wə’ên qōḇēr
wayyifət<sup>a</sup>ḥ hadeleṯ wayyānōs:

11 wəyēhû’ yāṣā’ ’el-‘aḇəḏê ’ăḏōnāyw wayyō’mer lwō hăšālwōm madû‘a
bā’-haməšugā‘ hazzeh ’ēleyḵā wayyō’mer ’ălêhem ’atem
yəḏ<sup>a</sup>‘ətem ’eṯ-hā’îš wə’eṯ-śîḥwō:

12 wayyō’mərû šeqer hageḏ-nā’ lānû wayyō’mer kāzō’ṯ wəḵāzō’ṯ ’āmar ’ēlay
lē’mōr kōh ’āmar yəhwâ məš<sup>a</sup>ḥətîḵā ləmeleḵə ’el-yiśərā’ēl:

13 wayəmahărû wayyiqəḥû ’îš biḡəḏwō wayyāśîmû ṯ<sup>a</sup>ḥətāyw
’el-gerem hamm<sup>a</sup>‘ălwōṯ wayyiṯəqə‘û baššwōfār wayyō’mərû mālaḵə
yēhû’:

14 wayyiṯəqaššēr yēhû’ ben-yəhwōšāfāṭ ben-niməšî ’el-ywōrām wəywōrām
hāyâ šōmēr bərāmōṯ gilə‘āḏ hû’ wəḵāl-yiśərā’ēl mipənê ḥăzā’ēl
meleḵə-’ărām:

15 wayyāšāḇ yəhwōrām hammeleḵə ləhiṯərapē’ ḇîəzərə‘e’l min-hammakîm
’ăšer yakuhû ’ărammîm bəhillāḥămwō ’eṯ-ḥăzā’ēl meleḵə ’ărām wayyō’mer
yēhû’ ’im-yēš nafəšəḵem ’al-yēṣē’ fālîṭ min-hā‘îr lāleḵeṯ lagîḏ ləhagîḏ
bəyizərə‘e’l:

16 wayyirəkaḇ yēhû’ wayyēleḵə yizərə‘e’lâ kî ywōrām šōḵēḇ šāmmâ
wa’ăḥazəyâ meleḵə yəhûḏâ yāraḏ lirə’wōṯ ’eṯ-ywōrām:

17 wəhaṣṣōfeh ‘ōmēḏ ‘al-hammiḡədāl bəyizərə‘e’l wayyarə’ ’eṯ-šifə‘aṯ
yēhû’ bəḇō’wō wayyō’mer šifə‘aṯ ’ănî rō’eh wayyō’mer yəhwōrām
q<sup>a</sup>ḥ rakāḇ ûšəl<sup>a</sup>ḥ liqərā’ṯām wəyō’mar hăšālwōm:

18 wayyēleḵə rōḵēḇ hassûs liqərā’ṯwō wayyō’mer kōh-’āmar hammeleḵə
hăšālwōm wayyō’mer yēhû’ mah-lləḵā ûləšālwōm sōḇ ’el-’<sup>a</sup>ḥărāy
wayyagēḏ haṣṣōfeh lē’mōr bā’-hammalə’āḵə ‘aḏ-hēm wəlō’-šāḇ:

19 wayyišəl<sup>a</sup>ḥ rōḵēḇ sûs šēnî wayyāḇō’ ’ălēhem wayyō’mer
kōh-’āmar hammeleḵə šālwōm wayyō’mer yēhû’ mah-lləḵā ûləšālwōm sōḇ
’el-’<sup>a</sup>ḥărāy:

20 wayyagēḏ haṣṣōfeh lē’mōr bā’ ‘aḏ-’ălêhem wəlō’-šāḇ wəhamminəhāḡ
kəminəhaḡ yēhû’ ḇen-niməšî kî ḇəšigā‘wōn yinəhāḡ:

21 wayyō’mer yəhwōrām ’ĕsōr wayye’əsōr riḵəbwō wayyēṣē’ yəhwōrām
meleḵə-yiśərā’ēl wa’ăḥazəyâû meleḵə-yəhûḏâ ’îš bəriḵəbwō wayyēṣə’û
liqəra’ṯ yēhû’ wayyiməṣā’uhû bəḥeləqaṯ nāḇwōṯ hayyizərə‘ē’lî:

22 wayəhî kirə’wōṯ yəhwōrām ’eṯ-yēhû’ wayyō’mer hăšālwōm yēhû’ wayyō’mer
mâ haššālwōm ‘aḏ-zənûnê ’îzeḇel ’imməḵā ûḵəšāfeyhā hārabîm:

23 wayyahăfōḵə yəhwōrām yāḏāyw wayyānōs wayyō’mer ’el-’ăḥazəyâû mirəmâ
’ăḥazəyâ:

24 wəyēhû’ millē’ yāḏwō ḇaqqešeṯ wayyaḵə ’eṯ-yəhwōrām bên zərō‘āyw
wayyēṣē’ h<sup>a</sup>ḥēṣî millibwō wayyiḵər<sup>a</sup>‘ bəriḵəbwō:

25 wayyō’mer ’el-biḏəqar šəlōšâ šālišwō śā’ hašəliḵēhû bəḥeləqaṯ śəḏēh
nāḇwōṯ hayyizərə‘ē’lî kî-zəḵōr ’ănî wā’atâ ’ēṯ rōḵəḇîm ṣəmāḏîm
’<sup>a</sup>ḥărê ’<sup>a</sup>ḥə’āḇ ’āḇîw wayhwâ nāśā’ ‘ālāyw
’eṯ-hammaśśā’ hazzeh:

26 ’im-lō’ ’eṯ-dəmê nāḇwōṯ wə’eṯ-dəmê ḇānāyw rā’îṯî ’emeš nə’um-yəhwâ
wəšillamətî ləḵā b<sup>a</sup>ḥeləqâ hazzō’ṯ nə’um-yəhwâ wə‘atâ śā’
hašəliḵēhû b<sup>a</sup>ḥeləqâ kiḏəḇar yəhwâ:

27 wa’ăḥazəyâ meleḵə-yəhûḏâ rā’â wayyānās dereḵə bêṯ hagān wayyirədōf
’<sup>a</sup>ḥărāyw yēhû’ wayyō’mer gam-’ōṯwō hakuhû ’el-hammerəkāḇâ
bəm<sup>a</sup>‘ălēh-ḡûr ’ăšer ’eṯ-yiḇələ‘ām wayyānās məḡidwō wayyāmāṯ
šām:

28 wayyarəkiḇû ’ōṯwō ‘ăḇāḏāyw yərûšālāəmâ wayyiqəbərû ’ōṯwō ḇiqəḇurāṯwō
‘im-’ăḇōṯāyw bə‘îr dāwiḏ: f

29 ûḇišənaṯ ’<sup>a</sup>ḥaṯ ‘eśərēh šānâ ləywōrām
ben-’<sup>a</sup>ḥə’āḇ mālaḵə ’ăḥazəyâ ‘al-yəhûḏâ:

30 wayyāḇwō’ yēhû’ yizərə‘e’lâ wə’îzeḇel šāmə‘â watāśem bapûḵə ‘êneyhā
watêṭeḇ ’eṯ-rō’šāh watašəqēf bə‘aḏ h<sup>a</sup>ḥallwōn:

31 wəyēhû’ bā’ ḇaššā‘ar watō’mer hăšālwōm zimərî hōrēḡ ’ăḏōnāyw:

32 wayyiśśā’ fānāyw ’el-h<sup>a</sup>ḥallwōn wayyō’mer mî ’itî mî
wayyašəqîfû ’ēlāyw šənayim šəlōšâ sārîsîm:

33 wayyō’mer šiməṭuhû šiməṭûhā wayyišəməṭûhā wayyiz midāmāh ’el-haqqîr
wə’el-hassûsîm wayyirəməsennâ:

34 wayyāḇō’ wayyō’ḵal wayyēšətə wayyō’mer piqəḏû-nā’ ’eṯ-hā’ărûrâ
hazzō’ṯ wəqiḇərûhā kî ḇaṯ-meleḵə hî’:

35 wayyēləḵû ləqāḇərāh wəlō’-māṣə’û ḇāh kî ’im-haguləgōleṯ wəhāraḡəlayim
wəḵapwōṯ hayyāḏāyim:

36 wayyāšuḇû wayyagîḏû lwō wayyō’mer dəḇar-yəhwâ hû’ ’ăšer diber
bəyaḏ-‘aḇədwō ’ēlîyâû hatišəbî lē’mōr bəḥēleq yizərə‘e’l yō’ḵəlû
hakəlāḇîm ’eṯ-bəśar ’îzāḇel:

37 wəhāyāṯ wəhāyəṯâ niḇəlaṯ ’îzeḇel kəḏōmen ‘al-pənê haśśāḏeh bəḥēleq
yizərə‘e’l ’ăšer lō’-yō’mərû zō’ṯ ’îzāḇel: f

------------------------------------------------------------------------

[Next: 2 Kings (2 Melakhim) Chapter 10](kg2010)
