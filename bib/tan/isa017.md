[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa017)  [KJV](../kjv/isa017)  [Sep](../sep/isa017) 
[Vul](../vul/isa017)   
  
[Isaiah (Yisheyah) Index](isa)  
  [Previous](isa016)  [Next](isa018) 

------------------------------------------------------------------------

### Tanach (Hebrew): Isaiah (Yisheyah) Chapter 17

‎<span id="001">1</span> ‏מַשָּׂ֖א דַּמָּ֑שֶׂק הִנֵּ֤ה דַמֶּ֙שֶׂק֙
מוּסָ֣ר מֵעִ֔יר וְהָיְתָ֖ה מְעִ֥י מַפָּלָֽה׃

‎<span id="002">2</span> ‏עֲזֻב֖וֹת עָרֵ֣י עֲרֹעֵ֑ר לַעֲדָרִ֣ים
תִּֽהְיֶ֔ינָה וְרָבְצ֖וּ וְאֵ֥ין מַחֲרִֽיד׃

‎<span id="003">3</span> ‏וְנִשְׁבַּ֤ת מִבְצָר֙ מֵֽאֶפְרַ֔יִם
וּמַמְלָכָ֥ה מִדַּמֶּ֖שֶׂק וּשְׁאָ֣ר אֲרָ֑ם כִּכְב֤וֹד
בְּנֵֽי־יִשְׂרָאֵל֙ יִֽהְי֔וּ נְאֻ֖ם יְהוָ֥ה צְבָאֽוֹת׃ ס

‎<span id="004">4</span> ‏וְהָיָה֙ בַּיּ֣וֹם הַה֔וּא יִדַּ֖ל כְּב֣וֹד
יַעֲקֹ֑ב וּמִשְׁמַ֥ן בְּשָׂר֖וֹ יֵרָזֶֽה׃

‎<span id="005">5</span> ‏וְהָיָ֗ה כֶּֽאֱסֹף֙ קָצִ֣יר קָמָ֔ה וּזְרֹע֖וֹ
שִׁבֳּלִ֣ים יִקְצ֑וֹר וְהָיָ֛ה כִּמְלַקֵּ֥ט שִׁבֳּלִ֖ים בְּעֵ֥מֶק
רְפָאִֽים׃

‎<span id="006">6</span> ‏וְנִשְׁאַר־בּ֤וֹ עֽוֹלֵלֹת֙ כְּנֹ֣קֶף זַ֔יִת
שְׁנַ֧יִם שְׁלֹשָׁ֛ה גַּרְגְּרִ֖ים בְּרֹ֣אשׁ אָמִ֑יר אַרְבָּעָ֣ה
חֲמִשָּׁ֗ה בִּסְעִפֶ֙יהָ֙ פֹּֽרִיָּ֔ה נְאֻם־יְהוָ֖ה אֱלֹהֵ֥י
יִשְׂרָאֵֽל׃ ס

‎<span id="007">7</span> ‏בַּיּ֣וֹם הַה֔וּא יִשְׁעֶ֥ה הָאָדָ֖ם
עַל־עֹשֵׂ֑הוּ וְעֵינָ֕יו אֶל־קְד֥וֹשׁ יִשְׂרָאֵ֖ל תִּרְאֶֽינָה׃

‎<span id="008">8</span> ‏וְלֹ֣א יִשְׁעֶ֔ה אֶל־הַֽמִּזְבְּח֖וֹת
מַעֲשֵׂ֣ה יָדָ֑יו וַאֲשֶׁ֨ר עָשׂ֤וּ אֶצְבְּעֹתָיו֙ לֹ֣א יִרְאֶ֔ה
וְהָאֲשֵׁרִ֖ים וְהָחַמָּנִֽים׃

‎<span id="009">9</span> ‏בַּיּ֨וֹם הַה֜וּא יִהְי֣וּ׀ עָרֵ֣י מָעֻזּ֗וֹ
כַּעֲזוּבַ֤ת הַחֹ֙רֶשׁ֙ וְהָ֣אָמִ֔יר אֲשֶׁ֣ר עָזְב֔וּ מִפְּנֵ֖י בְּנֵ֣י
יִשְׂרָאֵ֑ל וְהָיְתָ֖ה שְׁמָמָֽה׃

‎<span id="010">10</span> ‏כִּ֤י שָׁכַ֙חַתְּ֙ אֱלֹהֵ֣י יִשְׁעֵ֔ךְ
וְצ֥וּר מָעֻזֵּ֖ךְ לֹ֣א זָכָ֑רְתְּ עַל־כֵּ֗ן תִּטְּעִי֙ נִטְעֵ֣י
נַעֲמָנִ֔ים וּזְמֹ֥רַת זָ֖ר תִּזְרָעֶֽנּוּ׃

‎<span id="011">11</span> ‏בְּי֤וֹם נִטְעֵךְ֙ תְּשַׂגְשֵׂ֔גִי
וּבַבֹּ֖קֶר זַרְעֵ֣ךְ תַּפְרִ֑יחִי נֵ֥ד קָצִ֛יר בְּי֥וֹם נַחֲלָ֖ה
וּכְאֵ֥ב אָנֽוּשׁ׃ ס

‎<span id="012">12</span> ‏ה֗וֹי הֲמוֹן֙ עַמִּ֣ים רַבִּ֔ים כַּהֲמ֥וֹת
יַמִּ֖ים יֶהֱמָי֑וּן וּשְׁא֣וֹן לְאֻמִּ֔ים כִּשְׁא֛וֹן מַ֥יִם
כַּבִּירִ֖ים יִשָּׁאֽוּן׃

‎<span id="013">13</span> ‏לְאֻמִּ֗ים כִּשְׁא֞וֹן מַ֤יִם רַבִּים֙
יִשָּׁא֔וּן וְגָ֥עַר בּ֖וֹ וְנָ֣ס מִמֶּרְחָ֑ק וְרֻדַּ֗ף כְּמֹ֤ץ הָרִים֙
לִפְנֵי־ר֔וּחַ וּכְגַלְגַּ֖ל לִפְנֵ֥י סוּפָֽה׃

‎<span id="014">14</span> ‏לְעֵ֥ת עֶ֙רֶב֙ וְהִנֵּ֣ה בַלָּהָ֔ה בְּטֶ֥רֶם
בֹּ֖קֶר אֵינֶ֑נּוּ זֶ֚ה חֵ֣לֶק שׁוֹסֵ֔ינוּ וְגוֹרָ֖ל לְבֹזְזֵֽינוּ׃ ס

1 maśśā’ dammāśeq hinnēh ḏammeśeq mûsār mē‘îr wəhāyəṯâ mə‘î mapālâ:

2 ‘ăzuḇwōṯ ‘ārê ‘ărō‘ēr l<sup>a</sup>‘ăḏārîm tihəyeynâ wərāḇəṣû wə’ên
m<sup>a</sup>ḥărîḏ:

3 wənišəbaṯ miḇəṣār mē’efərayim ûmaməlāḵâ midammeśeq ûšə’ār ’ărām
kiḵəḇwōḏ bənê-yiśərā’ēl yihəyû nə’um yəhwâ ṣəḇā’wōṯ: s

4 wəhāyâ bayywōm hahû’ yidal kəḇwōḏ y<sup>a</sup>‘ăqōḇ ûmišəman bəśārwō
yērāzeh:

5 wəhāyâ ke’ĕsōf qāṣîr qāmâ ûzərō‘wō šibŏlîm yiqəṣwōr wəhāyâ kiməlaqqēṭ
šibŏlîm bə‘ēmeq rəfā’îm:

6 wənišə’ar-bwō ‘wōlēlōṯ kənōqef zayiṯ šənayim šəlōšâ garəgərîm bərō’š
’āmîr ’arəbā‘â ḥămiššâ bisə‘ifeyhā pōrîyâ nə’um-yəhwâ ’ĕlōhê yiśərā’ēl:
s

7 bayywōm hahû’ yišə‘eh hā’āḏām ‘al-‘ōśēhû wə‘ênāyw ’el-qəḏwōš yiśərā’ēl
tirə’eynâ:

8 wəlō’ yišə‘eh ’el-hammizəbəḥwōṯ m<sup>a</sup>‘ăśēh yāḏāyw wa’ăšer ‘āśû
’eṣəbə‘ōṯāyw lō’ yirə’eh wəhā’ăšērîm wəhāḥammānîm:

9 bayywōm hahû’ yihəyû\| ‘ārê mā‘uzzwō k<sup>a</sup>‘ăzûḇaṯ
h<sup>a</sup>ḥōreš wəhā’āmîr ’ăšer ‘āzəḇû mipənê bənê yiśərā’ēl wəhāyəṯâ
šəmāmâ:

10 kî šāḵ<sup>a</sup>ḥatə ’ĕlōhê yišə‘ēḵə wəṣûr mā‘uzzēḵə lō’ zāḵārətə
‘al-kēn tiṭṭə‘î niṭə‘ê n<sup>a</sup>‘ămānîm ûzəmōraṯ zār tizərā‘ennû:

11 bəywōm niṭə‘ēḵə təśaḡəśēḡî ûḇabōqer zarə‘ēḵə tafərîḥî nēḏ qāṣîr
bəywōm n<sup>a</sup>ḥălâ ûḵə’ēḇ ’ānûš: s

12 hwōy hămwōn ‘ammîm rabîm kahămwōṯ yammîm yehĕmāyûn ûšə’wōn lə’ummîm
kišə’wōn mayim kabîrîm yiššā’ûn:

13 lə’ummîm kišə’wōn mayim rabîm yiššā’ûn wəḡā‘ar bwō wənās mimmerəḥāq
wərudaf kəmōṣ hārîm lifənê-rûḥa ûḵəḡaləgal lifənê sûfâ:

14 lə‘ēṯ ‘ereḇ wəhinnēh ḇallââ bəṭerem bōqer ’ênennû zeh ḥēleq šwōsênû
wəḡwōrāl ləḇōzəzênû: s

------------------------------------------------------------------------

[Next: Isaiah (Yisheyah) Chapter 18](isa018)
