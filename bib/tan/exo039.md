[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo039)  [KJV](../kjv/exo039)  [Sep](../sep/exo039.md) 
[Vul](../vul/exo039.md)   
  
[Exodus (Shemot) Index](exo.md)  
  [Previous](exo038)  [Next](exo040.md) 

------------------------------------------------------------------------

### Tanach (Hebrew): Exodus (Shemot) Chapter 39

‎<span id="001">1</span> ‏וּמִן־הַתְּכֵ֤לֶת וְהָֽאַרְגָּמָן֙ וְתוֹלַ֣עַת
הַשָּׁנִ֔י עָשׂ֥וּ בִגְדֵי־שְׂרָ֖ד לְשָׁרֵ֣ת בַּקֹּ֑דֶשׁ וַֽיַּעֲשׂ֞וּ
אֶת־בִּגְדֵ֤י הַקֹּ֙דֶשׁ֙ אֲשֶׁ֣ר לְאַהֲרֹ֔ן כַּאֲשֶׁ֛ר צִוָּ֥ה יְהוָ֖ה
אֶת־מֹשֶֽׁה׃ פ

‎<span id="002">2</span> ‏וַיַּ֖עַשׂ אֶת־הָאֵפֹ֑ד זָהָ֗ב תְּכֵ֧לֶת
וְאַרְגָּמָ֛ן וְתוֹלַ֥עַת שָׁנִ֖י וְשֵׁ֥שׁ מָשְׁזָֽר׃

‎<span id="003">3</span> ‏וַֽיְרַקְּע֞וּ אֶת־פַּחֵ֣י הַזָּהָב֮ וְקִצֵּ֣ץ
פְּתִילִם֒ לַעֲשׂ֗וֹת בְּת֤וֹךְ הַתְּכֵ֙לֶת֙ וּבְת֣וֹךְ הָֽאַרְגָּמָ֔ן
וּבְת֛וֹךְ תּוֹלַ֥עַת הַשָּׁנִ֖י וּבְת֣וֹךְ הַשֵּׁ֑שׁ מַעֲשֵׂ֖ה חֹשֵֽׁב׃

‎<span id="004">4</span> ‏כְּתֵפֹ֥ת עָֽשׂוּ־ל֖וֹ חֹבְרֹ֑ת עַל־שְׁנֵ֥י
קצוותו קְצוֹתָ֖יו חֻבָּֽר׃

‎<span id="005">5</span> ‏וְחֵ֨שֶׁב אֲפֻדָּת֜וֹ אֲשֶׁ֣ר עָלָ֗יו
מִמֶּ֣נּוּ הוּא֮ כְּמַעֲשֵׂהוּ֒ זָהָ֗ב תְּכֵ֧לֶת וְאַרְגָּמָ֛ן
וְתוֹלַ֥עַת שָׁנִ֖י וְשֵׁ֣שׁ מָשְׁזָ֑ר כַּאֲשֶׁ֛ר צִוָּ֥ה יְהוָ֖ה
אֶת־מֹשֶֽׁה׃

‎<span id="006">6</span> ‏וַֽיַּעֲשׂוּ֙ אֶת־אַבְנֵ֣י הַשֹּׁ֔הַם
מֻֽסַבֹּ֖ת מִשְׁבְּצֹ֣ת זָהָ֑ב מְפֻתָּחֹת֙ פִּתּוּחֵ֣י חוֹתָ֔ם
עַל־שְׁמ֖וֹת בְּנֵ֥י יִשְׂרָאֵֽל׃

‎<span id="007">7</span> ‏וַיָּ֣שֶׂם אֹתָ֗ם עַ֚ל כִּתְפֹ֣ת הָאֵפֹ֔ד
אַבְנֵ֥י זִכָּר֖וֹן לִבְנֵ֣י יִשְׂרָאֵ֑ל כַּאֲשֶׁ֛ר צִוָּ֥ה יְהוָ֖ה
אֶת־מֹשֶֽׁה׃ פ

‎<span id="008">8</span> ‏וַיַּ֧עַשׂ אֶת־הַחֹ֛שֶׁן מַעֲשֵׂ֥ה חֹשֵׁ֖ב
כְּמַעֲשֵׂ֣ה אֵפֹ֑ד זָהָ֗ב תְּכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י
וְשֵׁ֥שׁ מָשְׁזָֽר׃

‎<span id="009">9</span> ‏רָב֧וּעַ הָיָ֛ה כָּפ֖וּל עָשׂ֣וּ אֶת־הַחֹ֑שֶׁן
זֶ֧רֶת אָרְכּ֛וֹ וְזֶ֥רֶת רָחְבּ֖וֹ כָּפֽוּל׃

‎<span id="010">10</span> ‏וַיְמַלְאוּ־ב֔וֹ אַרְבָּעָ֖ה ט֣וּרֵי אָ֑בֶן
ט֗וּר אֹ֤דֶם פִּטְדָה֙ וּבָרֶ֔קֶת הַטּ֖וּר הָאֶחָֽד׃

‎<span id="011">11</span> ‏וְהַטּ֖וּר הַשֵּׁנִ֑י נֹ֥פֶךְ סַפִּ֖יר
וְיָהֲלֹֽם׃

‎<span id="012">12</span> ‏וְהַטּ֖וּר הַשְּׁלִישִׁ֑י לֶ֥שֶׁם שְׁב֖וֹ
וְאַחְלָֽמָה׃

‎<span id="013">13</span> ‏וְהַטּוּר֙ הָֽרְבִיעִ֔י תַּרְשִׁ֥ישׁ שֹׁ֖הַם
וְיָשְׁפֵ֑ה מֽוּסַבֹּ֛ת מִשְׁבְּצ֥וֹת זָהָ֖ב בְּמִלֻּאֹתָֽם׃

‎<span id="014">14</span> ‏וְ֠הָאֲבָנִים עַל־שְׁמֹ֨ת בְּנֵי־יִשְׂרָאֵ֥ל
הֵ֛נָּה שְׁתֵּ֥ים עֶשְׂרֵ֖ה עַל־שְׁמֹתָ֑ם פִּתּוּחֵ֤י חֹתָם֙ אִ֣ישׁ
עַל־שְׁמ֔וֹ לִשְׁנֵ֥ים עָשָׂ֖ר שָֽׁבֶט׃

‎<span id="015">15</span> ‏וַיַּעֲשׂ֧וּ עַל־הַחֹ֛שֶׁן שַׁרְשְׁרֹ֥ת
גַּבְלֻ֖ת מַעֲשֵׂ֣ה עֲבֹ֑ת זָהָ֖ב טָהֽוֹר׃

‎<span id="016">16</span> ‏וַֽיַּעֲשׂ֗וּ שְׁתֵּי֙ מִשְׁבְּצֹ֣ת זָהָ֔ב
וּשְׁתֵּ֖י טַבְּעֹ֣ת זָהָ֑ב וַֽיִּתְּנ֗וּ אֶת־שְׁתֵּי֙ הַטַּבָּעֹ֔ת
עַל־שְׁנֵ֖י קְצ֥וֹת הַחֹֽשֶׁן׃

‎<span id="017">17</span> ‏וַֽיִּתְּנ֗וּ שְׁתֵּי֙ הָעֲבֹתֹ֣ת הַזָּהָ֔ב
עַל־שְׁתֵּ֖י הַטַּבָּעֹ֑ת עַל־קְצ֖וֹת הַחֹֽשֶׁן׃

‎<span id="018">18</span> ‏וְאֵ֨ת שְׁתֵּ֤י קְצוֹת֙ שְׁתֵּ֣י הָֽעֲבֹתֹ֔ת
נָתְנ֖וּ עַל־שְׁתֵּ֣י הַֽמִּשְׁבְּצֹ֑ת וַֽיִּתְּנֻ֛ם עַל־כִּתְפֹ֥ת
הָאֵפֹ֖ד אֶל־מ֥וּל פָּנָֽיו׃

‎<span id="019">19</span> ‏וַֽיַּעֲשׂ֗וּ שְׁתֵּי֙ טַבְּעֹ֣ת זָהָ֔ב
וַיָּשִׂ֕ימוּ עַל־שְׁנֵ֖י קְצ֣וֹת הַחֹ֑שֶׁן עַל־שְׂפָת֕וֹ אֲשֶׁ֛ר
אֶל־עֵ֥בֶר הָאֵפֹ֖ד בָּֽיְתָה׃

‎<span id="020">20</span> ‏וַֽיַּעֲשׂוּ֮ שְׁתֵּ֣י טַבְּעֹ֣ת זָהָב֒
וַֽיִּתְּנֻ֡ם עַל־שְׁתֵּי֩ כִתְפֹ֨ת הָאֵפֹ֤ד מִלְמַ֙טָּה֙ מִמּ֣וּל
פָּנָ֔יו לְעֻמַּ֖ת מֶחְבַּרְתּ֑וֹ מִמַּ֕עַל לְחֵ֖שֶׁב הָאֵפֹֽד׃

‎<span id="021">21</span> ‏וַיִּרְכְּס֣וּ אֶת־הַחֹ֡שֶׁן מִטַּבְּעֹתָיו֩
אֶל־טַבְּעֹ֨ת הָאֵפֹ֜ד בִּפְתִ֣יל תְּכֵ֗לֶת לִֽהְיֹת֙ עַל־חֵ֣שֶׁב
הָאֵפֹ֔ד וְלֹֽא־יִזַּ֣ח הַחֹ֔שֶׁן מֵעַ֖ל הָאֵפֹ֑ד כַּאֲשֶׁ֛ר צִוָּ֥ה
יְהוָ֖ה אֶת־מֹשֶֽׁה׃

‎<span id="022">22</span> ‏וַיַּ֛עַשׂ אֶת־מְעִ֥יל הָאֵפֹ֖ד מַעֲשֵׂ֣ה
אֹרֵ֑ג כְּלִ֖יל תְּכֵֽלֶת׃

‎<span id="023">23</span> ‏וּפִֽי־הַמְּעִ֥יל בְּתוֹכ֖וֹ כְּפִ֣י תַחְרָ֑א
שָׂפָ֥ה לְפִ֛יו סָבִ֖יב לֹ֥א יִקָּרֵֽעַ׃

‎<span id="024">24</span> ‏וַֽיַּעֲשׂוּ֙ עַל־שׁוּלֵ֣י הַמְּעִ֔יל
רִמּוֹנֵ֕י תְּכֵ֥לֶת וְאַרְגָּמָ֖ן וְתוֹלַ֣עַת שָׁנִ֑י מָשְׁזָֽר׃

‎<span id="025">25</span> ‏וַיַּעֲשׂ֥וּ פַעֲמֹנֵ֖י זָהָ֣ב טָה֑וֹר
וַיִּתְּנ֨וּ אֶת־הַפַּֽעֲמֹנִ֜ים בְּת֣וֹךְ הָרִמֹּנִ֗ים עַל־שׁוּלֵ֤י
הַמְּעִיל֙ סָבִ֔יב בְּת֖וֹךְ הָרִמֹּנִֽים׃

‎<span id="026">26</span> ‏פַּעֲמֹ֤ן וְרִמֹּן֙ פַּעֲמֹ֣ן וְרִמֹּ֔ן
עַל־שׁוּלֵ֥י הַמְּעִ֖יל סָבִ֑יב לְשָׁרֵ֕ת כַּאֲשֶׁ֛ר צִוָּ֥ה יְהוָ֖ה
אֶת־מֹשֶֽׁה׃ ס

‎<span id="027">27</span> ‏וַֽיַּעֲשׂ֛וּ אֶת־הַכָּתְנֹ֥ת שֵׁ֖שׁ
מַעֲשֵׂ֣ה אֹרֵ֑ג לְאַהֲרֹ֖ן וּלְבָנָֽיו׃

‎<span id="028">28</span> ‏וְאֵת֙ הַמִּצְנֶ֣פֶת שֵׁ֔שׁ וְאֶת־פַּאֲרֵ֥י
הַמִּגְבָּעֹ֖ת שֵׁ֑שׁ וְאֶת־מִכְנְסֵ֥י הַבָּ֖ד שֵׁ֥שׁ מָשְׁזָֽר׃

‎<span id="029">29</span> ‏וְֽאֶת־הָאַבְנֵ֞ט שֵׁ֣שׁ מָשְׁזָ֗ר וּתְכֵ֧לֶת
וְאַרְגָּמָ֛ן וְתוֹלַ֥עַת שָׁנִ֖י מַעֲשֵׂ֣ה רֹקֵ֑ם כַּאֲשֶׁ֛ר צִוָּ֥ה
יְהוָ֖ה אֶת־מֹשֶֽׁה׃ ס

‎<span id="030">30</span> ‏וַֽיַּעֲשׂ֛וּ אֶת־צִ֥יץ נֵֽזֶר־הַקֹּ֖דֶשׁ
זָהָ֣ב טָה֑וֹר וַיִּכְתְּב֣וּ עָלָ֗יו מִכְתַּב֙ פִּתּוּחֵ֣י חוֹתָ֔ם
קֹ֖דֶשׁ לַיהוָֽה׃

‎<span id="031">31</span> ‏וַיִּתְּנ֤וּ עָלָיו֙ פְּתִ֣יל תְּכֵ֔לֶת
לָתֵ֥ת עַל־הַמִּצְנֶ֖פֶת מִלְמָ֑עְלָה כַּאֲשֶׁ֛ר צִוָּ֥ה יְהוָ֖ה
אֶת־מֹשֶֽׁה׃ ס

‎<span id="032">32</span> ‏וַתֵּ֕כֶל כָּל־עֲבֹדַ֕ת מִשְׁכַּ֖ן אֹ֣הֶל
מוֹעֵ֑ד וַֽיַּעֲשׂוּ֙ בְּנֵ֣י יִשְׂרָאֵ֔ל כְּ֠כֹל אֲשֶׁ֨ר צִוָּ֧ה
יְהוָ֛ה אֶת־מֹשֶׁ֖ה כֵּ֥ן עָשֽׂוּ׃ פ

‎<span id="033">33</span> ‏וַיָּבִ֤יאוּ אֶת־הַמִּשְׁכָּן֙ אֶל־מֹשֶׁ֔ה
אֶת־הָאֹ֖הֶל וְאֶת־כָּל־כֵּלָ֑יו קְרָסָ֣יו קְרָשָׁ֔יו בריחו בְּרִיחָ֖יו
וְעַמֻּדָ֥יו וַאֲדָנָֽיו׃

‎<span id="034">34</span> ‏וְאֶת־מִכְסֵ֞ה עוֹרֹ֤ת הָֽאֵילִם֙
הַמְאָדָּמִ֔ים וְאֶת־מִכְסֵ֖ה עֹרֹ֣ת הַתְּחָשִׁ֑ים וְאֵ֖ת פָּרֹ֥כֶת
הַמָּסָֽךְ׃

‎<span id="035">35</span> ‏אֶת־אֲרֹ֥ן הָעֵדֻ֖ת וְאֶת־בַּדָּ֑יו וְאֵ֖ת
הַכַּפֹּֽרֶת׃

‎<span id="036">36</span> ‏אֶת־הַשֻּׁלְחָן֙ אֶת־כָּל־כֵּלָ֔יו וְאֵ֖ת
לֶ֥חֶם הַפָּנִֽים׃

‎<span id="037">37</span> ‏אֶת־הַמְּנֹרָ֨ה הַטְּהֹרָ֜ה אֶת־נֵרֹתֶ֗יהָ
נֵרֹ֛ת הַמַּֽעֲרָכָ֖ה וְאֶת־כָּל־כֵּלֶ֑יהָ וְאֵ֖ת שֶׁ֥מֶן הַמָּאֽוֹר׃

‎<span id="038">38</span> ‏וְאֵת֙ מִזְבַּ֣ח הַזָּהָ֔ב וְאֵת֙ שֶׁ֣מֶן
הַמִּשְׁחָ֔ה וְאֵ֖ת קְטֹ֣רֶת הַסַּמִּ֑ים וְאֵ֕ת מָסַ֖ךְ פֶּ֥תַח
הָאֹֽהֶל׃

‎<span id="039">39</span> ‏אֵ֣ת׀ מִזְבַּ֣ח הַנְּחֹ֗שֶׁת וְאֶת־מִכְבַּ֤ר
הַנְּחֹ֙שֶׁת֙ אֲשֶׁר־ל֔וֹ אֶת־בַּדָּ֖יו וְאֶת־כָּל־כֵּלָ֑יו
אֶת־הַכִּיֹּ֖ר וְאֶת־כַּנּֽוֹ׃

‎<span id="040">40</span> ‏אֵת֩ קַלְעֵ֨י הֶחָצֵ֜ר אֶת־עַמֻּדֶ֣יהָ
וְאֶת־אֲדָנֶ֗יהָ וְאֶת־הַמָּסָךְ֙ לְשַׁ֣עַר הֶֽחָצֵ֔ר אֶת־מֵיתָרָ֖יו
וִיתֵדֹתֶ֑יהָ וְאֵ֗ת כָּל־כְּלֵ֛י עֲבֹדַ֥ת הַמִּשְׁכָּ֖ן לְאֹ֥הֶל
מוֹעֵֽד׃

‎<span id="041">41</span> ‏אֶת־בִּגְדֵ֥י הַשְּׂרָ֖ד לְשָׁרֵ֣ת
בַּקֹּ֑דֶשׁ אֶת־בִּגְדֵ֤י הַקֹּ֙דֶשׁ֙ לְאַהֲרֹ֣ן הַכֹּהֵ֔ן
וְאֶת־בִּגְדֵ֥י בָנָ֖יו לְכַהֵֽן׃

‎<span id="042">42</span> ‏כְּכֹ֛ל אֲשֶׁר־צִוָּ֥ה יְהוָ֖ה אֶת־מֹשֶׁ֑ה
כֵּ֤ן עָשׂוּ֙ בְּנֵ֣י יִשְׂרָאֵ֔ל אֵ֖ת כָּל־הָעֲבֹדָֽה׃

‎<span id="043">43</span> ‏וַיַּ֨רְא מֹשֶׁ֜ה אֶת־כָּל־הַמְּלָאכָ֗ה
וְהִנֵּה֙ עָשׂ֣וּ אֹתָ֔הּ כַּאֲשֶׁ֛ר צִוָּ֥ה יְהוָ֖ה כֵּ֣ן עָשׂ֑וּ
וַיְבָ֥רֶךְ אֹתָ֖ם מֹשֶֽׁה׃ פ

1 ûmin-hatəḵēleṯ wəhā’arəgāmān wəṯwōl<sup>a</sup>‘aṯ haššānî ‘āśû
ḇiḡəḏê-śərāḏ ləšārēṯ baqqōḏeš wayy<sup>a</sup>‘ăśû ’eṯ-biḡəḏê haqqōḏeš
’ăšer lə’ahărōn ka’ăšer ṣiûâ yəhwâ ’eṯ-mōšeh: f

2 wayy<sup>a</sup>‘aś ’eṯ-hā’ēfōḏ zâāḇ təḵēleṯ wə’arəgāmān
wəṯwōl<sup>a</sup>‘aṯ šānî wəšēš māšəzār:

3 wayəraqqə‘û ’eṯ-p<sup>a</sup>ḥê hazzâāḇ wəqiṣṣēṣ pəṯîlim
l<sup>a</sup>‘ăśwōṯ bəṯwōḵə hatəḵēleṯ ûḇəṯwōḵə hā’arəgāmān ûḇəṯwōḵə
twōl<sup>a</sup>‘aṯ haššānî ûḇəṯwōḵə haššēš m<sup>a</sup>‘ăśēh ḥōšēḇ:

4 kəṯēfōṯ ‘āśû-lwō ḥōḇərōṯ ‘al-šənê qaṣəwwōṯāw qəṣwōṯāyw ḥubār:

5 wəḥēšeḇ ’ăfudāṯwō ’ăšer ‘ālāyw mimmennû hû’ kəm<sup>a</sup>‘ăśēhû zâāḇ
təḵēleṯ wə’arəgāmān wəṯwōl<sup>a</sup>‘aṯ šānî wəšēš māšəzār ka’ăšer
ṣiûâ yəhwâ ’eṯ-mōšeh:

6 wayy<sup>a</sup>‘ăśû ’eṯ-’aḇənê haššōham musabōṯ mišəbəṣōṯ zâāḇ
məfutāḥōṯ pitûḥê ḥwōṯām ‘al-šəmwōṯ bənê yiśərā’ēl:

7 wayyāśem ’ōṯām ‘al kiṯəfōṯ hā’ēfōḏ ’aḇənê zikārwōn liḇənê yiśərā’ēl
ka’ăšer ṣiûâ yəhwâ ’eṯ-mōšeh: f

8 wayy<sup>a</sup>‘aś ’eṯ-h<sup>a</sup>ḥōšen m<sup>a</sup>‘ăśēh ḥōšēḇ
kəm<sup>a</sup>‘ăśēh ’ēfōḏ zâāḇ təḵēleṯ wə’arəgāmān
wəṯwōl<sup>a</sup>‘aṯ šānî wəšēš māšəzār:

9 rāḇû‘a hāyâ kāfûl ‘āśû ’eṯ-h<sup>a</sup>ḥōšen zereṯ ’ārəkwō wəzereṯ
rāḥəbwō kāfûl:

10 wayəmalə’û-ḇwō ’arəbā‘â ṭûrê ’āḇen ṭûr ’ōḏem piṭəḏâ ûḇāreqeṯ haṭṭûr
hā’eḥāḏ:

11 wəhaṭṭûr haššēnî nōfeḵə sapîr wəyâălōm:

12 wəhaṭṭûr haššəlîšî lešem šəḇwō wə’<sup>a</sup>ḥəlāmâ:

13 wəhaṭṭûr hārəḇî‘î tarəšîš šōham wəyāšəfēh mûsabōṯ mišəbəṣwōṯ zâāḇ
bəmillu’ōṯām:

14 wəhā’ăḇānîm ‘al-šəmōṯ bənê-yiśərā’ēl hēnnâ šətêm ‘eśərēh ‘al-šəmōṯām
pitûḥê ḥōṯām ’îš ‘al-šəmwō lišənêm ‘āśār šāḇeṭ:

15 wayy<sup>a</sup>‘ăśû ‘al-h<sup>a</sup>ḥōšen šarəšərōṯ gaḇəluṯ
m<sup>a</sup>‘ăśēh ‘ăḇōṯ zâāḇ ṭâwōr:

16 wayy<sup>a</sup>‘ăśû šətê mišəbəṣōṯ zâāḇ ûšətê ṭabə‘ōṯ zâāḇ wayyitənû
’eṯ-šətê haṭṭabā‘ōṯ ‘al-šənê qəṣwōṯ h<sup>a</sup>ḥōšen:

17 wayyitənû šətê hā‘ăḇōṯōṯ hazzâāḇ ‘al-šətê haṭṭabā‘ōṯ ‘al-qəṣwōṯ
h<sup>a</sup>ḥōšen:

18 wə’ēṯ šətê qəṣwōṯ šətê hā‘ăḇōṯōṯ nāṯənû ‘al-šətê hammišəbəṣōṯ
wayyitənum ‘al-kiṯəfōṯ hā’ēfōḏ ’el-mûl pānāyw:

19 wayy<sup>a</sup>‘ăśû šətê ṭabə‘ōṯ zâāḇ wayyāśîmû ‘al-šənê qəṣwōṯ
h<sup>a</sup>ḥōšen ‘al-śəfāṯwō ’ăšer ’el-‘ēḇer hā’ēfōḏ bāyəṯâ:

20 wayy<sup>a</sup>‘ăśû šətê ṭabə‘ōṯ zâāḇ wayyitənum ‘al-šətê ḵiṯəfōṯ
hā’ēfōḏ miləmaṭṭâ mimmûl pānāyw lə‘ummaṯ meḥəbarətwō mimm<sup>a</sup>‘al
ləḥēšeḇ hā’ēfōḏ:

21 wayyirəkəsû ’eṯ-h<sup>a</sup>ḥōšen miṭṭabə‘ōṯāyw ’el-ṭabə‘ōṯ hā’ēfōḏ
bifəṯîl təḵēleṯ lihəyōṯ ‘al-ḥēšeḇ hā’ēfōḏ wəlō’-yizz<sup>a</sup>ḥ
h<sup>a</sup>ḥōšen mē‘al hā’ēfōḏ ka’ăšer ṣiûâ yəhwâ ’eṯ-mōšeh:

22 wayy<sup>a</sup>‘aś ’eṯ-mə‘îl hā’ēfōḏ m<sup>a</sup>‘ăśēh ’ōrēḡ kəlîl
təḵēleṯ:

23 ûfî-hammə‘îl bəṯwōḵwō kəfî ṯ<sup>a</sup>ḥərā’ śāfâ ləfîw sāḇîḇ lō’
yiqqārē‘a:

24 wayy<sup>a</sup>‘ăśû ‘al-šûlê hammə‘îl rimmwōnê təḵēleṯ wə’arəgāmān
wəṯwōl<sup>a</sup>‘aṯ šānî māšəzār:

25 wayy<sup>a</sup>‘ăśû f<sup>a</sup>‘ămōnê zâāḇ ṭâwōr wayyitənû
’eṯ-hap<sup>a</sup>‘ămōnîm bəṯwōḵə hārimmōnîm ‘al-šûlê hammə‘îl sāḇîḇ
bəṯwōḵə hārimmōnîm:

26 p<sup>a</sup>‘ămōn wərimmōn p<sup>a</sup>‘ămōn wərimmōn ‘al-šûlê
hammə‘îl sāḇîḇ ləšārēṯ ka’ăšer ṣiûâ yəhwâ ’eṯ-mōšeh: s

27 wayy<sup>a</sup>‘ăśû ’eṯ-hakāṯənōṯ šēš m<sup>a</sup>‘ăśēh ’ōrēḡ
lə’ahărōn ûləḇānāyw:

28 wə’ēṯ hammiṣənefeṯ šēš wə’eṯ-pa’ărê hammiḡəbā‘ōṯ šēš wə’eṯ-miḵənəsê
habāḏ šēš māšəzār:

29 wə’eṯ-hā’aḇənēṭ šēš māšəzār ûṯəḵēleṯ wə’arəgāmān
wəṯwōl<sup>a</sup>‘aṯ šānî m<sup>a</sup>‘ăśēh rōqēm ka’ăšer ṣiûâ yəhwâ
’eṯ-mōšeh: s

30 wayy<sup>a</sup>‘ăśû ’eṯ-ṣîṣ nēzer-haqqōḏeš zâāḇ ṭâwōr wayyiḵətəḇû
‘ālāyw miḵətaḇ pitûḥê ḥwōṯām qōḏeš layhwâ:

31 wayyitənû ‘ālāyw pəṯîl təḵēleṯ lāṯēṯ ‘al-hammiṣənefeṯ miləmā‘əlâ
ka’ăšer ṣiûâ yəhwâ ’eṯ-mōšeh: s

32 watēḵel kāl-‘ăḇōḏaṯ mišəkan ’ōhel mwō‘ēḏ wayy<sup>a</sup>‘ăśû bənê
yiśərā’ēl kəḵōl ’ăšer ṣiûâ yəhwâ ’eṯ-mōšeh kēn ‘āśû: f

33 wayyāḇî’û ’eṯ-hammišəkān ’el-mōšeh ’eṯ-hā’ōhel wə’eṯ-kāl-kēlāyw
qərāsāyw qərāšāyw bərîḥāw bərîḥāyw wə‘ammuḏāyw wa’ăḏānāyw:

34 wə’eṯ-miḵəsēh ‘wōrōṯ hā’êlim hamə’ādāmîm wə’eṯ-miḵəsēh ‘ōrōṯ
hatəḥāšîm wə’ēṯ pārōḵeṯ hammāsāḵə:

35 ’eṯ-’ărōn hā‘ēḏuṯ wə’eṯ-badāyw wə’ēṯ hakapōreṯ:

36 ’eṯ-haššuləḥān ’eṯ-kāl-kēlāyw wə’ēṯ leḥem hapānîm:

37 ’eṯ-hammənōrâ haṭṭəhōrâ ’eṯ-nērōṯeyhā nērōṯ hamm<sup>a</sup>‘ărāḵâ
wə’eṯ-kāl-kēleyhā wə’ēṯ šemen hammā’wōr:

38 wə’ēṯ mizəb<sup>a</sup>ḥ hazzâāḇ wə’ēṯ šemen hammišəḥâ wə’ēṯ qəṭōreṯ
hassammîm wə’ēṯ māsaḵə peṯ<sup>a</sup>ḥ hā’ōhel:

39 ’ēṯ\| mizəb<sup>a</sup>ḥ hannəḥōšeṯ wə’eṯ-miḵəbar hannəḥōšeṯ
’ăšer-lwō ’eṯ-badāyw wə’eṯ-kāl-kēlāyw ’eṯ-hakîyōr wə’eṯ-kannwō:

40 ’ēṯ qalə‘ê heḥāṣēr ’eṯ-‘ammuḏeyhā wə’eṯ-’ăḏāneyhā wə’eṯ-hammāsāḵə
ləš<sup>a</sup>‘ar heḥāṣēr ’eṯ-mêṯārāyw wîṯēḏōṯeyhā wə’ēṯ kāl-kəlê
‘ăḇōḏaṯ hammišəkān lə’ōhel mwō‘ēḏ:

41 ’eṯ-biḡəḏê haśśərāḏ ləšārēṯ baqqōḏeš ’eṯ-biḡəḏê haqqōḏeš lə’ahărōn
hakōhēn wə’eṯ-biḡəḏê ḇānāyw ləḵahēn:

42 kəḵōl ’ăšer-ṣiûâ yəhwâ ’eṯ-mōšeh kēn ‘āśû bənê yiśərā’ēl ’ēṯ
kāl-hā‘ăḇōḏâ:

43 wayyarə’ mōšeh ’eṯ-kāl-hamməlā’ḵâ wəhinnēh ‘āśû ’ōṯāh ka’ăšer ṣiûâ
yəhwâ kēn ‘āśû wayəḇāreḵə ’ōṯām mōšeh: f

------------------------------------------------------------------------

[Next: Exodus (Shemot) Chapter 40](exo040.md)
