[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg004)  [KJV](../kjv/jdg004.md) 
[Sep:JdB](../sep/jdb004)  [Sep:JdA](../sep/jda004.md) 
[Vul](../vul/jdg004.md)   
  
[Judges (Shoftim) Index](jdg.md)  
  [Previous](jdg003)  [Next](jdg005.md) 

------------------------------------------------------------------------

### Tanach (Hebrew): Judges (Shoftim) Chapter 4

‎<span id="001">1</span> ‏וַיֹּסִ֙פוּ֙ בְּנֵ֣י יִשְׂרָאֵ֔ל לַעֲשׂ֥וֹת
הָרַ֖ע בְּעֵינֵ֣י יְהוָ֑ה וְאֵה֖וּד מֵֽת׃

‎<span id="002">2</span> ‏וַיִּמְכְּרֵ֣ם יְהוָ֗ה בְּיַד֙ יָבִ֣ין
מֶֽלֶךְ־כְּנַ֔עַן אֲשֶׁ֥ר מָלַ֖ךְ בְּחָצ֑וֹר וְשַׂר־צְבָאוֹ֙ סִֽיסְרָ֔א
וְה֥וּא יוֹשֵׁ֖ב בַּחֲרֹ֥שֶׁת הַגּוֹיִֽם׃

‎<span id="003">3</span> ‏וַיִּצְעֲק֥וּ בְנֵֽי־יִשְׂרָאֵ֖ל אֶל־יְהוָ֑ה
כִּ֠י תְּשַׁ֨ע מֵא֤וֹת רֶֽכֶב־בַּרְזֶל֙ ל֔וֹ וְ֠הוּא לָחַ֞ץ אֶת־בְּנֵ֧י
יִשְׂרָאֵ֛ל בְּחָזְקָ֖ה עֶשְׂרִ֥ים שָׁנָֽה׃ ס

‎<span id="004">4</span> ‏וּדְבוֹרָה֙ אִשָּׁ֣ה נְבִיאָ֔ה אֵ֖שֶׁת
לַפִּיד֑וֹת הִ֛יא שֹׁפְטָ֥ה אֶת־יִשְׂרָאֵ֖ל בָּעֵ֥ת הַהִֽיא׃

‎<span id="005">5</span> ‏וְ֠הִיא יוֹשֶׁ֨בֶת תַּֽחַת־תֹּ֜מֶר דְּבוֹרָ֗ה
בֵּ֧ין הָרָמָ֛ה וּבֵ֥ין בֵּֽית־אֵ֖ל בְּהַ֣ר אֶפְרָ֑יִם וַיַּעֲל֥וּ
אֵלֶ֛יהָ בְּנֵ֥י יִשְׂרָאֵ֖ל לַמִּשְׁפָּֽט׃

‎<span id="006">6</span> ‏וַתִּשְׁלַ֗ח וַתִּקְרָא֙ לְבָרָ֣ק
בֶּן־אֲבִינֹ֔עַם מִקֶּ֖דֶשׁ נַפְתָּלִ֑י וַתֹּ֨אמֶר אֵלָ֜יו הֲלֹ֥א
צִוָּ֣ה׀ יְהוָ֣ה אֱלֹהֵֽי־יִשְׂרָאֵ֗ל לֵ֤ךְ וּמָֽשַׁכְתָּ֙ בְּהַ֣ר
תָּב֔וֹר וְלָקַחְתָּ֣ עִמְּךָ֗ עֲשֶׂ֤רֶת אֲלָפִים֙ אִ֔ישׁ מִבְּנֵ֥י
נַפְתָּלִ֖י וּמִבְּנֵ֥י זְבֻלֽוּן׃

‎<span id="007">7</span> ‏וּמָשַׁכְתִּ֨י אֵלֶ֜יךָ אֶל־נַ֣חַל קִישׁ֗וֹן
אֶת־סִֽיסְרָא֙ שַׂר־צְבָ֣א יָבִ֔ין וְאֶת־רִכְבּ֖וֹ וְאֶת־הֲמוֹנ֑וֹ
וּנְתַתִּ֖יהוּ בְּיָדֶֽךָ׃

‎<span id="008">8</span> ‏וַיֹּ֤אמֶר אֵלֶ֙יהָ֙ בָּרָ֔ק אִם־תֵּלְכִ֥י
עִמִּ֖י וְהָלָ֑כְתִּי וְאִם־לֹ֥א תֵלְכִ֛י עִמִּ֖י לֹ֥א אֵלֵֽךְ׃

‎<span id="009">9</span> ‏וַתֹּ֜אמֶר הָלֹ֧ךְ אֵלֵ֣ךְ עִמָּ֗ךְ אֶ֚פֶס
כִּי֩ לֹ֨א תִֽהְיֶ֜ה תִּֽפְאַרְתְּךָ֗ עַל־הַדֶּ֙רֶךְ֙ אֲשֶׁ֣ר אַתָּ֣ה
הוֹלֵ֔ךְ כִּ֣י בְֽיַד־אִשָּׁ֔ה יִמְכֹּ֥ר יְהוָ֖ה אֶת־סִֽיסְרָ֑א
וַתָּ֧קָם דְּבוֹרָ֛ה וַתֵּ֥לֶךְ עִם־בָּרָ֖ק קֶֽדְשָׁה׃

‎<span id="010">10</span> ‏וַיַּזְעֵ֨ק בָּרָ֜ק אֶת־זְבוּלֻ֤ן
וְאֶת־נַפְתָּלִי֙ קֶ֔דְשָׁה וַיַּ֣עַל בְּרַגְלָ֔יו עֲשֶׂ֥רֶת אַלְפֵ֖י
אִ֑ישׁ וַתַּ֥עַל עִמּ֖וֹ דְּבוֹרָֽה׃

‎<span id="011">11</span> ‏וְחֶ֤בֶר הַקֵּינִי֙ נִפְרָ֣ד מִקַּ֔יִן
מִבְּנֵ֥י חֹבָ֖ב חֹתֵ֣ן מֹשֶׁ֑ה וַיֵּ֣ט אָהֳל֔וֹ עַד־אֵל֥וֹן בצענים
בְּצַעֲנַנִּ֖ים אֲשֶׁ֥ר אֶת־קֶֽדֶשׁ׃

‎<span id="012">12</span> ‏וַיַּגִּ֖דוּ לְסִֽיסְרָ֑א כִּ֥י עָלָ֛ה
בָּרָ֥ק בֶּן־אֲבִינֹ֖עַם הַר־תָּבֽוֹר׃ ס

‎<span id="013">13</span> ‏וַיַּזְעֵ֨ק סִֽיסְרָ֜א אֶת־כָּל־רִכְבּ֗וֹ
תְּשַׁ֤ע מֵאוֹת֙ רֶ֣כֶב בַּרְזֶ֔ל וְאֶת־כָּל־הָעָ֖ם אֲשֶׁ֣ר אִתּ֑וֹ
מֵחֲרֹ֥שֶׁת הַגּוֹיִ֖ם אֶל־נַ֥חַל קִישֽׁוֹן׃

‎<span id="014">14</span> ‏וַתֹּאמֶר֩ דְּבֹרָ֨ה אֶל־בָּרָ֜ק ק֗וּם כִּ֣י
זֶ֤ה הַיּוֹם֙ אֲשֶׁר֩ נָתַ֨ן יְהוָ֤ה אֶת־סִֽיסְרָא֙ בְּיָדֶ֔ךָ הֲלֹ֥א
יְהוָ֖ה יָצָ֣א לְפָנֶ֑יךָ וַיֵּ֤רֶד בָּרָק֙ מֵהַ֣ר תָּב֔וֹר וַעֲשֶׂ֧רֶת
אֲלָפִ֛ים אִ֖ישׁ אַחֲרָֽיו׃

‎<span id="015">15</span> ‏וַיָּ֣הָם יְ֠הוָה אֶת־סִֽיסְרָ֨א
וְאֶת־כָּל־הָרֶ֧כֶב וְאֶת־כָּל־הַֽמַּחֲנֶ֛ה לְפִי־חֶ֖רֶב לִפְנֵ֣י בָרָ֑ק
וַיֵּ֧רֶד סִֽיסְרָ֛א מֵעַ֥ל הַמֶּרְכָּבָ֖ה וַיָּ֥נָס בְּרַגְלָֽיו׃

‎<span id="016">16</span> ‏וּבָרָ֗ק רָדַ֞ף אַחֲרֵ֤י הָרֶ֙כֶב֙ וְאַחֲרֵ֣י
הַֽמַּחֲנֶ֔ה עַ֖ד חֲרֹ֣שֶׁת הַגּוֹיִ֑ם וַיִּפֹּ֞ל כָּל־מַחֲנֵ֤ה
סִֽיסְרָא֙ לְפִי־חֶ֔רֶב לֹ֥א נִשְׁאַ֖ר עַד־אֶחָֽד׃

‎<span id="017">17</span> ‏וְסִֽיסְרָא֙ נָ֣ס בְּרַגְלָ֔יו אֶל־אֹ֣הֶל
יָעֵ֔ל אֵ֖שֶׁת חֶ֣בֶר הַקֵּינִ֑י כִּ֣י שָׁל֗וֹם בֵּ֚ין יָבִ֣ין
מֶֽלֶךְ־חָצ֔וֹר וּבֵ֕ין בֵּ֖ית חֶ֥בֶר הַקֵּינִֽי׃

‎<span id="018">18</span> ‏וַתֵּצֵ֣א יָעֵל֮ לִקְרַ֣את סִֽיסְרָא֒
וַתֹּ֣אמֶר אֵלָ֗יו סוּרָ֧ה אֲדֹנִ֛י סוּרָ֥ה אֵלַ֖י אַל־תִּירָ֑א
וַיָּ֤סַר אֵלֶ֙יהָ֙ הָאֹ֔הֱלָה וַתְּכַסֵּ֖הוּ בַּשְּׂמִיכָֽה׃

‎<span id="019">19</span> ‏וַיֹּ֧אמֶר אֵלֶ֛יהָ הַשְׁקִינִי־נָ֥א
מְעַט־מַ֖יִם כִּ֣י צָמֵ֑אתִי וַתִּפְתַּ֞ח אֶת־נֹ֧אוד הֶחָלָ֛ב
וַתַּשְׁקֵ֖הוּ וַתְּכַסֵּֽהוּ׃

‎<span id="020">20</span> ‏וַיֹּ֣אמֶר אֵלֶ֔יהָ עֲמֹ֖ד פֶּ֣תַח הָאֹ֑הֶל
וְהָיָה֩ אִם־אִ֨ישׁ יָב֜וֹא וּשְׁאֵלֵ֗ךְ וְאָמַ֛ר הֲיֵֽשׁ־פֹּ֥ה אִ֖ישׁ
וְאָמַ֥רְתְּ אָֽיִן׃

‎<span id="021">21</span> ‏וַתִּקַּ֣ח יָעֵ֣ל אֵֽשֶׁת־חֶ֠בֶר אֶת־יְתַ֨ד
הָאֹ֜הֶל וַתָּ֧שֶׂם אֶת־הַמַּקֶּ֣בֶת בְּיָדָ֗הּ וַתָּב֤וֹא אֵלָיו֙
בַּלָּ֔אט וַתִּתְקַ֤ע אֶת־הַיָּתֵד֙ בְּרַקָּת֔וֹ וַתִּצְנַ֖ח בָּאָ֑רֶץ
וְהֽוּא־נִרְדָּ֥ם וַיָּ֖עַף וַיָּמֹֽת׃

‎<span id="022">22</span> ‏וְהִנֵּ֣ה בָרָק֮ רֹדֵ֣ף אֶת־סִֽיסְרָא֒
וַתֵּצֵ֤א יָעֵל֙ לִקְרָאת֔וֹ וַתֹּ֣אמֶר ל֔וֹ לֵ֣ךְ וְאַרְאֶ֔ךָּ
אֶת־הָאִ֖ישׁ אֲשֶׁר־אַתָּ֣ה מְבַקֵּ֑שׁ וַיָּבֹ֣א אֵלֶ֔יהָ וְהִנֵּ֤ה
סִֽיסְרָא֙ נֹפֵ֣ל מֵ֔ת וְהַיָּתֵ֖ד בְּרַקָּתֽוֹ׃

‎<span id="023">23</span> ‏וַיַּכְנַ֤ע אֱלֹהִים֙ בַּיּ֣וֹם הַה֔וּא אֵ֖ת
יָבִ֣ין מֶֽלֶךְ־כְּנָ֑עַן לִפְנֵ֖י בְּנֵ֥י יִשְׂרָאֵֽל׃

‎<span id="024">24</span> ‏וַתֵּ֜לֶךְ יַ֤ד בְּנֵֽי־יִשְׂרָאֵל֙ הָל֣וֹךְ
וְקָשָׁ֔ה עַ֖ל יָבִ֣ין מֶֽלֶךְ־כְּנָ֑עַן עַ֚ד אֲשֶׁ֣ר הִכְרִ֔יתוּ אֵ֖ת
יָבִ֥ין מֶֽלֶךְ־כְּנָֽעַן׃ פ

1 wayyōsifû bənê yiśərā’ēl l<sup>a</sup>‘ăśwōṯ hār<sup>a</sup>‘ bə‘ênê
yəhwâ wə’ēhûḏ mēṯ:

2 wayyiməkərēm yəhwâ bəyaḏ yāḇîn meleḵə-kən<sup>a</sup>‘an ’ăšer mālaḵə
bəḥāṣwōr wəśar-ṣəḇā’wō sîsərā’ wəhû’ ywōšēḇ b<sup>a</sup>ḥărōšeṯ
hagwōyim:

3 wayyiṣə‘ăqû ḇənê-yiśərā’ēl ’el-yəhwâ kî təš<sup>a</sup>‘ mē’wōṯ
reḵeḇ-barəzel lwō wəhû’ lāḥaṣ ’eṯ-bənê yiśərā’ēl bəḥāzəqâ ‘eśərîm šānâ:
s

4 ûḏəḇwōrâ ’iššâ nəḇî’â ’ēšeṯ lapîḏwōṯ hî’ šōfəṭâ ’eṯ-yiśərā’ēl bā‘ēṯ
hahî’:

5 wəhî’ ywōšeḇeṯ t<sup>a</sup>ḥaṯ-tōmer dəḇwōrâ bên hārāmâ ûḇên bêṯ-’ēl
bəhar ’efərāyim wayy<sup>a</sup>‘ălû ’ēleyhā bənê yiśərā’ēl lammišəpāṭ:

6 watišəl<sup>a</sup>ḥ watiqərā’ ləḇārāq ben-’ăḇînō‘am miqqeḏeš nafətālî
watō’mer ’ēlāyw hălō’ ṣiûâ\| yəhwâ ’ĕlōhê-yiśərā’ēl lēḵə ûmāšaḵətā bəhar
tāḇwōr wəlāq<sup>a</sup>ḥətā ‘imməḵā ‘ăśereṯ ’ălāfîm ’îš mibənê nafətālî
ûmibənê zəḇulûn:

7 ûmāšaḵətî ’ēleyḵā ’el-n<sup>a</sup>ḥal qîšwōn ’eṯ-sîsərā’ śar-ṣəḇā’
yāḇîn wə’eṯ-riḵəbwō wə’eṯ-hămwōnwō ûnəṯatîhû bəyāḏeḵā:

8 wayyō’mer ’ēleyhā bārāq ’im-tēləḵî ‘immî wəhālāḵətî wə’im-lō’ ṯēləḵî
‘immî lō’ ’ēlēḵə:

9 watō’mer hālōḵə ’ēlēḵə ‘immāḵə ’efes kî lō’ ṯihəyeh tifə’arətəḵā
‘al-hadereḵə ’ăšer ’atâ hwōlēḵə kî ḇəyaḏ-’iššâ yiməkōr yəhwâ ’eṯ-sîsərā’
watāqām dəḇwōrâ watēleḵə ‘im-bārāq qeḏəšâ:

10 wayyazə‘ēq bārāq ’eṯ-zəḇûlun wə’eṯ-nafətālî qeḏəšâ
wayy<sup>a</sup>‘al bəraḡəlāyw ‘ăśereṯ ’aləfê ’îš wat<sup>a</sup>‘al
‘immwō dəḇwōrâ:

11 wəḥeḇer haqqênî nifərāḏ miqqayin mibənê ḥōḇāḇ ḥōṯēn mōšeh wayyēṭ
’âŏlwō ‘aḏ-’ēlwōn baṣə‘annîm bəṣ<sup>a</sup>‘ănannîm ’ăšer ’eṯ-qeḏeš:

12 wayyagiḏû ləsîsərā’ kî ‘ālâ bārāq ben-’ăḇînō‘am har-tāḇwōr: s

13 wayyazə‘ēq sîsərā’ ’eṯ-kāl-riḵəbwō təš<sup>a</sup>‘ mē’wōṯ reḵeḇ
barəzel wə’eṯ-kāl-hā‘ām ’ăšer ’itwō mēḥărōšeṯ hagwōyim
’el-n<sup>a</sup>ḥal qîšwōn:

14 watō’mer dəḇōrâ ’el-bārāq qûm kî zeh hayywōm ’ăšer nāṯan yəhwâ
’eṯ-sîsərā’ bəyāḏeḵā hălō’ yəhwâ yāṣā’ ləfāneyḵā wayyēreḏ bārāq mēhar
tāḇwōr w<sup>a</sup>‘ăśereṯ ’ălāfîm ’îš ’<sup>a</sup>ḥărāyw:

15 wayyâām yəhwâ ’eṯ-sîsərā’ wə’eṯ-kāl-hāreḵeḇ
wə’eṯ-kāl-hamm<sup>a</sup>ḥăneh ləfî-ḥereḇ lifənê ḇārāq wayyēreḏ sîsərā’
mē‘al hammerəkāḇâ wayyānās bəraḡəlāyw:

16 ûḇārāq rāḏaf ’<sup>a</sup>ḥărê hāreḵeḇ wə’<sup>a</sup>ḥărê
hamm<sup>a</sup>ḥăneh ‘aḏ ḥărōšeṯ hagwōyim wayyipōl
kāl-m<sup>a</sup>ḥănēh sîsərā’ ləfî-ḥereḇ lō’ nišə’ar ‘aḏ-’eḥāḏ:

17 wəsîsərā’ nās bəraḡəlāyw ’el-’ōhel yā‘ēl ’ēšeṯ ḥeḇer haqqênî kî
šālwōm bên yāḇîn meleḵə-ḥāṣwōr ûḇên bêṯ ḥeḇer haqqênî:

18 watēṣē’ yā‘ēl liqəra’ṯ sîsərā’ watō’mer ’ēlāyw sûrâ ’ăḏōnî sûrâ ’ēlay
’al-tîrā’ wayyāsar ’ēleyhā hā’ōhĕlâ watəḵassēhû baśśəmîḵâ:

19 wayyō’mer ’ēleyhā hašəqînî-nā’ mə‘aṭ-mayim kî ṣāmē’ṯî
watifət<sup>a</sup>ḥ ’eṯ-nō’wḏ heḥālāḇ watašəqēhû watəḵassēhû:

20 wayyō’mer ’ēleyhā ‘ămōḏ peṯ<sup>a</sup>ḥ hā’ōhel wəhāyâ ’im-’îš
yāḇwō’ ûšə’ēlēḵə wə’āmar hăyēš-pōh ’îš wə’āmarətə ’āyin:

21 watiqq<sup>a</sup>ḥ yā‘ēl ’ēšeṯ-ḥeḇer ’eṯ-yəṯaḏ hā’ōhel watāśem
’eṯ-hammaqqeḇeṯ bəyāḏāh watāḇwō’ ’ēlāyw ballā’ṭ watiṯəq<sup>a</sup>‘
’eṯ-hayyāṯēḏ bəraqqāṯwō watiṣən<sup>a</sup>ḥ bā’āreṣ wəhû’-nirədām
wayyā‘af wayyāmōṯ:

22 wəhinnēh ḇārāq rōḏēf ’eṯ-sîsərā’ watēṣē’ yā‘ēl liqərā’ṯwō watō’mer
lwō lēḵə wə’arə’eḵḵā ’eṯ-hā’îš ’ăšer-’atâ məḇaqqēš wayyāḇō’ ’ēleyhā
wəhinnēh sîsərā’ nōfēl mēṯ wəhayyāṯēḏ bəraqqāṯwō:

23 wayyaḵən<sup>a</sup>‘ ’ĕlōhîm bayywōm hahû’ ’ēṯ yāḇîn meleḵə-kənā‘an
lifənê bənê yiśərā’ēl:

24 watēleḵə yaḏ bənê-yiśərā’ēl hālwōḵə wəqāšâ ‘al yāḇîn meleḵə-kənā‘an
‘aḏ ’ăšer hiḵərîṯû ’ēṯ yāḇîn meleḵə-kənā‘an: f

------------------------------------------------------------------------

[Next: Judges (Shoftim) Chapter 5](jdg005.md)
