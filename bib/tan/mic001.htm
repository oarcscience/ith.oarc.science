<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Tanach, full text etext at Intangible Textual Heritage">
<META name="keywords" content="Bible Scripture Tanach Judaism Jewish Hebrew">
<TITLE>Tanach: Micah (Mikhah): Micah (Mikhah) Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/mic001.htm">Polyglot</A>&nbsp;
<A HREF="../kjv/mic001.htm">KJV</A>&nbsp;
<A HREF="../sep/mic001.htm">Sep</A>&nbsp;
<A HREF="../vul/mic001.htm">Vul</A>&nbsp;

<BR>
<BR><A HREF="mic.htm">Micah (Mikhah) Index</A><BR>
&nbsp;
<A HREF="jon004.htm">Previous</A>&nbsp;
<A HREF="mic002.htm">Next</A>&nbsp;
</CENTER>
<HR>
</P>
<H3 ALIGN="CENTER">Tanach (Hebrew): Micah (Mikhah) Chapter 1</H3><TABLE WIDTH="100%" BORDER="1">
<TR>
<TD WIDTH="50%" VALIGN="TOP">
<P ALIGN="RIGHT"><span lang="he">&#8206;<a name="001">1</A>&nbsp;&#8207;דְּבַר־יְהוָ֣ה׀ אֲשֶׁ֣ר הָיָ֗ה אֶל־מִיכָה֙ הַמֹּ֣רַשְׁתִּ֔י בִּימֵ֥י יוֹתָ֛ם אָחָ֥ז יְחִזְקִיָּ֖ה מַלְכֵ֣י יְהוּדָ֑ה אֲשֶׁר־חָזָ֥ה עַל־שֹׁמְר֖וֹן וִירֽוּשָׁלִָֽם׃ </P>
<P ALIGN="RIGHT"><span lang="he">&#8206;<a name="002">2</A>&nbsp;&#8207;שִׁמְעוּ֙ עַמִּ֣ים כֻּלָּ֔ם הַקְשִׁ֖יבִי אֶ֣רֶץ וּמְלֹאָ֑הּ וִיהִי֩ אֲדֹנָ֨י יְהוִ֤ה בָּכֶם֙ לְעֵ֔ד אֲדֹנָ֖י מֵהֵיכַ֥ל קָדְשֽׁוֹ׃ </P>
<P ALIGN="RIGHT"><span lang="he">&#8206;<a name="003">3</A>&nbsp;&#8207;כִּֽי־הִנֵּ֥ה יְהוָ֖ה יֹצֵ֣א מִמְּקוֹמ֑וֹ וְיָרַ֥ד וְדָרַ֖ךְ עַל־<font color="brown">במותי</font> <font color="blue">בָּ֥מֳתֵי</font> אָֽרֶץ׃ </P>
<P ALIGN="RIGHT"><span lang="he">&#8206;<a name="004">4</A>&nbsp;&#8207;וְנָמַ֤סּוּ הֶֽהָרִים֙ תַּחְתָּ֔יו וְהָעֲמָקִ֖ים יִתְבַּקָּ֑עוּ כַּדּוֹנַג֙ מִפְּנֵ֣י הָאֵ֔שׁ כְּמַ֖יִם מֻגָּרִ֥ים בְּמוֹרָֽד׃ </P>
<P ALIGN="RIGHT"><span lang="he">&#8206;<a name="005">5</A>&nbsp;&#8207;בְּפֶ֤שַׁע יַֽעֲקֹב֙ כָּל־זֹ֔את וּבְחַטֹּ֖אות בֵּ֣ית יִשְׂרָאֵ֑ל מִֽי־פֶ֣שַׁע יַעֲקֹ֗ב הֲלוֹא֙ שֹֽׁמְר֔וֹן וּמִי֙ בָּמ֣וֹת יְהוּדָ֔ה הֲל֖וֹא יְרוּשָׁלִָֽם׃ </P>
<P ALIGN="RIGHT"><span lang="he">&#8206;<a name="006">6</A>&nbsp;&#8207;וְשַׂמְתִּ֥י שֹׁמְר֛וֹן לְעִ֥י הַשָּׂדֶ֖ה לְמַטָּ֣עֵי כָ֑רֶם וְהִגַּרְתִּ֤י לַגַּי֙ אֲבָנֶ֔יהָ וִיסֹדֶ֖יהָ אֲגַלֶּֽה׃ </P>
<P ALIGN="RIGHT"><span lang="he">&#8206;<a name="007">7</A>&nbsp;&#8207;וְכָל־פְּסִילֶ֣יהָ יֻכַּ֗תּוּ וְכָל־אֶתְנַנֶּ֙יהָ֙ יִשָּׂרְפ֣וּ בָאֵ֔שׁ וְכָל־עֲצַבֶּ֖יהָ אָשִׂ֣ים שְׁמָמָ֑ה כִּ֠י מֵאֶתְנַ֤ן זוֹנָה֙ קִבָּ֔צָה וְעַד־אֶתְנַ֥ן זוֹנָ֖ה יָשֽׁוּבוּ׃ </P>
<P ALIGN="RIGHT"><span lang="he">&#8206;<a name="008">8</A>&nbsp;&#8207;עַל־זֹאת֙ אֶסְפְּדָ֣ה וְאֵילִ֔ילָה אֵילְכָ֥ה <font color="brown">שילל</font> <font color="blue">שׁוֹלָ֖ל</font> וְעָר֑וֹם אֶעֱשֶׂ֤ה מִסְפֵּד֙ כַּתַּנִּ֔ים וְאֵ֖בֶל כִּבְנ֥וֹת יַעֲנָֽה׃ </P>
<P ALIGN="RIGHT"><span lang="he">&#8206;<a name="009">9</A>&nbsp;&#8207;כִּ֥י אֲנוּשָׁ֖ה מַכּוֹתֶ֑יהָ כִּי־בָ֙אָה֙ עַד־יְהוּדָ֔ה נָגַ֛ע עַד־שַׁ֥עַר עַמִּ֖י עַד־יְרוּשָׁלִָֽם׃ </P>
<P ALIGN="RIGHT"><span lang="he">&#8206;<a name="010">10</A>&nbsp;&#8207;בְּגַת֙ אַל־תַּגִּ֔ידוּ בָּכ֖וֹ אַל־תִּבְכּ֑וּ בְּבֵ֣ית לְעַפְרָ֔ה עָפָ֖ר <font color="brown">התפלשתי</font> <font color="blue">הִתְפַּלָּֽשִׁי׃</font> </P>
<P ALIGN="RIGHT"><span lang="he">&#8206;<a name="011">11</A>&nbsp;&#8207;עִבְרִ֥י לָכֶ֛ם יוֹשֶׁ֥בֶת שָׁפִ֖יר עֶרְיָה־בֹ֑שֶׁת לֹ֤א יָֽצְאָה֙ יוֹשֶׁ֣בֶת צַֽאֲנָ֔ן מִסְפַּד֙ בֵּ֣ית הָאֵ֔צֶל יִקַּ֥ח מִכֶּ֖ם עֶמְדָּתֽוֹ׃ </P>
<P ALIGN="RIGHT"><span lang="he">&#8206;<a name="012">12</A>&nbsp;&#8207;כִּֽי־חָ֥לָֽה לְט֖וֹב יוֹשֶׁ֣בֶת מָר֑וֹת כִּֽי־יָ֤רַד רָע֙ מֵאֵ֣ת יְהוָ֔ה לְשַׁ֖עַר יְרוּשָׁלִָֽם׃ </P>
<P ALIGN="RIGHT"><span lang="he">&#8206;<a name="013">13</A>&nbsp;&#8207;רְתֹ֧ם הַמֶּרְכָּבָ֛ה לָרֶ֖כֶשׁ יוֹשֶׁ֣בֶת לָכִ֑ישׁ רֵאשִׁ֨ית חַטָּ֥את הִיא֙ לְבַת־צִיּ֔וֹן כִּי־בָ֥ךְ נִמְצְא֖וּ פִּשְׁעֵ֥י יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="014">14</A>&nbsp;&#8207;לָכֵן֙ תִּתְּנִ֣י שִׁלּוּחִ֔ים עַ֖ל מוֹרֶ֣שֶׁת גַּ֑ת בָּתֵּ֤י אַכְזִיב֙ לְאַכְזָ֔ב לְמַלְכֵ֖י יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="015">15</A>&nbsp;&#8207;עֹ֗ד הַיֹּרֵשׁ֙ אָ֣בִי לָ֔ךְ יוֹשֶׁ֖בֶת מָֽרֵשָׁ֑ה עַד־עֲדֻלָּ֥ם יָב֖וֹא כְּב֥וֹד יִשְׂרָאֵֽל׃ </P>
<P ALIGN="RIGHT"><span lang="he">&#8206;<a name="016">16</A>&nbsp;&#8207;קָרְחִ֣י וָגֹ֔זִּי עַל־בְּנֵ֖י תַּעֲנוּגָ֑יִךְ הַרְחִ֤בִי קָרְחָתֵךְ֙ כַּנֶּ֔שֶׁר כִּ֥י גָל֖וּ מִמֵּֽךְ׃ ס</P>
</TD>
<TD WIDTH="50%">
<P>1&nbsp;d&#601;&#x1E07;ar-y&#601;hw&acirc;| &#8217;&#259;&#353;er h&#257;y&acirc; &#8217;el-m&icirc;&#x1E35;&acirc; hamm&#333;ra&#353;&#601;t&icirc; b&icirc;m&ecirc; yw&#333;&#x1E6F;&#257;m &#8217;&#257;&#x1E25;&#257;z y&#601;&#x1E25;iz&#601;q&icirc;y&acirc; mal&#601;&#x1E35;&ecirc; y&#601;h&ucirc;&#x1E0F;&acirc; &#8217;&#259;&#353;er-&#x1E25;&#257;z&acirc; &#8216;al-&#353;&#333;m&#601;rw&#333;n w&icirc;r&ucirc;&#353;&#257;l&#257;im: </P>
<P>2&nbsp;&#353;im&#601;&#8216;&ucirc; &#8216;amm&icirc;m kull&#257;m haq&#601;&#353;&icirc;&#x1E07;&icirc; &#8217;ere&#x1E63; &ucirc;m&#601;l&#333;&#8217;&#257;h w&icirc;h&icirc; &#8217;&#259;&#x1E0F;&#333;n&#257;y y&#601;hwih b&#257;&#x1E35;em l&#601;&#8216;&#275;&#x1E0F; &#8217;&#259;&#x1E0F;&#333;n&#257;y m&#275;h&ecirc;&#x1E35;al q&#257;&#x1E0F;&#601;&#353;w&#333;: </P>
<P>3&nbsp;k&icirc;-hinn&#275;h y&#601;hw&acirc; y&#333;&#x1E63;&#275;&#8217; mimm&#601;qw&#333;mw&#333; w&#601;y&#257;ra&#x1E0F; w&#601;&#x1E0F;&#257;ra&#x1E35;&#601; &#8216;al-<font color="brown">b&#257;mw&#333;&#x1E6F;&ecirc;</font> <font color="blue">b&#257;m&#335;&#x1E6F;&ecirc;</font> &#8217;&#257;re&#x1E63;: </P>
<P>4&nbsp;w&#601;n&#257;mass&ucirc; heh&#257;r&icirc;m t<sup>a</sup>&#x1E25;&#601;t&#257;yw w&#601;h&#257;&#8216;&#259;m&#257;q&icirc;m yi&#x1E6F;&#601;baqq&#257;&#8216;&ucirc; kadw&#333;na&#x1E21; mip&#601;n&ecirc; h&#257;&#8217;&#275;&#353; k&#601;mayim mug&#257;r&icirc;m b&#601;mw&#333;r&#257;&#x1E0F;: </P>
<P>5&nbsp;b&#601;fe&#353;<sup>a</sup>&#8216; y<sup>a</sup>&#8216;&#259;q&#333;&#x1E07; k&#257;l-z&#333;&#8217;&#x1E6F; &ucirc;&#x1E07;&#601;&#x1E25;a&#x1E6D;&#x1E6D;&#333;&#8217;w&#x1E6F; b&ecirc;&#x1E6F; yi&#347;&#601;r&#257;&#8217;&#275;l m&icirc;-fe&#353;<sup>a</sup>&#8216; y<sup>a</sup>&#8216;&#259;q&#333;&#x1E07; h&#259;lw&#333;&#8217; &#353;&#333;m&#601;rw&#333;n &ucirc;m&icirc; b&#257;mw&#333;&#x1E6F; y&#601;h&ucirc;&#x1E0F;&acirc; h&#259;lw&#333;&#8217; y&#601;r&ucirc;&#353;&#257;l&#257;im: </P>
<P>6&nbsp;w&#601;&#347;am&#601;t&icirc; &#353;&#333;m&#601;rw&#333;n l&#601;&#8216;&icirc; ha&#347;&#347;&#257;&#x1E0F;eh l&#601;ma&#x1E6D;&#x1E6D;&#257;&#8216;&ecirc; &#x1E35;&#257;rem w&#601;higar&#601;t&icirc; lagay &#8217;&#259;&#x1E07;&#257;neyh&#257; w&icirc;s&#333;&#x1E0F;eyh&#257; &#8217;&#259;&#x1E21;alleh: </P>
<P>7&nbsp;w&#601;&#x1E35;&#257;l-p&#601;s&icirc;leyh&#257; yukat&ucirc; w&#601;&#x1E35;&#257;l-&#8217;e&#x1E6F;&#601;nanneyh&#257; yi&#347;&#347;&#257;r&#601;f&ucirc; &#x1E07;&#257;&#8217;&#275;&#353; w&#601;&#x1E35;&#257;l-&#8216;&#259;&#x1E63;abeyh&#257; &#8217;&#257;&#347;&icirc;m &#353;&#601;m&#257;m&acirc; k&icirc; m&#275;&#8217;e&#x1E6F;&#601;nan zw&#333;n&acirc; qib&#257;&#x1E63;&acirc; w&#601;&#8216;a&#x1E0F;-&#8217;e&#x1E6F;&#601;nan zw&#333;n&acirc; y&#257;&#353;&ucirc;&#x1E07;&ucirc;: </P>
<P>8&nbsp;&#8216;al-z&#333;&#8217;&#x1E6F; &#8217;es&#601;p&#601;&#x1E0F;&acirc; w&#601;&#8217;&ecirc;l&icirc;l&acirc; &#8217;&ecirc;l&#601;&#x1E35;&acirc; <font color="brown">&#353;&ecirc;l&#257;l</font> <font color="blue">&#353;w&#333;l&#257;l</font> w&#601;&#8216;&#257;rw&#333;m &#8217;e&#8216;&#277;&#347;eh mis&#601;p&#275;&#x1E0F; katann&icirc;m w&#601;&#8217;&#275;&#x1E07;el ki&#x1E07;&#601;nw&#333;&#x1E6F; y<sup>a</sup>&#8216;&#259;n&acirc;: </P>
<P>9&nbsp;k&icirc; &#8217;&#259;n&ucirc;&#353;&acirc; makw&#333;&#x1E6F;eyh&#257; k&icirc;-&#x1E07;&#257;&#8217;&acirc; &#8216;a&#x1E0F;-y&#601;h&ucirc;&#x1E0F;&acirc; n&#257;&#x1E21;<sup>a</sup>&#8216; &#8216;a&#x1E0F;-&#353;<sup>a</sup>&#8216;ar &#8216;amm&icirc; &#8216;a&#x1E0F;-y&#601;r&ucirc;&#353;&#257;l&#257;im: </P>
<P>10&nbsp;b&#601;&#x1E21;a&#x1E6F; &#8217;al-tag&icirc;&#x1E0F;&ucirc; b&#257;&#x1E35;w&#333; &#8217;al-ti&#x1E07;&#601;k&ucirc; b&#601;&#x1E07;&ecirc;&#x1E6F; l&#601;&#8216;af&#601;r&acirc; &#8216;&#257;f&#257;r <font color="brown">hi&#x1E6F;&#601;pall&#257;&#353;&#601;t&icirc;</font> <font color="blue">hi&#x1E6F;&#601;pall&#257;&#353;&icirc;:</font> </P>
<P>11&nbsp;&#8216;i&#x1E07;&#601;r&icirc; l&#257;&#x1E35;em yw&#333;&#353;e&#x1E07;e&#x1E6F; &#353;&#257;f&icirc;r &#8216;er&#601;y&acirc;-&#x1E07;&#333;&#353;e&#x1E6F; l&#333;&#8217; y&#257;&#x1E63;&#601;&#8217;&acirc; yw&#333;&#353;e&#x1E07;e&#x1E6F; &#x1E63;a&#8217;&#259;n&#257;n mis&#601;pa&#x1E0F; b&ecirc;&#x1E6F; h&#257;&#8217;&#275;&#x1E63;el yiqq<sup>a</sup>&#x1E25; mikem &#8216;em&#601;d&#257;&#x1E6F;w&#333;: </P>
<P>12&nbsp;k&icirc;-&#x1E25;&#257;l&acirc; l&#601;&#x1E6D;w&#333;&#x1E07; yw&#333;&#353;e&#x1E07;e&#x1E6F; m&#257;rw&#333;&#x1E6F; k&icirc;-y&#257;ra&#x1E0F; r&#257;&#8216; m&#275;&#8217;&#275;&#x1E6F; y&#601;hw&acirc; l&#601;&#353;<sup>a</sup>&#8216;ar y&#601;r&ucirc;&#353;&#257;l&#257;im: </P>
<P>13&nbsp;r&#601;&#x1E6F;&#333;m hammer&#601;k&#257;&#x1E07;&acirc; l&#257;re&#x1E35;e&#353; yw&#333;&#353;e&#x1E07;e&#x1E6F; l&#257;&#x1E35;&icirc;&#353; r&#275;&#8217;&#353;&icirc;&#x1E6F; &#x1E25;a&#x1E6D;&#x1E6D;&#257;&#8217;&#x1E6F; h&icirc;&#8217; l&#601;&#x1E07;a&#x1E6F;-&#x1E63;&icirc;yw&#333;n k&icirc;-&#x1E07;&#257;&#x1E35;&#601; nim&#601;&#x1E63;&#601;&#8217;&ucirc; pi&#353;&#601;&#8216;&ecirc; yi&#347;&#601;r&#257;&#8217;&#275;l: </P>
<P>14&nbsp;l&#257;&#x1E35;&#275;n tit&#601;n&icirc; &#353;ill&ucirc;&#x1E25;&icirc;m &#8216;al mw&#333;re&#353;e&#x1E6F; ga&#x1E6F; b&#257;t&ecirc; &#8217;a&#x1E35;&#601;z&icirc;&#x1E07; l&#601;&#8217;a&#x1E35;&#601;z&#257;&#x1E07; l&#601;mal&#601;&#x1E35;&ecirc; yi&#347;&#601;r&#257;&#8217;&#275;l: </P>
<P>15&nbsp;&#8216;&#333;&#x1E0F; hayy&#333;r&#275;&#353; &#8217;&#257;&#x1E07;&icirc; l&#257;&#x1E35;&#601; yw&#333;&#353;e&#x1E07;e&#x1E6F; m&#257;r&#275;&#353;&acirc; &#8216;a&#x1E0F;-&#8216;&#259;&#x1E0F;ull&#257;m y&#257;&#x1E07;w&#333;&#8217; k&#601;&#x1E07;w&#333;&#x1E0F; yi&#347;&#601;r&#257;&#8217;&#275;l: </P>
<P>16&nbsp;q&#257;r&#601;&#x1E25;&icirc; w&#257;&#x1E21;&#333;zz&icirc; &#8216;al-b&#601;n&ecirc; t<sup>a</sup>&#8216;&#259;n&ucirc;&#x1E21;&#257;yi&#x1E35;&#601; har&#601;&#x1E25;i&#x1E07;&icirc; q&#257;r&#601;&#x1E25;&#257;&#x1E6F;&#275;&#x1E35;&#601; kanne&#353;er k&icirc; &#x1E21;&#257;l&ucirc; mimm&#275;&#x1E35;&#601;: s</P>
</TD>
</TABLE>
<P><HR>
<CENTER>
<A HREF="mic002.htm">Next: Micah (Mikhah) Chapter 2</A></CENTER>
</BODY>
</HTML>
