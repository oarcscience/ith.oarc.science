[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen032)  [KJV](../kjv/gen032)  [Sep](../sep/gen032.md) 
[Vul](../vul/gen032.md)   
  
[Genesis (Bereshit) Index](gen.md)  
  [Previous](gen031)  [Next](gen033.md) 

------------------------------------------------------------------------

### Tanach (Hebrew): Genesis (Bereshit) Chapter 32

‎<span id="001">1</span> ‏וַיַּשְׁכֵּ֨ם לָבָ֜ן בַּבֹּ֗קֶר וַיְנַשֵּׁ֧ק
לְבָנָ֛יו וְלִבְנוֹתָ֖יו וַיְבָ֣רֶךְ אֶתְהֶ֑ם וַיֵּ֛לֶךְ וַיָּ֥שָׁב
לָבָ֖ן לִמְקֹמֽוֹ׃

‎<span id="002">2</span> ‏וְיַעֲקֹ֖ב הָלַ֣ךְ לְדַרְכּ֑וֹ
וַיִּפְגְּעוּ־ב֖וֹ מַלְאֲכֵ֥י אֱלֹהִֽים׃

‎<span id="003">3</span> ‏וַיֹּ֤אמֶר יַעֲקֹב֙ כַּאֲשֶׁ֣ר רָאָ֔ם מַחֲנֵ֥ה
אֱלֹהִ֖ים זֶ֑ה וַיִּקְרָ֛א שֵֽׁם־הַמָּק֥וֹם הַה֖וּא מַֽחֲנָֽיִם׃ פ

‎<span id="004">4</span> ‏וַיִּשְׁלַ֨ח יַעֲקֹ֤ב מַלְאָכִים֙ לְפָנָ֔יו
אֶל־עֵשָׂ֖ו אָחִ֑יו אַ֥רְצָה שֵׂעִ֖יר שְׂדֵ֥ה אֱדֽוֹם׃

‎<span id="005">5</span> ‏וַיְצַ֤ו אֹתָם֙ לֵאמֹ֔ר כֹּ֣ה תֹאמְר֔וּן
לַֽאדֹנִ֖י לְעֵשָׂ֑ו כֹּ֤ה אָמַר֙ עַבְדְּךָ֣<sup>3</sup> יַעֲקֹ֔ב
עִם־לָבָ֣ן גַּ֔רְתִּי וָאֵחַ֖ר עַד־עָֽתָּה׃

‎<span id="006">6</span> ‏וַֽיְהִי־לִי֙ שׁ֣וֹר וַחֲמ֔וֹר צֹ֖אן וְעֶ֣בֶד
וְשִׁפְחָ֑ה וָֽאֶשְׁלְחָה֙ לְהַגִּ֣יד לַֽאדֹנִ֔י לִמְצֹא־חֵ֖ן
בְּעֵינֶֽיךָ׃

‎<span id="007">7</span> ‏וַיָּשֻׁ֙בוּ֙ הַמַּלְאָכִ֔ים אֶֽל־יַעֲקֹ֖ב
לֵאמֹ֑ר בָּ֤אנוּ אֶל־אָחִ֙יךָ֙ אֶל־עֵשָׂ֔ו וְגַם֙ הֹלֵ֣ךְ לִקְרָֽאתְךָ֔
וְאַרְבַּע־מֵא֥וֹת אִ֖ישׁ עִמּֽוֹ׃

‎<span id="008">8</span> ‏וַיִּירָ֧א יַעֲקֹ֛ב מְאֹ֖ד וַיֵּ֣צֶר ל֑וֹ
וַיַּ֜חַץ אֶת־הָעָ֣ם אֲשֶׁר־אִתּ֗וֹ וְאֶת־הַצֹּ֧אן וְאֶת־הַבָּקָ֛ר
וְהַגְּמַלִּ֖ים לִשְׁנֵ֥י מַחֲנֽוֹת׃

‎<span id="009">9</span> ‏וַיֹּ֕אמֶר אִם־יָב֥וֹא עֵשָׂ֛ו אֶל־הַמַּחֲנֶ֥ה
הָאַחַ֖ת וְהִכָּ֑הוּ וְהָיָ֛ה הַמַּחֲנֶ֥ה הַנִּשְׁאָ֖ר לִפְלֵיטָֽה׃

‎<span id="010">10</span> ‏וַיֹּאמֶר֮ יַעֲקֹב֒ אֱלֹהֵי֙ אָבִ֣י
אַבְרָהָ֔ם וֵאלֹהֵ֖י אָבִ֣י יִצְחָ֑ק יְהוָ֞ה הָאֹמֵ֣ר אֵלַ֗י שׁ֧וּב
לְאַרְצְךָ֛ וּלְמוֹלַדְתְּךָ֖ וְאֵיטִ֥יבָה עִמָּֽךְ׃

‎<span id="011">11</span> ‏קָטֹ֜נְתִּי מִכֹּ֤ל הַחֲסָדִים֙
וּמִכָּל־הָ֣אֱמֶ֔ת אֲשֶׁ֥ר עָשִׂ֖יתָ אֶת־עַבְדֶּ֑ךָ כִּ֣י בְמַקְלִ֗י
עָבַ֙רְתִּי֙ אֶת־הַיַּרְדֵּ֣ן הַזֶּ֔ה וְעַתָּ֥ה הָיִ֖יתִי לִשְׁנֵ֥י
מַחֲנֽוֹת׃

‎<span id="012">12</span> ‏הַצִּילֵ֥נִי נָ֛א מִיַּ֥ד אָחִ֖י מִיַּ֣ד
עֵשָׂ֑ו כִּֽי־יָרֵ֤א אָנֹכִי֙ אֹת֔וֹ פֶּן־יָב֣וֹא וְהִכַּ֔נִי אֵ֖ם
עַל־בָּנִֽים׃

‎<span id="013">13</span> ‏וְאַתָּ֣ה אָמַ֔רְתָּ הֵיטֵ֥ב אֵיטִ֖יב
עִמָּ֑ךְ וְשַׂמְתִּ֤י אֶֽת־זַרְעֲךָ֙ כְּח֣וֹל הַיָּ֔ם אֲשֶׁ֥ר
לֹא־יִסָּפֵ֖ר מֵרֹֽב׃

‎<span id="014">14</span> ‏וַיָּ֥לֶן שָׁ֖ם בַּלַּ֣יְלָה הַה֑וּא
וַיִּקַּ֞ח מִן־הַבָּ֧א בְיָד֛וֹ מִנְחָ֖ה לְעֵשָׂ֥ו אָחִֽיו׃

‎<span id="015">15</span> ‏עִזִּ֣ים מָאתַ֔יִם וּתְיָשִׁ֖ים עֶשְׂרִ֑ים
רְחֵלִ֥ים מָאתַ֖יִם וְאֵילִ֥ים עֶשְׂרִֽים׃

‎<span id="016">16</span> ‏גְּמַלִּ֧ים מֵינִיק֛וֹת וּבְנֵיהֶ֖ם
שְׁלֹשִׁ֑ים פָּר֤וֹת אַרְבָּעִים֙ וּפָרִ֣ים עֲשָׂרָ֔ה אֲתֹנֹ֣ת
עֶשְׂרִ֔ים וַעְיָרִ֖ם<sup>1</sup> עֲשָׂרָֽה׃

‎<span id="017">17</span> ‏וַיִּתֵּן֙ בְּיַד־עֲבָדָ֔יו עֵ֥דֶר עֵ֖דֶר
לְבַדּ֑וֹ וַ֤יֹּאמֶר אֶל־עֲבָדָיו֙ עִבְר֣וּ לְפָנַ֔י וְרֶ֣וַח
תָּשִׂ֔ימוּ בֵּ֥ין עֵ֖דֶר וּבֵ֥ין עֵֽדֶר׃

‎<span id="018">18</span> ‏וַיְצַ֥ו אֶת־הָרִאשׁ֖וֹן לֵאמֹ֑ר כִּ֣י
יִֽפְגָּשְׁךָ֞<sup>1</sup> עֵשָׂ֣ו אָחִ֗י וִשְׁאֵֽלְךָ֙<sup>1</sup>
לֵאמֹ֔ר לְמִי־אַ֙תָּה֙ וְאָ֣נָה תֵלֵ֔ךְ וּלְמִ֖י אֵ֥לֶּה לְפָנֶֽיךָ׃

‎<span id="019">19</span> ‏וְאָֽמַרְתָּ֙ לְעַבְדְּךָ֣ לְיַעֲקֹ֔ב
מִנְחָ֥ה הִוא֙ שְׁלוּחָ֔ה לַֽאדֹנִ֖י לְעֵשָׂ֑ו וְהִנֵּ֥ה גַם־ה֖וּא
אַחֲרֵֽינוּ׃

‎<span id="020">20</span> ‏וַיְצַ֞ו גַּ֣ם אֶת־הַשֵּׁנִ֗י גַּ֚ם
אֶת־הַשְּׁלִישִׁ֔י גַּ֚ם אֶת־כָּל־הַהֹ֣לְכִ֔ים אַחֲרֵ֥י הָעֲדָרִ֖ים
לֵאמֹ֑ר כַּדָּבָ֤ר הַזֶּה֙ תְּדַבְּר֣וּן אֶל־עֵשָׂ֔ו בְּמֹצַאֲכֶ֖ם
אֹתֽוֹ׃

‎<span id="021">21</span> ‏וַאֲמַרְתֶּ֕ם גַּ֗ם הִנֵּ֛ה עַבְדְּךָ֥
יַעֲקֹ֖ב אַחֲרֵ֑ינוּ כִּֽי־אָמַ֞ר אֲכַפְּרָ֣ה פָנָ֗יו בַּמִּנְחָה֙
הַהֹלֶ֣כֶת לְפָנָ֔י וְאַחֲרֵי־כֵן֙ אֶרְאֶ֣ה פָנָ֔יו אוּלַ֖י יִשָּׂ֥א
פָנָֽי׃

‎<span id="022">22</span> ‏וַתַּעֲבֹ֥ר הַמִּנְחָ֖ה עַל־פָּנָ֑יו וְה֛וּא
לָ֥ן בַּלַּֽיְלָה־הַה֖וּא בַּֽמַּחֲנֶֽה׃

‎<span id="023">23</span> ‏וַיָּ֣קָם׀ בַּלַּ֣יְלָה ה֗וּא וַיִּקַּ֞ח
אֶת־שְׁתֵּ֤י נָשָׁיו֙ וְאֶת־שְׁתֵּ֣י שִׁפְחֹתָ֔יו וְאֶת־אַחַ֥ד עָשָׂ֖ר
יְלָדָ֑יו וַֽיַּעֲבֹ֔ר אֵ֖ת מַעֲבַ֥ר יַבֹּֽק׃

‎<span id="024">24</span> ‏וַיִּקָּחֵ֔ם וַיַּֽעֲבִרֵ֖ם אֶת־הַנָּ֑חַל
וַֽיַּעֲבֵ֖ר אֶת־אֲשֶׁר־לוֹ׃<sup>1</sup>

‎<span id="025">25</span> ‏וַיִּוָּתֵ֥ר יַעֲקֹ֖ב לְבַדּ֑וֹ וַיֵּאָבֵ֥ק
אִישׁ֙ עִמּ֔וֹ עַ֖ד עֲל֥וֹת הַשָּֽׁחַר׃

‎<span id="026">26</span> ‏וַיַּ֗רְא כִּ֣י לֹ֤א יָכֹל֙ ל֔וֹ וַיִּגַּ֖ע
בְּכַף־יְרֵכ֑וֹ וַתֵּ֙קַע֙ כַּף־יֶ֣רֶךְ יַעֲקֹ֔ב בְּהֵֽאָבְק֖וֹ עִמּֽוֹ׃

‎<span id="027">27</span> ‏וַיֹּ֣אמֶר שַׁלְּחֵ֔נִי כִּ֥י עָלָ֖ה
הַשָּׁ֑חַר וַיֹּ֙אמֶר֙ לֹ֣א אֲשַֽׁלֵּחֲךָ֔ כִּ֖י אִם־בֵּרַכְתָּֽנִי׃

‎<span id="028">28</span> ‏וַיֹּ֥אמֶר אֵלָ֖יו מַה־שְּׁמֶ֑ךָ וַיֹּ֖אמֶר
יַעֲקֹֽב׃

‎<span id="029">29</span> ‏וַיֹּ֗אמֶר לֹ֤א יַעֲקֹב֙ יֵאָמֵ֥ר עוֹד֙
שִׁמְךָ֔ כִּ֖י אִם־יִשְׂרָאֵ֑ל כִּֽי־שָׂרִ֧יתָ עִם־אֱלֹהִ֛ים
וְעִם־אֲנָשִׁ֖ים וַתּוּכָֽל׃

‎<span id="030">30</span> ‏וַיִּשְׁאַ֣ל יַעֲקֹ֗ב וַיֹּ֙אמֶר֙
הַגִּֽידָה־נָּ֣א שְׁמֶ֔ךָ וַיֹּ֕אמֶר לָ֥מָּה זֶּ֖ה תִּשְׁאַ֣ל לִשְׁמִ֑י
וַיְבָ֥רֶךְ אֹת֖וֹ שָֽׁם׃

‎<span id="031">31</span> ‏וַיִּקְרָ֧א יַעֲקֹ֛ב שֵׁ֥ם הַמָּק֖וֹם
פְּנִיאֵ֑ל כִּֽי־רָאִ֤יתִי אֱלֹהִים֙ פָּנִ֣ים אֶל־פָּנִ֔ים וַתִּנָּצֵ֖ל
נַפְשִֽׁי׃

‎<span id="032">32</span> ‏וַיִּֽזְרַֽח־ל֣וֹ הַשֶּׁ֔מֶשׁ כַּאֲשֶׁ֥ר
עָבַ֖ר אֶת־פְּנוּאֵ֑ל וְה֥וּא צֹלֵ֖עַ עַל־יְרֵכֽוֹ׃

‎<span id="033">33</span> ‏עַל־כֵּ֡ן לֹֽא־יֹאכְל֨וּ בְנֵֽי־יִשְׂרָאֵ֜ל
אֶת־גִּ֣יד הַנָּשֶׁ֗ה אֲשֶׁר֙ עַל־כַּ֣ף הַיָּרֵ֔ךְ עַ֖ד הַיּ֣וֹם הַזֶּ֑ה
כִּ֤י נָגַע֙ בְּכַף־יֶ֣רֶךְ יַעֲקֹ֔ב בְּגִ֖יד הַנָּשֶֽׁה׃

1 wayyašəkēm lāḇān babōqer wayənaššēq ləḇānāyw wəliḇənwōṯāyw wayəḇāreḵə
’eṯəhem wayyēleḵə wayyāšāḇ lāḇān liməqōmwō:

2 wəy<sup>a</sup>‘ăqōḇ hālaḵə ləḏarəkwō wayyifəgə‘û-ḇwō malə’ăḵê
’ĕlōhîm:

3 wayyō’mer y<sup>a</sup>‘ăqōḇ ka’ăšer rā’ām m<sup>a</sup>ḥănēh ’ĕlōhîm
zeh wayyiqərā’ šēm-hammāqwōm hahû’ m<sup>a</sup>ḥănāyim: f

4 wayyišəl<sup>a</sup>ḥ y<sup>a</sup>‘ăqōḇ malə’āḵîm ləfānāyw ’el-‘ēśāw
’āḥîw ’arəṣâ śē‘îr śəḏēh ’ĕḏwōm:

5 wayəṣaw ’ōṯām lē’mōr kōh ṯō’mərûn la’ḏōnî lə‘ēśāw kōh ’āmar
‘aḇədəḵā<sup>3</sup> y<sup>a</sup>‘ăqōḇ ‘im-lāḇān garətî wā’ēḥar
‘aḏ-‘ātâ:

6 wayəhî-lî šwōr w<sup>a</sup>ḥămwōr ṣō’n wə‘eḇeḏ wəšifəḥâ wā’ešələḥâ
ləhagîḏ la’ḏōnî liməṣō’-ḥēn bə‘êneyḵā:

7 wayyāšuḇû hammalə’āḵîm ’el-y<sup>a</sup>‘ăqōḇ lē’mōr bā’nû ’el-’āḥîḵā
’el-‘ēśāw wəḡam hōlēḵə liqərā’ṯəḵā wə’arəb<sup>a</sup>‘-mē’wōṯ ’îš
‘immwō:

8 wayyîrā’ y<sup>a</sup>‘ăqōḇ mə’ōḏ wayyēṣer lwō wayy<sup>a</sup>ḥaṣ
’eṯ-hā‘ām ’ăšer-’itwō wə’eṯ-haṣṣō’n wə’eṯ-habāqār wəhagəmallîm lišənê
m<sup>a</sup>ḥănwōṯ:

9 wayyō’mer ’im-yāḇwō’ ‘ēśāw ’el-hamm<sup>a</sup>ḥăneh
hā’<sup>a</sup>ḥaṯ wəhikâû wəhāyâ hamm<sup>a</sup>ḥăneh hannišə’ār
lifəlêṭâ:

10 wayyō’mer y<sup>a</sup>‘ăqōḇ ’ĕlōhê ’āḇî ’aḇərâām wē’lōhê ’āḇî
yiṣəḥāq yəhwâ hā’ōmēr ’ēlay šûḇ lə’arəṣəḵā ûləmwōlaḏətəḵā wə’êṭîḇâ
‘immāḵə:

11 qāṭōnətî mikōl h<sup>a</sup>ḥăsāḏîm ûmikāl-hā’ĕmeṯ ’ăšer ‘āśîṯā
’eṯ-‘aḇədeḵā kî ḇəmaqəlî ‘āḇarətî ’eṯ-hayyarədēn hazzeh wə‘atâ hāyîṯî
lišənê m<sup>a</sup>ḥănwōṯ:

12 haṣṣîlēnî nā’ mîyaḏ ’āḥî mîyaḏ ‘ēśāw kî-yārē’ ’ānōḵî ’ōṯwō pen-yāḇwō’
wəhikanî ’ēm ‘al-bānîm:

13 wə’atâ ’āmarətā hêṭēḇ ’êṭîḇ ‘immāḵə wəśamətî ’eṯ-zarə‘ăḵā kəḥwōl
hayyām ’ăšer lō’-yissāfēr mērōḇ:

14 wayyālen šām ballayəlâ hahû’ wayyiqq<sup>a</sup>ḥ min-habā’ ḇəyāḏwō
minəḥâ lə‘ēśāw ’āḥîw:

15 ‘izzîm mā’ṯayim ûṯəyāšîm ‘eśərîm rəḥēlîm mā’ṯayim wə’êlîm ‘eśərîm:

16 gəmallîm mênîqwōṯ ûḇənêhem šəlōšîm pārwōṯ ’arəbā‘îm ûfārîm ‘ăśārâ
’ăṯōnōṯ ‘eśərîm w<sup>a</sup>‘əyārim<sup>1</sup> ‘ăśārâ:

17 wayyitēn bəyaḏ-‘ăḇāḏāyw ‘ēḏer ‘ēḏer ləḇadwō wayyō’mer ’el-‘ăḇāḏāyw
‘iḇərû ləfānay wərew<sup>a</sup>ḥ tāśîmû bên ‘ēḏer ûḇên ‘ēḏer:

18 wayəṣaw ’eṯ-hāri’šwōn lē’mōr kî yifəgāšəḵā<sup>1</sup> ‘ēśāw ’āḥî
wišə’ēləḵā<sup>1</sup> lē’mōr ləmî-’atâ wə’ānâ ṯēlēḵə ûləmî ’ēlleh
ləfāneyḵā:

19 wə’āmarətā lə‘aḇədəḵā ləy<sup>a</sup>‘ăqōḇ minəḥâ hiw’ šəlûḥâ la’ḏōnî
lə‘ēśāw wəhinnēh ḡam-hû’ ’<sup>a</sup>ḥărênû:

20 wayəṣaw gam ’eṯ-haššēnî gam ’eṯ-haššəlîšî gam ’eṯ-kāl-hahōləḵîm
’<sup>a</sup>ḥărê hā‘ăḏārîm lē’mōr kadāḇār hazzeh təḏabərûn ’el-‘ēśāw
bəmōṣa’ăḵem ’ōṯwō:

21 wa’ămarətem gam hinnēh ‘aḇədəḵā y<sup>a</sup>‘ăqōḇ
’<sup>a</sup>ḥărênû kî-’āmar ’ăḵapərâ fānāyw bamminəḥâ hahōleḵeṯ ləfānāy
wə’<sup>a</sup>ḥărê-ḵēn ’erə’eh fānāyw ’ûlay yiśśā’ fānāy:

22 wat<sup>a</sup>‘ăḇōr hamminəḥâ ‘al-pānāyw wəhû’ lān ballayəlâ-hahû’
bamm<sup>a</sup>ḥăneh:

23 wayyāqām\| ballayəlâ hû’ wayyiqq<sup>a</sup>ḥ ’eṯ-šətê nāšāyw
wə’eṯ-šətê šifəḥōṯāyw wə’eṯ-’<sup>a</sup>ḥaḏ ‘āśār yəlāḏāyw
wayy<sup>a</sup>‘ăḇōr ’ēṯ m<sup>a</sup>‘ăḇar yabōq:

24 wayyiqqāḥēm wayy<sup>a</sup>‘ăḇirēm ’eṯ-hannāḥal
wayy<sup>a</sup>‘ăḇēr ’eṯ-’ăšer-lwō:<sup>1</sup>

25 wayyiûāṯēr y<sup>a</sup>‘ăqōḇ ləḇadwō wayyē’āḇēq ’îš ‘immwō ‘aḏ
‘ălwōṯ haššāḥar:

26 wayyarə’ kî lō’ yāḵōl lwō wayyig<sup>a</sup>‘ bəḵaf-yərēḵwō
watēq<sup>a</sup>‘ kaf-yereḵə y<sup>a</sup>‘ăqōḇ bəhē’āḇəqwō ‘immwō:

27 wayyō’mer šalləḥēnî kî ‘ālâ haššāḥar wayyō’mer lō’ ’ăšallēḥăḵā kî
’im-bēraḵətānî:

28 wayyō’mer ’ēlāyw mah-ššəmeḵā wayyō’mer y<sup>a</sup>‘ăqōḇ:

29 wayyō’mer lō’ y<sup>a</sup>‘ăqōḇ yē’āmēr ‘wōḏ šiməḵā kî ’im-yiśərā’ēl
kî-śārîṯā ‘im-’ĕlōhîm wə‘im-’ănāšîm watûḵāl:

30 wayyišə’al y<sup>a</sup>‘ăqōḇ wayyō’mer hagîḏâ-nnā’ šəmeḵā wayyō’mer
lāmmâ zzeh tišə’al lišəmî wayəḇāreḵə ’ōṯwō šām:

31 wayyiqərā’ y<sup>a</sup>‘ăqōḇ šēm hammāqwōm pənî’ēl kî-rā’îṯî ’ĕlōhîm
pānîm ’el-pānîm watinnāṣēl nafəšî:

32 wayyizər<sup>a</sup>ḥ-lwō haššemeš ka’ăšer ‘āḇar ’eṯ-pənû’ēl wəhû’
ṣōlē‘a ‘al-yərēḵwō:

33 ‘al-kēn lō’-yō’ḵəlû ḇənê-yiśərā’ēl ’eṯ-gîḏ hannāšeh ’ăšer ‘al-kaf
hayyārēḵə ‘aḏ hayywōm hazzeh kî nāḡ<sup>a</sup>‘ bəḵaf-yereḵə
y<sup>a</sup>‘ăqōḇ bəḡîḏ hannāšeh:

------------------------------------------------------------------------

[Next: Genesis (Bereshit) Chapter 33](gen033.md)
