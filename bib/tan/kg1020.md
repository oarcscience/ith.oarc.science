[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1020)  [KJV](../kjv/kg1020)  [Sep](../sep/kg1020.md) 
[Vul](../vul/kg1020.md)   
  
[1 Kings (1 Melakhim) Index](kg1.md)  
  [Previous](kg1019)  [Next](kg1021.md) 

------------------------------------------------------------------------

### Tanach (Hebrew): 1 Kings (1 Melakhim) Chapter 20

‎<span id="001">1</span> ‏וּבֶן־הֲדַ֣ד מֶֽלֶךְ־אֲרָ֗ם קָבַץ֙
אֶת־כָּל־חֵיל֔וֹ וּשְׁלֹשִׁ֨ים וּשְׁנַ֥יִם מֶ֛לֶךְ אִתּ֖וֹ וְס֣וּס
וָרָ֑כֶב וַיַּ֗עַל וַיָּ֙צַר֙ עַל־שֹׁ֣מְר֔וֹן וַיִּלָּ֖חֶם בָּֽהּ׃

‎<span id="002">2</span> ‏וַיִּשְׁלַ֧ח מַלְאָכִ֛ים אֶל־אַחְאָ֥ב
מֶֽלֶךְ־יִשְׂרָאֵ֖ל הָעִֽירָה׃

‎<span id="003">3</span> ‏וַיֹּ֣אמֶר ל֗וֹ כֹּ֚ה אָמַ֣ר בֶּן־הֲדַ֔ד
כַּסְפְּךָ֥ וּֽזְהָבְךָ֖ לִֽי־ה֑וּא וְנָשֶׁ֧יךָ וּבָנֶ֛יךָ הַטּוֹבִ֖ים
לִי־הֵֽם׃

‎<span id="004">4</span> ‏וַיַּ֤עַן מֶֽלֶךְ־יִשְׂרָאֵל֙ וַיֹּ֔אמֶר
כִּדְבָרְךָ֖ אֲדֹנִ֣י הַמֶּ֑לֶךְ לְךָ֥ אֲנִ֖י וְכָל־אֲשֶׁר־לִֽי׃

‎<span id="005">5</span> ‏וַיָּשֻׁ֙בוּ֙ הַמַּלְאָכִ֔ים וַיֹּ֣אמְר֔וּ
כֹּֽה־אָמַ֥ר בֶּן־הֲדַ֖ד לֵאמֹ֑ר כִּֽי־שָׁלַ֤חְתִּי אֵלֶ֙יךָ֙ לֵאמֹ֔ר
כַּסְפְּךָ֧ וּזְהָבְךָ֛ וְנָשֶׁ֧יךָ וּבָנֶ֖יךָ לִ֥י תִתֵּֽן׃

‎<span id="006">6</span> ‏כִּ֣י׀ אִם־כָּעֵ֣ת מָחָ֗ר אֶשְׁלַ֤ח
אֶת־עֲבָדַי֙ אֵלֶ֔יךָ וְחִפְּשׂוּ֙ אֶת־בֵּ֣יתְךָ֔ וְאֵ֖ת בָּתֵּ֣י
עֲבָדֶ֑יךָ וְהָיָה֙ כָּל־מַחְמַ֣ד עֵינֶ֔יךָ יָשִׂ֥ימוּ בְיָדָ֖ם
וְלָקָֽחוּ׃

‎<span id="007">7</span> ‏וַיִּקְרָ֤א מֶֽלֶךְ־יִשְׂרָאֵל֙ לְכָל־זִקְנֵ֣י
הָאָ֔רֶץ וַיֹּ֙אמֶר֙ דְּעֽוּ־נָ֣א וּרְא֔וּ כִּ֥י רָעָ֖ה זֶ֣ה מְבַקֵּ֑שׁ
כִּֽי־שָׁלַ֨ח אֵלַ֜י לְנָשַׁ֤י וּלְבָנַי֙ וּלְכַסְפִּ֣י וְלִזְהָבִ֔י
וְלֹ֥א מָנַ֖עְתִּי מִמֶּֽנּוּ׃

‎<span id="008">8</span> ‏וַיֹּאמְר֥וּ אֵלָ֛יו כָּל־הַזְּקֵנִ֖ים
וְכָל־הָעָ֑ם אַל־תִּשְׁמַ֖ע וְל֥וֹא תֹאבֶֽה׃

‎<span id="009">9</span> ‏וַיֹּ֜אמֶר לְמַלְאֲכֵ֣י בֶן־הֲדַ֗ד אִמְר֞וּ
לַֽאדֹנִ֤י הַמֶּ֙לֶךְ֙ כֹּל֩ אֲשֶׁר־שָׁלַ֨חְתָּ אֶל־עַבְדְּךָ֤
בָרִֽאשֹׁנָה֙ אֶעֱשֶׂ֔ה וְהַדָּבָ֣ר הַזֶּ֔ה לֹ֥א אוּכַ֖ל לַעֲשׂ֑וֹת
וַיֵּֽלְכוּ֙ הַמַּלְאָכִ֔ים וַיְשִׁבֻ֖הוּ דָּבָֽר׃

‎<span id="010">10</span> ‏וַיִּשְׁלַ֤ח אֵלָיו֙ בֶּן־הֲדַ֔ד וַיֹּ֕אמֶר
כֹּֽה־יַעֲשׂ֥וּן לִ֛י אֱלֹהִ֖ים וְכֹ֣ה יוֹסִ֑פוּ אִם־יִשְׂפֹּק֙ עֲפַ֣ר
שֹׁמְר֔וֹן לִשְׁעָלִ֕ים לְכָל־הָעָ֖ם אֲשֶׁ֥ר בְּרַגְלָֽי׃

‎<span id="011">11</span> ‏וַיַּ֤עַן מֶֽלֶךְ־יִשְׂרָאֵל֙ וַיֹּ֣אמֶר
דַּבְּר֔וּ אַל־יִתְהַלֵּ֥ל חֹגֵ֖ר כִּמְפַתֵּֽחַ׃

‎<span id="012">12</span> ‏וַיְהִ֗י כִּשְׁמֹ֙עַ֙ אֶת־הַדָּבָ֣ר הַזֶּ֔ה
וְה֥וּא שֹׁתֶ֛ה ה֥וּא וְהַמְּלָכִ֖ים בַּסֻּכּ֑וֹת וַיֹּ֤אמֶר
אֶל־עֲבָדָיו֙ שִׂ֔ימוּ וַיָּשִׂ֖ימוּ עַל־הָעִֽיר׃

‎<span id="013">13</span> ‏וְהִנֵּ֣ה׀ נָבִ֣יא אֶחָ֗ד נִגַּשׁ֮
אֶל־אַחְאָ֣ב מֶֽלֶךְ־יִשְׂרָאֵל֒ וַיֹּ֗אמֶר כֹּ֚ה אָמַ֣ר יְהוָ֔ה
הְֽרָאִ֔יתָ אֵ֛ת כָּל־הֶהָמ֥וֹן הַגָּד֖וֹל הַזֶּ֑ה הִנְנִ֨י נֹתְנ֤וֹ
בְיָֽדְךָ֙ הַיּ֔וֹם וְיָדַעְתָּ֖ כִּֽי־אֲנִ֥י יְהוָֽה׃

‎<span id="014">14</span> ‏וַיֹּ֤אמֶר אַחְאָב֙ בְּמִ֔י וַיֹּ֙אמֶר֙
כֹּֽה־אָמַ֣ר יְהוָ֔ה בְּנַעֲרֵ֖י שָׂרֵ֣י הַמְּדִינ֑וֹת וַיֹּ֛אמֶר
מִֽי־יֶאְסֹ֥ר הַמִּלְחָמָ֖ה וַיֹּ֥אמֶר אָֽתָּה׃

‎<span id="015">15</span> ‏וַיִּפְקֹ֗ד אֶֽת־נַעֲרֵי֙ שָׂרֵ֣י
הַמְּדִינ֔וֹת וַיִּהְי֕וּ מָאתַ֖יִם שְׁנַ֣יִם וּשְׁלֹשִׁ֑ים
וְאַחֲרֵיהֶ֗ם פָּקַ֧ד אֶת־כָּל־הָעָ֛ם כָּל־בְּנֵ֥י יִשְׂרָאֵ֖ל שִׁבְעַ֥ת
אֲלָפִֽים׃

‎<span id="016">16</span> ‏וַיֵּצְא֖וּ בַּֽצָּהֳרָ֑יִם וּבֶן־הֲדַד֩
שֹׁתֶ֨ה שִׁכּ֜וֹר בַּסֻּכּ֗וֹת ה֧וּא וְהַמְּלָכִ֛ים
שְׁלֹשִֽׁים־וּשְׁנַ֥יִם מֶ֖לֶךְ עֹזֵ֥ר אֹתֽוֹ׃

‎<span id="017">17</span> ‏וַיֵּצְא֗וּ נַעֲרֵ֛י שָׂרֵ֥י הַמְּדִינ֖וֹת
בָּרִֽאשֹׁנָ֑ה וַיִּשְׁלַ֣ח בֶּן־הֲדַ֗ד וַיַּגִּ֤ידוּ לוֹ֙ לֵאמֹ֔ר
אֲנָשִׁ֕ים יָצְא֖וּ מִשֹּׁמְרֽוֹן׃

‎<span id="018">18</span> ‏וַיֹּ֛אמֶר אִם־לְשָׁל֥וֹם יָצָ֖אוּ
תִּפְשׂ֣וּם חַיִּ֑ים וְאִ֧ם לְמִלְחָמָ֛ה יָצָ֖אוּ חַיִּ֥ים תִּפְשֽׂוּם׃

‎<span id="019">19</span> ‏וְאֵ֙לֶּה֙ יָצְא֣וּ מִן־הָעִ֔יר נַעֲרֵ֖י
שָׂרֵ֣י הַמְּדִינ֑וֹת וְהַחַ֖יִל אֲשֶׁ֥ר אַחֲרֵיהֶֽם׃

‎<span id="020">20</span> ‏וַיַּכּוּ֙ אִ֣ישׁ אִישׁ֔וֹ וַיָּנֻ֣סוּ אֲרָ֔ם
וַֽיִּרְדְּפֵ֖ם יִשְׂרָאֵ֑ל וַיִּמָּלֵ֗ט בֶּן־הֲדַד֙ מֶ֣לֶךְ אֲרָ֔ם
עַל־ס֖וּס וּפָרָשִֽׁים׃

‎<span id="021">21</span> ‏וַיֵּצֵא֙ מֶ֣לֶךְ יִשְׂרָאֵ֔ל וַיַּ֥ךְ
אֶת־הַסּ֖וּס וְאֶת־הָרָ֑כֶב וְהִכָּ֥ה בַאֲרָ֖ם מַכָּ֥ה גְדוֹלָֽה׃

‎<span id="022">22</span> ‏וַיִּגַּ֤שׁ הַנָּבִיא֙ אֶל־מֶ֣לֶךְ
יִשְׂרָאֵ֔ל וַיֹּ֤אמֶר לוֹ֙ לֵ֣ךְ הִתְחַזַּ֔ק וְדַ֥ע וּרְאֵ֖ה אֵ֣ת
אֲשֶֽׁר־תַּעֲשֶׂ֑ה כִּ֚י לִתְשׁוּבַ֣ת הַשָּׁנָ֔ה מֶ֥לֶךְ אֲרָ֖ם עֹלֶ֥ה
עָלֶֽיךָ׃ ס

‎<span id="023">23</span> ‏וְעַבְדֵ֨י מֶֽלֶךְ־אֲרָ֜ם אָמְר֣וּ אֵלָ֗יו
אֱלֹהֵ֤י הָרִים֙ אֱלֹ֣הֵיהֶ֔ם עַל־כֵּ֖ן חָזְק֣וּ מִמֶּ֑נּוּ וְאוּלָ֗ם
נִלָּחֵ֤ם אִתָּם֙ בַּמִּישׁ֔וֹר אִם־לֹ֥א נֶחֱזַ֖ק מֵהֶֽם׃

‎<span id="024">24</span> ‏וְאֶת־הַדָּבָ֥ר הַזֶּ֖ה עֲשֵׂ֑ה הָסֵ֤ר
הַמְּלָכִים֙ אִ֣ישׁ מִמְּקֹמ֔וֹ וְשִׂ֥ים פַּח֖וֹת תַּחְתֵּיהֶֽם׃

‎<span id="025">25</span> ‏וְאַתָּ֣ה תִֽמְנֶה־לְךָ֣׀ חַ֡יִל כַּחַיִל֩
הַנֹּפֵ֨ל מֵאוֹתָ֜ךְ וְס֣וּס כַּסּ֣וּס׀ וְרֶ֣כֶב כָּרֶ֗כֶב
וְנִֽלָּחֲמָ֤ה אוֹתָם֙ בַּמִּישׁ֔וֹר אִם־לֹ֥א נֶחֱזַ֖ק מֵהֶ֑ם
וַיִּשְׁמַ֥ע לְקֹלָ֖ם וַיַּ֥עַשׂ כֵּֽן׃ פ

‎<span id="026">26</span> ‏וַֽיְהִי֙ לִתְשׁוּבַ֣ת הַשָּׁנָ֔ה וַיִּפְקֹ֥ד
בֶּן־הֲדַ֖ד אֶת־אֲרָ֑ם וַיַּ֣עַל אֲפֵ֔קָה לַמִּלְחָמָ֖ה עִם־יִשְׂרָאֵֽל׃

‎<span id="027">27</span> ‏וּבְנֵ֣י יִשְׂרָאֵ֗ל הָתְפָּקְדוּ֙
וְכָלְכְּל֔וּ וַיֵּלְכ֖וּ לִקְרָאתָ֑ם וַיַּחֲנ֨וּ בְנֵֽי־יִשְׂרָאֵ֜ל
נֶגְדָּ֗ם כִּשְׁנֵי֙ חֲשִׂפֵ֣י עִזִּ֔ים וַאֲרָ֖ם מִלְא֥וּ אֶת־הָאָֽרֶץ׃

‎<span id="028">28</span> ‏וַיִּגַּ֞שׁ אִ֣ישׁ הָאֱלֹהִ֗ים וַיֹּאמֶר֮
אֶל־מֶ֣לֶךְ יִשְׂרָאֵל֒ וַיֹּ֜אמֶר כֹּֽה־אָמַ֣ר יְהוָ֗ה יַ֠עַן אֲשֶׁ֨ר
אָמְר֤וּ אֲרָם֙ אֱלֹהֵ֤י הָרִים֙ יְהוָ֔ה וְלֹֽא־אֱלֹהֵ֥י עֲמָקִ֖ים ה֑וּא
וְ֠נָתַתִּי אֶת־כָּל־הֶהָמ֨וֹן הַגָּ֤דוֹל הַזֶּה֙ בְּיָדֶ֔ךָ
וִֽידַעְתֶּ֖ם כִּֽי־אֲנִ֥י יְהוָֽה׃

‎<span id="029">29</span> ‏וַֽיַּחֲנ֧וּ אֵ֦לֶּה נֹ֥כַח אֵ֖לֶּה שִׁבְעַ֣ת
יָמִ֑ים וַיְהִ֣י׀ בַּיּ֣וֹם הַשְּׁבִיעִ֗י וַתִּקְרַב֙ הַמִּלְחָמָ֔ה
וַיַּכּ֨וּ בְנֵֽי־יִשְׂרָאֵ֧ל אֶת־אֲרָ֛ם מֵאָה־אֶ֥לֶף רַגְלִ֖י בְּי֥וֹם
אֶחָֽד׃

‎<span id="030">30</span> ‏וַיָּנֻ֨סוּ הַנּוֹתָרִ֥ים׀ אֲפֵקָה֮
אֶל־הָעִיר֒ וַתִּפֹּל֙ הַחוֹמָ֔ה עַל־עֶשְׂרִ֨ים וְשִׁבְעָ֥ה אֶ֛לֶף
אִ֖ישׁ הַנּוֹתָרִ֑ים וּבֶן־הֲדַ֣ד נָ֔ס וַיָּבֹ֥א אֶל־הָעִ֖יר חֶ֥דֶר
בְּחָֽדֶר׃ ס

‎<span id="031">31</span> ‏וַיֹּאמְר֣וּ אֵלָיו֮ עֲבָדָיו֒ הִנֵּֽה־נָ֣א
שָׁמַ֔עְנוּ כִּ֗י מַלְכֵי֙ בֵּ֣ית יִשְׂרָאֵ֔ל כִּֽי־מַלְכֵ֥י חֶ֖סֶד הֵ֑ם
נָשִׂ֣ימָה נָּא֩ שַׂקִּ֨ים בְּמָתְנֵ֜ינוּ וַחֲבָלִ֣ים בְּרֹאשֵׁ֗נוּ
וְנֵצֵא֙ אֶל־מֶ֣לֶךְ יִשְׂרָאֵ֔ל אוּלַ֖י יְחַיֶּ֥ה אֶת־נַפְשֶֽׁךָ׃

‎<span id="032">32</span> ‏וַיַּחְגְּרוּ֩ שַׂקִּ֨ים בְּמָתְנֵיהֶ֜ם
וַחֲבָלִ֣ים בְּרָאשֵׁיהֶ֗ם וַיָּבֹ֙אוּ֙ אֶל־מֶ֣לֶךְ יִשְׂרָאֵ֔ל
וַיֹּ֣אמְר֔וּ עַבְדְּךָ֧ בֶן־הֲדַ֛ד אָמַ֖ר תְּחִֽי־נָ֣א נַפְשִׁ֑י
וַיֹּ֛אמֶר הַעוֹדֶ֥נּוּ חַ֖י אָחִ֥י הֽוּא׃

‎<span id="033">33</span> ‏וְהָאֲנָשִׁים֩ יְנַחֲשׁ֨וּ וַֽיְמַהֲר֜וּ
וַיַּחְלְט֣וּ הֲמִמֶּ֗נּוּ וַיֹּֽאמְרוּ֙ אָחִ֣יךָ בֶן־הֲדַ֔ד וַיֹּ֖אמֶר
בֹּ֣אוּ קָחֻ֑הוּ וַיֵּצֵ֤א אֵלָיו֙ בֶּן־הֲדַ֔ד וַֽיַּעֲלֵ֖הוּ
עַל־הַמֶּרְכָּבָֽה׃

‎<span id="034">34</span> ‏וַיֹּ֣אמֶר אֵלָ֡יו הֶעָרִ֣ים
אֲשֶׁר־לָֽקַח־אָבִי֩ מֵאֵ֨ת אָבִ֜יךָ אָשִׁ֗יב וְ֠חוּצוֹת תָּשִׂ֨ים לְךָ֤
בְדַמֶּ֙שֶׂק֙ כַּאֲשֶׁר־שָׂ֤ם אָבִי֙ בְּשֹׁ֣מְר֔וֹן וַאֲנִ֖י בַּבְּרִ֣ית
אֲשַׁלְּחֶ֑ךָּ וַיִּכְרָת־ל֥וֹ בְרִ֖ית וַֽיְשַׁלְּחֵֽהוּ׃ ס

‎<span id="035">35</span> ‏וְאִ֨ישׁ אֶחָ֜ד מִבְּנֵ֣י הַנְּבִיאִ֗ים
אָמַ֧ר אֶל־רֵעֵ֛הוּ בִּדְבַ֥ר יְהוָ֖ה הַכֵּ֣ינִי נָ֑א וַיְמָאֵ֥ן
הָאִ֖ישׁ לְהַכֹּתֽוֹ׃

‎<span id="036">36</span> ‏וַיֹּ֣אמֶר ל֗וֹ יַ֚עַן אֲשֶׁ֤ר
לֹֽא־שָׁמַ֙עְתָּ֙ בְּק֣וֹל יְהוָ֔ה הִנְּךָ֤ הוֹלֵךְ֙ מֵֽאִתִּ֔י
וְהִכְּךָ֖ הָאַרְיֵ֑ה וַיֵּ֙לֶךְ֙ מֵֽאֶצְל֔וֹ וַיִּמְצָאֵ֥הוּ הָאַרְיֵ֖ה
וַיַּכֵּֽהוּ׃

‎<span id="037">37</span> ‏וַיִּמְצָא֙ אִ֣ישׁ אַחֵ֔ר וַיֹּ֖אמֶר
הַכֵּ֣ינִי נָ֑א וַיַּכֵּ֥הוּ הָאִ֖ישׁ הַכֵּ֥ה וּפָצֹֽעַ׃

‎<span id="038">38</span> ‏וַיֵּ֙לֶךְ֙ הַנָּבִ֔יא וַיַּעֲמֹ֥ד לַמֶּ֖לֶךְ
עַל־הַדָּ֑רֶךְ וַיִּתְחַפֵּ֥שׂ בָּאֲפֵ֖ר עַל־עֵינָֽיו׃

‎<span id="039">39</span> ‏וַיְהִ֤י הַמֶּ֙לֶךְ֙ עֹבֵ֔ר וְה֖וּא צָעַ֣ק
אֶל־הַמֶּ֑לֶךְ וַיֹּ֜אמֶר עַבְדְּךָ֣׀ יָצָ֣א בְקֶֽרֶב־הַמִּלְחָמָ֗ה
וְהִנֵּֽה־אִ֨ישׁ סָ֜ר וַיָּבֵ֧א אֵלַ֣י אִ֗ישׁ וַיֹּ֙אמֶר֙ שְׁמֹר֙
אֶת־הָאִ֣ישׁ הַזֶּ֔ה אִם־הִפָּקֵד֙ יִפָּקֵ֔ד וְהָיְתָ֤ה נַפְשְׁךָ֙
תַּ֣חַת נַפְשׁ֔וֹ א֥וֹ כִכַּר־כֶּ֖סֶף תִּשְׁקֽוֹל׃

‎<span id="040">40</span> ‏וַיְהִ֣י עַבְדְּךָ֗ עֹשֵׂ֥ה הֵ֛נָּה וָהֵ֖נָּה
וְה֣וּא אֵינֶ֑נּוּ וַיֹּ֨אמֶר אֵלָ֧יו מֶֽלֶךְ־יִשְׂרָאֵ֛ל כֵּ֥ן
מִשְׁפָּטֶ֖ךָ אַתָּ֥ה חָרָֽצְתָּ׃

‎<span id="041">41</span> ‏וַיְמַהֵ֕ר וַיָּ֙סַר֙ אֶת־הָ֣אֲפֵ֔ר מעל
מֵעֲלֵ֖י עֵינָ֑יו וַיַּכֵּ֤ר אֹתוֹ֙ מֶ֣לֶךְ יִשְׂרָאֵ֔ל כִּ֥י
מֵֽהַנְּבִאִ֖ים הֽוּא׃

‎<span id="042">42</span> ‏וַיֹּ֣אמֶר אֵלָ֗יו כֹּ֚ה אָמַ֣ר יְהוָ֔ה
יַ֛עַן שִׁלַּ֥חְתָּ אֶת־אִישׁ־חֶרְמִ֖י מִיָּ֑ד וְהָיְתָ֤ה נַפְשְׁךָ֙
תַּ֣חַת נַפְשׁ֔וֹ וְעַמְּךָ֖ תַּ֥חַת עַמּֽוֹ׃

‎<span id="043">43</span> ‏וַיֵּ֧לֶךְ מֶֽלֶךְ־יִשְׂרָאֵ֛ל עַל־בֵּית֖וֹ
סַ֣ר וְזָעֵ֑ף וַיָּבֹ֖א שֹׁמְרֽוֹנָה׃ פ

1 ûḇen-hăḏaḏ meleḵə-’ărām qāḇaṣ ’eṯ-kāl-ḥêlwō ûšəlōšîm ûšənayim meleḵə
’itwō wəsûs wārāḵeḇ wayy<sup>a</sup>‘al wayyāṣar ‘al-šōmərwōn
wayyillāḥem bāh:

2 wayyišəl<sup>a</sup>ḥ malə’āḵîm ’el-’<sup>a</sup>ḥə’āḇ
meleḵə-yiśərā’ēl hā‘îrâ:

3 wayyō’mer lwō kōh ’āmar ben-hăḏaḏ kasəpəḵā ûzəhāḇəḵā lî-hû’ wənāšeyḵā
ûḇāneyḵā haṭṭwōḇîm lî-hēm:

4 wayy<sup>a</sup>‘an meleḵə-yiśərā’ēl wayyō’mer kiḏəḇārəḵā ’ăḏōnî
hammeleḵə ləḵā ’ănî wəḵāl-’ăšer-lî:

5 wayyāšuḇû hammalə’āḵîm wayyō’mərû kōh-’āmar ben-hăḏaḏ lē’mōr
kî-šāl<sup>a</sup>ḥətî ’ēleyḵā lē’mōr kasəpəḵā ûzəhāḇəḵā wənāšeyḵā
ûḇāneyḵā lî ṯitēn:

6 kî\| ’im-kā‘ēṯ māḥār ’ešəl<sup>a</sup>ḥ ’eṯ-‘ăḇāḏay ’ēleyḵā wəḥipəśû
’eṯ-bêṯəḵā wə’ēṯ bātê ‘ăḇāḏeyḵā wəhāyâ kāl-m<sup>a</sup>ḥəmaḏ ‘êneyḵā
yāśîmû ḇəyāḏām wəlāqāḥû:

7 wayyiqərā’ meleḵə-yiśərā’ēl ləḵāl-ziqənê hā’āreṣ wayyō’mer də‘û-nā’
ûrə’û kî rā‘â zeh məḇaqqēš kî-šāl<sup>a</sup>ḥ ’ēlay lənāšay ûləḇānay
ûləḵasəpî wəlizəhāḇî wəlō’ mān<sup>a</sup>‘ətî mimmennû:

8 wayyō’mərû ’ēlāyw kāl-hazzəqēnîm wəḵāl-hā‘ām ’al-tišəm<sup>a</sup>‘
wəlwō’ ṯō’ḇeh:

9 wayyō’mer ləmalə’ăḵê ḇen-hăḏaḏ ’imərû la’ḏōnî hammeleḵə kōl
’ăšer-šāl<sup>a</sup>ḥətā ’el-‘aḇədəḵā ḇāri’šōnâ ’e‘ĕśeh wəhadāḇār
hazzeh lō’ ’ûḵal l<sup>a</sup>‘ăśwōṯ wayyēləḵû hammalə’āḵîm wayəšiḇuhû
dāḇār:

10 wayyišəl<sup>a</sup>ḥ ’ēlāyw ben-hăḏaḏ wayyō’mer
kōh-y<sup>a</sup>‘ăśûn lî ’ĕlōhîm wəḵōh ywōsifû ’im-yiśəpōq ‘ăfar
šōmərwōn lišə‘ālîm ləḵāl-hā‘ām ’ăšer bəraḡəlāy:

11 wayy<sup>a</sup>‘an meleḵə-yiśərā’ēl wayyō’mer dabərû ’al-yiṯəhallēl
ḥōḡēr kiməfatēḥa:

12 wayəhî kišəmō‘a ’eṯ-hadāḇār hazzeh wəhû’ šōṯeh hû’ wəhamməlāḵîm
bassukwōṯ wayyō’mer ’el-‘ăḇāḏāyw śîmû wayyāśîmû ‘al-hā‘îr:

13 wəhinnēh\| nāḇî’ ’eḥāḏ nigaš ’el-’<sup>a</sup>ḥə’āḇ meleḵə-yiśərā’ēl
wayyō’mer kōh ’āmar yəhwâ hərā’îṯā ’ēṯ kāl-hehāmwōn hagāḏwōl hazzeh
hinənî nōṯənwō ḇəyāḏəḵā hayywōm wəyāḏ<sup>a</sup>‘ətā kî-’ănî yəhwâ:

14 wayyō’mer ’<sup>a</sup>ḥə’āḇ bəmî wayyō’mer kōh-’āmar yəhwâ
bən<sup>a</sup>‘ărê śārê hamməḏînwōṯ wayyō’mer mî-ye’əsōr hammiləḥāmâ
wayyō’mer ’ātâ:

15 wayyifəqōḏ ’eṯ-n<sup>a</sup>‘ărê śārê hamməḏînwōṯ wayyihəyû mā’ṯayim
šənayim ûšəlōšîm wə’<sup>a</sup>ḥărêhem pāqaḏ ’eṯ-kāl-hā‘ām kāl-bənê
yiśərā’ēl šiḇə‘aṯ ’ălāfîm:

16 wayyēṣə’û baṣṣâŏrāyim ûḇen-hăḏaḏ šōṯeh šikwōr bassukwōṯ hû’
wəhamməlāḵîm šəlōšîm-ûšənayim meleḵə ‘ōzēr ’ōṯwō:

17 wayyēṣə’û n<sup>a</sup>‘ărê śārê hamməḏînwōṯ bāri’šōnâ
wayyišəl<sup>a</sup>ḥ ben-hăḏaḏ wayyagîḏû lwō lē’mōr ’ănāšîm yāṣə’û
miššōmərwōn:

18 wayyō’mer ’im-ləšālwōm yāṣā’û tifəśûm ḥayyîm wə’im ləmiləḥāmâ yāṣā’û
ḥayyîm tifəśûm:

19 wə’ēlleh yāṣə’û min-hā‘îr n<sup>a</sup>‘ărê śārê hamməḏînwōṯ
wəh<sup>a</sup>ḥayil ’ăšer ’<sup>a</sup>ḥărêhem:

20 wayyakû ’îš ’îšwō wayyānusû ’ărām wayyirədəfēm yiśərā’ēl wayyimmālēṭ
ben-hăḏaḏ meleḵə ’ărām ‘al-sûs ûfārāšîm:

21 wayyēṣē’ meleḵə yiśərā’ēl wayyaḵə ’eṯ-hassûs wə’eṯ-hārāḵeḇ wəhikâ
ḇa’ărām makâ ḡəḏwōlâ:

22 wayyigaš hannāḇî’ ’el-meleḵə yiśərā’ēl wayyō’mer lwō lēḵə hiṯəḥazzaq
wəḏ<sup>a</sup>‘ ûrə’ēh ’ēṯ ’ăšer-t<sup>a</sup>‘ăśeh kî liṯəšûḇaṯ
haššānâ meleḵə ’ărām ‘ōleh ‘āleyḵā: s

23 wə‘aḇəḏê meleḵə-’ărām ’āmərû ’ēlāyw ’ĕlōhê hārîm ’ĕlōhêhem ‘al-kēn
ḥāzəqû mimmennû wə’ûlām nillāḥēm ’itām bammîšwōr ’im-lō’ neḥĕzaq mēhem:

24 wə’eṯ-hadāḇār hazzeh ‘ăśēh hāsēr hamməlāḵîm ’îš mimməqōmwō wəśîm
p<sup>a</sup>ḥwōṯ t<sup>a</sup>ḥətêhem:

25 wə’atâ ṯiməneh-ləḵā\| ḥayil k<sup>a</sup>ḥayil hannōfēl mē’wōṯāḵə
wəsûs kassûs\| wəreḵeḇ kāreḵeḇ wənillāḥămâ ’wōṯām bammîšwōr ’im-lō’
neḥĕzaq mēhem wayyišəm<sup>a</sup>‘ ləqōlām wayy<sup>a</sup>‘aś kēn: f

26 wayəhî liṯəšûḇaṯ haššānâ wayyifəqōḏ ben-hăḏaḏ ’eṯ-’ărām
wayy<sup>a</sup>‘al ’ăfēqâ lammiləḥāmâ ‘im-yiśərā’ēl:

27 ûḇənê yiśərā’ēl hāṯəpāqəḏû wəḵāləkəlû wayyēləḵû liqərā’ṯām
wayy<sup>a</sup>ḥănû ḇənê-yiśərā’ēl neḡədām kišənê ḥăśifê ‘izzîm wa’ărām
milə’û ’eṯ-hā’āreṣ:

28 wayyigaš ’îš hā’ĕlōhîm wayyō’mer ’el-meleḵə yiśərā’ēl wayyō’mer
kōh-’āmar yəhwâ y<sup>a</sup>‘an ’ăšer ’āmərû ’ărām ’ĕlōhê hārîm yəhwâ
wəlō’-’ĕlōhê ‘ămāqîm hû’ wənāṯatî ’eṯ-kāl-hehāmwōn hagāḏwōl hazzeh
bəyāḏeḵā wîḏ<sup>a</sup>‘ətem kî-’ănî yəhwâ:

29 wayy<sup>a</sup>ḥănû ’ēlleh nōḵ<sup>a</sup>ḥ ’ēlleh šiḇə‘aṯ yāmîm
wayəhî\| bayywōm haššəḇî‘î watiqəraḇ hammiləḥāmâ wayyakû ḇənê-yiśərā’ēl
’eṯ-’ărām mē’â-’elef raḡəlî bəywōm ’eḥāḏ:

30 wayyānusû hannwōṯārîm\| ’ăfēqâ ’el-hā‘îr watipōl h<sup>a</sup>ḥwōmâ
‘al-‘eśərîm wəšiḇə‘â ’elef ’îš hannwōṯārîm ûḇen-hăḏaḏ nās wayyāḇō’
’el-hā‘îr ḥeḏer bəḥāḏer: s

31 wayyō’mərû ’ēlāyw ‘ăḇāḏāyw hinnēh-nā’ šām<sup>a</sup>‘ənû kî maləḵê
bêṯ yiśərā’ēl kî-maləḵê ḥeseḏ hēm nāśîmâ nnā’ śaqqîm bəmāṯənênû
w<sup>a</sup>ḥăḇālîm bərō’šēnû wənēṣē’ ’el-meleḵə yiśərā’ēl ’ûlay
yəḥayyeh ’eṯ-nafəšeḵā:

32 wayy<sup>a</sup>ḥəgərû śaqqîm bəmāṯənêhem w<sup>a</sup>ḥăḇālîm
bərā’šêhem wayyāḇō’û ’el-meleḵə yiśərā’ēl wayyō’mərû ‘aḇədəḵā ḇen-hăḏaḏ
’āmar təḥî-nā’ nafəšî wayyō’mer h<sup>a</sup>‘wōḏennû ḥay ’āḥî hû’:

33 wəhā’ănāšîm yən<sup>a</sup>ḥăšû wayəmahărû wayy<sup>a</sup>ḥələṭû
hămimmennû wayyō’mərû ’āḥîḵā ḇen-hăḏaḏ wayyō’mer bō’û qāḥuhû wayyēṣē’
’ēlāyw ben-hăḏaḏ wayy<sup>a</sup>‘ălēhû ‘al-hammerəkāḇâ:

34 wayyō’mer ’ēlāyw he‘ārîm ’ăšer-lāq<sup>a</sup>ḥ-’āḇî mē’ēṯ ’āḇîḵā
’āšîḇ wəḥûṣwōṯ tāśîm ləḵā ḇəḏammeśeq ka’ăšer-śām ’āḇî bəšōmərwōn wa’ănî
babərîṯ ’ăšalləḥeḵḵā wayyiḵərāṯ-lwō ḇərîṯ wayəšalləḥēhû: s

35 wə’îš ’eḥāḏ mibənê hannəḇî’îm ’āmar ’el-rē‘ēhû biḏəḇar yəhwâ hakênî
nā’ wayəmā’ēn hā’îš ləhakōṯwō:

36 wayyō’mer lwō y<sup>a</sup>‘an ’ăšer lō’-šām<sup>a</sup>‘ətā bəqwōl
yəhwâ hinnəḵā hwōlēḵə mē’itî wəhikəḵā hā’arəyēh wayyēleḵə mē’eṣəlwō
wayyiməṣā’ēhû hā’arəyēh wayyakēhû:

37 wayyiməṣā’ ’îš ’<sup>a</sup>ḥēr wayyō’mer hakênî nā’ wayyakēhû hā’îš
hakēh ûfāṣō‘a:

38 wayyēleḵə hannāḇî’ wayy<sup>a</sup>‘ămōḏ lammeleḵə ‘al-hadāreḵə
wayyiṯəḥapēś bā’ăfēr ‘al-‘ênāyw:

39 wayəhî hammeleḵə ‘ōḇēr wəhû’ ṣā‘aq ’el-hammeleḵə wayyō’mer ‘aḇədəḵā\|
yāṣā’ ḇəqereḇ-hammiləḥāmâ wəhinnēh-’îš sār wayyāḇē’ ’ēlay ’îš wayyō’mer
šəmōr ’eṯ-hā’îš hazzeh ’im-hipāqēḏ yipāqēḏ wəhāyəṯâ nafəšəḵā
t<sup>a</sup>ḥaṯ nafəšwō ’wō ḵikar-kesef tišəqwōl:

40 wayəhî ‘aḇədəḵā ‘ōśēh hēnnâ wâēnnâ wəhû’ ’ênennû wayyō’mer ’ēlāyw
meleḵə-yiśərā’ēl kēn mišəpāṭeḵā ’atâ ḥārāṣətā:

41 wayəmahēr wayyāsar ’eṯ-hā’ăfēr mē‘al mē‘ălê ‘ênāyw wayyakēr ’ōṯwō
meleḵə yiśərā’ēl kî mēhannəḇi’îm hû’:

42 wayyō’mer ’ēlāyw kōh ’āmar yəhwâ y<sup>a</sup>‘an
šill<sup>a</sup>ḥətā ’eṯ-’îš-ḥerəmî mîyāḏ wəhāyəṯâ nafəšəḵā
t<sup>a</sup>ḥaṯ nafəšwō wə‘amməḵā t<sup>a</sup>ḥaṯ ‘ammwō:

43 wayyēleḵə meleḵə-yiśərā’ēl ‘al-bêṯwō sar wəzā‘ēf wayyāḇō’ šōmərwōnâ:
f

------------------------------------------------------------------------

[Next: 1 Kings (1 Melakhim) Chapter 21](kg1021.md)
