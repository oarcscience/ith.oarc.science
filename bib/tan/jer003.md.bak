[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer003)  [KJV](../kjv/jer003)  [Sep](../sep/jer003.md) 
[Vul](../vul/jer003.md)   
  
[Jeremiah (Yermiyah) Index](jer.md)  
  [Previous](jer002)  [Next](jer004.md) 

------------------------------------------------------------------------

### Tanach (Hebrew): Jeremiah (Yermiyah) Chapter 3

‎<span id="001">1</span> ‏לֵאמֹ֡ר הֵ֣ן יְשַׁלַּ֣ח אִ֣ישׁ אֶת־אִשְׁתּוֹ֩
וְהָלְכָ֨ה מֵאִתּ֜וֹ וְהָיְתָ֣ה לְאִישׁ־אַחֵ֗ר הֲיָשׁ֤וּב אֵלֶ֙יהָ֙
ע֔וֹד הֲל֛וֹא חָנ֥וֹף תֶּחֱנַ֖ף הָאָ֣רֶץ הַהִ֑יא וְאַ֗תְּ זָנִית֙
רֵעִ֣ים רַבִּ֔ים וְשׁ֥וֹב אֵלַ֖י נְאֻם־יְהוָֹֽה׃

‎<span id="002">2</span> ‏שְׂאִֽי־עֵינַ֨יִךְ עַל־שְׁפָיִ֜ם וּרְאִ֗י
אֵיפֹה֙ לֹ֣א שגלת שֻׁכַּ֔בְּתְּ עַל־דְּרָכִים֙ יָשַׁ֣בְתְּ לָהֶ֔ם
כַּעֲרָבִ֖י בַּמִּדְבָּ֑ר וַתַּחֲנִ֣יפִי אֶ֔רֶץ בִּזְנוּתַ֖יִךְ
וּבְרָעָתֵֽךְ׃

‎<span id="003">3</span> ‏וַיִּמָּנְע֣וּ רְבִבִ֔ים וּמַלְק֖וֹשׁ ל֣וֹא
הָיָ֑ה וּמֵ֨צַח אִשָּׁ֤ה זוֹנָה֙ הָ֣יָה לָ֔ךְ מֵאַ֖נְתְּ הִכָּלֵֽם׃

‎<span id="004">4</span> ‏הֲל֣וֹא מֵעַ֔תָּה קראתי קָרָ֥את לִ֖י אָבִ֑י
אַלּ֥וּף נְעֻרַ֖י אָֽתָּה׃

‎<span id="005">5</span> ‏הֲיִנְטֹ֣ר לְעוֹלָ֔ם אִם־יִשְׁמֹ֖ר לָנֶ֑צַח
הִנֵּ֥ה דברתי דִבַּ֛רְתְּ<sup>y</sup> וַתַּעֲשִׂ֥י הָרָע֖וֹת וַתּוּכָֽל׃
פ

‎<span id="006">6</span> ‏וַיֹּ֨אמֶר יְהוָ֜ה אֵלַ֗י בִּימֵי֙
יֹאשִׁיָּ֣הוּ הַמֶּ֔לֶךְ הֲ‍ֽרָאִ֔יתָ אֲשֶׁ֥ר עָשְׂתָ֖ה מְשֻׁבָ֣ה
יִשְׂרָאֵ֑ל הֹלְכָ֨ה הִ֜יא עַל־כָּל־הַ֣ר גָּבֹ֗הַּ וְאֶל־תַּ֛חַת
כָּל־עֵ֥ץ רַעֲנָ֖ן וַתִּזְנִי־שָֽׁם׃

‎<span id="007">7</span> ‏וָאֹמַ֗ר אַחֲרֵ֨י עֲשׂוֹתָ֧הּ אֶת־כָּל־אֵ֛לֶּה
אֵלַ֥י תָּשׁ֖וּב וְלֹא־שָׁ֑בָה ותראה וַתֵּ֛רֶא בָּגוֹדָ֥ה אֲחוֹתָ֖הּ
יְהוּדָֽה׃

‎<span id="008">8</span> ‏וָאֵ֗רֶא כִּ֤י עַל־כָּל־אֹדוֹת֙ אֲשֶׁ֤ר
נִֽאֲפָה֙ מְשֻׁבָ֣ה יִשְׂרָאֵ֔ל שִׁלַּחְתִּ֕יהָ וָאֶתֵּ֛ן אֶת־סֵ֥פֶר
כְּרִיתֻתֶ֖יהָ אֵלֶ֑יהָ וְלֹ֨א יָֽרְאָ֜ה בֹּֽגֵדָ֤ה יְהוּדָה֙ אֲחוֹתָ֔הּ
וַתֵּ֖לֶךְ וַתִּ֥זֶן גַּם־הִֽיא׃

‎<span id="009">9</span> ‏וְהָיָה֙ מִקֹּ֣ל זְנוּתָ֔הּ וַתֶּחֱנַ֖ף
אֶת־הָאָ֑רֶץ וַתִּנְאַ֥ף אֶת־הָאֶ֖בֶן וְאֶת־הָעֵֽץ׃

‎<span id="010">10</span> ‏וְגַם־בְּכָל־זֹ֗את לֹא־שָׁ֨בָה אֵלַ֜י
בָּגוֹדָ֧ה אֲחוֹתָ֛הּ יְהוּדָ֖ה בְּכָל־לִבָּ֑הּ כִּ֥י אִם־בְּשֶׁ֖קֶר
נְאֻם־יְהוָֽה׃ פ

‎<span id="011">11</span> ‏וַיֹּ֤אמֶר יְהוָה֙ אֵלַ֔י צִדְּקָ֥ה
נַפְשָׁ֖הּ מְשֻׁבָ֣ה יִשְׂרָאֵ֑ל מִבֹּגֵדָ֖ה יְהוּדָֽה׃

‎<span id="012">12</span> ‏הָלֹ֡ךְ וְקָֽרָאתָ֩ אֶת־הַדְּבָרִ֨ים
הָאֵ֜לֶּה צָפ֗וֹנָה וְ֠אָמַרְתָּ שׁ֣וּבָה מְשֻׁבָ֤ה יִשְׂרָאֵל֙
נְאֻם־יְהוָ֔ה לֽוֹא־אַפִּ֥יל פָּנַ֖י בָּכֶ֑ם כִּֽי־חָסִ֤יד אֲנִי֙
נְאֻם־יְהוָ֔ה לֹ֥א אֶטּ֖וֹר לְעוֹלָֽם׃

‎<span id="013">13</span> ‏אַ֚ךְ דְּעִ֣י עֲוֹנֵ֔ךְ כִּ֛י בַּיהוָ֥ה
אֱלֹהַ֖יִךְ פָּשָׁ֑עַתְּ וַתְּפַזְּרִ֨י אֶת־דְּרָכַ֜יִךְ לַזָּרִ֗ים
תַּ֚חַת כָּל־עֵ֣ץ רַעֲנָ֔ן וּבְקוֹלִ֥י לֹא־שְׁמַעְתֶּ֖ם נְאֻם־יְהוָֹֽה׃

‎<span id="014">14</span> ‏שׁ֣וּבוּ בָנִ֤ים שׁוֹבָבִים֙ נְאֻם־יְהוָ֔ה
כִּ֥י אָנֹכִ֖י בָּעַ֣לְתִּי בָכֶ֑ם וְלָקַחְתִּ֨י אֶתְכֶ֜ם אֶחָ֣ד מֵעִ֗יר
וּשְׁנַ֙יִם֙ מִמִּשְׁפָּחָ֔ה וְהֵבֵאתִ֥י אֶתְכֶ֖ם צִיּֽוֹן׃

‎<span id="015">15</span> ‏וְנָתַתִּ֥י לָכֶ֛ם רֹעִ֖ים כְּלִבִּ֑י
וְרָע֥וּ אֶתְכֶ֖ם דֵּעָ֥ה וְהַשְׂכֵּֽיל׃

‎<span id="016">16</span> ‏וְהָיָ֡ה כִּ֣י תִרְבּוּ֩ וּפְרִיתֶ֨ם
בָּאָ֜רֶץ בַּיָּמִ֤ים הָהֵ֙מָּה֙ נְאֻם־יְהוָ֔ה לֹא־יֹ֣אמְרוּ ע֗וֹד
אֲרוֹן֙ בְּרִית־יְהוָ֔ה וְלֹ֥א יַעֲלֶ֖ה עַל־לֵ֑ב וְלֹ֤א יִזְכְּרוּ־בוֹ֙
וְלֹ֣א יִפְקֹ֔דוּ וְלֹ֥א יֵעָשֶׂ֖ה עֽוֹד׃

‎<span id="017">17</span> ‏בָּעֵ֣ת הַהִ֗יא יִקְרְא֤וּ לִירוּשָׁלִַ֙ם֙
כִּסֵּ֣א יְהוָ֔ה וְנִקְוּ֨וּ אֵלֶ֧יהָ כָֽל־הַגּוֹיִ֛ם לְשֵׁ֥ם יְהוָ֖ה
לִירוּשָׁלִָ֑ם וְלֹא־יֵלְכ֣וּ ע֔וֹד אַחֲרֵ֕י שְׁרִר֖וּת לִבָּ֥ם הָרָֽע׃
ס

‎<span id="018">18</span> ‏בַּיָּמִ֣ים הָהֵ֔מָּה יֵלְכ֥וּ בֵית־יְהוּדָ֖ה
עַל־בֵּ֣ית יִשְׂרָאֵ֑ל וְיָבֹ֤אוּ יַחְדָּו֙ מֵאֶ֣רֶץ צָפ֔וֹן
עַל־הָאָ֕רֶץ אֲשֶׁ֥ר הִנְחַ֖לְתִּי אֶת־אֲבוֹתֵיכֶֽם׃

‎<span id="019">19</span> ‏וְאָנֹכִ֣י אָמַ֗רְתִּי אֵ֚יךְ אֲשִׁיתֵ֣ךְ
בַּבָּנִ֔ים וְאֶתֶּן־לָךְ֙ אֶ֣רֶץ חֶמְדָּ֔ה נַחֲלַ֥ת צְבִ֖י צִבְא֣וֹת
גּוֹיִ֑ם וָאֹמַ֗ר אָבִי֙ תקראו־ תִּקְרְאִי־ לִ֔י וּמֵאַחֲרַ֖י לֹ֥א תשובו
תָשֽׁוּבִי׃

‎<span id="020">20</span> ‏אָכֵ֛ן בָּגְדָ֥ה אִשָּׁ֖ה מֵרֵעָ֑הּ כֵּ֣ן
בְּגַדְתֶּ֥ם בִּ֛י בֵּ֥ית יִשְׂרָאֵ֖ל נְאֻם־יְהוָֽה׃

‎<span id="021">21</span> ‏ק֚וֹל עַל־שְׁפָיִ֣ים נִשְׁמָ֔ע בְּכִ֥י
תַחֲנוּנֵ֖י בְּנֵ֣י יִשְׂרָאֵ֑ל כִּ֤י הֶעֱוּוּ֙ אֶת־דַּרְכָּ֔ם שָׁכְח֖וּ
אֶת־יְהוָֹ֥ה אֱלֹהֵיהֶֽם׃

‎<span id="022">22</span> ‏שׁ֚וּבוּ בָּנִ֣ים שׁוֹבָבִ֔ים אֶרְפָּ֖ה
מְשׁוּבֹֽתֵיכֶ֑ם הִנְנוּ֙ אָתָ֣נוּ לָ֔ךְ כִּ֥י אַתָּ֖ה יְהוָֹ֥ה
אֱלֹהֵֽינוּ׃

‎<span id="023">23</span> ‏אָכֵ֥ן לַשֶּׁ֛קֶר מִגְּבָע֖וֹת הָמ֣וֹן
הָרִ֑ים אָכֵן֙ בַּיהוָֹ֣ה אֱלֹהֵ֔ינוּ תְּשׁוּעַ֖ת יִשְׂרָאֵֽל׃

‎<span id="024">24</span> ‏וְהַבֹּ֗שֶׁת אָֽכְלָ֛ה אֶת־יְגִ֥יעַ
אֲבוֹתֵ֖ינוּ מִנְּעוּרֵ֑ינוּ אֶת־צֹאנָם֙ וְאֶת־בְּקָרָ֔ם אֶת־בְּנֵיהֶ֖ם
וְאֶת־בְּנוֹתֵיהֶֽם׃

‎<span id="025">25</span> ‏נִשְׁכְּבָ֣ה בְּבָשְׁתֵּ֗נוּ וּֽתְכַסֵּנוּ֮
כְּלִמָּתֵנוּ֒ כִּי֩ לַיהוָ֨ה אֱלֹהֵ֜ינוּ חָטָ֗אנוּ אֲנַ֙חְנוּ֙
וַאֲבוֹתֵ֔ינוּ מִנְּעוּרֵ֖ינוּ וְעַד־הַיּ֣וֹם הַזֶּ֑ה וְלֹ֣א שָׁמַ֔עְנוּ
בְּק֖וֹל יְהוָֹ֥ה אֱלֹהֵֽינוּ׃ ס

1 lē’mōr hēn yəšall<sup>a</sup>ḥ ’îš ’eṯ-’išətwō wəhāləḵâ mē’itwō
wəhāyəṯâ lə’îš-’<sup>a</sup>ḥēr hăyāšûḇ ’ēleyhā ‘wōḏ hălwō’ ḥānwōf
teḥĕnaf hā’āreṣ hahî’ wə’atə zānîṯ rē‘îm rabîm wəšwōḇ ’ēlay
nə’um-yəhwōâ:

2 śə’î-‘ênayiḵə ‘al-šəfāyim ûrə’î ’êfōh lō’ šugalətə šukabətə
‘al-dərāḵîm yāšaḇətə lâem k<sup>a</sup>‘ărāḇî bammiḏəbār
wat<sup>a</sup>ḥănîfî ’ereṣ bizənûṯayiḵə ûḇərā‘āṯēḵə:

3 wayyimmānə‘û rəḇiḇîm ûmaləqwōš lwō’ hāyâ ûmēṣ<sup>a</sup>ḥ ’iššâ zwōnâ
hāyâ lāḵə mē’anətə hikālēm:

4 hălwō’ mē‘atâ qārā’ṯî qārā’ṯ lî ’āḇî ’allûf nə‘uray ’ātâ:

5 hăyinəṭōr lə‘wōlām ’im-yišəmōr lāneṣ<sup>a</sup>ḥ hinnēh ḏibarətî
ḏibarətə<sup>y</sup> wat<sup>a</sup>‘ăśî hārā‘wōṯ watûḵāl: f

6 wayyō’mer yəhwâ ’ēlay bîmê yō’šîyâû hammeleḵə hă‍rā’îṯā ’ăšer ‘āśəṯâ
məšuḇâ yiśərā’ēl hōləḵâ hî’ ‘al-kāl-har gāḇōhha wə’el-t<sup>a</sup>ḥaṯ
kāl-‘ēṣ r<sup>a</sup>‘ănān watizənî-šām:

7 wā’ōmar ’<sup>a</sup>ḥărê ‘ăśwōṯāh ’eṯ-kāl-’ēlleh ’ēlay tāšûḇ
wəlō’-šāḇâ watirə’eh watēre’ bāḡwōḏâ ’ăḥwōṯāh yəhûḏâ:

8 wā’ēre’ kî ‘al-kāl-’ōḏwōṯ ’ăšer ni’ăfâ məšuḇâ yiśərā’ēl
šill<sup>a</sup>ḥətîhā wā’etēn ’eṯ-sēfer kərîṯuṯeyhā ’ēleyhā wəlō’
yārə’â bōḡēḏâ yəhûḏâ ’ăḥwōṯāh watēleḵə watizen gam-hî’:

9 wəhāyâ miqqōl zənûṯāh wateḥĕnaf ’eṯ-hā’āreṣ watinə’af ’eṯ-hā’eḇen
wə’eṯ-hā‘ēṣ:

10 wəḡam-bəḵāl-zō’ṯ lō’-šāḇâ ’ēlay bāḡwōḏâ ’ăḥwōṯāh yəhûḏâ bəḵāl-libāh
kî ’im-bəšeqer nə’um-yəhwâ: f

11 wayyō’mer yəhwâ ’ēlay ṣidəqâ nafəšāh məšuḇâ yiśərā’ēl mibōḡēḏâ
yəhûḏâ:

12 hālōḵə wəqārā’ṯā ’eṯ-hadəḇārîm hā’ēlleh ṣāfwōnâ wə’āmarətā šûḇâ
məšuḇâ yiśərā’ēl nə’um-yəhwâ lwō’-’apîl pānay bāḵem kî-ḥāsîḏ ’ănî
nə’um-yəhwâ lō’ ’eṭṭwōr lə‘wōlām:

13 ’aḵə də‘î ‘ăwōnēḵə kî bayhwâ ’ĕlōhayiḵə pāšā‘atə watəfazzərî
’eṯ-dərāḵayiḵə lazzārîm t<sup>a</sup>ḥaṯ kāl-‘ēṣ r<sup>a</sup>‘ănān
ûḇəqwōlî lō’-šəm<sup>a</sup>‘ətem nə’um-yəhwōâ:

14 šûḇû ḇānîm šwōḇāḇîm nə’um-yəhwâ kî ’ānōḵî bā‘alətî ḇāḵem
wəlāq<sup>a</sup>ḥətî ’eṯəḵem ’eḥāḏ mē‘îr ûšənayim mimmišəpāḥâ wəhēḇē’ṯî
’eṯəḵem ṣîywōn:

15 wənāṯatî lāḵem rō‘îm kəlibî wərā‘û ’eṯəḵem dē‘â wəhaśəkêl:

16 wəhāyâ kî ṯirəbû ûfərîṯem bā’āreṣ bayyāmîm hâēmmâ nə’um-yəhwâ
lō’-yō’mərû ‘wōḏ ’ărwōn bərîṯ-yəhwâ wəlō’ y<sup>a</sup>‘ăleh ‘al-lēḇ
wəlō’ yizəkərû-ḇwō wəlō’ yifəqōḏû wəlō’ yē‘āśeh ‘wōḏ:

17 bā‘ēṯ hahî’ yiqərə’û lîrûšālaim kissē’ yəhwâ wəniqəûû ’ēleyhā
ḵāl-hagwōyim ləšēm yəhwâ lîrûšālāim wəlō’-yēləḵû ‘wōḏ ’<sup>a</sup>ḥărê
šərirûṯ libām hārā‘: s

18 bayyāmîm hâēmmâ yēləḵû ḇêṯ-yəhûḏâ ‘al-bêṯ yiśərā’ēl wəyāḇō’û
y<sup>a</sup>ḥədāw mē’ereṣ ṣāfwōn ‘al-hā’āreṣ ’ăšer hinəḥalətî
’eṯ-’ăḇwōṯêḵem:

19 wə’ānōḵî ’āmarətî ’êḵə ’ăšîṯēḵə babānîm wə’eten-lāḵə ’ereṣ ḥemədâ
n<sup>a</sup>ḥălaṯ ṣəḇî ṣiḇə’wōṯ gwōyim wā’ōmar ’āḇî tiqərə’û- tiqərə’î-
lî ûmē’<sup>a</sup>ḥăray lō’ ṯāšûḇû ṯāšûḇî:

20 ’āḵēn bāḡəḏâ ’iššâ mērē‘āh kēn bəḡaḏətem bî bêṯ yiśərā’ēl
nə’um-yəhwâ:

21 qwōl ‘al-šəfāyîm nišəmā‘ bəḵî ṯ<sup>a</sup>ḥănûnê bənê yiśərā’ēl kî
he‘ĕûû ’eṯ-darəkām šāḵəḥû ’eṯ-yəhwōâ ’ĕlōhêhem:

22 šûḇû bānîm šwōḇāḇîm ’erəpâ məšûḇōṯêḵem hinənû ’āṯānû lāḵə kî ’atâ
yəhwōâ ’ĕlōhênû:

23 ’āḵēn laššeqer migəḇā‘wōṯ hāmwōn hārîm ’āḵēn bayhwōâ ’ĕlōhênû təšû‘aṯ
yiśərā’ēl:

24 wəhabōšeṯ ’āḵəlâ ’eṯ-yəḡî‘a ’ăḇwōṯênû minnə‘ûrênû ’eṯ-ṣō’nām
wə’eṯ-bəqārām ’eṯ-bənêhem wə’eṯ-bənwōṯêhem:

25 nišəkəḇâ bəḇāšətēnû ûṯəḵassēnû kəlimmāṯēnû kî layhwâ ’ĕlōhênû ḥāṭā’nû
’ăn<sup>a</sup>ḥənû wa’ăḇwōṯênû minnə‘ûrênû wə‘aḏ-hayywōm hazzeh wəlō’
šām<sup>a</sup>‘ənû bəqwōl yəhwōâ ’ĕlōhênû: s

------------------------------------------------------------------------

[Next: Jeremiah (Yermiyah) Chapter 4](jer004.md)
