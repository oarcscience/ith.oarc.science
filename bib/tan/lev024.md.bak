[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev024)  [KJV](../kjv/lev024)  [Sep](../sep/lev024.md) 
[Vul](../vul/lev024.md)   
  
[Leviticus (Vayikra) Index](lev.md)  
  [Previous](lev023)  [Next](lev025.md) 

------------------------------------------------------------------------

### Tanach (Hebrew): Leviticus (Vayikra) Chapter 24

‎<span id="001">1</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏צַ֞ו אֶת־בְּנֵ֣י יִשְׂרָאֵ֗ל וְיִקְח֨וּ
אֵלֶ֜יךָ שֶׁ֣מֶן זַ֥יִת זָ֛ךְ כָּתִ֖ית לַמָּא֑וֹר לְהַעֲלֹ֥ת נֵ֖ר
תָּמִֽיד׃

‎<span id="003">3</span> ‏מִחוּץ֩ לְפָרֹ֨כֶת הָעֵדֻ֜ת בְּאֹ֣הֶל מוֹעֵ֗ד
יַעֲרֹךְ֩ אֹת֨וֹ אַהֲרֹ֜ן מֵעֶ֧רֶב עַד־בֹּ֛קֶר לִפְנֵ֥י יְהוָ֖ה תָּמִ֑יד
חֻקַּ֥ת עוֹלָ֖ם לְדֹרֹֽתֵיכֶֽם׃

‎<span id="004">4</span> ‏עַ֚ל הַמְּנֹרָ֣ה הַטְּהֹרָ֔ה יַעֲרֹ֖ךְ
אֶת־הַנֵּר֑וֹת לִפְנֵ֥י יְהוָ֖ה תָּמִֽיד׃ פ

‎<span id="005">5</span> ‏וְלָקַחְתָּ֣ סֹ֔לֶת וְאָפִיתָ֣ אֹתָ֔הּ
שְׁתֵּ֥ים עֶשְׂרֵ֖ה חַלּ֑וֹת שְׁנֵי֙ עֶשְׂרֹנִ֔ים יִהְיֶ֖ה הַֽחַלָּ֥ה
הָאֶחָֽת׃

‎<span id="006">6</span> ‏וְשַׂמְתָּ֥ אוֹתָ֛ם שְׁתַּ֥יִם מַֽעֲרָכ֖וֹת
שֵׁ֣שׁ הַֽמַּעֲרָ֑כֶת עַ֛ל הַשֻּׁלְחָ֥ן הַטָּהֹ֖ר לִפְנֵ֥י יְהוָֽה׃

‎<span id="007">7</span> ‏וְנָתַתָּ֥ עַל־הַֽמַּעֲרֶ֖כֶת לְבֹנָ֣ה זַכָּ֑ה
וְהָיְתָ֤ה לַלֶּ֙חֶם֙ לְאַזְכָּרָ֔ה אִשֶּׁ֖ה לַֽיהוָֽה׃

‎<span id="008">8</span> ‏בְּי֨וֹם הַשַּׁבָּ֜ת בְּי֣וֹם הַשַּׁבָּ֗ת
יַֽעַרְכֶ֛נּוּ לִפְנֵ֥י יְהוָ֖ה תָּמִ֑יד מֵאֵ֥ת בְּנֵֽי־יִשְׂרָאֵ֖ל
בְּרִ֥ית עוֹלָֽם׃

‎<span id="009">9</span> ‏וְהָֽיְתָה֙ לְאַהֲרֹ֣ן וּלְבָנָ֔יו
וַאֲכָלֻ֖הוּ בְּמָק֣וֹם קָדֹ֑שׁ כִּ֡י קֹדֶשׁ֩ קָֽדָשִׁ֨ים ה֥וּא ל֛וֹ
מֵאִשֵּׁ֥י יְהוָ֖ה חָק־עוֹלָֽם׃ ס

‎<span id="010">10</span> ‏וַיֵּצֵא֙ בֶּן־אִשָּׁ֣ה יִשְׂרְאֵלִ֔ית
וְהוּא֙ בֶּן־אִ֣ישׁ מִצְרִ֔י בְּת֖וֹךְ בְּנֵ֣י יִשְׂרָאֵ֑ל וַיִּנָּצוּ֙
בַּֽמַּחֲנֶ֔ה בֶּ֚ן הַיִּשְׂרְאֵלִ֔ית וְאִ֖ישׁ הַיִּשְׂרְאֵלִֽי׃

‎<span id="011">11</span> ‏וַ֠יִּקֹּב בֶּן־הָֽאִשָּׁ֨ה הַיִּשְׂרְאֵלִ֤ית
אֶת־הַשֵּׁם֙ וַיְקַלֵּ֔ל וַיָּבִ֥יאוּ אֹת֖וֹ אֶל־מֹשֶׁ֑ה וְשֵׁ֥ם אִמּ֛וֹ
שְׁלֹמִ֥ית בַּת־דִּבְרִ֖י לְמַטֵּה־דָֽן׃

‎<span id="012">12</span> ‏וַיַּנִּיחֻ֖הוּ בַּמִּשְׁמָ֑ר לִפְרֹ֥שׁ
לָהֶ֖ם עַל־פִּ֥י יְהוָֽה׃ פ

‎<span id="013">13</span> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃

‎<span id="014">14</span> ‏הוֹצֵ֣א אֶת־הַֽמְקַלֵּ֗ל אֶל־מִחוּץ֙
לַֽמַּחֲנֶ֔ה וְסָמְכ֧וּ כָֽל־הַשֹּׁמְעִ֛ים אֶת־יְדֵיהֶ֖ם עַל־רֹאשׁ֑וֹ
וְרָגְמ֥וּ אֹת֖וֹ כָּל־הָעֵדָֽה׃

‎<span id="015">15</span> ‏וְאֶל־בְּנֵ֥י יִשְׂרָאֵ֖ל תְּדַבֵּ֣ר לֵאמֹ֑ר
אִ֥ישׁ אִ֛ישׁ כִּֽי־יְקַלֵּ֥ל אֱלֹהָ֖יו וְנָשָׂ֥א חֶטְאֽוֹ׃

‎<span id="016">16</span> ‏וְנֹקֵ֤ב שֵׁם־יְהוָה֙ מ֣וֹת יוּמָ֔ת רָג֥וֹם
יִרְגְּמוּ־ב֖וֹ כָּל־הָעֵדָ֑ה כַּגֵּר֙ כָּֽאֶזְרָ֔ח בְּנָקְבוֹ־שֵׁ֖ם
יוּמָֽת׃

‎<span id="017">17</span> ‏וְאִ֕ישׁ כִּ֥י יַכֶּ֖ה כָּל־נֶ֣פֶשׁ אָדָ֑ם
מ֖וֹת יוּמָֽת׃

‎<span id="018">18</span> ‏וּמַכֵּ֥ה נֶֽפֶשׁ־בְּהֵמָ֖ה יְשַׁלְּמֶ֑נָּה
נֶ֖פֶשׁ תַּ֥חַת נָֽפֶשׁ׃

‎<span id="019">19</span> ‏וְאִ֕ישׁ כִּֽי־יִתֵּ֥ן מ֖וּם בַּעֲמִית֑וֹ
כַּאֲשֶׁ֣ר עָשָׂ֔ה כֵּ֖ן יֵעָ֥שֶׂה לּֽוֹ׃

‎<span id="020">20</span> ‏שֶׁ֚בֶר תַּ֣חַת שֶׁ֔בֶר עַ֚יִן תַּ֣חַת עַ֔יִן
שֵׁ֖ן תַּ֣חַת שֵׁ֑ן כַּאֲשֶׁ֨ר יִתֵּ֥ן מוּם֙ בָּֽאָדָ֔ם כֵּ֖ן יִנָּ֥תֶן
בּֽוֹ׃

‎<span id="021">21</span> ‏וּמַכֵּ֥ה בְהֵמָ֖ה יְשַׁלְּמֶ֑נָּה וּמַכֵּ֥ה
אָדָ֖ם יוּמָֽת׃

‎<span id="022">22</span> ‏מִשְׁפַּ֤ט אֶחָד֙ יִהְיֶ֣ה לָכֶ֔ם כַּגֵּ֥ר
כָּאֶזְרָ֖ח יִהְיֶ֑ה כִּ֛י אֲנִ֥י יְהוָ֖ה אֱלֹהֵיכֶֽם׃

‎<span id="023">23</span> ‏וַיְדַבֵּ֣ר מֹשֶׁה֮ אֶל־בְּנֵ֣י יִשְׂרָאֵל֒
וַיּוֹצִ֣יאוּ אֶת־הַֽמְקַלֵּ֗ל אֶל־מִחוּץ֙ לַֽמַּחֲנֶ֔ה וַיִּרְגְּמ֥וּ
אֹת֖וֹ אָ֑בֶן וּבְנֵֽי־יִשְׂרָאֵ֣ל עָשׂ֔וּ כַּֽאֲשֶׁ֛ר צִוָּ֥ה יְהוָ֖ה
אֶת־מֹשֶֽׁה׃ פ

1 wayəḏabēr yəhwâ ’el-mōšeh llē’mōr:

2 ṣaw ’eṯ-bənê yiśərā’ēl wəyiqəḥû ’ēleyḵā šemen zayiṯ zāḵə kāṯîṯ
lammā’wōr ləh<sup>a</sup>‘ălōṯ nēr tāmîḏ:

3 miḥûṣ ləfārōḵeṯ hā‘ēḏuṯ bə’ōhel mwō‘ēḏ y<sup>a</sup>‘ărōḵə ’ōṯwō
’ahărōn mē‘ereḇ ‘aḏ-bōqer lifənê yəhwâ tāmîḏ ḥuqqaṯ ‘wōlām ləḏōrōṯêḵem:

4 ‘al hammənōrâ haṭṭəhōrâ y<sup>a</sup>‘ărōḵə ’eṯ-hannērwōṯ lifənê yəhwâ
tāmîḏ: f

5 wəlāq<sup>a</sup>ḥətā sōleṯ wə’āfîṯā ’ōṯāh šətêm ‘eśərēh ḥallwōṯ šənê
‘eśərōnîm yihəyeh h<sup>a</sup>ḥallâ hā’eḥāṯ:

6 wəśamətā ’wōṯām šətayim m<sup>a</sup>‘ărāḵwōṯ šēš
hamm<sup>a</sup>‘ărāḵeṯ ‘al haššuləḥān haṭṭâōr lifənê yəhwâ:

7 wənāṯatā ‘al-hamm<sup>a</sup>‘ăreḵeṯ ləḇōnâ zakâ wəhāyəṯâ lalleḥem
lə’azəkārâ ’iššeh layhwâ:

8 bəywōm haššabāṯ bəywōm haššabāṯ y<sup>a</sup>‘arəḵennû lifənê yəhwâ
tāmîḏ mē’ēṯ bənê-yiśərā’ēl bərîṯ ‘wōlām:

9 wəhāyəṯâ lə’ahărōn ûləḇānāyw wa’ăḵāluhû bəmāqwōm qāḏōš kî qōḏeš
qāḏāšîm hû’ lwō mē’iššê yəhwâ ḥāq-‘wōlām: s

10 wayyēṣē’ ben-’iššâ yiśərə’ēlîṯ wəhû’ ben-’îš miṣərî bəṯwōḵə bənê
yiśərā’ēl wayyinnāṣû bamm<sup>a</sup>ḥăneh ben hayyiśərə’ēlîṯ wə’îš
hayyiśərə’ēlî:

11 wayyiqqōḇ ben-hā’iššâ hayyiśərə’ēlîṯ ’eṯ-haššēm wayəqallēl wayyāḇî’û
’ōṯwō ’el-mōšeh wəšēm ’immwō šəlōmîṯ baṯ-diḇərî ləmaṭṭēh-ḏān:

12 wayyannîḥuhû bammišəmār lifərōš lâem ‘al-pî yəhwâ: f

13 wayəḏabēr yəhwâ ’el-mōšeh llē’mōr:

14 hwōṣē’ ’eṯ-haməqallēl ’el-miḥûṣ lamm<sup>a</sup>ḥăneh wəsāməḵû
ḵāl-haššōmə‘îm ’eṯ-yəḏêhem ‘al-rō’šwō wərāḡəmû ’ōṯwō kāl-hā‘ēḏâ:

15 wə’el-bənê yiśərā’ēl təḏabēr lē’mōr ’îš ’îš kî-yəqallēl ’ĕlōhāyw
wənāśā’ ḥeṭə’wō:

16 wənōqēḇ šēm-yəhwâ mwōṯ yûmāṯ rāḡwōm yirəgəmû-ḇwō kāl-hā‘ēḏâ kagēr
kā’ezərāḥ bənāqəḇwō-šēm yûmāṯ:

17 wə’îš kî yakeh kāl-nefeš ’āḏām mwōṯ yûmāṯ:

18 ûmakēh nefeš-bəhēmâ yəšalləmennâ nefeš t<sup>a</sup>ḥaṯ nāfeš:

19 wə’îš kî-yitēn mûm b<sup>a</sup>‘ămîṯwō ka’ăšer ‘āśâ kēn yē‘āśeh
llwō:

20 šeḇer t<sup>a</sup>ḥaṯ šeḇer ‘ayin t<sup>a</sup>ḥaṯ ‘ayin šēn
t<sup>a</sup>ḥaṯ šēn ka’ăšer yitēn mûm bā’āḏām kēn yinnāṯen bwō:

21 ûmakēh ḇəhēmâ yəšalləmennâ ûmakēh ’āḏām yûmāṯ:

22 mišəpaṭ ’eḥāḏ yihəyeh lāḵem kagēr kā’ezərāḥ yihəyeh kî ’ănî yəhwâ
’ĕlōhêḵem:

23 wayəḏabēr mōšeh ’el-bənê yiśərā’ēl wayywōṣî’û ’eṯ-haməqallēl
’el-miḥûṣ lamm<sup>a</sup>ḥăneh wayyirəgəmû ’ōṯwō ’āḇen ûḇənê-yiśərā’ēl
‘āśû ka’ăšer ṣiûâ yəhwâ ’eṯ-mōšeh: f

------------------------------------------------------------------------

[Next: Leviticus (Vayikra) Chapter 25](lev025.md)
