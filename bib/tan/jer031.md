[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer031)  [KJV](../kjv/jer031)  [Sep](../sep/jer031) 
[Vul](../vul/jer031)   
  
[Jeremiah (Yermiyah) Index](jer)  
  [Previous](jer030)  [Next](jer032) 

------------------------------------------------------------------------

### Tanach (Hebrew): Jeremiah (Yermiyah) Chapter 31

‎<span id="001">1</span> ‏בָּעֵ֤ת הַהִיא֙ נְאֻם־יְהוָ֔ה אֶֽהְיֶה֙
לֵֽאלֹהִ֔ים לְכֹ֖ל מִשְׁפְּח֣וֹת יִשְׂרָאֵ֑ל וְהֵ֖מָּה יִֽהְיוּ־לִ֥י
לְעָֽם׃ ס

‎<span id="002">2</span> ‏כֹּ֚ה אָמַ֣ר יְהוָ֔ה מָצָ֥א חֵן֙ בַּמִּדְבָּ֔ר
עַ֖ם שְׂרִ֣ידֵי חָ֑רֶב הָל֥וֹךְ לְהַרְגִּיע֖וֹ יִשְׂרָאֵֽל׃

‎<span id="003">3</span> ‏מֵרָח֕וֹק יְהוָ֖ה נִרְאָ֣ה לִ֑י וְאַהֲבַ֤ת
עוֹלָם֙ אֲהַבְתִּ֔יךְ עַל־כֵּ֖ן מְשַׁכְתִּ֥יךְ חָֽסֶד׃

‎<span id="004">4</span> ‏ע֤וֹד אֶבְנֵךְ֙ וְֽנִבְנֵ֔ית בְּתוּלַ֖ת
יִשְׂרָאֵ֑ל ע֚וֹד תַּעְדִּ֣י תֻפַּ֔יִךְ וְיָצָ֖את בִּמְח֥וֹל
מְשַׂחֲקִֽים׃

‎<span id="005">5</span> ‏ע֚וֹד תִּטְּעִ֣י כְרָמִ֔ים בְּהָרֵ֖י
שֹֽׁמְר֑וֹן נָטְע֥וּ נֹטְעִ֖ים וְחִלֵּֽלוּ׃

‎<span id="006">6</span> ‏כִּ֣י יֶשׁ־י֔וֹם קָרְא֥וּ נֹצְרִ֖ים בְּהַ֣ר
אֶפְרָ֑יִם ק֚וּמוּ וְנַעֲלֶ֣ה צִיּ֔וֹן אֶל־יְהוָ֖ה אֱלֹהֵֽינוּ׃ פ

‎<span id="007">7</span> ‏כִּי־כֹ֣ה׀ אָמַ֣ר יְהוָ֗ה רָנּ֤וּ לְיַֽעֲקֹב֙
שִׂמְחָ֔ה וְצַהֲל֖וּ בְּרֹ֣אשׁ הַגּוֹיִ֑ם הַשְׁמִ֤יעוּ הַֽלְלוּ֙
וְאִמְר֔וּ הוֹשַׁ֤ע יְהוָה֙ אֶֽת־עַמְּךָ֔ אֵ֖ת שְׁאֵרִ֥ית יִשְׂרָאֵֽל׃

‎<span id="008">8</span> ‏הִנְנִי֩ מֵבִ֨יא אוֹתָ֜ם מֵאֶ֣רֶץ צָפ֗וֹן
וְקִבַּצְתִּים֮ מִיַּרְכְּתֵי־אָרֶץ֒ בָּ֚ם עִוֵּ֣ר וּפִסֵּ֔חַ הָרָ֥ה
וְיֹלֶ֖דֶת יַחְדָּ֑ו קָהָ֥ל גָּד֖וֹל יָשׁ֥וּבוּ הֵֽנָּה׃

‎<span id="009">9</span> ‏בִּבְכִ֣י יָבֹ֗אוּ וּֽבְתַחֲנוּנִים֮
אֽוֹבִילֵם֒ אֽוֹלִיכֵם֙ אֶל־נַ֣חֲלֵי מַ֔יִם בְּדֶ֣רֶךְ יָשָׁ֔ר לֹ֥א
יִכָּשְׁל֖וּ בָּ֑הּ כִּֽי־הָיִ֤יתִי לְיִשְׂרָאֵל֙ לְאָ֔ב וְאֶפְרַ֖יִם
בְּכֹ֥רִי הֽוּא׃ ס

‎<span id="010">10</span> ‏שִׁמְע֤וּ דְבַר־יְהוָה֙ גּוֹיִ֔ם וְהַגִּ֥ידוּ
בָאִיִּ֖ים מִמֶּרְחָ֑ק וְאִמְר֗וּ מְזָרֵ֤ה יִשְׂרָאֵל֙ יְקַבְּצֶ֔נּוּ
וּשְׁמָר֖וֹ כְּרֹעֶ֥ה עֶדְרֽוֹ׃

‎<span id="011">11</span> ‏כִּֽי־פָדָ֥ה יְהוָ֖ה אֶֽת־יַעֲקֹ֑ב וּגְאָל֕וֹ
מִיַּ֖ד חָזָ֥ק מִמֶּֽנּוּ׃

‎<span id="012">12</span> ‏וּבָאוּ֮ וְרִנְּנ֣וּ בִמְרוֹם־צִיּוֹן֒
וְנָהֲר֞וּ אֶל־ט֣וּב יְהוָ֗ה עַל־דָּגָן֙ וְעַל־תִּירֹ֣שׁ וְעַל־יִצְהָ֔ר
וְעַל־בְּנֵי־צֹ֖אן וּבָקָ֑ר וְהָיְתָ֤ה נַפְשָׁם֙ כְּגַ֣ן רָוֶ֔ה
וְלֹא־יוֹסִ֥יפוּ לְדַאֲבָ֖ה עֽוֹד׃

‎<span id="013">13</span> ‏אָ֣ז תִּשְׂמַ֤ח בְּתוּלָה֙ בְּמָח֔וֹל
וּבַחֻרִ֥ים וּזְקֵנִ֖ים יַחְדָּ֑ו וְהָפַכְתִּ֨י אֶבְלָ֤ם לְשָׂשׂוֹן֙
וְנִ֣חַמְתִּ֔ים וְשִׂמַּחְתִּ֖ים מִיגוֹנָֽם׃

‎<span id="014">14</span> ‏וְרִוֵּיתִ֛י נֶ֥פֶשׁ הַכֹּהֲנִ֖ים דָּ֑שֶׁן
וְעַמִּ֛י אֶת־טוּבִ֥י יִשְׂבָּ֖עוּ נְאֻם־יְהוָֽה׃ ס

‎<span id="015">15</span> ‏כֹּ֣ה׀ אָמַ֣ר יְהוָ֗ה ק֣וֹל בְּרָמָ֤ה
נִשְׁמָע֙ נְהִי֙ בְּכִ֣י תַמְרוּרִ֔ים רָחֵ֖ל מְבַכָּ֣ה עַל־בָּנֶ֑יהָ
מֵאֲנָ֛ה לְהִנָּחֵ֥ם עַל־בָּנֶ֖יהָ כִּ֥י אֵינֶֽנּוּ׃ ס

‎<span id="016">16</span> ‏כֹּ֣ה׀ אָמַ֣ר יְהוָ֗ה מִנְעִ֤י קוֹלֵךְ֙
מִבֶּ֔כִי וְעֵינַ֖יִךְ מִדִּמְעָ֑ה כִּי֩ יֵ֨שׁ שָׂכָ֤ר לִפְעֻלָּתֵךְ֙
נְאֻם־יְהוָ֔ה וְשָׁ֖בוּ מֵאֶ֥רֶץ אוֹיֵֽב׃

‎<span id="017">17</span> ‏וְיֵשׁ־תִּקְוָ֥ה לְאַחֲרִיתֵ֖ךְ נְאֻם־יְהוָ֑ה
וְשָׁ֥בוּ בָנִ֖ים לִגְבוּלָֽם׃ ס

‎<span id="018">18</span> ‏שָׁמ֣וֹעַ שָׁמַ֗עְתִּי אֶפְרַ֙יִם֙
מִתְנוֹדֵ֔ד יִסַּרְתַּ֙נִי֙ וָֽאִוָּסֵ֔ר כְּעֵ֖גֶל לֹ֣א לֻמָּ֑ד
הֲשִׁיבֵ֣נִי וְאָשׁ֔וּבָה כִּ֥י אַתָּ֖ה יְהוָ֥ה אֱלֹהָֽי׃

‎<span id="019">19</span> ‏כִּֽי־אַחֲרֵ֤י שׁוּבִי֙ נִחַ֔מְתִּי
וְאַֽחֲרֵי֙ הִוָּ֣דְעִ֔י סָפַ֖קְתִּי עַל־יָרֵ֑ךְ בֹּ֚שְׁתִּי
וְגַם־נִכְלַ֔מְתִּי כִּ֥י נָשָׂ֖אתִי חֶרְפַּ֥ת נְעוּרָֽי׃

‎<span id="020">20</span> ‏הֲבֵן֩ יַקִּ֨יר לִ֜י אֶפְרַ֗יִם אִ֚ם יֶ֣לֶד
שַׁעֲשֻׁעִ֔ים כִּֽי־מִדֵּ֤י דַבְּרִי֙ בּ֔וֹ זָכֹ֥ר אֶזְכְּרֶ֖נּוּ ע֑וֹד
עַל־כֵּ֗ן הָמ֤וּ מֵעַי֙ ל֔וֹ רַחֵ֥ם אֲ‍ֽרַחֲמֶ֖נּוּ נְאֻם־יְהוָֽה׃ ס

‎<span id="021">21</span> ‏הַצִּ֧יבִי לָ֣ךְ צִיֻּנִ֗ים שִׂ֤מִי לָךְ֙
תַּמְרוּרִ֔ים שִׁ֣תִי לִבֵּ֔ךְ לַֽמְסִלָּ֖ה דֶּ֣רֶךְ הלכתי הָלָ֑כְתְּ
שׁ֚וּבִי בְּתוּלַ֣ת יִשְׂרָאֵ֔ל שֻׁ֖בִי אֶל־עָרַ֥יִךְ אֵֽלֶּה׃

‎<span id="022">22</span> ‏עַד־מָתַי֙ תִּתְחַמָּקִ֔ין הַבַּ֖ת
הַשּֽׁוֹבֵבָ֑ה כִּֽי־בָרָ֨א יְהוָ֤ה חֲדָשָׁה֙ בָּאָ֔רֶץ נְקֵבָ֖ה
תְּס֥וֹבֵֽב גָּֽבֶר׃ ס

‎<span id="023">23</span> ‏כֹּֽה־אָמַ֞ר יְהוָ֤ה צְבָאוֹת֙ אֱלֹהֵ֣י
יִשְׂרָאֵ֔ל ע֣וֹד יֹאמְר֞וּ אֶת־הַדָּבָ֣ר הַזֶּ֗ה בְּאֶ֤רֶץ יְהוּדָה֙
וּבְעָרָ֔יו בְּשׁוּבִ֖י אֶת־שְׁבוּתָ֑ם יְבָרֶכְךָ֧ יְהוָ֛ה נְוֵה־צֶ֖דֶק
הַ֥ר הַקֹּֽדֶשׁ׃

‎<span id="024">24</span> ‏וְיָ֥שְׁבוּ בָ֛הּ יְהוּדָ֥ה וְכָל־עָרָ֖יו
יַחְדָּ֑ו אִכָּרִ֕ים וְנָסְע֖וּ בַּעֵֽדֶר׃

‎<span id="025">25</span> ‏כִּ֥י הִרְוֵ֖יתִי נֶ֣פֶשׁ עֲיֵפָ֑ה
וְכָל־נֶ֥פֶשׁ דָּאֲבָ֖ה מִלֵּֽאתִי׃

‎<span id="026">26</span> ‏עַל־זֹ֖את הֱקִיצֹ֣תִי וָאֶרְאֶ֑ה וּשְׁנָתִ֖י
עָ֥רְבָה לִּֽי׃ ס

‎<span id="027">27</span> ‏הִנֵּ֛ה יָמִ֥ים בָּאִ֖ים נְאֻם־יְהוָ֑ה
וְזָרַעְתִּ֗י אֶת־בֵּ֤ית יִשְׂרָאֵל֙ וְאֶת־בֵּ֣ית יְהוּדָ֔ה זֶ֥רַע
אָדָ֖ם וְזֶ֥רַע בְּהֵמָֽה׃

‎<span id="028">28</span> ‏וְהָיָ֞ה כַּאֲשֶׁ֧ר שָׁקַ֣דְתִּי עֲלֵיהֶ֗ם
לִנְת֧וֹשׁ וְלִנְת֛וֹץ וְלַהֲרֹ֖ס וּלְהַאֲבִ֣יד וּלְהָרֵ֑עַ כֵּ֣ן
אֶשְׁקֹ֧ד עֲלֵיהֶ֛ם לִבְנ֥וֹת וְלִנְט֖וֹעַ נְאֻם־יְהוָֽה׃

‎<span id="029">29</span> ‏בַּיָּמִ֣ים הָהֵ֔ם לֹא־יֹאמְר֣וּ ע֔וֹד
אָב֖וֹת אָ֣כְלוּ בֹ֑סֶר וְשִׁנֵּ֥י בָנִ֖ים תִּקְהֶֽינָה׃

‎<span id="030">30</span> ‏כִּ֛י אִם־אִ֥ישׁ בַּעֲוֹנ֖וֹ יָמ֑וּת
כָּל־הָֽאָדָ֛ם הָאֹכֵ֥ל הַבֹּ֖סֶר תִּקְהֶ֥ינָה שִׁנָּֽיו׃ ס

‎<span id="031">31</span> ‏הִנֵּ֛ה יָמִ֥ים בָּאִ֖ים נְאֻם־יְהוָ֑ה
וְכָרַתִּ֗י אֶת־בֵּ֧ית יִשְׂרָאֵ֛ל וְאֶת־בֵּ֥ית יְהוּדָ֖ה בְּרִ֥ית
חֲדָשָֽׁה׃

‎<span id="032">32</span> ‏לֹ֣א כַבְּרִ֗ית אֲשֶׁ֤ר כָּרַ֙תִּי֙
אֶת־אֲבוֹתָ֔ם בְּיוֹם֙ הֶחֱזִיקִ֣י בְיָדָ֔ם לְהוֹצִיאָ֖ם מֵאֶ֖רֶץ
מִצְרָ֑יִם אֲשֶׁר־הֵ֜מָּה הֵפֵ֣רוּ אֶת־בְּרִיתִ֗י וְאָנֹכִ֛י
בָּעַ֥לְתִּי בָ֖ם נְאֻם־יְהוָֽה׃

‎<span id="033">33</span> ‏כִּ֣י זֹ֣את הַבְּרִ֡ית אֲשֶׁ֣ר אֶכְרֹת֩
אֶת־בֵּ֨ית יִשְׂרָאֵ֜ל אַחֲרֵ֨י הַיָּמִ֤ים הָהֵם֙ נְאֻם־יְהוָ֔ה
נָתַ֤תִּי אֶת־תּֽוֹרָתִי֙ בְּקִרְבָּ֔ם וְעַל־לִבָּ֖ם אֶכְתֲּבֶ֑נָּה
וְהָיִ֤יתִי לָהֶם֙ לֵֽאלֹהִ֔ים וְהֵ֖מָּה יִֽהְיוּ־לִ֥י לְעָֽם׃

‎<span id="034">34</span> ‏וְלֹ֧א יְלַמְּד֣וּ ע֗וֹד אִ֣ישׁ אֶת־רֵעֵ֜הוּ
וְאִ֤ישׁ אֶת־אָחִיו֙ לֵאמֹ֔ר דְּע֖וּ אֶת־יְהוָ֑ה כִּֽי־כוּלָּם֩ יֵדְע֨וּ
אוֹתִ֜י לְמִקְטַנָּ֤ם וְעַד־גְּדוֹלָם֙ נְאֻם־יְהוָ֔ה כִּ֤י אֶסְלַח֙
לַֽעֲוֹנָ֔ם וּלְחַטָּאתָ֖ם לֹ֥א אֶזְכָּר־עֽוֹד׃ ס

‎<span id="035">35</span> ‏כֹּ֣ה׀ אָמַ֣ר יְהוָ֗ה נֹתֵ֥ן שֶׁ֙מֶשׁ֙
לְא֣וֹר יוֹמָ֔ם חֻקֹּ֛ת יָרֵ֥חַ וְכוֹכָבִ֖ים לְא֣וֹר לָ֑יְלָה רֹגַ֤ע
הַיָּם֙ וַיֶּהֱמ֣וּ גַלָּ֔יו יְהוָ֥ה צְבָא֖וֹת שְׁמֽוֹ׃

‎<span id="036">36</span> ‏אִם־יָמֻ֜שׁוּ הַחֻקִּ֥ים הָאֵ֛לֶּה
מִלְּפָנַ֖י נְאֻם־יְהוָ֑ה גַּם֩ זֶ֨רַע יִשְׂרָאֵ֜ל יִשְׁבְּת֗וּ
מִֽהְי֥וֹת גּ֛וֹי לְפָנַ֖י כָּל־הַיָּמִֽים׃ ס

‎<span id="037">37</span> ‏כֹּ֣ה׀ אָמַ֣ר יְהוָ֗ה אִם־יִמַּ֤דּוּ
שָׁמַ֙יִם֙ מִלְמַ֔עְלָה וְיֵחָקְר֥וּ מֽוֹסְדֵי־אֶ֖רֶץ לְמָ֑טָּה
גַּם־אֲנִ֞י אֶמְאַ֨ס בְּכָל־זֶ֧רַע יִשְׂרָאֵ֛ל עַֽל־כָּל־אֲשֶׁ֥ר עָשׂ֖וּ
נְאֻם־יְהוָֽה׃ ס

‎<span id="038">38</span> ‏הִנֵּ֛ה יָמִ֥ים בָּאִ֖ים<sup>a</sup>
נְאֻם־יְהוָ֑ה וְנִבְנְתָ֤ה הָעִיר֙ לַֽיהוָ֔ה מִמִּגְדַּ֥ל חֲנַנְאֵ֖ל
שַׁ֥עַר הַפִּנָּֽה׃

‎<span id="039">39</span> ‏וְיָצָ֨א ע֜וֹד קוה קָ֤ו הַמִּדָּה֙ נֶגְדּ֔וֹ
עַ֖ל גִּבְעַ֣ת גָּרֵ֑ב וְנָסַ֖ב גֹּעָֽתָה׃

‎<span id="040">40</span> ‏וְכָל־הָעֵ֣מֶק הַפְּגָרִ֣ים׀ וְהַדֶּ֡שֶׁן
וְכָֽל־השרמות הַשְּׁדֵמוֹת֩ עַד־נַ֨חַל קִדְר֜וֹן עַד־פִּנַּ֨ת שַׁ֤עַר
הַסּוּסִים֙ מִזְרָ֔חָה קֹ֖דֶשׁ לַֽיהוָ֑ה לֹֽא־יִנָּתֵ֧שׁ וְֽלֹא־יֵהָרֵ֛ס
ע֖וֹד לְעוֹלָֽם׃ ס

1 bā‘ēṯ hahî’ nə’um-yəhwâ ’ehəyeh lē’lōhîm ləḵōl mišəpəḥwōṯ yiśərā’ēl
wəhēmmâ yihəyû-lî lə‘ām: s

2 kōh ’āmar yəhwâ māṣā’ ḥēn bammiḏəbār ‘am śərîḏê ḥāreḇ hālwōḵə
ləharəgî‘wō yiśərā’ēl:

3 mērāḥwōq yəhwâ nirə’â lî wə’ahăḇaṯ ‘wōlām ’ăhaḇətîḵə ‘al-kēn
məšaḵətîḵə ḥāseḏ:

4 ‘wōḏ ’eḇənēḵə wəniḇənêṯ bəṯûlaṯ yiśərā’ēl ‘wōḏ t<sup>a</sup>‘ədî
ṯupayiḵə wəyāṣā’ṯ biməḥwōl məś<sup>a</sup>ḥăqîm:

5 ‘wōḏ tiṭṭə‘î ḵərāmîm bəhārê šōmərwōn nāṭə‘û nōṭə‘îm wəḥillēlû:

6 kî yeš-ywōm qārə’û nōṣərîm bəhar ’efərāyim qûmû wən<sup>a</sup>‘ăleh
ṣîywōn ’el-yəhwâ ’ĕlōhênû: f

7 kî-ḵōh\| ’āmar yəhwâ rānnû ləy<sup>a</sup>‘ăqōḇ śiməḥâ wəṣahălû bərō’š
hagwōyim hašəmî‘û haləlû wə’imərû hwōš<sup>a</sup>‘ yəhwâ ’eṯ-‘amməḵā
’ēṯ šə’ērîṯ yiśərā’ēl:

8 hinənî mēḇî’ ’wōṯām mē’ereṣ ṣāfwōn wəqibaṣətîm mîyarəkəṯê-’āreṣ bām
‘iûēr ûfissēḥa hārâ wəyōleḏeṯ y<sup>a</sup>ḥədāw qâāl gāḏwōl yāšûḇû
hēnnâ:

9 biḇəḵî yāḇō’û ûḇəṯ<sup>a</sup>ḥănûnîm ’wōḇîlēm ’wōlîḵēm
’el-n<sup>a</sup>ḥălê mayim bəḏereḵə yāšār lō’ yikāšəlû bāh kî-hāyîṯî
ləyiśərā’ēl lə’āḇ wə’efərayim bəḵōrî hû’: s

10 šimə‘û ḏəḇar-yəhwâ gwōyim wəhagîḏû ḇā’îyîm mimmerəḥāq wə’imərû
məzārēh yiśərā’ēl yəqabəṣennû ûšəmārwō kərō‘eh ‘eḏərwō:

11 kî-fāḏâ yəhwâ ’eṯ-y<sup>a</sup>‘ăqōḇ ûḡə’ālwō mîyaḏ ḥāzāq mimmennû:

12 ûḇā’û wərinnənû ḇimərwōm-ṣîywōn wənâărû ’el-ṭûḇ yəhwâ ‘al-dāḡān
wə‘al-tîrōš wə‘al-yiṣəhār wə‘al-bənê-ṣō’n ûḇāqār wəhāyəṯâ nafəšām kəḡan
rāweh wəlō’-ywōsîfû ləḏa’ăḇâ ‘wōḏ:

13 ’āz tiśəm<sup>a</sup>ḥ bəṯûlâ bəmāḥwōl ûḇ<sup>a</sup>ḥurîm ûzəqēnîm
y<sup>a</sup>ḥədāw wəhāfaḵətî ’eḇəlām ləśāśwōn wəniḥamətîm
wəśimm<sup>a</sup>ḥətîm mîḡwōnām:

14 wəriûêṯî nefeš hakōhănîm dāšen wə‘ammî ’eṯ-ṭûḇî yiśəbā‘û nə’um-yəhwâ:
s

15 kōh\| ’āmar yəhwâ qwōl bərāmâ nišəmā‘ nəhî bəḵî ṯamərûrîm rāḥēl
məḇakâ ‘al-bāneyhā mē’ănâ ləhinnāḥēm ‘al-bāneyhā kî ’ênennû: s

16 kōh\| ’āmar yəhwâ minə‘î qwōlēḵə mibeḵî wə‘ênayiḵə midimə‘â kî yēš
śāḵār lifə‘ullāṯēḵə nə’um-yəhwâ wəšāḇû mē’ereṣ ’wōyēḇ:

17 wəyēš-tiqəwâ lə’<sup>a</sup>ḥărîṯēḵə nə’um-yəhwâ wəšāḇû ḇānîm
liḡəḇûlām: s

18 šāmwō‘a šām<sup>a</sup>‘ətî ’efərayim miṯənwōḏēḏ yissarətanî
wā’iûāsēr kə‘ēḡel lō’ lummāḏ hăšîḇēnî wə’āšûḇâ kî ’atâ yəhwâ ’ĕlōhāy:

19 kî-’<sup>a</sup>ḥărê šûḇî niḥamətî wə’<sup>a</sup>ḥărê hiûāḏə‘î
sāfaqətî ‘al-yārēḵə bōšətî wəḡam-niḵəlamətî kî nāśā’ṯî ḥerəpaṯ nə‘ûrāy:

20 hăḇēn yaqqîr lî ’efərayim ’im yeleḏ š<sup>a</sup>‘ăšu‘îm kî-midê
ḏabərî bwō zāḵōr ’ezəkərennû ‘wōḏ ‘al-kēn hāmû mē‘ay lwō
r<sup>a</sup>ḥēm ’ă‍r<sup>a</sup>ḥămennû nə’um-yəhwâ: s

21 haṣṣîḇî lāḵə ṣîyunîm śimî lāḵə tamərûrîm šiṯî libēḵə laməsillâ dereḵə
hālāḵətî hālāḵətə šûḇî bəṯûlaṯ yiśərā’ēl šuḇî ’el-‘ārayiḵə ’ēlleh:

22 ‘aḏ-māṯay tiṯəḥammāqîn habaṯ haššwōḇēḇâ kî-ḇārā’ yəhwâ ḥăḏāšâ bā’āreṣ
nəqēḇâ təswōḇēḇ gāḇer: s

23 kōh-’āmar yəhwâ ṣəḇā’wōṯ ’ĕlōhê yiśərā’ēl ‘wōḏ yō’mərû ’eṯ-hadāḇār
hazzeh bə’ereṣ yəhûḏâ ûḇə‘ārāyw bəšûḇî ’eṯ-šəḇûṯām yəḇāreḵəḵā yəhwâ
nəwēh-ṣeḏeq har haqqōḏeš:

24 wəyāšəḇû ḇāh yəhûḏâ wəḵāl-‘ārāyw y<sup>a</sup>ḥədāw ’ikārîm wənāsə‘û
b<sup>a</sup>‘ēḏer:

25 kî hirəwêṯî nefeš ‘ăyēfâ wəḵāl-nefeš dā’ăḇâ millē’ṯî:

26 ‘al-zō’ṯ hĕqîṣōṯî wā’erə’eh ûšənāṯî ‘ārəḇâ llî: s

27 hinnēh yāmîm bā’îm nə’um-yəhwâ wəzār<sup>a</sup>‘ətî ’eṯ-bêṯ
yiśərā’ēl wə’eṯ-bêṯ yəhûḏâ zer<sup>a</sup>‘ ’āḏām wəzer<sup>a</sup>‘
bəhēmâ:

28 wəhāyâ ka’ăšer šāqaḏətî ‘ălêhem linəṯwōš wəlinəṯwōṣ wəlahărōs
ûləha’ăḇîḏ ûləhārē‘a kēn ’ešəqōḏ ‘ălêhem liḇənwōṯ wəlinəṭwō‘a
nə’um-yəhwâ:

29 bayyāmîm hâēm lō’-yō’mərû ‘wōḏ ’āḇwōṯ ’āḵəlû ḇōser wəšinnê ḇānîm
tiqəheynâ:

30 kî ’im-’îš b<sup>a</sup>‘ăwōnwō yāmûṯ kāl-hā’āḏām hā’ōḵēl habōser
tiqəheynâ šinnāyw: s

31 hinnēh yāmîm bā’îm nə’um-yəhwâ wəḵāratî ’eṯ-bêṯ yiśərā’ēl wə’eṯ-bêṯ
yəhûḏâ bərîṯ ḥăḏāšâ:

32 lō’ ḵabərîṯ ’ăšer kāratî ’eṯ-’ăḇwōṯām bəywōm heḥĕzîqî ḇəyāḏām
ləhwōṣî’ām mē’ereṣ miṣərāyim ’ăšer-hēmmâ hēfērû ’eṯ-bərîṯî wə’ānōḵî
bā‘alətî ḇām nə’um-yəhwâ:

33 kî zō’ṯ habərîṯ ’ăšer ’eḵərōṯ ’eṯ-bêṯ yiśərā’ēl ’<sup>a</sup>ḥărê
hayyāmîm hâēm nə’um-yəhwâ nāṯatî ’eṯ-twōrāṯî bəqirəbām wə‘al-libām
’eḵətăḇennâ wəhāyîṯî lâem lē’lōhîm wəhēmmâ yihəyû-lî lə‘ām:

34 wəlō’ yəlamməḏû ‘wōḏ ’îš ’eṯ-rē‘ēhû wə’îš ’eṯ-’āḥîw lē’mōr də‘û
’eṯ-yəhwâ kî-ḵûllām yēḏə‘û ’wōṯî ləmiqəṭannām wə‘aḏ-gəḏwōlām nə’um-yəhwâ
kî ’esəl<sup>a</sup>ḥ l<sup>a</sup>‘ăwōnām ûləḥaṭṭā’ṯām lō’
’ezəkār-‘wōḏ: s

35 kōh\| ’āmar yəhwâ nōṯēn šemeš lə’wōr ywōmām ḥuqqōṯ yārēḥa wəḵwōḵāḇîm
lə’wōr lāyəlâ rōḡ<sup>a</sup>‘ hayyām wayyehĕmû ḡallāyw yəhwâ ṣəḇā’wōṯ
šəmwō:

36 ’im-yāmušû h<sup>a</sup>ḥuqqîm hā’ēlleh milləfānay nə’um-yəhwâ gam
zer<sup>a</sup>‘ yiśərā’ēl yišəbəṯû mihəywōṯ gwōy ləfānay kāl-hayyāmîm:
s

37 kōh\| ’āmar yəhwâ ’im-yimmadû šāmayim miləm<sup>a</sup>‘əlâ
wəyēḥāqərû mwōsəḏê-’ereṣ ləmāṭṭâ gam-’ănî ’emə’as bəḵāl-zer<sup>a</sup>‘
yiśərā’ēl ‘al-kāl-’ăšer ‘āśû nə’um-yəhwâ: s

38 hinnēh yāmîm bā’îm<sup>a</sup> nə’um-yəhwâ wəniḇənəṯâ hā‘îr layhwâ
mimmiḡədal ḥănanə’ēl š<sup>a</sup>‘ar hapinnâ:

39 wəyāṣā’ ‘wōḏ qəwēh qāw hammidâ neḡədwō ‘al giḇə‘aṯ gārēḇ wənāsaḇ
gō‘āṯâ:

40 wəḵāl-hā‘ēmeq hapəḡārîm\| wəhadešen wəḵāl-haššərēmwōṯ haššəḏēmwōṯ
‘aḏ-n<sup>a</sup>ḥal qiḏərwōn ‘aḏ-pinnaṯ š<sup>a</sup>‘ar hassûsîm
mizərāḥâ qōḏeš layhwâ lō’-yinnāṯēš wəlō’-yēhārēs ‘wōḏ lə‘wōlām: s

------------------------------------------------------------------------

[Next: Jeremiah (Yermiyah) Chapter 32](jer032)
