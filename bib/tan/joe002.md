[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joe002)  [KJV](../kjv/joe002)  [Sep](../sep/joe002.md) 
[Vul](../vul/joe002.md)   
  
[Joel (Yoel) Index](joe.md)  
  [Previous](joe001)  [Next](joe003.md) 

------------------------------------------------------------------------

### Tanach (Hebrew): Joel (Yoel) Chapter 2

‎<span id="001">1</span> ‏תִּקְע֨וּ שׁוֹפָ֜ר בְּצִיּ֗וֹן וְהָרִ֙יעוּ֙
בְּהַ֣ר קָדְשִׁ֔י יִרְגְּז֕וּ כֹּ֖ל יֹשְׁבֵ֣י הָאָ֑רֶץ כִּֽי־בָ֥א
יוֹם־יְהוָ֖ה כִּ֥י קָרֽוֹב׃

‎<span id="002">2</span> ‏י֧וֹם חֹ֣שֶׁךְ וַאֲפֵלָ֗ה י֤וֹם עָנָן֙
וַעֲרָפֶ֔ל כְּשַׁ֖חַר פָּרֻ֣שׂ עַל־הֶֽהָרִ֑ים עַ֚ם רַ֣ב וְעָצ֔וּם
כָּמֹ֗הוּ לֹ֤א נִֽהְיָה֙ מִן־הָ֣עוֹלָ֔ם וְאַֽחֲרָיו֙ לֹ֣א יוֹסֵ֔ף
עַד־שְׁנֵ֖י דּ֥וֹר וָדֽוֹר׃

‎<span id="003">3</span> ‏לְפָנָיו֙ אָ֣כְלָה אֵ֔שׁ וְאַחֲרָ֖יו תְּלַהֵ֣ט
לֶֽהָבָ֑ה כְּגַן־עֵ֨דֶן הָאָ֜רֶץ לְפָנָ֗יו וְאַֽחֲרָיו֙ מִדְבַּ֣ר
שְׁמָמָ֔ה וְגַם־פְּלֵיטָ֖ה לֹא־הָ֥יְתָה לּֽוֹ׃

‎<span id="004">4</span> ‏כְּמַרְאֵ֥ה סוּסִ֖ים מַרְאֵ֑הוּ וּכְפָרָשִׁ֖ים
כֵּ֥ן יְרוּצֽוּן׃

‎<span id="005">5</span> ‏כְּק֣וֹל מַרְכָּב֗וֹת עַל־רָאשֵׁ֤י הֶֽהָרִים֙
יְרַקֵּד֔וּן כְּקוֹל֙ לַ֣הַב אֵ֔שׁ אֹכְלָ֖ה קָ֑שׁ כְּעַ֣ם עָצ֔וּם
עֱר֖וּךְ מִלְחָמָֽה׃

‎<span id="006">6</span> ‏מִפָּנָ֖יו יָחִ֣ילוּ עַמִּ֑ים כָּל־פָּנִ֖ים
קִבְּצ֥וּ פָארֽוּר׃

‎<span id="007">7</span> ‏כְּגִבּוֹרִ֣ים יְרֻצ֔וּן כְּאַנְשֵׁ֥י
מִלְחָמָ֖ה יַעֲל֣וּ חוֹמָ֑ה וְאִ֤ישׁ בִּדְרָכָיו֙ יֵֽלֵכ֔וּן וְלֹ֥א
יְעַבְּט֖וּן אֹרְחוֹתָֽם׃

‎<span id="008">8</span> ‏וְאִ֤ישׁ אָחִיו֙ לֹ֣א יִדְחָק֔וּן גֶּ֥בֶר
בִּמְסִלָּת֖וֹ יֵֽלֵכ֑וּן וּבְעַ֥ד הַשֶּׁ֛לַח יִפֹּ֖לוּ לֹ֥א יִבְצָֽעוּ׃

‎<span id="009">9</span> ‏בָּעִ֣יר יָשֹׁ֗קּוּ בַּֽחוֹמָה֙ יְרֻצ֔וּן
בַּבָּתִּ֖ים יַעֲל֑וּ בְּעַ֧ד הַחַלּוֹנִ֛ים יָבֹ֖אוּ כַּגַּנָּֽב׃

‎<span id="010">10</span> ‏לְפָנָיו֙ רָ֣גְזָה אֶ֔רֶץ רָעֲשׁ֖וּ שָׁמָ֑יִם
שֶׁ֤מֶשׁ וְיָרֵ֙חַ֙ קָדָ֔רוּ וְכוֹכָבִ֖ים אָסְפ֥וּ נָגְהָֽם׃

‎<span id="011">11</span> ‏וַֽיהוָ֗ה נָתַ֤ן קוֹלוֹ֙ לִפְנֵ֣י חֵיל֔וֹ
כִּ֣י רַ֤ב מְאֹד֙ מַחֲנֵ֔הוּ כִּ֥י עָצ֖וּם עֹשֵׂ֣ה דְבָר֑וֹ
כִּֽי־גָד֧וֹל יוֹם־יְהוָ֛ה וְנוֹרָ֥א מְאֹ֖ד וּמִ֥י יְכִילֶֽנּוּ׃

‎<span id="012">12</span> ‏וְגַם־עַתָּה֙ נְאֻם־יְהוָ֔ה שֻׁ֥בוּ עָדַ֖י
בְּכָל־לְבַבְכֶ֑ם וּבְצ֥וֹם וּבְבְכִ֖י וּבְמִסְפֵּֽד׃

‎<span id="013">13</span> ‏וְקִרְע֤וּ לְבַבְכֶם֙ וְאַל־בִּגְדֵיכֶ֔ם
וְשׁ֖וּבוּ אֶל־יְהוָ֣ה אֱלֹֽהֵיכֶ֑ם כִּֽי־חַנּ֤וּן וְרַחוּם֙ ה֔וּא
אֶ֤רֶךְ אַפַּ֙יִם֙ וְרַב־חֶ֔סֶד וְנִחָ֖ם עַל־הָרָעָֽה׃

‎<span id="014">14</span> ‏מִ֥י יוֹדֵ֖עַ יָשׁ֣וּב וְנִחָ֑ם וְהִשְׁאִ֤יר
אַֽחֲרָיו֙ בְּרָכָ֔ה מִנְחָ֣ה וָנֶ֔סֶךְ לַיהוָ֖ה אֱלֹהֵיכֶֽם׃ פ

‎<span id="015">15</span> ‏תִּקְע֥וּ שׁוֹפָ֖ר בְּצִיּ֑וֹן
קַדְּשׁוּ־צ֖וֹם קִרְא֥וּ עֲצָרָֽה׃

‎<span id="016">16</span> ‏אִסְפוּ־עָ֞ם קַדְּשׁ֤וּ קָהָל֙ קִבְצ֣וּ
זְקֵנִ֔ים אִסְפוּ֙ עֽוֹלָלִ֔ים וְיֹנְקֵ֖י שָׁדָ֑יִם יֵצֵ֤א חָתָן֙
מֵֽחֶדְר֔וֹ וְכַלָּ֖ה מֵחֻפָּתָֽהּ׃

‎<span id="017">17</span> ‏בֵּ֤ין הָאוּלָם֙ וְלַמִּזְבֵּ֔חַ יִבְכּוּ֙
הַכֹּ֣הֲנִ֔ים מְשָׁרְתֵ֖י יְהוָ֑ה וְֽיֹאמְר֞וּ ח֧וּסָה יְהוָ֣ה
עַל־עַמֶּ֗ךָ וְאַל־תִּתֵּ֨ן נַחֲלָתְךָ֤ לְחֶרְפָּה֙ לִמְשָׁל־בָּ֣ם
גּוֹיִ֔ם לָ֚מָּה יֹאמְר֣וּ בָֽעַמִּ֔ים אַיֵּ֖ה אֱלֹהֵיהֶֽם׃

‎<span id="018">18</span> ‏וַיְקַנֵּ֥א יְהוָ֖ה לְאַרְצ֑וֹ וַיַּחְמֹ֖ל
עַל־עַמּֽוֹ׃

‎<span id="019">19</span> ‏וַיַּ֨עַן יְהוָ֜ה וַיֹּ֣אמֶר לְעַמּ֗וֹ
הִנְנִ֨י שֹׁלֵ֤חַ לָכֶם֙ אֶת־הַדָּגָן֙ וְהַתִּיר֣וֹשׁ וְהַיִּצְהָ֔ר
וּשְׂבַעְתֶּ֖ם אֹת֑וֹ וְלֹא־אֶתֵּ֨ן אֶתְכֶ֥ם ע֛וֹד חֶרְפָּ֖ה
בַּגּוֹיִֽם׃

‎<span id="020">20</span> ‏וְֽאֶת־הַצְּפוֹנִ֞י אַרְחִ֣יק מֵעֲלֵיכֶ֗ם
וְהִדַּחְתִּיו֮ אֶל־אֶ֣רֶץ צִיָּ֣ה וּשְׁמָמָה֒ אֶת־פָּנָ֗יו אֶל־הַיָּם֙
הַקַּדְמֹנִ֔י וְסֹפ֖וֹ אֶל־הַיָּ֣ם הָאַֽחֲר֑וֹן וְעָלָ֣ה בָאְשׁ֗וֹ
וְתַ֙עַל֙ צַחֲנָת֔וֹ כִּ֥י הִגְדִּ֖יל לַעֲשֽׂוֹת׃

‎<span id="021">21</span> ‏אַל־תִּֽירְאִ֖י אֲדָמָ֑ה גִּ֣ילִי וּשְׂמָ֔חִי
כִּֽי־הִגְדִּ֥יל יְהוָ֖ה לַעֲשֽׂוֹת׃

‎<span id="022">22</span> ‏אַל־תִּֽירְאוּ֙ בַּהֲמ֣וֹת שָׂדַ֔י כִּ֥י
דָשְׁא֖וּ נְא֣וֹת מִדְבָּ֑ר כִּֽי־עֵץ֙ נָשָׂ֣א פִרְי֔וֹ תְּאֵנָ֥ה
וָגֶ֖פֶן נָתְנ֥וּ חֵילָֽם׃

‎<span id="023">23</span> ‏וּבְנֵ֣י צִיּ֗וֹן גִּ֤ילוּ וְשִׂמְחוּ֙
בַּיהוָ֣ה אֱלֹֽהֵיכֶ֔ם כִּֽי־נָתַ֥ן לָכֶ֛ם אֶת־הַמּוֹרֶ֖ה לִצְדָקָ֑ה
וַיּ֣וֹרֶד לָכֶ֗ם גֶּ֛שֶׁם מוֹרֶ֥ה וּמַלְק֖וֹשׁ בָּרִאשֽׁוֹן׃

‎<span id="024">24</span> ‏וּמָלְא֥וּ הַגֳּרָנ֖וֹת בָּ֑ר וְהֵשִׁ֥יקוּ
הַיְקָבִ֖ים תִּיר֥וֹשׁ וְיִצְהָֽר׃

‎<span id="025">25</span> ‏וְשִׁלַּמְתִּ֤י לָכֶם֙ אֶת־הַשָּׁנִ֔ים
אֲשֶׁר֙ אָכַ֣ל הָֽאַרְבֶּ֔ה הַיֶּ֖לֶק וְהֶחָסִ֣יל וְהַגָּזָ֑ם חֵילִי֙
הַגָּד֔וֹל אֲשֶׁ֥ר שִׁלַּ֖חְתִּי בָּכֶֽם׃

‎<span id="026">26</span> ‏וַאֲכַלְתֶּ֤ם אָכוֹל֙ וְשָׂב֔וֹעַ
וְהִלַּלְתֶּ֗ם אֶת־שֵׁ֤ם יְהוָה֙ אֱלֹ֣הֵיכֶ֔ם אֲשֶׁר־עָשָׂ֥ה עִמָּכֶ֖ם
לְהַפְלִ֑יא וְלֹא־יֵבֹ֥שׁוּ עַמִּ֖י לְעוֹלָֽם׃

‎<span id="027">27</span> ‏וִידַעְתֶּ֗ם כִּ֣י בְקֶ֤רֶב יִשְׂרָאֵל֙
אָ֔נִי וַאֲנִ֛י יְהוָ֥ה אֱלֹהֵיכֶ֖ם וְאֵ֣ין ע֑וֹד וְלֹא־יֵבֹ֥שׁוּ
עַמִּ֖י לְעוֹלָֽם׃ ס

1 tiqə‘û šwōfār bəṣîywōn wəhārî‘û bəhar qāḏəšî yirəgəzû kōl yōšəḇê
hā’āreṣ kî-ḇā’ ywōm-yəhwâ kî qārwōḇ:

2 ywōm ḥōšeḵə wa’ăfēlâ ywōm ‘ānān w<sup>a</sup>‘ărāfel
kəš<sup>a</sup>ḥar pāruś ‘al-hehārîm ‘am raḇ wə‘āṣûm kāmōhû lō’ nihəyâ
min-hā‘wōlām wə’<sup>a</sup>ḥărāyw lō’ ywōsēf ‘aḏ-šənê dwōr wāḏwōr:

3 ləfānāyw ’āḵəlâ ’ēš wə’<sup>a</sup>ḥărāyw təlahēṭ lehāḇâ kəḡan-‘ēḏen
hā’āreṣ ləfānāyw wə’<sup>a</sup>ḥărāyw miḏəbar šəmāmâ wəḡam-pəlêṭâ
lō’-hāyəṯâ llwō:

4 kəmarə’ēh sûsîm marə’ēhû ûḵəfārāšîm kēn yərûṣûn:

5 kəqwōl marəkāḇwōṯ ‘al-rā’šê hehārîm yəraqqēḏûn kəqwōl lahaḇ ’ēš ’ōḵəlâ
qāš kə‘am ‘āṣûm ‘ĕrûḵə miləḥāmâ:

6 mipānāyw yāḥîlû ‘ammîm kāl-pānîm qibəṣû fā’rûr:

7 kəḡibwōrîm yəruṣûn kə’anəšê miləḥāmâ y<sup>a</sup>‘ălû ḥwōmâ wə’îš
biḏərāḵāyw yēlēḵûn wəlō’ yə‘abəṭûn ’ōrəḥwōṯām:

8 wə’îš ’āḥîw lō’ yiḏəḥāqûn geḇer biməsillāṯwō yēlēḵûn ûḇə‘aḏ
haššel<sup>a</sup>ḥ yipōlû lō’ yiḇəṣā‘û:

9 bā‘îr yāšōqqû b<sup>a</sup>ḥwōmâ yəruṣûn babātîm y<sup>a</sup>‘ălû
bə‘aḏ h<sup>a</sup>ḥallwōnîm yāḇō’û kagannāḇ:

10 ləfānāyw rāḡəzâ ’ereṣ rā‘ăšû šāmāyim šemeš wəyārēḥa qāḏārû wəḵwōḵāḇîm
’āsəfû nāḡəhām:

11 wayhwâ nāṯan qwōlwō lifənê ḥêlwō kî raḇ mə’ōḏ m<sup>a</sup>ḥănēhû kî
‘āṣûm ‘ōśēh ḏəḇārwō kî-ḡāḏwōl ywōm-yəhwâ wənwōrā’ mə’ōḏ ûmî yəḵîlennû:

12 wəḡam-‘atâ nə’um-yəhwâ šuḇû ‘āḏay bəḵāl-ləḇaḇəḵem ûḇəṣwōm ûḇəḇəḵî
ûḇəmisəpēḏ:

13 wəqirə‘û ləḇaḇəḵem wə’al-biḡəḏêḵem wəšûḇû ’el-yəhwâ ’ĕlōhêḵem
kî-ḥannûn wər<sup>a</sup>ḥûm hû’ ’ereḵə ’apayim wəraḇ-ḥeseḏ wəniḥām
‘al-hārā‘â:

14 mî ywōḏē‘a yāšûḇ wəniḥām wəhišə’îr ’<sup>a</sup>ḥărāyw bərāḵâ minəḥâ
wāneseḵə layhwâ ’ĕlōhêḵem: f

15 tiqə‘û šwōfār bəṣîywōn qadəšû-ṣwōm qirə’û ‘ăṣārâ:

16 ’isəfû-‘ām qadəšû qâāl qiḇəṣû zəqēnîm ’isəfû ‘wōlālîm wəyōnəqê
šāḏāyim yēṣē’ ḥāṯān mēḥeḏərwō wəḵallâ mēḥupāṯāh:

17 bên hā’ûlām wəlammizəbēḥa yiḇəkû hakōhănîm məšārəṯê yəhwâ wəyō’mərû
ḥûsâ yəhwâ ‘al-‘ammeḵā wə’al-titēn n<sup>a</sup>ḥălāṯəḵā ləḥerəpâ
liməšāl-bām gwōyim lāmmâ yō’mərû ḇā‘ammîm ’ayyēh ’ĕlōhêhem:

18 wayəqannē’ yəhwâ lə’arəṣwō wayy<sup>a</sup>ḥəmōl ‘al-‘ammwō:

19 wayy<sup>a</sup>‘an yəhwâ wayyō’mer lə‘ammwō hinənî šōlēḥa lāḵem
’eṯ-hadāḡān wəhatîrwōš wəhayyiṣəhār ûśəḇ<sup>a</sup>‘ətem ’ōṯwō
wəlō’-’etēn ’eṯəḵem ‘wōḏ ḥerəpâ bagwōyim:

20 wə’eṯ-haṣṣəfwōnî ’arəḥîq mē‘ălêḵem wəhid<sup>a</sup>ḥətîw ’el-’ereṣ
ṣîyâ ûšəmāmâ ’eṯ-pānāyw ’el-hayyām haqqaḏəmōnî wəsōfwō ’el-hayyām
hā’<sup>a</sup>ḥărwōn wə‘ālâ ḇā’əšwō wəṯ<sup>a</sup>‘al
ṣ<sup>a</sup>ḥănāṯwō kî hiḡədîl l<sup>a</sup>‘ăśwōṯ:

21 ’al-tîrə’î ’ăḏāmâ gîlî ûśəmāḥî kî-hiḡədîl yəhwâ l<sup>a</sup>‘ăśwōṯ:

22 ’al-tîrə’û bahămwōṯ śāḏay kî ḏāšə’û nə’wōṯ miḏəbār kî-‘ēṣ nāśā’
firəywō tə’ēnâ wāḡefen nāṯənû ḥêlām:

23 ûḇənê ṣîywōn gîlû wəśiməḥû bayhwâ ’ĕlōhêḵem kî-nāṯan lāḵem
’eṯ-hammwōreh liṣəḏāqâ wayywōreḏ lāḵem gešem mwōreh ûmaləqwōš bāri’šwōn:

24 ûmālə’û hagŏrānwōṯ bār wəhēšîqû hayəqāḇîm tîrwōš wəyiṣəhār:

25 wəšillamətî lāḵem ’eṯ-haššānîm ’ăšer ’āḵal hā’arəbeh hayyeleq
wəheḥāsîl wəhagāzām ḥêlî hagāḏwōl ’ăšer šill<sup>a</sup>ḥətî bāḵem:

26 wa’ăḵalətem ’āḵwōl wəśāḇwō‘a wəhillalətem ’eṯ-šēm yəhwâ ’ĕlōhêḵem
’ăšer-‘āśâ ‘immāḵem ləhafəlî’ wəlō’-yēḇōšû ‘ammî lə‘wōlām:

27 wîḏ<sup>a</sup>‘ətem kî ḇəqereḇ yiśərā’ēl ’ānî wa’ănî yəhwâ ’ĕlōhêḵem
wə’ên ‘wōḏ wəlō’-yēḇōšû ‘ammî lə‘wōlām: s

------------------------------------------------------------------------

[Next: Joel (Yoel) Chapter 3](joe003.md)
