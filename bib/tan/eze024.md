[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze024)  [KJV](../kjv/eze024)  [Sep](../sep/eze024.md) 
[Vul](../vul/eze024.md)   
  
[Ezekiel (Yechezqel) Index](eze.md)  
  [Previous](eze023)  [Next](eze025.md) 

------------------------------------------------------------------------

### Tanach (Hebrew): Ezekiel (Yechezqel) Chapter 24

‎<span id="001">1</span> ‏וַיְהִי֩ דְבַר־יְהוָ֨ה אֵלַ֜י בַּשָּׁנָ֤ה
הַתְּשִׁיעִית֙ בַּחֹ֣דֶשׁ הָעֲשִׂירִ֔י בֶּעָשׂ֥וֹר לַחֹ֖דֶשׁ לֵאמֹֽר׃

‎<span id="002">2</span> ‏בֶּן־אָדָ֗ם כתוב־ כְּתָב־ לְךָ֙ אֶת־שֵׁ֣ם
הַיּ֔וֹם אֶת־עֶ֖צֶם הַיּ֣וֹם הַזֶּ֑ה סָמַ֤ךְ מֶֽלֶךְ־בָּבֶל֙
אֶל־יְר֣וּשָׁלִַ֔ם בְּעֶ֖צֶם הַיּ֥וֹם הַזֶּֽה׃

‎<span id="003">3</span> ‏וּמְשֹׁ֤ל אֶל־בֵּית־הַמֶּ֙רִי֙ מָשָׁ֔ל
וְאָמַרְתָּ֣ אֲלֵיהֶ֔ם כֹּ֥ה אָמַ֖ר אֲדֹנָ֣י יְהוִ֑ה שְׁפֹ֤ת הַסִּיר֙
שְׁפֹ֔ת וְגַם־יְצֹ֥ק בּ֖וֹ מָֽיִם׃

‎<span id="004">4</span> ‏אֱסֹ֤ף נְתָחֶ֙יהָ֙ אֵלֶ֔יהָ כָּל־נֵ֥תַח ט֖וֹב
יָרֵ֣ךְ וְכָתֵ֑ף מִבְחַ֥ר עֲצָמִ֖ים מַלֵּֽא׃

‎<span id="005">5</span> ‏מִבְחַ֤ר הַצֹּאן֙ לָק֔וֹחַ וְגַ֛ם דּ֥וּר
הָעֲצָמִ֖ים תַּחְתֶּ֑יהָ רַתַּ֣ח רְתָחֶ֔יהָ גַּם־בָּשְׁל֥וּ עֲצָמֶ֖יהָ
בְּתוֹכָֽהּ׃ ס

‎<span id="006">6</span> ‏לָכֵ֞ן כֹּה־אָמַ֣ר׀ אֲדֹנָ֣י יְהוִֹ֗ה אוֹי֮
עִ֣יר הַדָּמִים֒ סִ֚יר אֲשֶׁ֣ר חֶלְאָתָ֣ה בָ֔הּ וְחֶ֨לְאָתָ֔הּ לֹ֥א
יָצְאָ֖ה מִמֶּ֑נָּה לִנְתָחֶ֤יהָ לִנְתָחֶ֙יהָ֙ הוֹצִיאָ֔הּ לֹא־נָפַ֥ל
עָלֶ֖יהָ גּוֹרָֽל׃

‎<span id="007">7</span> ‏כִּ֤י דָמָהּ֙ בְּתוֹכָ֣הּ הָיָ֔ה עַל־צְחִ֥יחַ
סֶ֖לַע שָׂמָ֑תְהוּ לֹ֤א שְׁפָכַ֙תְהוּ֙ עַל־הָאָ֔רֶץ לְכַסּ֥וֹת עָלָ֖יו
עָפָֽר׃

‎<span id="008">8</span> ‏לְהַעֲל֤וֹת חֵמָה֙ לִנְקֹ֣ם נָקָ֔ם נָתַ֥תִּי
אֶת־דָּמָ֖הּ עַל־צְחִ֣יחַ סָ֑לַע לְבִלְתִּ֖י הִכָּסֽוֹת׃ פ

‎<span id="009">9</span> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה א֖וֹי
עִ֣יר הַדָּמִ֑ים גַּם־אֲנִ֖י אַגְדִּ֥יל הַמְּדוּרָֽה׃

‎<span id="010">10</span> ‏הַרְבֵּ֤ה הָעֵצִים֙ הַדְלֵ֣ק הָאֵ֔שׁ הָתֵ֖ם
הַבָּשָׂ֑ר וְהַרְקַח֙ הַמֶּרְקָחָ֔ה וְהָעֲצָמ֖וֹת יֵחָֽרוּ׃

‎<span id="011">11</span> ‏וְהַעֲמִידֶ֥הָ עַל־גֶּחָלֶ֖יהָ רֵקָ֑ה
לְמַ֨עַן תֵּחַ֜ם וְחָ֣רָה נְחֻשְׁתָּ֗הּ וְנִתְּכָ֤ה בְתוֹכָהּ֙
טֻמְאָתָ֔הּ תִּתֻּ֖ם חֶלְאָתָֽהּ׃

‎<span id="012">12</span> ‏תְּאֻנִ֖ים הֶלְאָ֑ת וְלֹֽא־תֵצֵ֤א מִמֶּ֙נָּה֙
רַבַּ֣ת חֶלְאָתָ֔הּ בְּאֵ֖שׁ חֶלְאָתָֽהּ׃

‎<span id="013">13</span> ‏בְּטֻמְאָתֵ֖ךְ זִמָּ֑ה יַ֤עַן טִֽהַרְתִּיךְ֙
וְלֹ֣א טָהַ֔רְתְּ מִטֻּמְאָתֵךְ֙ לֹ֣א תִטְהֲרִי־ע֔וֹד עַד־הֲנִיחִ֥י
אֶת־חֲמָתִ֖י בָּֽךְ׃

‎<span id="014">14</span> ‏אֲנִ֨י יְהוָ֤ה דִּבַּ֙רְתִּי֙ בָּאָ֣ה
וְעָשִׂ֔יתִי לֹֽא־אֶפְרַ֥ע וְלֹא־אָח֖וּס וְלֹ֣א אֶנָּחֵ֑ם כִּדְרָכַ֤יִךְ
וְכַעֲלִילוֹתַ֙יִךְ֙ שְׁפָט֔וּךְ נְאֻ֖ם אֲדֹנָ֥י יְהוִֹֽה׃ פ

‎<span id="015">15</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="016">16</span> ‏בֶּן־אָדָ֕ם הִנְנִ֨י לֹקֵ֧חַ מִמְּךָ֛
אֶת־מַחְמַ֥ד עֵינֶ֖יךָ בְּמַגֵּפָ֑ה וְלֹ֤א תִסְפֹּד֙ וְלֹ֣א תִבְכֶּ֔ה
וְל֥וֹא תָב֖וֹא דִּמְעָתֶֽךָ׃

‎<span id="017">17</span> ‏הֵאָנֵ֣ק׀ דֹּ֗ם מֵתִים֙ אֵ֣בֶל
לֹֽא־תַֽעֲשֶׂ֔ה פְאֵֽרְךָ֙ חֲב֣וֹשׁ עָלֶ֔יךָ וּנְעָלֶ֖יךָ תָּשִׂ֣ים
בְּרַגְלֶ֑יךָ וְלֹ֤א תַעְטֶה֙ עַל־שָׂפָ֔ם וְלֶ֥חֶם אֲנָשִׁ֖ים לֹ֥א
תֹאכֵֽל׃

‎<span id="018">18</span> ‏וָאֲדַבֵּ֤ר אֶל־הָעָם֙ בַּבֹּ֔קֶר וַתָּ֥מָת
אִשְׁתִּ֖י בָּעָ֑רֶב וָאַ֥עַשׂ בַּבֹּ֖קֶר כַּאֲשֶׁ֥ר צֻוֵּֽיתִי׃

‎<span id="019">19</span> ‏וַיֹּאמְר֥וּ אֵלַ֖י הָעָ֑ם הֲלֹֽא־תַגִּ֥יד
לָ֙נוּ֙ מָה־אֵ֣לֶּה לָּ֔נוּ כִּ֥י אַתָּ֖ה עֹשֶֽׂה׃

‎<span id="020">20</span> ‏וָאֹמַ֖ר אֲלֵיהֶ֑ם דְּבַ֨ר־יְהוָ֔ה הָיָ֥ה
אֵלַ֖י לֵאמֹֽר׃

‎<span id="021">21</span> ‏אֱמֹ֣ר׀ לְבֵ֣ית יִשְׂרָאֵ֗ל כֹּֽה־אָמַר֮
אֲדֹנָ֣י יְהוִה֒ הִנְנִ֨י מְחַלֵּ֤ל אֶת־מִקְדָּשִׁי֙ גְּא֣וֹן עֻזְּכֶ֔ם
מַחְמַ֥ד עֵֽינֵיכֶ֖ם וּמַחְמַ֣ל נַפְשְׁכֶ֑ם וּבְנֵיכֶ֧ם וּבְנֽוֹתֵיכֶ֛ם
אֲשֶׁ֥ר עֲזַבְתֶּ֖ם בַּחֶ֥רֶב יִפֹּֽלוּ׃

‎<span id="022">22</span> ‏וַעֲשִׂיתֶ֖ם כַּאֲשֶׁ֣ר עָשִׂ֑יתִי
עַל־שָׂפָם֙ לֹ֣א תַעְט֔וּ וְלֶ֥חֶם אֲנָשִׁ֖ים לֹ֥א תֹאכֵֽלוּ׃

‎<span id="023">23</span> ‏וּפְאֵרֵכֶ֣ם עַל־רָאשֵׁיכֶ֗ם וְנַֽעֲלֵיכֶם֙
בְּרַגְלֵיכֶ֔ם לֹ֥א תִסְפְּד֖וּ וְלֹ֣א תִבְכּ֑וּ וּנְמַקֹּתֶם֙
בַּעֲוֹנֹ֣תֵיכֶ֔ם וּנְהַמְתֶּ֖ם אִ֥ישׁ אֶל־אָחִֽיו׃

‎<span id="024">24</span> ‏וְהָיָ֨ה יְחֶזְקֵ֤אל לָכֶם֙ לְמוֹפֵ֔ת כְּכֹ֥ל
אֲשֶׁר־עָשָׂ֖ה תַּעֲשׂ֑וּ בְּבֹאָ֕הּ וִֽידַעְתֶּ֕ם כִּ֥י אֲנִ֖י אֲדֹנָ֥י
יְהוִֽה׃ ס

‎<span id="025">25</span> ‏וְאַתָּ֣ה בֶן־אָדָ֔ם הֲל֗וֹא בְּי֨וֹם
קַחְתִּ֤י מֵהֶם֙ אֶת־מָ֣עוּזָּ֔ם מְשׂ֖וֹשׂ תִּפְאַרְתָּ֑ם אֶת־מַחְמַ֤ד
עֵֽינֵיהֶם֙ וְאֶת־מַשָּׂ֣א נַפְשָׁ֔ם בְּנֵיהֶ֖ם וּבְנוֹתֵיהֶֽם׃

‎<span id="026">26</span> ‏בַּיּ֣וֹם הַה֔וּא יָב֥וֹא הַפָּלִ֖יט אֵלֶ֑יךָ
לְהַשְׁמָע֖וּת אָזְנָֽיִם׃

‎<span id="027">27</span> ‏בַּיּ֣וֹם הַה֗וּא יִפָּ֤תַח פִּ֙יךָ֙
אֶת־הַפָּלִ֔יט וּתְדַבֵּ֕ר וְלֹ֥א תֵֽאָלֵ֖ם ע֑וֹד וְהָיִ֤יתָ לָהֶם֙
לְמוֹפֵ֔ת וְיָדְע֖וּ כִּֽי־אֲנִ֥י יְהוָֽה׃ ס

1 wayəhî ḏəḇar-yəhwâ ’ēlay baššānâ hatəšî‘îṯ b<sup>a</sup>ḥōḏeš hā‘ăśîrî
be‘āśwōr l<sup>a</sup>ḥōḏeš lē’mōr:

2 ben-’āḏām kəṯwōḇ- kəṯāḇ- ləḵā ’eṯ-šēm hayywōm ’eṯ-‘eṣem hayywōm hazzeh
sāmaḵə meleḵə-bāḇel ’el-yərûšālaim bə‘eṣem hayywōm hazzeh:

3 ûməšōl ’el-bêṯ-hammerî māšāl wə’āmarətā ’ălêhem kōh ’āmar ’ăḏōnāy
yəhwih šəfōṯ hassîr šəfōṯ wəḡam-yəṣōq bwō māyim:

4 ’ĕsōf nəṯāḥeyhā ’ēleyhā kāl-nēṯ<sup>a</sup>ḥ ṭwōḇ yārēḵə wəḵāṯēf
miḇəḥar ‘ăṣāmîm mallē’:

5 miḇəḥar haṣṣō’n lāqwōḥa wəḡam dûr hā‘ăṣāmîm t<sup>a</sup>ḥəteyhā
rat<sup>a</sup>ḥ rəṯāḥeyhā gam-bāšəlû ‘ăṣāmeyhā bəṯwōḵāh: s

6 lāḵēn kōh-’āmar\| ’ăḏōnāy yəhwōih ’wōy ‘îr hadāmîm sîr ’ăšer ḥelə’āṯâ
ḇāh wəḥelə’āṯāh lō’ yāṣə’â mimmennâ linəṯāḥeyhā linəṯāḥeyhā hwōṣî’āh
lō’-nāfal ‘āleyhā gwōrāl:

7 kî ḏāmāh bəṯwōḵāh hāyâ ‘al-ṣəḥîḥa sel<sup>a</sup>‘ śāmāṯəhû lō’
šəfāḵaṯəhû ‘al-hā’āreṣ ləḵasswōṯ ‘ālāyw ‘āfār:

8 ləh<sup>a</sup>‘ălwōṯ ḥēmâ linəqōm nāqām nāṯatî ’eṯ-dāmāh ‘al-ṣəḥîḥa
sāl<sup>a</sup>‘ ləḇilətî hikāswōṯ: f

9 lāḵēn kōh ’āmar ’ăḏōnāy yəhwih ’wōy ‘îr hadāmîm gam-’ănî ’aḡədîl
hamməḏûrâ:

10 harəbēh hā‘ēṣîm haḏəlēq hā’ēš hāṯēm habāśār wəharəq<sup>a</sup>ḥ
hammerəqāḥâ wəhā‘ăṣāmwōṯ yēḥārû:

11 wəh<sup>a</sup>‘ămîḏehā ‘al-geḥāleyhā rēqâ ləm<sup>a</sup>‘an tēḥam
wəḥārâ nəḥušətāh wənitəḵâ ḇəṯwōḵāh ṭumə’āṯāh titum ḥelə’āṯāh:

12 tə’unîm helə’āṯ wəlō’-ṯēṣē’ mimmennâ rabaṯ ḥelə’āṯāh bə’ēš ḥelə’āṯāh:

13 bəṭumə’āṯēḵə zimmâ y<sup>a</sup>‘an ṭiharətîḵə wəlō’ ṭâarətə
miṭṭumə’āṯēḵə lō’ ṯiṭəhărî-‘wōḏ ‘aḏ-hănîḥî ’eṯ-ḥămāṯî bāḵə:

14 ’ănî yəhwâ dibarətî bā’â wə‘āśîṯî lō’-’efər<sup>a</sup>‘ wəlō’-’āḥûs
wəlō’ ’ennāḥēm kiḏərāḵayiḵə wəḵ<sup>a</sup>‘ălîlwōṯayiḵə šəfāṭûḵə nə’um
’ăḏōnāy yəhwōih: f

15 wayəhî ḏəḇar-yəhwâ ’ēlay lē’mōr:

16 ben-’āḏām hinənî lōqēḥa mimməḵā ’eṯ-m<sup>a</sup>ḥəmaḏ ‘êneyḵā
bəmagēfâ wəlō’ ṯisəpōḏ wəlō’ ṯiḇəkeh wəlwō’ ṯāḇwō’ dimə‘āṯeḵā:

17 hē’ānēq\| dōm mēṯîm ’ēḇel lō’-ṯ<sup>a</sup>‘ăśeh fə’ērəḵā ḥăḇwōš
‘āleyḵā ûnə‘āleyḵā tāśîm bəraḡəleyḵā wəlō’ ṯ<sup>a</sup>‘əṭeh ‘al-śāfām
wəleḥem ’ănāšîm lō’ ṯō’ḵēl:

18 wā’ăḏabēr ’el-hā‘ām babōqer watāmāṯ ’išətî bā‘āreḇ wā’<sup>a</sup>‘aś
babōqer ka’ăšer ṣuûêṯî:

19 wayyō’mərû ’ēlay hā‘ām hălō’-ṯagîḏ lānû mâ-’ēlleh llānû kî ’atâ
‘ōśeh:

20 wā’ōmar ’ălêhem dəḇar-yəhwâ hāyâ ’ēlay lē’mōr:

21 ’ĕmōr\| ləḇêṯ yiśərā’ēl kōh-’āmar ’ăḏōnāy yəhwih hinənî məḥallēl
’eṯ-miqədāšî gə’wōn ‘uzzəḵem m<sup>a</sup>ḥəmaḏ ‘ênêḵem
ûm<sup>a</sup>ḥəmal nafəšəḵem ûḇənêḵem ûḇənwōṯêḵem ’ăšer ‘ăzaḇətem
b<sup>a</sup>ḥereḇ yipōlû:

22 w<sup>a</sup>‘ăśîṯem ka’ăšer ‘āśîṯî ‘al-śāfām lō’ ṯ<sup>a</sup>‘əṭû
wəleḥem ’ănāšîm lō’ ṯō’ḵēlû:

23 ûfə’ērēḵem ‘al-rā’šêḵem wən<sup>a</sup>‘ălêḵem bəraḡəlêḵem lō’
ṯisəpəḏû wəlō’ ṯiḇəkû ûnəmaqqōṯem b<sup>a</sup>‘ăwōnōṯêḵem ûnəhamətem
’îš ’el-’āḥîw:

24 wəhāyâ yəḥezəqē’l lāḵem ləmwōfēṯ kəḵōl ’ăšer-‘āśâ t<sup>a</sup>‘ăśû
bəḇō’āh wîḏ<sup>a</sup>‘ətem kî ’ănî ’ăḏōnāy yəhwih: s

25 wə’atâ ḇen-’āḏām hălwō’ bəywōm q<sup>a</sup>ḥətî mēhem ’eṯ-mā‘ûzzām
məśwōś tifə’arətām ’eṯ-m<sup>a</sup>ḥəmaḏ ‘ênêhem wə’eṯ-maśśā’ nafəšām
bənêhem ûḇənwōṯêhem:

26 bayywōm hahû’ yāḇwō’ hapālîṭ ’ēleyḵā ləhašəmā‘ûṯ ’āzənāyim:

27 bayywōm hahû’ yipāṯ<sup>a</sup>ḥ pîḵā ’eṯ-hapālîṭ ûṯəḏabēr wəlō’
ṯē’ālēm ‘wōḏ wəhāyîṯā lâem ləmwōfēṯ wəyāḏə‘û kî-’ănî yəhwâ: s

------------------------------------------------------------------------

[Next: Ezekiel (Yechezqel) Chapter 25](eze025.md)
