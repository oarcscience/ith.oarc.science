[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg012)  [KJV](../kjv/jdg012.md) 
[Sep:JdB](../sep/jdb012)  [Sep:JdA](../sep/jda012.md) 
[Vul](../vul/jdg012.md)   
  
[Judges (Shoftim) Index](jdg.md)  
  [Previous](jdg011)  [Next](jdg013.md) 

------------------------------------------------------------------------

### Tanach (Hebrew): Judges (Shoftim) Chapter 12

‎<span id="001">1</span> ‏וַיִּצָּעֵק֙ אִ֣ישׁ אֶפְרַ֔יִם וַֽיַּעֲבֹ֖ר
צָפ֑וֹנָה וַיֹּאמְר֨וּ לְיִפְתָּ֜ח מַדּ֣וּעַ׀ עָבַ֣רְתָּ׀ לְהִלָּחֵ֣ם
בִּבְנֵי־עַמּ֗וֹן וְלָ֙נוּ֙ לֹ֤א קָרָ֙אתָ֙ לָלֶ֣כֶת עִמָּ֔ךְ בֵּיתְךָ֕
נִשְׂרֹ֥ף עָלֶ֖יךָ בָּאֵֽשׁ׃

‎<span id="002">2</span> ‏וַיֹּ֤אמֶר יִפְתָּח֙ אֲלֵיהֶ֔ם אִ֣ישׁ רִ֗יב
הָיִ֛יתִי אֲנִ֛י וְעַמִּ֥י וּבְנֵֽי־עַמּ֖וֹן מְאֹ֑ד וָאֶזְעַ֣ק אֶתְכֶ֔ם
וְלֹֽא־הוֹשַׁעְתֶּ֥ם אוֹתִ֖י מִיָּדָֽם׃

‎<span id="003">3</span> ‏וָֽאֶרְאֶ֞ה כִּֽי־אֵינְךָ֣ מוֹשִׁ֗יעַ
וָאָשִׂ֨ימָה נַפְשִׁ֤י בְכַפִּי֙ וָֽאֶעְבְּרָה֙ אֶל־בְּנֵ֣י עַמּ֔וֹן
וַיִּתְּנֵ֥ם יְהוָ֖ה בְּיָדִ֑י וְלָמָ֞ה עֲלִיתֶ֥ם אֵלַ֛י הַיּ֥וֹם
הַזֶּ֖ה לְהִלָּ֥חֶם בִּֽי׃

‎<span id="004">4</span> ‏וַיִּקְבֹּ֤ץ יִפְתָּח֙ אֶת־כָּל־אַנְשֵׁ֣י
גִלְעָ֔ד וַיִּלָּ֖חֶם אֶת־אֶפְרָ֑יִם וַיַּכּוּ֩ אַנְשֵׁ֨י גִלְעָ֜ד
אֶת־אֶפְרַ֗יִם כִּ֤י אָמְרוּ֙ פְּלִיטֵ֤י אֶפְרַ֙יִם֙ אַתֶּ֔ם גִּלְעָ֕ד
בְּת֥וֹךְ אֶפְרַ֖יִם בְּת֥וֹךְ מְנַשֶּֽׁה׃

‎<span id="005">5</span> ‏וַיִּלְכֹּ֥ד גִּלְעָ֛ד אֶֽת־מַעְבְּר֥וֹת
הַיַּרְדֵּ֖ן לְאֶפְרָ֑יִם וְֽ֠הָיָה כִּ֣י יֹאמְר֞וּ פְּלִיטֵ֤י
אֶפְרַ֙יִם֙ אֶעֱבֹ֔רָה וַיֹּ֨אמְרוּ ל֧וֹ אַנְשֵֽׁי־גִלְעָ֛ד
הַֽאֶפְרָתִ֥י אַ֖תָּה וַיֹּ֥אמֶֽר׀ לֹֽא׃

‎<span id="006">6</span> ‏וַיֹּ֣אמְרוּ לוֹ֩ אֱמָר־נָ֨א שִׁבֹּ֜לֶת
וַיֹּ֣אמֶר סִבֹּ֗לֶת וְלֹ֤א יָכִין֙ לְדַבֵּ֣ר כֵּ֔ן וַיֹּאחֲז֣וּ אוֹת֔וֹ
וַיִּשְׁחָט֖וּהוּ אֶל־מַעְבְּר֣וֹת הַיַּרְדֵּ֑ן וַיִּפֹּ֞ל בָּעֵ֤ת
הַהִיא֙ מֵֽאֶפְרַ֔יִם אַרְבָּעִ֥ים וּשְׁנַ֖יִם אָֽלֶף׃

‎<span id="007">7</span> ‏וַיִּשְׁפֹּ֥ט יִפְתָּ֛ח אֶת־יִשְׂרָאֵ֖ל שֵׁ֣שׁ
שָׁנִ֑ים וַיָּ֗מָת יִפְתָּח֙ הַגִּלְעָדִ֔י וַיִּקָּבֵ֖ר בְּעָרֵ֥י
גִלְעָֽד׃ פ

‎<span id="008">8</span> ‏וַיִּשְׁפֹּ֤ט אַֽחֲרָיו֙ אֶת־יִשְׂרָאֵ֔ל
אִבְצָ֖ן מִבֵּ֥ית לָֽחֶם׃

‎<span id="009">9</span> ‏וַיְהִי־ל֞וֹ שְׁלֹשִׁ֣ים בָּנִ֗ים
וּשְׁלֹשִׁ֤ים בָּנוֹת֙ שִׁלַּ֣ח הַח֔וּצָה וּשְׁלֹשִׁ֣ים בָּנ֔וֹת הֵבִ֥יא
לְבָנָ֖יו מִן־הַח֑וּץ וַיִּשְׁפֹּ֥ט אֶת־יִשְׂרָאֵ֖ל שֶׁ֥בַע שָׁנִֽים׃

‎<span id="010">10</span> ‏וַיָּ֣מָת אִבְצָ֔ן וַיִּקָּבֵ֖ר בְּבֵ֥ית
לָֽחֶם׃ פ

‎<span id="011">11</span> ‏וַיִּשְׁפֹּ֤ט אַֽחֲרָיו֙ אֶת־יִשְׂרָאֵ֔ל
אֵיל֖וֹן הַזְּבֽוּלֹנִ֑י וַיִּשְׁפֹּ֥ט אֶת־יִשְׂרָאֵ֖ל עֶ֥שֶׂר שָׁנִֽים׃

‎<span id="012">12</span> ‏וַיָּ֖מָת אֵל֣וֹן הַזְּבֽוּלֹנִ֑י
וַיִּקָּבֵ֥ר בְּאַיָּל֖וֹן בְּאֶ֥רֶץ זְבוּלֻֽן׃ פ

‎<span id="013">13</span> ‏וַיִּשְׁפֹּ֥ט אַחֲרָ֖יו אֶת־יִשְׂרָאֵ֑ל
עַבְדּ֥וֹן בֶּן־הִלֵּ֖ל הַפִּרְעָתוֹנִֽי׃

‎<span id="014">14</span> ‏וַיְהִי־ל֞וֹ אַרְבָּעִ֣ים בָּנִ֗ים
וּשְׁלֹשִׁים֙ בְּנֵ֣י בָנִ֔ים רֹכְבִ֖ים עַל־שִׁבְעִ֣ים עֲיָרִ֑ם
וַיִּשְׁפֹּ֥ט אֶת־יִשְׂרָאֵ֖ל שְׁמֹנֶ֥ה שָׁנִֽים׃

‎<span id="015">15</span> ‏וַיָּ֛מָת עַבְדּ֥וֹן בֶּן־הִלֵּ֖ל
הַפִּרְעָתוֹנִ֑י וַיִּקָּבֵ֤ר בְּפִרְעָתוֹן֙ בְּאֶ֣רֶץ אֶפְרַ֔יִם
בְּהַ֖ר הָעֲמָלֵקִֽי׃ פ

1 wayyiṣṣā‘ēq ’îš ’efərayim wayy<sup>a</sup>‘ăḇōr ṣāfwōnâ wayyō’mərû
ləyifətāḥ madû‘a\| ‘āḇarətā\| ləhillāḥēm biḇənê-‘ammwōn wəlānû lō’
qārā’ṯā lāleḵeṯ ‘immāḵə bêṯəḵā niśərōf ‘āleyḵā bā’ēš:

2 wayyō’mer yifətāḥ ’ălêhem ’îš rîḇ hāyîṯî ’ănî wə‘ammî ûḇənê-‘ammwōn
mə’ōḏ wā’ezə‘aq ’eṯəḵem wəlō’-hwōš<sup>a</sup>‘ətem ’wōṯî mîyāḏām:

3 wā’erə’eh kî-’ênəḵā mwōšî‘a wā’āśîmâ nafəšî ḇəḵapî wā’e‘əbərâ ’el-bənê
‘ammwōn wayyitənēm yəhwâ bəyāḏî wəlāmâ ‘ălîṯem ’ēlay hayywōm hazzeh
ləhillāḥem bî:

4 wayyiqəbōṣ yifətāḥ ’eṯ-kāl-’anəšê ḡilə‘āḏ wayyillāḥem ’eṯ-’efərāyim
wayyakû ’anəšê ḡilə‘āḏ ’eṯ-’efərayim kî ’āmərû pəlîṭê ’efərayim ’atem
gilə‘āḏ bəṯwōḵə ’efərayim bəṯwōḵə mənaššeh:

5 wayyiləkōḏ gilə‘āḏ ’eṯ-m<sup>a</sup>‘əbərwōṯ hayyarədēn lə’efərāyim
wəhāyâ kî yō’mərû pəlîṭê ’efərayim ’e‘ĕḇōrâ wayyō’mərû lwō
’anəšê-ḡilə‘āḏ ha’efərāṯî ’atâ wayyō’mer\| lō’:

6 wayyō’mərû lwō ’ĕmār-nā’ šibōleṯ wayyō’mer sibōleṯ wəlō’ yāḵîn ləḏabēr
kēn wayyō’ḥăzû ’wōṯwō wayyišəḥāṭûhû ’el-m<sup>a</sup>‘əbərwōṯ hayyarədēn
wayyipōl bā‘ēṯ hahî’ mē’efərayim ’arəbā‘îm ûšənayim ’ālef:

7 wayyišəpōṭ yifətāḥ ’eṯ-yiśərā’ēl šēš šānîm wayyāmāṯ yifətāḥ hagilə‘āḏî
wayyiqqāḇēr bə‘ārê ḡilə‘āḏ: f

8 wayyišəpōṭ ’<sup>a</sup>ḥărāyw ’eṯ-yiśərā’ēl ’iḇəṣān mibêṯ lāḥem:

9 wayəhî-lwō šəlōšîm bānîm ûšəlōšîm bānwōṯ šill<sup>a</sup>ḥ
h<sup>a</sup>ḥûṣâ ûšəlōšîm bānwōṯ hēḇî’ ləḇānāyw min-h<sup>a</sup>ḥûṣ
wayyišəpōṭ ’eṯ-yiśərā’ēl šeḇ<sup>a</sup>‘ šānîm:

10 wayyāmāṯ ’iḇəṣān wayyiqqāḇēr bəḇêṯ lāḥem: f

11 wayyišəpōṭ ’<sup>a</sup>ḥărāyw ’eṯ-yiśərā’ēl ’êlwōn hazzəḇûlōnî
wayyišəpōṭ ’eṯ-yiśərā’ēl ‘eśer šānîm:

12 wayyāmāṯ ’ēlwōn hazzəḇûlōnî wayyiqqāḇēr bə’ayyālwōn bə’ereṣ zəḇûlun:
f

13 wayyišəpōṭ ’<sup>a</sup>ḥărāyw ’eṯ-yiśərā’ēl ‘aḇədwōn ben-hillēl
hapirə‘āṯwōnî:

14 wayəhî-lwō ’arəbā‘îm bānîm ûšəlōšîm bənê ḇānîm rōḵəḇîm ‘al-šiḇə‘îm
‘ăyārim wayyišəpōṭ ’eṯ-yiśərā’ēl šəmōneh šānîm:

15 wayyāmāṯ ‘aḇədwōn ben-hillēl hapirə‘āṯwōnî wayyiqqāḇēr bəfirə‘āṯwōn
bə’ereṣ ’efərayim bəhar hā‘ămālēqî: f

------------------------------------------------------------------------

[Next: Judges (Shoftim) Chapter 13](jdg013.md)
