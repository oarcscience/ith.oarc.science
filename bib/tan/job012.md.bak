[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job012)  [KJV](../kjv/job012)  [Sep](../sep/job012.md) 
[Vul](../vul/job012.md)   
  
[Job (Iyov) Index](job.md)  
  [Previous](job011)  [Next](job013.md) 

------------------------------------------------------------------------

### Tanach (Hebrew): Job (Iyov) Chapter 12

‎<span id="001">1</span> ‏וַיַּ֥עַן אִיּ֗וֹב וַיֹּאמַֽר׃

‎<span id="002">2</span> ‏אָ֭מְנָם כִּ֣י אַתֶּם־עָ֑ם וְ֝עִמָּכֶ֗ם
תָּמ֥וּת חָכְמָֽה׃

‎<span id="003">3</span> ‏גַּם־לִ֤י לֵבָ֨ב׀ כְּֽמוֹכֶ֗ם<sup>3</sup>
לֹא־נֹפֵ֣ל אָנֹכִ֣י מִכֶּ֑ם וְאֶת־מִי־אֵ֥ין כְּמוֹ־אֵֽלֶּה׃

‎<span id="004">4</span> ‏שְׂחֹ֤ק לְרֵעֵ֨הוּ׀ אֶֽהְיֶ֗ה קֹרֵ֣א
לֶ֭אֱלוֹהַּ וַֽיַּעֲנֵ֑הוּ שְׂ֝ח֗וֹק צַדִּ֥יק תָּמִֽים׃

‎<span id="005">5</span> ‏לַפִּ֣יד בּ֭וּז לְעַשְׁתּ֣וּת שַׁאֲנָ֑ן
נָ֝כ֗וֹן לְמ֣וֹעֲדֵי רָֽגֶל׃

‎<span id="006">6</span> ‏יִשְׁלָ֤יוּ אֹֽהָלִ֨ים׀
לְשֹׁ֥דְדִ֗ים<sup>3</sup> וּֽ֭בַטֻּחוֹת לְמַרְגִּ֣יזֵי אֵ֑ל לַאֲשֶׁ֤ר
הֵבִ֖יא אֱל֣וֹהַּ בְּיָדֽוֹ׃

‎<span id="007">7</span> ‏וְֽאוּלָ֗ם שְׁאַל־נָ֣א בְהֵמ֣וֹת וְתֹרֶ֑ךָּ
וְע֥וֹף הַ֝שָּׁמַ֗יִם וְיַגֶּד־לָֽךְ׃

‎<span id="008">8</span> ‏א֤וֹ שִׂ֣יחַ לָאָ֣רֶץ וְתֹרֶ֑ךָּ וִֽיסַפְּר֥וּ
לְ֝ךָ֗ דְּגֵ֣י הַיָּֽם׃

‎<span id="009">9</span> ‏מִ֭י לֹא־יָדַ֣ע בְּכָל־אֵ֑לֶּה כִּ֥י
יַד־יְ֝הוָה עָ֣שְׂתָה זֹּֽאת׃

‎<span id="010">10</span> ‏אֲשֶׁ֣ר בְּ֭יָדוֹ נֶ֣פֶשׁ כָּל־חָ֑י וְ֝ר֗וּחַ
כָּל־בְּשַׂר־אִֽישׁ׃

‎<span id="011">11</span> ‏הֲלֹא־אֹ֭זֶן מִלִּ֣ין תִּבְחָ֑ן וְ֝חֵ֗ךְ
אֹ֣כֶל יִטְעַם־לֽוֹ׃

‎<span id="012">12</span> ‏בִּֽישִׁישִׁ֥ים חָכְמָ֑ה וְאֹ֖רֶךְ יָמִ֣ים
תְּבוּנָֽה׃

‎<span id="013">13</span> ‏עִ֭מּוֹ חָכְמָ֣ה וּגְבוּרָ֑ה ל֝֗וֹ עֵצָ֥ה
וּתְבוּנָֽה׃

‎<span id="014">14</span> ‏הֵ֣ן יַ֭הֲרוֹס וְלֹ֣א יִבָּנֶ֑ה יִסְגֹּ֥ר
עַל־אִ֝֗ישׁ וְלֹ֣א יִפָּתֵֽחַ׃

‎<span id="015">15</span> ‏הֵ֤ן יַעְצֹ֣ר בַּמַּ֣יִם וְיִבָ֑שׁוּ
וִֽ֝ישַׁלְּחֵ֗ם וְיַ֖הַפְכוּ אָֽרֶץ׃

‎<span id="016">16</span> ‏עִ֭מּוֹ עֹ֣ז וְתֽוּשִׁיָּ֑ה<sup>1</sup> ל֝֗וֹ
שֹׁגֵ֥ג וּמַשְׁגֶּֽה׃

‎<span id="017">17</span> ‏מוֹלִ֣יךְ יוֹעֲצִ֣ים שׁוֹלָ֑ל וְֽשֹׁפְטִ֥ים
יְהוֹלֵֽל׃

‎<span id="018">18</span> ‏מוּסַ֣ר מְלָכִ֣ים פִּתֵּ֑חַ וַיֶּאְסֹ֥ר
אֵ֝ז֗וֹר בְּמָתְנֵיהֶֽם׃

‎<span id="019">19</span> ‏מוֹלִ֣יךְ כֹּהֲנִ֣ים שׁוֹלָ֑ל וְאֵֽתָנִ֣ים
יְסַלֵּֽף׃

‎<span id="020">20</span> ‏מֵסִ֣יר שָׂ֭פָה לְנֶאֱמָנִ֑ים וְטַ֖עַם
זְקֵנִ֣ים יִקָּֽח׃

‎<span id="021">21</span> ‏שׁוֹפֵ֣ךְ בּ֭וּז עַל־נְדִיבִ֑ים וּמְזִ֖יחַ
אֲפִיקִ֣ים רִפָּֽה׃

‎<span id="022">22</span> ‏מְגַלֶּ֣ה עֲ֭מֻקוֹת מִנִּי־חֹ֑שֶׁךְ וַיֹּצֵ֖א
לָא֣וֹר צַלְמָֽוֶת׃

‎<span id="023">23</span> ‏מַשְׂגִּ֣יא לַ֭גּוֹיִם וַֽיְאַבְּדֵ֑ם
שֹׁטֵ֥חַ לַ֝גּוֹיִ֗ם וַיַּנְחֵֽם׃

‎<span id="024">24</span> ‏מֵסִ֗יר לֵ֭ב רָאשֵׁ֣י עַם־הָאָ֑רֶץ
וַ֝יַּתְעֵ֗ם בְּתֹ֣הוּ לֹא־דָֽרֶךְ׃

‎<span id="025">25</span> ‏יְמַֽשְׁשׁוּ־חֹ֥שֶׁךְ וְלֹא־א֑וֹר
וַ֝יַּתְעֵ֗ם כַּשִּׁכּֽוֹר׃

1 wayy<sup>a</sup>‘an ’îywōḇ wayyō’mar:

2 ’āmənām kî ’atem-‘ām wə‘immāḵem tāmûṯ ḥāḵəmâ:

3 gam-lî lēḇāḇ\| kəmwōḵem<sup>3</sup> lō’-nōfēl ’ānōḵî mikem
wə’eṯ-mî-’ên kəmwō-’ēlleh:

4 śəḥōq lərē‘ēhû\| ’ehəyeh qōrē’ le’ĕlwōhha wayy<sup>a</sup>‘ănēhû
śəḥwōq ṣadîq tāmîm:

5 lapîḏ bûz lə‘ašətûṯ ša’ănān nāḵwōn ləmwō‘ăḏê rāḡel:

6 yišəlāyû ’ōhālîm\| ləšōḏəḏîm<sup>3</sup> ûḇaṭṭuḥwōṯ ləmarəgîzê ’ēl
la’ăšer hēḇî’ ’ĕlwōhha bəyāḏwō:

7 wə’ûlām šə’al-nā’ ḇəhēmwōṯ wəṯōreḵḵā wə‘wōf haššāmayim wəyageḏ-lāḵə:

8 ’wō śîḥa lā’āreṣ wəṯōreḵḵā wîsapərû ləḵā dəḡê hayyām:

9 mî lō’-yāḏ<sup>a</sup>‘ bəḵāl-’ēlleh kî yaḏ-yəhwâ ‘āśəṯâ zzō’ṯ:

10 ’ăšer bəyāḏwō nefeš kāl-ḥāy wərûḥa kāl-bəśar-’îš:

11 hălō’-’ōzen millîn tiḇəḥān wəḥēḵə ’ōḵel yiṭə‘am-lwō:

12 bîšîšîm ḥāḵəmâ wə’ōreḵə yāmîm təḇûnâ:

13 ‘immwō ḥāḵəmâ ûḡəḇûrâ lwō ‘ēṣâ ûṯəḇûnâ:

14 hēn yahărwōs wəlō’ yibāneh yisəgōr ‘al-’îš wəlō’ yipāṯēḥa:

15 hēn y<sup>a</sup>‘əṣōr bammayim wəyiḇāšû wîšalləḥēm wəyahafəḵû ’āreṣ:

16 ‘immwō ‘ōz wəṯûšîyâ<sup>1</sup> lwō šōḡēḡ ûmašəgeh:

17 mwōlîḵə ywō‘ăṣîm šwōlāl wəšōfəṭîm yəhwōlēl:

18 mûsar məlāḵîm pitēḥa wayye’əsōr ’ēzwōr bəmāṯənêhem:

19 mwōlîḵə kōhănîm šwōlāl wə’ēṯānîm yəsallēf:

20 mēsîr śāfâ ləne’ĕmānîm wəṭ<sup>a</sup>‘am zəqēnîm yiqqāḥ:

21 šwōfēḵə bûz ‘al-nəḏîḇîm ûməzîḥa ’ăfîqîm ripâ:

22 məḡalleh ‘ămuqwōṯ minnî-ḥōšeḵə wayyōṣē’ lā’wōr ṣaləmāweṯ:

23 maśəgî’ lagwōyim wayə’abəḏēm šōṭēḥa lagwōyim wayyanəḥēm:

24 mēsîr lēḇ rā’šê ‘am-hā’āreṣ wayyaṯə‘ēm bəṯōhû lō’-ḏāreḵə:

25 yəmašəšû-ḥōšeḵə wəlō’-’wōr wayyaṯə‘ēm kaššikwōr:

------------------------------------------------------------------------

[Next: Job (Iyov) Chapter 13](job013.md)
