[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa132)  [KJV](../kjv/psa132)  [Sep](../sep/psa132) 
[Vul](../vul/psa132)   
  
[Psalms (Tehilim) Index](psa)  
  [Previous](psa131)  [Next](psa133) 

------------------------------------------------------------------------

### Tanach (Hebrew): Psalms (Tehilim) Chapter 132

‎<span id="001">1</span> ‏שִׁ֗יר הַֽמַּ֫עֲל֥וֹת זְכוֹר־יְהוָ֥ה לְדָוִ֑ד
אֵ֝ת כָּל־עֻנּוֹתֽוֹ׃

‎<span id="002">2</span> ‏אֲשֶׁ֣ר נִ֭שְׁבַּע לַיהוָ֑ה נָ֝דַ֗ר לַאֲבִ֥יר
יַעֲקֹֽב׃

‎<span id="003">3</span> ‏אִם־אָ֭בֹא בְּאֹ֣הֶל בֵּיתִ֑י אִם־אֶ֝עֱלֶ֗ה
עַל־עֶ֥רֶשׂ יְצוּעָֽי׃

‎<span id="004">4</span> ‏אִם־אֶתֵּ֣ן שְׁנַ֣ת לְעֵינָ֑י לְֽעַפְעַפַּ֥י
תְּנוּמָֽה׃

‎<span id="005">5</span> ‏עַד־אֶמְצָ֣א מָ֭קוֹם לַיהוָ֑ה מִ֝שְׁכָּנ֗וֹת
לַאֲבִ֥יר יַעֲקֹֽב׃

‎<span id="006">6</span> ‏הִנֵּֽה־שְׁמַֽעֲנ֥וּהָ בְאֶפְרָ֑תָה
מְ֝צָאנ֗וּהָ בִּשְׂדֵי־יָֽעַר׃

‎<span id="007">7</span> ‏נָב֥וֹאָה לְמִשְׁכְּנוֹתָ֑יו נִ֝שְׁתַּחֲוֶ֗ה
לַהֲדֹ֥ם רַגְלָֽיו׃

‎<span id="008">8</span> ‏קוּמָ֣ה יְ֭הוָה לִמְנוּחָתֶ֑ךָ אַ֝תָּ֗ה
וַאֲר֥וֹן עֻזֶּֽךָ׃

‎<span id="009">9</span> ‏כֹּהֲנֶ֥יךָ יִלְבְּשׁוּ־צֶ֑דֶק וַחֲסִידֶ֥יךָ
יְרַנֵּֽנוּ׃

‎<span id="010">10</span> ‏בַּ֭עֲבוּר דָּוִ֣ד עַבְדֶּ֑ךָ אַל־תָּ֝שֵׁ֗ב
פְּנֵ֣י מְשִׁיחֶֽךָ׃

‎<span id="011">11</span> ‏נִשְׁבַּֽע־יְהוָ֨ה׀ לְדָוִ֡ד אֱמֶת֮
לֹֽא־יָשׁ֪וּב מִ֫מֶּ֥נָּה מִפְּרִ֥י בִטְנְךָ֑ אָ֝שִׁ֗ית לְכִסֵּא־לָֽךְ׃

‎<span id="012">12</span> ‏אִֽם־יִשְׁמְר֬וּ בָנֶ֨יךָ׀ בְּרִיתִי֮
וְעֵדֹתִ֥י ז֗וֹ אֲלַ֫מְּדֵ֥ם גַּם־בְּנֵיהֶ֥ם עֲדֵי־עַ֑ד יֵ֝שְׁב֗וּ
לְכִסֵּא־לָֽךְ׃

‎<span id="013">13</span> ‏כִּֽי־בָחַ֣ר יְהוָ֣ה בְּצִיּ֑וֹן אִ֝וָּ֗הּ
לְמוֹשָׁ֥ב לֽוֹ׃

‎<span id="014">14</span> ‏זֹאת־מְנוּחָתִ֥י עֲדֵי־עַ֑ד פֹּֽה־אֵ֝שֵׁ֗ב
כִּ֣י אִוִּתִֽיהָ׃

‎<span id="015">15</span> ‏צֵ֭ידָהּ בָּרֵ֣ךְ אֲבָרֵ֑ךְ אֶ֝בְיוֹנֶ֗יהָ
אַשְׂבִּ֥יעַֽ לָֽחֶם׃

‎<span id="016">16</span> ‏וְֽ֭כֹהֲנֶיהָ אַלְבִּ֣ישׁ יֶ֑שַׁע
וַ֝חֲסִידֶ֗יהָ רַנֵּ֥ן יְרַנֵּֽנוּ׃

‎<span id="017">17</span> ‏שָׁ֤ם אַצְמִ֣יחַ קֶ֣רֶן לְדָוִ֑ד עָרַ֥כְתִּי
נֵ֝֗ר לִמְשִׁיחִֽי׃

‎<span id="018">18</span> ‏א֭וֹיְבָיו אַלְבִּ֣ישׁ בֹּ֑שֶׁת וְ֝עָלָ֗יו
יָצִ֥יץ נִזְרֽוֹ׃

1 šîr hamm<sup>a</sup>‘ălwōṯ zəḵwōr-yəhwâ ləḏāwiḏ ’ēṯ kāl-‘unnwōṯwō:

2 ’ăšer nišəb<sup>a</sup>‘ layhwâ nāḏar la’ăḇîr y<sup>a</sup>‘ăqōḇ:

3 ’im-’āḇō’ bə’ōhel bêṯî ’im-’e‘ĕleh ‘al-‘ereś yəṣû‘āy:

4 ’im-’etēn šənaṯ lə‘ênāy lə‘afə‘apay tənûmâ:

5 ‘aḏ-’eməṣā’ māqwōm layhwâ mišəkānwōṯ la’ăḇîr y<sup>a</sup>‘ăqōḇ:

6 hinnēh-šəm<sup>a</sup>‘ănûhā ḇə’efərāṯâ məṣā’nûhā biśəḏê-yā‘ar:

7 nāḇwō’â ləmišəkənwōṯāyw nišət<sup>a</sup>ḥăweh lahăḏōm raḡəlāyw:

8 qûmâ yəhwâ limənûḥāṯeḵā ’atâ wa’ărwōn ‘uzzeḵā:

9 kōhăneyḵā yiləbəšû-ṣeḏeq w<sup>a</sup>ḥăsîḏeyḵā yərannēnû:

10 b<sup>a</sup>‘ăḇûr dāwiḏ ‘aḇədeḵā ’al-tāšēḇ pənê məšîḥeḵā:

11 nišəb<sup>a</sup>‘-yəhwâ\| ləḏāwiḏ ’ĕmeṯ lō’-yāšûḇ mimmennâ mipərî
ḇiṭənəḵā ’āšîṯ ləḵissē’-lāḵə:

12 ’im-yišəmərû ḇāneyḵā\| bərîṯî wə‘ēḏōṯî zwō ’ălamməḏēm gam-bənêhem
‘ăḏê-‘aḏ yēšəḇû ləḵissē’-lāḵə:

13 kî-ḇāḥar yəhwâ bəṣîywōn ’iûāh ləmwōšāḇ lwō:

14 zō’ṯ-mənûḥāṯî ‘ăḏê-‘aḏ pōh-’ēšēḇ kî ’iûiṯîhā:

15 ṣêḏāh bārēḵə ’ăḇārēḵə ’eḇəywōneyhā ’aśəbî‘a lāḥem:

16 wəḵōhăneyhā ’aləbîš yeš<sup>a</sup>‘ w<sup>a</sup>ḥăsîḏeyhā rannēn
yərannēnû:

17 šām ’aṣəmîḥa qeren ləḏāwiḏ ‘āraḵətî nēr liməšîḥî:

18 ’wōyəḇāyw ’aləbîš bōšeṯ wə‘ālāyw yāṣîṣ nizərwō:

------------------------------------------------------------------------

[Next: Psalms (Tehilim) Chapter 133](psa133)
