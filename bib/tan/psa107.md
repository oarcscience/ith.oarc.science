[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa107)  [KJV](../kjv/psa107)  [Sep](../sep/psa107.md) 
[Vul](../vul/psa107.md)   
  
[Psalms (Tehilim) Index](psa.md)  
  [Previous](psa106)  [Next](psa108.md) 

------------------------------------------------------------------------

### Tanach (Hebrew): Psalms (Tehilim) Chapter 107

‎<span id="001">1</span> ‏הֹד֣וּ לַיהוָ֣ה כִּי־ט֑וֹב כִּ֖י לְעוֹלָ֣ם
חַסְדּֽוֹ׃

‎<span id="002">2</span> ‏יֹ֭אמְרוּ גְּאוּלֵ֣י יְהוָ֑ה אֲשֶׁ֥ר
גְּ֝אָלָ֗ם מִיַּד־צָֽר׃

‎<span id="003">3</span> ‏וּֽמֵאֲרָצ֗וֹת קִ֫בְּצָ֥ם מִמִּזְרָ֥ח
וּמִֽמַּעֲרָ֑ב מִצָּפ֥וֹן וּמִיָּֽם׃

‎<span id="004">4</span> ‏תָּע֣וּ בַ֭מִּדְבָּר בִּישִׁימ֣וֹן דָּ֑רֶךְ
עִ֥יר מ֝וֹשָׁ֗ב לֹ֣א מָצָֽאוּ׃

‎<span id="005">5</span> ‏רְעֵבִ֥ים גַּם־צְמֵאִ֑ים נַ֝פְשָׁ֗ם בָּהֶ֥ם
תִּתְעַטָּֽף׃

‎<span id="006">6</span> ‏וַיִּצְעֲק֣וּ אֶל־יְ֭הוָה בַּצַּ֣ר לָהֶ֑ם
מִ֝מְּצֽוּקוֹתֵיהֶ֗ם יַצִּילֵֽם׃

‎<span id="007">7</span> ‏וַ֭יַּֽדְרִיכֵם בְּדֶ֣רֶךְ יְשָׁרָ֑ה לָ֝לֶ֗כֶת
אֶל־עִ֥יר מוֹשָֽׁב׃

‎<span id="008">8</span> ‏יוֹד֣וּ לַיהוָ֣ה חַסְדּ֑וֹ וְ֝נִפְלְאוֹתָ֗יו
לִבְנֵ֥י אָדָֽם׃

‎<span id="009">9</span> ‏כִּי־הִ֭שְׂבִּיעַ נֶ֣פֶשׁ שֹׁקֵקָ֑ה וְנֶ֥פֶשׁ
רְ֝עֵבָה מִלֵּא־טֽוֹב׃

‎<span id="010">10</span> ‏יֹ֭שְׁבֵי חֹ֣שֶׁךְ וְצַלְמָ֑וֶת אֲסִירֵ֖י
עֳנִ֣י וּבַרְזֶֽל׃

‎<span id="011">11</span> ‏כִּֽי־הִמְר֥וּ אִמְרֵי־אֵ֑ל וַעֲצַ֖ת
עֶלְי֣וֹן נָאָֽצוּ׃

‎<span id="012">12</span> ‏וַיַּכְנַ֣ע בֶּעָמָ֣ל לִבָּ֑ם כָּ֝שְׁל֗וּ
וְאֵ֣ין עֹזֵֽר׃

‎<span id="013">13</span> ‏וַיִּזְעֲק֣וּ אֶל־יְ֭הוָה בַּצַּ֣ר לָהֶ֑ם
מִ֝מְּצֻֽקוֹתֵיהֶ֗ם יוֹשִׁיעֵֽם׃

‎<span id="014">14</span> ‏יֽ֭וֹצִיאֵם מֵחֹ֣שֶׁךְ וְצַלְמָ֑וֶת
וּמוֹסְר֖וֹתֵיהֶ֣ם יְנַתֵּֽק׃

‎<span id="015">15</span> ‏יוֹד֣וּ לַיהוָ֣ה חַסְדּ֑וֹ וְ֝נִפְלְאוֹתָ֗יו
לִבְנֵ֥י אָדָֽם׃

‎<span id="016">16</span> ‏כִּֽי־שִׁ֭בַּר דַּלְת֣וֹת נְחֹ֑שֶׁת
וּבְרִיחֵ֖י בַרְזֶ֣ל גִּדֵּֽעַ׃

‎<span id="017">17</span> ‏אֱ֭וִלִים מִדֶּ֣רֶךְ פִּשְׁעָ֑ם
וּֽ֝מֵעֲוֹֽנֹתֵיהֶ֗ם יִתְעַנּֽוּ׃

‎<span id="018">18</span> ‏כָּל־אֹ֭כֶל תְּתַעֵ֣ב נַפְשָׁ֑ם
וַ֝יַּגִּ֗יעוּ עַד־שַׁ֥עֲרֵי מָֽוֶת׃

‎<span id="019">19</span> ‏וַיִּזְעֲק֣וּ אֶל־יְ֭הוָה בַּצַּ֣ר לָהֶ֑ם
מִ֝מְּצֻֽקוֹתֵיהֶ֗ם יוֹשִׁיעֵֽם׃

‎<span id="020">20</span> ‏יִשְׁלַ֣ח דְּ֭בָרוֹ וְיִרְפָּאֵ֑ם
וִֽ֝ימַלֵּ֗ט מִשְּׁחִיתוֹתָֽם׃ <sup>8</sup>׆

‎<span id="021">21</span> ‏יוֹד֣וּ לַיהוָ֣ה חַסְדּ֑וֹ וְ֝נִפְלְאוֹתָ֗יו
לִבְנֵ֥י אָדָֽם׃ <sup>8</sup>׆

‎<span id="022">22</span> ‏וְ֭יִזְבְּחוּ זִבְחֵ֣י תוֹדָ֑ה וִֽיסַפְּר֖וּ
מַעֲשָׂ֣יו בְּרִנָּֽה׃ <sup>8</sup>׆

‎<span id="023">23</span> ‏יוֹרְדֵ֣י הַ֭יָּם בָּאֳנִיּ֑וֹת עֹשֵׂ֥י
מְ֝לָאכָ֗ה בְּמַ֣יִם רַבִּֽים׃ <sup>8</sup>׆

‎<span id="024">24</span> ‏הֵ֣מָּה רָ֭אוּ מַעֲשֵׂ֣י יְהוָ֑ה
וְ֝נִפְלְאוֹתָ֗יו בִּמְצוּלָֽה׃ <sup>8</sup>׆

‎<span id="025">25</span> ‏וַיֹּ֗אמֶר וַֽ֭יַּעֲמֵד ר֣וּחַ סְעָרָ֑ה
וַתְּרוֹמֵ֥ם גַּלָּֽיו׃ <sup>8</sup>׆

‎<span id="026">26</span> ‏יַעֲל֣וּ שָׁ֭מַיִם יֵרְד֣וּ תְהוֹמ֑וֹת
נַ֝פְשָׁ֗ם בְּרָעָ֥ה תִתְמוֹגָֽג׃

‎<span id="027">27</span> ‏יָח֣וֹגּוּ וְ֭יָנוּעוּ כַּשִּׁכּ֑וֹר
וְכָל־חָ֝כְמָתָ֗ם תִּתְבַּלָּֽע׃

‎<span id="028">28</span> ‏וַיִּצְעֲק֣וּ אֶל־יְ֭הוָה בַּצַּ֣ר לָהֶ֑ם
וּֽ֝מִמְּצֽוּקֹתֵיהֶ֗ם יוֹצִיאֵֽם׃

‎<span id="029">29</span> ‏יָקֵ֣ם סְ֭עָרָה לִדְמָמָ֑ה וַ֝יֶּחֱשׁ֗וּ
גַּלֵּיהֶֽם׃

‎<span id="030">30</span> ‏וַיִּשְׂמְח֥וּ כִֽי־יִשְׁתֹּ֑קוּ וַ֝יַּנְחֵ֗ם
אֶל־מְח֥וֹז חֶפְצָֽם׃

‎<span id="031">31</span> ‏יוֹד֣וּ לַיהוָ֣ה חַסְדּ֑וֹ וְ֝נִפְלְאוֹתָ֗יו
לִבְנֵ֥י אָדָֽם׃

‎<span id="032">32</span> ‏וִֽ֭ירֹמְמוּהוּ בִּקְהַל־עָ֑ם וּבְמוֹשַׁ֖ב
זְקֵנִ֣ים יְהַלְלֽוּהוּ׃

‎<span id="033">33</span> ‏יָשֵׂ֣ם נְהָר֣וֹת לְמִדְבָּ֑ר וּמֹצָ֥אֵי
מַ֝֗יִם לְצִמָּאֽוֹן׃

‎<span id="034">34</span> ‏אֶ֣רֶץ פְּ֭רִי לִמְלֵחָ֑ה מֵ֝רָעַ֗ת יֹ֣שְׁבֵי
בָֽהּ׃

‎<span id="035">35</span> ‏יָשֵׂ֣ם מִ֭דְבָּר לַֽאֲגַם־מַ֑יִם וְאֶ֥רֶץ
צִ֝יָּ֗ה לְמֹצָ֥אֵי מָֽיִם׃

‎<span id="036">36</span> ‏וַיּ֣וֹשֶׁב שָׁ֣ם רְעֵבִ֑ים וַ֝יְכוֹנְנ֗וּ
עִ֣יר מוֹשָֽׁב׃

‎<span id="037">37</span> ‏וַיִּזְרְע֣וּ שָׂ֭דוֹת וַיִּטְּע֣וּ כְרָמִ֑ים
וַ֝יַּעֲשׂ֗וּ פְּרִ֣י תְבֽוּאָה׃

‎<span id="038">38</span> ‏וַיְבָרֲכֵ֣ם וַיִּרְבּ֣וּ מְאֹ֑ד
וּ֝בְהֶמְתָּ֗ם לֹ֣א יַמְעִֽיט׃

‎<span id="039">39</span> ‏וַיִּמְעֲט֥וּ וַיָּשֹׁ֑חוּ מֵעֹ֖צֶר רָעָ֣ה
וְיָגֽוֹן׃ <sup>8</sup>׆

‎<span id="040">40</span> ‏שֹׁפֵ֣ךְ בּ֭וּז עַל־נְדִיבִ֑ים וַ֝יַּתְעֵ֗ם
בְּתֹ֣הוּ לֹא־דָֽרֶךְ׃

‎<span id="041">41</span> ‏וַיְשַׂגֵּ֣ב אֶבְי֣וֹן מֵע֑וֹנִי וַיָּ֥שֶׂם
כַּ֝צֹּ֗אן מִשְׁפָּחֽוֹת׃

‎<span id="042">42</span> ‏יִרְא֣וּ יְשָׁרִ֣ים וְיִשְׂמָ֑חוּ
וְכָל־עַ֝וְלָ֗ה קָ֣פְצָה פִּֽיהָ׃

‎<span id="043">43</span> ‏מִי־חָכָ֥ם וְיִשְׁמָר־אֵ֑לֶּה
וְ֝יִתְבּֽוֹנְנ֗וּ חַֽסְדֵ֥י יְהוָֽה׃

1 hōḏû layhwâ kî-ṭwōḇ kî lə‘wōlām ḥasədwō:

2 yō’mərû gə’ûlê yəhwâ ’ăšer gə’ālām mîyaḏ-ṣār:

3 ûmē’ărāṣwōṯ qibəṣām mimmizərāḥ ûmimm<sup>a</sup>‘ărāḇ miṣṣāfwōn
ûmîyām:

4 tā‘û ḇammiḏəbār bîšîmwōn dāreḵə ‘îr mwōšāḇ lō’ māṣā’û:

5 rə‘ēḇîm gam-ṣəmē’îm nafəšām bâem tiṯə‘aṭṭāf:

6 wayyiṣə‘ăqû ’el-yəhwâ baṣṣar lâem mimməṣûqwōṯêhem yaṣṣîlēm:

7 wayyaḏərîḵēm bəḏereḵə yəšārâ lāleḵeṯ ’el-‘îr mwōšāḇ:

8 ywōḏû layhwâ ḥasədwō wənifələ’wōṯāyw liḇənê ’āḏām:

9 kî-hiśəbî‘a nefeš šōqēqâ wənefeš rə‘ēḇâ millē’-ṭwōḇ:

10 yōšəḇê ḥōšeḵə wəṣaləmāweṯ ’ăsîrê ‘ŏnî ûḇarəzel:

11 kî-himərû ’imərê-’ēl w<sup>a</sup>‘ăṣaṯ ‘eləywōn nā’āṣû:

12 wayyaḵən<sup>a</sup>‘ be‘āmāl libām kāšəlû wə’ên ‘ōzēr:

13 wayyizə‘ăqû ’el-yəhwâ baṣṣar lâem mimməṣuqwōṯêhem ywōšî‘ēm:

14 ywōṣî’ēm mēḥōšeḵə wəṣaləmāweṯ ûmwōsərwōṯêhem yənatēq:

15 ywōḏû layhwâ ḥasədwō wənifələ’wōṯāyw liḇənê ’āḏām:

16 kî-šibar daləṯwōṯ nəḥōšeṯ ûḇərîḥê ḇarəzel gidē‘a:

17 ’ĕwilîm midereḵə pišə‘ām ûmē‘ăwōnōṯêhem yiṯə‘annû:

18 kāl-’ōḵel təṯ<sup>a</sup>‘ēḇ nafəšām wayyagî‘û ‘aḏ-š<sup>a</sup>‘ărê
māweṯ:

19 wayyizə‘ăqû ’el-yəhwâ baṣṣar lâem mimməṣuqwōṯêhem ywōšî‘ēm:

20 yišəl<sup>a</sup>ḥ dəḇārwō wəyirəpā’ēm wîmallēṭ miššəḥîṯwōṯām:
<sup>8</sup>׆

21 ywōḏû layhwâ ḥasədwō wənifələ’wōṯāyw liḇənê ’āḏām: <sup>8</sup>׆

22 wəyizəbəḥû ziḇəḥê ṯwōḏâ wîsapərû m<sup>a</sup>‘ăśāyw bərinnâ:
<sup>8</sup>׆

23 ywōrəḏê hayyām bā’ŏnîywōṯ ‘ōśê məlā’ḵâ bəmayim rabîm: <sup>8</sup>׆

24 hēmmâ rā’û m<sup>a</sup>‘ăśê yəhwâ wənifələ’wōṯāyw biməṣûlâ:
<sup>8</sup>׆

25 wayyō’mer wayy<sup>a</sup>‘ămēḏ rûḥa sə‘ārâ watərwōmēm gallāyw:
<sup>8</sup>׆

26 y<sup>a</sup>‘ălû šāmayim yērəḏû ṯəhwōmwōṯ nafəšām bərā‘â ṯiṯəmwōḡāḡ:

27 yāḥwōgû wəyānû‘û kaššikwōr wəḵāl-ḥāḵəmāṯām tiṯəballā‘:

28 wayyiṣə‘ăqû ’el-yəhwâ baṣṣar lâem ûmimməṣûqōṯêhem ywōṣî’ēm:

29 yāqēm sə‘ārâ liḏəmāmâ wayyeḥĕšû gallêhem:

30 wayyiśəməḥû ḵî-yišətōqû wayyanəḥēm ’el-məḥwōz ḥefəṣām:

31 ywōḏû layhwâ ḥasədwō wənifələ’wōṯāyw liḇənê ’āḏām:

32 wîrōməmûhû biqəhal-‘ām ûḇəmwōšaḇ zəqēnîm yəhaləlûhû:

33 yāśēm nəhārwōṯ ləmiḏəbār ûmōṣā’ê mayim ləṣimmā’wōn:

34 ’ereṣ pərî liməlēḥâ mērā‘aṯ yōšəḇê ḇāh:

35 yāśēm miḏəbār la’ăḡam-mayim wə’ereṣ ṣîyâ ləmōṣā’ê māyim:

36 wayywōšeḇ šām rə‘ēḇîm wayəḵwōnənû ‘îr mwōšāḇ:

37 wayyizərə‘û śāḏwōṯ wayyiṭṭə‘û ḵərāmîm wayy<sup>a</sup>‘ăśû pərî
ṯəḇû’â:

38 wayəḇārăḵēm wayyirəbû mə’ōḏ ûḇəhemətām lō’ yamə‘îṭ:

39 wayyimə‘ăṭû wayyāšōḥû mē‘ōṣer rā‘â wəyāḡwōn: <sup>8</sup>׆

40 šōfēḵə bûz ‘al-nəḏîḇîm wayyaṯə‘ēm bəṯōhû lō’-ḏāreḵə:

41 wayəśagēḇ ’eḇəywōn mē‘wōnî wayyāśem kaṣṣō’n mišəpāḥwōṯ:

42 yirə’û yəšārîm wəyiśəmāḥû wəḵāl-‘awəlâ qāfəṣâ pîhā:

43 mî-ḥāḵām wəyišəmār-’ēlleh wəyiṯəbwōnənû ḥasəḏê yəhwâ:

------------------------------------------------------------------------

[Next: Psalms (Tehilim) Chapter 108](psa108.md)
