[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg006)  [KJV](../kjv/jdg006.md) 
[Sep:JdB](../sep/jdb006)  [Sep:JdA](../sep/jda006.md) 
[Vul](../vul/jdg006.md)   
  
[Judges (Shoftim) Index](jdg.md)  
  [Previous](jdg005)  [Next](jdg007.md) 

------------------------------------------------------------------------

### Tanach (Hebrew): Judges (Shoftim) Chapter 6

‎<span id="001">1</span> ‏וַיַּעֲשׂ֧וּ בְנֵי־יִשְׂרָאֵ֛ל הָרַ֖ע
בְּעֵינֵ֣י יְהוָ֑ה וַיִּתְּנֵ֧ם יְהוָ֛ה בְּיַד־מִדְיָ֖ן שֶׁ֥בַע
שָׁנִֽים׃

‎<span id="002">2</span> ‏וַתָּ֥עָז יַד־מִדְיָ֖ן עַל־יִשְׂרָאֵ֑ל
מִפְּנֵ֨י מִדְיָ֜ן עָשֽׂוּ לָהֶ֣ם׀ בְּנֵ֣י יִשְׂרָאֵ֗ל
אֶת־הַמִּנְהָרוֹת֙ אֲשֶׁ֣ר בֶּֽהָרִ֔ים וְאֶת־הַמְּעָר֖וֹת
וְאֶת־הַמְּצָדֽוֹת׃

‎<span id="003">3</span> ‏וְהָיָ֖ה אִם־זָרַ֣ע יִשְׂרָאֵ֑ל וְעָלָ֨ה
מִדְיָ֧ן וַֽעֲמָלֵ֛ק וּבְנֵי־קֶ֖דֶם וְעָל֥וּ עָלָֽיו׃

‎<span id="004">4</span> ‏וַיַּחֲנ֣וּ עֲלֵיהֶ֗ם וַיַּשְׁחִ֙יתוּ֙
אֶת־יְב֣וּל הָאָ֔רֶץ עַד־בּוֹאֲךָ֖ עַזָּ֑ה וְלֹֽא־יַשְׁאִ֤ירוּ מִֽחְיָה֙
בְּיִשְׂרָאֵ֔ל וְשֶׂ֥ה וָשׁ֖וֹר וַחֲמֽוֹר׃

‎<span id="005">5</span> ‏כִּ֡י הֵם֩ וּמִקְנֵיהֶ֨ם יַעֲל֜וּ
וְאָהֳלֵיהֶ֗ם יבאו וּבָ֤אוּ כְדֵֽי־אַרְבֶּה֙ לָרֹ֔ב וְלָהֶ֥ם
וְלִגְמַלֵּיהֶ֖ם אֵ֣ין מִסְפָּ֑ר וַיָּבֹ֥אוּ בָאָ֖רֶץ לְשַׁחֲתָֽהּ׃

‎<span id="006">6</span> ‏וַיִּדַּ֧ל יִשְׂרָאֵ֛ל מְאֹ֖ד מִפְּנֵ֣י
מִדְיָ֑ן וַיִּזְעֲק֥וּ בְנֵֽי־יִשְׂרָאֵ֖ל אֶל־יְהוָֽה׃ פ

‎<span id="007">7</span> ‏וַיְהִ֕י כִּֽי־זָעֲק֥וּ בְנֵֽי־יִשְׂרָאֵ֖ל
אֶל־יְהוָ֑ה עַ֖ל אֹד֥וֹת מִדְיָֽן׃

‎<span id="008">8</span> ‏וַיִּשְׁלַ֧ח יְהוָ֛ה אִ֥ישׁ נָבִ֖יא
אֶל־בְּנֵ֣י יִשְׂרָאֵ֑ל וַיֹּ֨אמֶר לָהֶ֜ם כֹּה־אָמַ֥ר יְהוָ֣ה׀ אֱלֹהֵ֣י
יִשְׂרָאֵ֗ל אָנֹכִ֞י הֶעֱלֵ֤יתִי אֶתְכֶם֙ מִמִּצְרַ֔יִם וָאֹצִ֥יא
אֶתְכֶ֖ם מִבֵּ֥ית עֲבָדִֽים׃

‎<span id="009">9</span> ‏וָאַצִּ֤ל אֶתְכֶם֙ מִיַּ֣ד מִצְרַ֔יִם
וּמִיַּ֖ד כָּל־לֹחֲצֵיכֶ֑ם וָאֲגָרֵ֤שׁ אוֹתָם֙ מִפְּנֵיכֶ֔ם וָאֶתְּנָ֥ה
לָכֶ֖ם אֶת־אַרְצָֽם׃

‎<span id="010">10</span> ‏וָאֹמְרָ֣ה לָכֶ֗ם אֲנִי֙ יְהוָ֣ה אֱלֹהֵיכֶ֔ם
לֹ֤א תִֽירְאוּ֙ אֶת־אֱלֹהֵ֣י הָאֱמֹרִ֔י אֲשֶׁ֥ר אַתֶּ֖ם יוֹשְׁבִ֣ים
בְּאַרְצָ֑ם וְלֹ֥א שְׁמַעְתֶּ֖ם בְּקוֹלִֽי׃ פ

‎<span id="011">11</span> ‏וַיָּבֹ֞א מַלְאַ֣ךְ יְהוָ֗ה וַיֵּ֙שֶׁב֙
תַּ֤חַת הָֽאֵלָה֙ אֲשֶׁ֣ר בְּעָפְרָ֔ה אֲשֶׁ֥ר לְיוֹאָ֖שׁ אֲבִ֣י
הָֽעֶזְרִ֑י וְגִדְע֣וֹן בְּנ֗וֹ חֹבֵ֤ט חִטִּים֙ בַּגַּ֔ת לְהָנִ֖יס
מִפְּנֵ֥י מִדְיָֽן׃

‎<span id="012">12</span> ‏וַיֵּרָ֥א אֵלָ֖יו מַלְאַ֣ךְ יְהוָ֑ה
וַיֹּ֣אמֶר אֵלָ֔יו יְהוָ֥ה עִמְּךָ֖ גִּבּ֥וֹר הֶחָֽיִל׃

‎<span id="013">13</span> ‏וַיֹּ֨אמֶר אֵלָ֤יו גִּדְעוֹן֙ בִּ֣י אֲדֹנִ֔י
וְיֵ֤שׁ יְהוָה֙ עִמָּ֔נוּ וְלָ֥מָּה מְצָאַ֖תְנוּ כָּל־זֹ֑את וְאַיֵּ֣ה
כָֽל־נִפְלְאֹתָ֡יו אֲשֶׁר֩ סִפְּרוּ־לָ֨נוּ אֲבוֹתֵ֜ינוּ לֵאמֹ֗ר הֲלֹ֤א
מִמִּצְרַ֙יִם֙ הֶעֱלָ֣נוּ יְהוָ֔ה וְעַתָּה֙ נְטָשָׁ֣נוּ יְהוָ֔ה
וַֽיִּתְּנֵ֖נוּ בְּכַף־מִדְיָֽן׃

‎<span id="014">14</span> ‏וַיִּ֤פֶן אֵלָיו֙ יְהוָ֔ה וַיֹּ֗אמֶר לֵ֚ךְ
בְּכֹחֲךָ֣ זֶ֔ה וְהוֹשַׁעְתָּ֥ אֶת־יִשְׂרָאֵ֖ל מִכַּ֣ף מִדְיָ֑ן הֲלֹ֖א
שְׁלַחְתִּֽיךָ׃

‎<span id="015">15</span> ‏וַיֹּ֤אמֶר אֵלָיו֙ בִּ֣י אֲדֹנָ֔י בַּמָּ֥ה
אוֹשִׁ֖יעַ אֶת־יִשְׂרָאֵ֑ל הִנֵּ֤ה אַלְפִּי֙ הַדַּ֣ל בִּמְנַשֶּׁ֔ה
וְאָנֹכִ֥י הַצָּעִ֖יר בְּבֵ֥ית אָבִֽי׃

‎<span id="016">16</span> ‏וַיֹּ֤אמֶר אֵלָיו֙ יְהוָ֔ה כִּ֥י אֶהְיֶ֖ה
עִמָּ֑ךְ וְהִכִּיתָ֥ אֶת־מִדְיָ֖ן כְּאִ֥ישׁ אֶחָֽד׃

‎<span id="017">17</span> ‏וַיֹּ֣אמֶר אֵלָ֔יו אִם־נָ֛א מָצָ֥אתִי חֵ֖ן
בְּעֵינֶ֑יךָ וְעָשִׂ֤יתָ לִּי֙ א֔וֹת שָׁאַתָּ֖ה מְדַבֵּ֥ר עִמִּֽי׃

‎<span id="018">18</span> ‏אַל־נָ֨א תָמֻ֤שׁ מִזֶּה֙ עַד־בֹּאִ֣י אֵלֶ֔יךָ
וְהֹֽצֵאתִי֙ אֶת־מִנְחָתִ֔י וְהִנַּחְתִּ֖י לְפָנֶ֑יךָ וַיֹּאמַ֕ר
אָנֹכִ֥י אֵשֵׁ֖ב עַ֥ד שׁוּבֶֽךָ׃

‎<span id="019">19</span> ‏וְגִדְע֣וֹן בָּ֗א וַיַּ֤עַשׂ גְּדִֽי־עִזִּים֙
וְאֵיפַת־קֶ֣מַח מַצּ֔וֹת הַבָּשָׂר֙ שָׂ֣ם בַּסַּ֔ל וְהַמָּרַ֖ק שָׂ֣ם
בַּפָּר֑וּר וַיּוֹצֵ֥א אֵלָ֛יו אֶל־תַּ֥חַת הָאֵלָ֖ה וַיַּגַּֽשׁ׃ ס

‎<span id="020">20</span> ‏וַיֹּ֨אמֶר אֵלָ֜יו מַלְאַ֣ךְ הָאֱלֹהִ֗ים קַ֣ח
אֶת־הַבָּשָׂ֤ר וְאֶת־הַמַּצּוֹת֙ וְהַנַּח֙ אֶל־הַסֶּ֣לַע הַלָּ֔ז
וְאֶת־הַמָּרַ֖ק שְׁפ֑וֹךְ וַיַּ֖עַשׂ כֵּֽן׃

‎<span id="021">21</span> ‏וַיִּשְׁלַ֞ח מַלְאַ֣ךְ יְהוָ֗ה אֶת־קְצֵ֤ה
הַמִּשְׁעֶ֙נֶת֙ אֲשֶׁ֣ר בְּיָד֔וֹ וַיִּגַּ֥ע בַּבָּשָׂ֖ר וּבַמַּצּ֑וֹת
וַתַּ֨עַל הָאֵ֜שׁ מִן־הַצּ֗וּר וַתֹּ֤אכַל אֶת־הַבָּשָׂר֙
וְאֶת־הַמַּצּ֔וֹת וּמַלְאַ֣ךְ יְהוָ֔ה הָלַ֖ךְ מֵעֵינָֽיו׃

‎<span id="022">22</span> ‏וַיַּ֣רְא גִּדְע֔וֹן כִּֽי־מַלְאַ֥ךְ יְהוָ֖ה
ה֑וּא סוַיֹּ֣אמֶר גִּדְע֗וֹן אֲהָהּ֙ אֲדֹנָ֣י יְהוִ֔ה כִּֽי־עַל־כֵּ֤ן
רָאִ֙יתִי֙ מַלְאַ֣ךְ יְהוָ֔ה פָּנִ֖ים אֶל־פָּנִֽים׃

‎<span id="023">23</span> ‏וַיֹּ֨אמֶר ל֧וֹ יְהוָ֛ה שָׁל֥וֹם לְךָ֖
אַל־תִּירָ֑א לֹ֖א תָּמֽוּת׃

‎<span id="024">24</span> ‏וַיִּבֶן֩ שָׁ֨ם גִּדְע֤וֹן מִזְבֵּ֙חַ֙
לַֽיהוָ֔ה וַיִּקְרָא־ל֥וֹ יְהוָ֖ה שָׁל֑וֹם עַ֚ד הַיּ֣וֹם הַזֶּ֔ה
עוֹדֶ֕נּוּ בְּעָפְרָ֖ת אֲבִ֥י הָעֶזְרִֽי׃ פ

‎<span id="025">25</span> ‏וַיְהִי֮ בַּלַּ֣יְלָה הַהוּא֒ וַיֹּ֧אמֶר ל֣וֹ
יְהוָ֗ה קַ֤ח אֶת־פַּר־הַשּׁוֹר֙ אֲשֶׁ֣ר לְאָבִ֔יךָ וּפַ֥ר הַשֵּׁנִ֖י
שֶׁ֣בַע שָׁנִ֑ים וְהָרַסְתָּ֗ אֶת־מִזְבַּ֤ח הַבַּ֙עַל֙ אֲשֶׁ֣ר
לְאָבִ֔יךָ וְאֶת־הָאֲשֵׁרָ֥ה אֲשֶׁר־עָלָ֖יו תִּכְרֹֽת׃

‎<span id="026">26</span> ‏וּבָנִ֨יתָ מִזְבֵּ֜חַ לַיהוָ֣ה אֱלֹהֶ֗יךָ
עַ֣ל רֹ֧אשׁ הַמָּע֛וֹז הַזֶּ֖ה בַּמַּֽעֲרָכָ֑ה וְלָֽקַחְתָּ֙ אֶת־הַפָּ֣ר
הַשֵּׁנִ֔י וְהַעֲלִ֣יתָ עוֹלָ֔ה בַּעֲצֵ֥י הָאֲשֵׁרָ֖ה אֲשֶׁ֥ר תִּכְרֹֽת׃

‎<span id="027">27</span> ‏וַיִּקַּ֨ח גִּדְע֜וֹן עֲשָׂרָ֤ה אֲנָשִׁים֙
מֵֽעֲבָדָ֔יו וַיַּ֕עַשׂ כַּאֲשֶׁ֛ר דִּבֶּ֥ר אֵלָ֖יו יְהוָ֑ה וַיְהִ֡י
כַּאֲשֶׁ֣ר יָרֵא֩ אֶת־בֵּ֨ית אָבִ֜יו וְאֶת־אַנְשֵׁ֥י הָעִ֛יר מֵעֲשׂ֥וֹת
יוֹמָ֖ם וַיַּ֥עַשׂ לָֽיְלָה׃

‎<span id="028">28</span> ‏וַיַּשְׁכִּ֜ימוּ אַנְשֵׁ֤י הָעִיר֙ בַּבֹּ֔קֶר
וְהִנֵּ֤ה נֻתַּץ֙ מִזְבַּ֣ח הַבַּ֔עַל וְהָאֲשֵׁרָ֥ה אֲשֶׁר־עָלָ֖יו
כֹּרָ֑תָה וְאֵת֙ הַפָּ֣ר הַשֵּׁנִ֔י הֹֽעֲלָ֔ה עַל־הַמִּזְבֵּ֖חַ
הַבָּנֽוּי׃

‎<span id="029">29</span> ‏וַיֹּֽאמְרוּ֙ אִ֣ישׁ אֶל־רֵעֵ֔הוּ מִ֥י
עָשָׂ֖ה הַדָּבָ֣ר הַזֶּ֑ה וַֽיִּדְרְשׁוּ֙ וַיְבַקְשׁ֔וּ וַיֹּ֣אמְר֔וּ
גִּדְעוֹן֙ בֶּן־יוֹאָ֔שׁ עָשָׂ֖ה הַדָּבָ֥ר הַזֶּֽה׃

‎<span id="030">30</span> ‏וַיֹּ֨אמְר֜וּ אַנְשֵׁ֤י הָעִיר֙ אֶל־יוֹאָ֔שׁ
הוֹצֵ֥א אֶת־בִּנְךָ֖ וְיָמֹ֑ת כִּ֤י נָתַץ֙ אֶת־מִזְבַּ֣ח הַבַּ֔עַל
וְכִ֥י כָרַ֖ת הָאֲשֵׁרָ֥ה אֲשֶׁר־עָלָֽיו׃

‎<span id="031">31</span> ‏וַיֹּ֣אמֶר יוֹאָ֡שׁ לְכֹל֩ אֲשֶׁר־עָמְד֨וּ
עָלָ֜יו הַאַתֶּ֣ם׀ תְּרִיב֣וּן לַבַּ֗עַל אִם־אַתֶּם֙ תּוֹשִׁיע֣וּן
אוֹת֔וֹ אֲשֶׁ֨ר יָרִ֥יב ל֛וֹ יוּמַ֖ת עַד־הַבֹּ֑קֶר אִם־אֱלֹהִ֥ים הוּא֙
יָ֣רֶב ל֔וֹ כִּ֥י נָתַ֖ץ אֶֽת־מִזְבְּחֽוֹ׃

‎<span id="032">32</span> ‏וַיִּקְרָא־ל֥וֹ בַיּוֹם־הַה֖וּא יְרֻבַּ֣עַל
לֵאמֹ֑ר יָ֤רֶב בּוֹ֙ הַבַּ֔עַל כִּ֥י נָתַ֖ץ אֶֽת־מִזְבְּחֽוֹ׃ פ

‎<span id="033">33</span> ‏וְכָל־מִדְיָ֧ן וַעֲמָלֵ֛ק וּבְנֵי־קֶ֖דֶם
נֶאֶסְפ֣וּ יַחְדָּ֑ו וַיַּעַבְר֥וּ וַֽיַּחֲנ֖וּ בְּעֵ֥מֶק יִזְרְעֶֽאל׃

‎<span id="034">34</span> ‏וְר֣וּחַ יְהוָ֔ה לָבְשָׁ֖ה אֶת־גִּדְע֑וֹן
וַיִּתְקַע֙ בַּשּׁוֹפָ֔ר וַיִּזָּעֵ֥ק אֲבִיעֶ֖זֶר אַחֲרָֽיו׃

‎<span id="035">35</span> ‏וּמַלְאָכִים֙ שָׁלַ֣ח בְּכָל־מְנַשֶּׁ֔ה
וַיִּזָּעֵ֥ק גַּם־ה֖וּא אַחֲרָ֑יו וּמַלְאָכִ֣ים שָׁלַ֗ח בְּאָשֵׁ֤ר
וּבִזְבֻלוּן֙ וּבְנַפְתָּלִ֔י וַֽיַּעֲל֖וּ לִקְרָאתָֽם׃

‎<span id="036">36</span> ‏וַיֹּ֥אמֶר גִּדְע֖וֹן אֶל־הָאֱלֹהִ֑ים
אִם־יֶשְׁךָ֞ מוֹשִׁ֧יעַ בְּיָדִ֛י אֶת־יִשְׂרָאֵ֖ל כַּאֲשֶׁ֥ר
דִּבַּֽרְתָּ׃

‎<span id="037">37</span> ‏הִנֵּ֣ה אָנֹכִ֗י מַצִּ֛יג אֶת־גִּזַּ֥ת
הַצֶּ֖מֶר בַּגֹּ֑רֶן אִ֡ם טַל֩ יִהְיֶ֨ה עַֽל־הַגִּזָּ֜ה לְבַדָּ֗הּ
וְעַל־כָּל־הָאָ֙רֶץ֙ חֹ֔רֶב וְיָדַעְתִּ֗י כִּֽי־תוֹשִׁ֧יעַ בְּיָדִ֛י
אֶת־יִשְׂרָאֵ֖ל כַּאֲשֶׁ֥ר דִּבַּֽרְתָּ׃

‎<span id="038">38</span> ‏וַיְהִי־כֵ֕ן וַיַּשְׁכֵּם֙ מִֽמָּחֳרָ֔ת
וַיָּ֖זַר אֶת־הַגִּזָּ֑ה וַיִּ֤מֶץ טַל֙ מִן־הַגִּזָּ֔ה מְל֥וֹא הַסֵּ֖פֶל
מָֽיִם׃

‎<span id="039">39</span> ‏וַיֹּ֤אמֶר גִּדְעוֹן֙ אֶל־הָ֣אֱלֹהִ֔ים
אַל־יִ֤חַר אַפְּךָ֙ בִּ֔י וַאֲדַבְּרָ֖ה אַ֣ךְ הַפָּ֑עַם אֲנַסֶּ֤ה
נָּא־רַק־הַפַּ֙עַם֙ בַּגִּזָּ֔ה יְהִי־נָ֨א חֹ֤רֶב אֶל־הַגִּזָּה֙
לְבַדָּ֔הּ וְעַל־כָּל־הָאָ֖רֶץ יִֽהְיֶה־טָּֽל׃

‎<span id="040">40</span> ‏וַיַּ֧עַשׂ אֱלֹהִ֛ים כֵּ֖ן בַּלַּ֣יְלָה
הַה֑וּא וַיְהִי־חֹ֤רֶב אֶל־הַגִּזָּה֙ לְבַדָּ֔הּ וְעַל־כָּל־הָאָ֖רֶץ
הָ֥יָה טָֽל׃ פ

1 wayy<sup>a</sup>‘ăśû ḇənê-yiśərā’ēl hār<sup>a</sup>‘ bə‘ênê yəhwâ
wayyitənēm yəhwâ bəyaḏ-miḏəyān šeḇ<sup>a</sup>‘ šānîm:

2 watā‘āz yaḏ-miḏəyān ‘al-yiśərā’ēl mipənê miḏəyān ‘āśû lâem\| bənê
yiśərā’ēl ’eṯ-hamminəhārwōṯ ’ăšer behārîm wə’eṯ-hammə‘ārwōṯ
wə’eṯ-hamməṣāḏwōṯ:

3 wəhāyâ ’im-zār<sup>a</sup>‘ yiśərā’ēl wə‘ālâ miḏəyān
w<sup>a</sup>‘ămālēq ûḇənê-qeḏem wə‘ālû ‘ālāyw:

4 wayy<sup>a</sup>ḥănû ‘ălêhem wayyašəḥîṯû ’eṯ-yəḇûl hā’āreṣ ‘aḏ-bwō’ăḵā
‘azzâ wəlō’-yašə’îrû miḥəyâ bəyiśərā’ēl wəśeh wāšwōr
w<sup>a</sup>ḥămwōr:

5 kî hēm ûmiqənêhem y<sup>a</sup>‘ălû wə’âŏlêhem yāḇō’û ûḇā’û
ḵəḏê-’arəbeh lārōḇ wəlâem wəliḡəmallêhem ’ên misəpār wayyāḇō’û ḇā’āreṣ
ləš<sup>a</sup>ḥăṯāh:

6 wayyidal yiśərā’ēl mə’ōḏ mipənê miḏəyān wayyizə‘ăqû ḇənê-yiśərā’ēl
’el-yəhwâ: f

7 wayəhî kî-zā‘ăqû ḇənê-yiśərā’ēl ’el-yəhwâ ‘al ’ōḏwōṯ miḏəyān:

8 wayyišəl<sup>a</sup>ḥ yəhwâ ’îš nāḇî’ ’el-bənê yiśərā’ēl wayyō’mer
lâem kōh-’āmar yəhwâ\| ’ĕlōhê yiśərā’ēl ’ānōḵî he‘ĕlêṯî ’eṯəḵem
mimmiṣərayim wā’ōṣî’ ’eṯəḵem mibêṯ ‘ăḇāḏîm:

9 wā’aṣṣil ’eṯəḵem mîyaḏ miṣərayim ûmîyaḏ kāl-lōḥăṣêḵem wā’ăḡārēš ’wōṯām
mipənêḵem wā’etənâ lāḵem ’eṯ-’arəṣām:

10 wā’ōmərâ lāḵem ’ănî yəhwâ ’ĕlōhêḵem lō’ ṯîrə’û ’eṯ-’ĕlōhê hā’ĕmōrî
’ăšer ’atem ywōšəḇîm bə’arəṣām wəlō’ šəm<sup>a</sup>‘ətem bəqwōlî: f

11 wayyāḇō’ malə’aḵə yəhwâ wayyēšeḇ t<sup>a</sup>ḥaṯ hā’ēlâ ’ăšer
bə‘āfərâ ’ăšer ləywō’āš ’ăḇî hā‘ezərî wəḡiḏə‘wōn bənwō ḥōḇēṭ ḥiṭṭîm
bagaṯ ləhānîs mipənê miḏəyān:

12 wayyērā’ ’ēlāyw malə’aḵə yəhwâ wayyō’mer ’ēlāyw yəhwâ ‘imməḵā gibwōr
heḥāyil:

13 wayyō’mer ’ēlāyw giḏə‘wōn bî ’ăḏōnî wəyēš yəhwâ ‘immānû wəlāmmâ
məṣā’aṯənû kāl-zō’ṯ wə’ayyēh ḵāl-nifələ’ōṯāyw ’ăšer sipərû-lānû
’ăḇwōṯênû lē’mōr hălō’ mimmiṣərayim he‘ĕlānû yəhwâ wə‘atâ nəṭāšānû yəhwâ
wayyitənēnû bəḵaf-miḏəyān:

14 wayyifen ’ēlāyw yəhwâ wayyō’mer lēḵə bəḵōḥăḵā zeh
wəhwōš<sup>a</sup>‘ətā ’eṯ-yiśərā’ēl mikaf miḏəyān hălō’
šəl<sup>a</sup>ḥətîḵā:

15 wayyō’mer ’ēlāyw bî ’ăḏōnāy bammâ ’wōšî‘a ’eṯ-yiśərā’ēl hinnēh ’aləpî
hadal bimənaššeh wə’ānōḵî haṣṣā‘îr bəḇêṯ ’āḇî:

16 wayyō’mer ’ēlāyw yəhwâ kî ’ehəyeh ‘immāḵə wəhikîṯā ’eṯ-miḏəyān kə’îš
’eḥāḏ:

17 wayyō’mer ’ēlāyw ’im-nā’ māṣā’ṯî ḥēn bə‘êneyḵā wə‘āśîṯā llî ’wōṯ
šā’atâ məḏabēr ‘immî:

18 ’al-nā’ ṯāmuš mizzeh ‘aḏ-bō’î ’ēleyḵā wəhōṣē’ṯî ’eṯ-minəḥāṯî
wəhinn<sup>a</sup>ḥətî ləfāneyḵā wayyō’mar ’ānōḵî ’ēšēḇ ‘aḏ šûḇeḵā:

19 wəḡiḏə‘wōn bā’ wayy<sup>a</sup>‘aś gəḏî-‘izzîm
wə’êfaṯ-qem<sup>a</sup>ḥ maṣṣwōṯ habāśār śām bassal wəhammāraq śām
bapārûr wayywōṣē’ ’ēlāyw ’el-t<sup>a</sup>ḥaṯ hā’ēlâ wayyagaš: s

20 wayyō’mer ’ēlāyw malə’aḵə hā’ĕlōhîm q<sup>a</sup>ḥ ’eṯ-habāśār
wə’eṯ-hammaṣṣwōṯ wəhann<sup>a</sup>ḥ ’el-hassel<sup>a</sup>‘ hallāz
wə’eṯ-hammāraq šəfwōḵə wayy<sup>a</sup>‘aś kēn:

21 wayyišəl<sup>a</sup>ḥ malə’aḵə yəhwâ ’eṯ-qəṣēh hammišə‘eneṯ ’ăšer
bəyāḏwō wayyig<sup>a</sup>‘ babāśār ûḇammaṣṣwōṯ wat<sup>a</sup>‘al hā’ēš
min-haṣṣûr watō’ḵal ’eṯ-habāśār wə’eṯ-hammaṣṣwōṯ ûmalə’aḵə yəhwâ hālaḵə
mē‘ênāyw:

22 wayyarə’ giḏə‘wōn kî-malə’aḵə yəhwâ hû’ swayyō’mer giḏə‘wōn ’ăhāh
’ăḏōnāy yəhwih kî-‘al-kēn rā’îṯî malə’aḵə yəhwâ pānîm ’el-pānîm:

23 wayyō’mer lwō yəhwâ šālwōm ləḵā ’al-tîrā’ lō’ tāmûṯ:

24 wayyiḇen šām giḏə‘wōn mizəbēḥa layhwâ wayyiqərā’-lwō yəhwâ šālwōm ‘aḏ
hayywōm hazzeh ‘wōḏennû bə‘āfərāṯ ’ăḇî hā‘ezərî: f

25 wayəhî ballayəlâ hahû’ wayyō’mer lwō yəhwâ q<sup>a</sup>ḥ
’eṯ-par-haššwōr ’ăšer lə’āḇîḵā ûfar haššēnî šeḇ<sup>a</sup>‘ šānîm
wəhārasətā ’eṯ-mizəb<sup>a</sup>ḥ hab<sup>a</sup>‘al ’ăšer lə’āḇîḵā
wə’eṯ-hā’ăšērâ ’ăšer-‘ālāyw tiḵərōṯ:

26 ûḇānîṯā mizəbēḥa layhwâ ’ĕlōheyḵā ‘al rō’š hammā‘wōz hazzeh
bamm<sup>a</sup>‘ărāḵâ wəlāq<sup>a</sup>ḥətā ’eṯ-hapār haššēnî
wəh<sup>a</sup>‘ălîṯā ‘wōlâ b<sup>a</sup>‘ăṣê hā’ăšērâ ’ăšer tiḵərōṯ:

27 wayyiqq<sup>a</sup>ḥ giḏə‘wōn ‘ăśārâ ’ănāšîm mē‘ăḇāḏāyw
wayy<sup>a</sup>‘aś ka’ăšer diber ’ēlāyw yəhwâ wayəhî ka’ăšer yārē’
’eṯ-bêṯ ’āḇîw wə’eṯ-’anəšê hā‘îr mē‘ăśwōṯ ywōmām wayy<sup>a</sup>‘aś
lāyəlâ:

28 wayyašəkîmû ’anəšê hā‘îr babōqer wəhinnēh nutaṣ mizəb<sup>a</sup>ḥ
hab<sup>a</sup>‘al wəhā’ăšērâ ’ăšer-‘ālāyw kōrāṯâ wə’ēṯ hapār haššēnî
hō‘ălâ ‘al-hammizəbēḥa habānûy:

29 wayyō’mərû ’îš ’el-rē‘ēhû mî ‘āśâ hadāḇār hazzeh wayyiḏərəšû
wayəḇaqəšû wayyō’mərû giḏə‘wōn ben-ywō’āš ‘āśâ hadāḇār hazzeh:

30 wayyō’mərû ’anəšê hā‘îr ’el-ywō’āš hwōṣē’ ’eṯ-binəḵā wəyāmōṯ kî nāṯaṣ
’eṯ-mizəb<sup>a</sup>ḥ hab<sup>a</sup>‘al wəḵî ḵāraṯ hā’ăšērâ
’ăšer-‘ālāyw:

31 wayyō’mer ywō’āš ləḵōl ’ăšer-‘āməḏû ‘ālāyw ha’atem\| tərîḇûn
lab<sup>a</sup>‘al ’im-’atem twōšî‘ûn ’wōṯwō ’ăšer yārîḇ lwō yûmaṯ
‘aḏ-habōqer ’im-’ĕlōhîm hû’ yāreḇ lwō kî nāṯaṣ ’eṯ-mizəbəḥwō:

32 wayyiqərā’-lwō ḇayywōm-hahû’ yərub<sup>a</sup>‘al lē’mōr yāreḇ bwō
hab<sup>a</sup>‘al kî nāṯaṣ ’eṯ-mizəbəḥwō: f

33 wəḵāl-miḏəyān w<sup>a</sup>‘ămālēq ûḇənê-qeḏem ne’esəfû
y<sup>a</sup>ḥədāw wayy<sup>a</sup>‘aḇərû wayy<sup>a</sup>ḥănû bə‘ēmeq
yizərə‘e’l:

34 wərûḥa yəhwâ lāḇəšâ ’eṯ-giḏə‘wōn wayyiṯəq<sup>a</sup>‘ baššwōfār
wayyizzā‘ēq ’ăḇî‘ezer ’<sup>a</sup>ḥărāyw:

35 ûmalə’āḵîm šāl<sup>a</sup>ḥ bəḵāl-mənaššeh wayyizzā‘ēq gam-hû’
’<sup>a</sup>ḥărāyw ûmalə’āḵîm šāl<sup>a</sup>ḥ bə’āšēr ûḇizəḇulûn
ûḇənafətālî wayy<sup>a</sup>‘ălû liqərā’ṯām:

36 wayyō’mer giḏə‘wōn ’el-hā’ĕlōhîm ’im-yešəḵā mwōšî‘a bəyāḏî
’eṯ-yiśərā’ēl ka’ăšer dibarətā:

37 hinnēh ’ānōḵî maṣṣîḡ ’eṯ-gizzaṯ haṣṣemer bagōren ’im ṭal yihəyeh
‘al-hagizzâ ləḇadāh wə‘al-kāl-hā’āreṣ ḥōreḇ wəyāḏ<sup>a</sup>‘ətî
kî-ṯwōšî‘a bəyāḏî ’eṯ-yiśərā’ēl ka’ăšer dibarətā:

38 wayəhî-ḵēn wayyašəkēm mimmāḥŏrāṯ wayyāzar ’eṯ-hagizzâ wayyimeṣ ṭal
min-hagizzâ məlwō’ hassēfel māyim:

39 wayyō’mer giḏə‘wōn ’el-hā’ĕlōhîm ’al-yiḥar ’apəḵā bî wa’ăḏabərâ ’aḵə
hapā‘am ’ănasseh nnā’-raq-hap<sup>a</sup>‘am bagizzâ yəhî-nā’ ḥōreḇ
’el-hagizzâ ləḇadāh wə‘al-kāl-hā’āreṣ yihəyeh-ṭṭāl:

40 wayy<sup>a</sup>‘aś ’ĕlōhîm kēn ballayəlâ hahû’ wayəhî-ḥōreḇ
’el-hagizzâ ləḇadāh wə‘al-kāl-hā’āreṣ hāyâ ṭāl: f

------------------------------------------------------------------------

[Next: Judges (Shoftim) Chapter 7](jdg007.md)
