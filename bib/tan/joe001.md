[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joe001)  [KJV](../kjv/joe001)  [Sep](../sep/joe001) 
[Vul](../vul/joe001)   
  
[Joel (Yoel) Index](joe)  
  [Previous](hos014)  [Next](joe002) 

------------------------------------------------------------------------

### Tanach (Hebrew): Joel (Yoel) Chapter 1

‎<span id="001">1</span> ‏דְּבַר־יְהוָה֙ אֲשֶׁ֣ר הָיָ֔ה אֶל־יוֹאֵ֖ל
בֶּן־פְּתוּאֵֽל׃

‎<span id="002">2</span> ‏שִׁמְעוּ־זֹאת֙ הַזְּקֵנִ֔ים וְהַֽאֲזִ֔ינוּ
כֹּ֖ל יוֹשְׁבֵ֣י הָאָ֑רֶץ הֶהָ֤יְתָה זֹּאת֙ בִּֽימֵיכֶ֔ם וְאִ֖ם בִּימֵ֥י
אֲבֹֽתֵיכֶֽם׃

‎<span id="003">3</span> ‏עָלֶ֖יהָ לִבְנֵיכֶ֣ם סַפֵּ֑רוּ וּבְנֵיכֶם֙
לִבְנֵיהֶ֔ם וּבְנֵיהֶ֖ם לְד֥וֹר אַחֵֽר׃

‎<span id="004">4</span> ‏יֶ֤תֶר הַגָּזָם֙ אָכַ֣ל הָֽאַרְבֶּ֔ה וְיֶ֥תֶר
הָאַרְבֶּ֖ה אָכַ֣ל הַיָּ֑לֶק וְיֶ֣תֶר הַיֶּ֔לֶק אָכַ֖ל הֶחָסִֽיל׃

‎<span id="005">5</span> ‏הָקִ֤יצוּ שִׁכּוֹרִים֙ וּבְכ֔וּ וְהֵילִ֖לוּ
כָּל־שֹׁ֣תֵי יָ֑יִן עַל־עָסִ֕יס כִּ֥י נִכְרַ֖ת מִפִּיכֶֽם׃

‎<span id="006">6</span> ‏כִּֽי־גוֹי֙ עָלָ֣ה עַל־אַרְצִ֔י עָצ֖וּם
וְאֵ֣ין מִסְפָּ֑ר שִׁנָּיו֙ שִׁנֵּ֣י אַרְיֵ֔ה וּֽמְתַלְּע֥וֹת לָבִ֖יא
לֽוֹ׃

‎<span id="007">7</span> ‏שָׂ֤ם גַּפְנִי֙ לְשַׁמָּ֔ה וּתְאֵנָתִ֖י
לִקְצָפָ֑ה חָשֹׂ֤ף חֲשָׂפָהּ֙ וְהִשְׁלִ֔יךְ הִלְבִּ֖ינוּ שָׂרִיגֶֽיהָ׃

‎<span id="008">8</span> ‏אֱלִ֕י כִּבְתוּלָ֥ה חֲגֻֽרַת־שַׂ֖ק עַל־בַּ֥עַל
נְעוּרֶֽיהָ׃

‎<span id="009">9</span> ‏הָכְרַ֥ת מִנְחָ֛ה וָנֶ֖סֶךְ מִבֵּ֣ית יְהוָ֑ה
אָֽבְלוּ֙ הַכֹּ֣הֲנִ֔ים מְשָׁרְתֵ֖י יְהוָֽה׃

‎<span id="010">10</span> ‏שֻׁדַּ֣ד שָׂדֶ֔ה אָבְלָ֖ה אֲדָמָ֑ה כִּ֚י
שֻׁדַּ֣ד דָּגָ֔ן הוֹבִ֥ישׁ תִּיר֖וֹשׁ אֻמְלַ֥ל יִצְהָֽר׃

‎<span id="011">11</span> ‏הֹבִ֣ישׁוּ אִכָּרִ֗ים הֵילִ֙ילוּ֙ כֹּֽרְמִ֔ים
עַל־חִטָּ֖ה וְעַל־שְׂעֹרָ֑ה כִּ֥י אָבַ֖ד קְצִ֥יר שָׂדֶֽה׃

‎<span id="012">12</span> ‏הַגֶּ֣פֶן הוֹבִ֔ישָׁה וְהַתְּאֵנָ֖ה
אֻמְלָ֑לָה רִמּ֞וֹן גַּם־תָּמָ֣ר וְתַפּ֗וּחַ כָּל־עֲצֵ֤י הַשָּׂדֶה֙
יָבֵ֔שׁוּ כִּֽי־הֹבִ֥ישׁ שָׂשׂ֖וֹן מִן־בְּנֵ֥י אָדָֽם׃ ס

‎<span id="013">13</span> ‏חִגְר֨וּ וְסִפְד֜וּ הַכֹּהֲנִ֗ים הֵילִ֙ילוּ֙
מְשָׁרְתֵ֣י מִזְבֵּ֔חַ בֹּ֚אוּ לִ֣ינוּ בַשַּׂקִּ֔ים מְשָׁרְתֵ֖י אֱלֹהָ֑י
כִּ֥י נִמְנַ֛ע מִבֵּ֥ית אֱלֹהֵיכֶ֖ם מִנְחָ֥ה וָנָֽסֶךְ׃

‎<span id="014">14</span> ‏קַדְּשׁוּ־צוֹם֙ קִרְא֣וּ עֲצָרָ֔ה אִסְפ֣וּ
זְקֵנִ֗ים כֹּ֚ל יֹשְׁבֵ֣י הָאָ֔רֶץ בֵּ֖ית יְהוָ֣ה אֱלֹהֵיכֶ֑ם וְזַעֲק֖וּ
אֶל־יְהוָֽה׃

‎<span id="015">15</span> ‏אֲהָ֖הּ לַיּ֑וֹם כִּ֤י קָרוֹב֙ י֣וֹם יְהוָ֔ה
וּכְשֹׁ֖ד מִשַׁדַּ֥י<sup>1</sup> יָבֽוֹא׃

‎<span id="016">16</span> ‏הֲל֛וֹא נֶ֥גֶד עֵינֵ֖ינוּ אֹ֣כֶל נִכְרָ֑ת
מִבֵּ֥ית אֱלֹהֵ֖ינוּ שִׂמְחָ֥ה וָגִֽיל׃

‎<span id="017">17</span> ‏עָבְשׁ֣וּ פְרֻד֗וֹת תַּ֚חַת מֶגְרְפֹ֣תֵיהֶ֔ם
נָשַׁ֙מּוּ֙ אֹֽצָר֔וֹת נֶהֶרְס֖וּ מַמְּגֻר֑וֹת כִּ֥י הֹבִ֖ישׁ דָּגָֽן׃

‎<span id="018">18</span> ‏מַה־נֶּאֶנְחָ֣ה בְהֵמָ֗ה נָבֹ֙כוּ֙ עֶדְרֵ֣י
בָקָ֔ר כִּ֛י אֵ֥ין מִרְעֶ֖ה לָהֶ֑ם גַּם־עֶדְרֵ֥י הַצֹּ֖אן נֶאְשָֽׁמוּ׃

‎<span id="019">19</span> ‏אֵלֶ֥יךָ יְהוָ֖ה אֶקְרָ֑א כִּ֣י אֵ֗שׁ
אָֽכְלָה֙ נְא֣וֹת מִדְבָּ֔ר וְלֶ֣הָבָ֔ה לִהֲטָ֖ה כָּל־עֲצֵ֥י הַשָּׂדֶֽה׃

‎<span id="020">20</span> ‏גַּם־בַּהֲמ֥וֹת שָׂדֶ֖ה תַּעֲר֣וֹג אֵלֶ֑יךָ
כִּ֤י יָֽבְשׁוּ֙ אֲפִ֣יקֵי מָ֔יִם וְאֵ֕שׁ אָכְלָ֖ה נְא֥וֹת הַמִּדְבָּֽר׃
פ

1 dəḇar-yəhwâ ’ăšer hāyâ ’el-ywō’ēl ben-pəṯû’ēl:

2 šimə‘û-zō’ṯ hazzəqēnîm wəha’ăzînû kōl ywōšəḇê hā’āreṣ hehāyəṯâ zzō’ṯ
bîmêḵem wə’im bîmê ’ăḇōṯêḵem:

3 ‘āleyhā liḇənêḵem sapērû ûḇənêḵem liḇənêhem ûḇənêhem ləḏwōr
’<sup>a</sup>ḥēr:

4 yeṯer hagāzām ’āḵal hā’arəbeh wəyeṯer hā’arəbeh ’āḵal hayyāleq wəyeṯer
hayyeleq ’āḵal heḥāsîl:

5 hāqîṣû šikwōrîm ûḇəḵû wəhêlilû kāl-šōṯê yāyin ‘al-‘āsîs kî niḵəraṯ
mipîḵem:

6 kî-ḡwōy ‘ālâ ‘al-’arəṣî ‘āṣûm wə’ên misəpār šinnāyw šinnê ’arəyēh
ûməṯallə‘wōṯ lāḇî’ lwō:

7 śām gafənî ləšammâ ûṯə’ēnāṯî liqəṣāfâ ḥāśōf ḥăśāfāh wəhišəlîḵə
hiləbînû śārîḡeyhā:

8 ’ĕlî kiḇəṯûlâ ḥăḡuraṯ-śaq ‘al-b<sup>a</sup>‘al nə‘ûreyhā:

9 hāḵəraṯ minəḥâ wāneseḵə mibêṯ yəhwâ ’āḇəlû hakōhănîm məšārəṯê yəhwâ:

10 šudaḏ śāḏeh ’āḇəlâ ’ăḏāmâ kî šudaḏ dāḡān hwōḇîš tîrwōš ’uməlal
yiṣəhār:

11 hōḇîšû ’ikārîm hêlîlû kōrəmîm ‘al-ḥiṭṭâ wə‘al-śə‘ōrâ kî ’āḇaḏ qəṣîr
śāḏeh:

12 hagefen hwōḇîšâ wəhatə’ēnâ ’uməlālâ rimmwōn gam-tāmār wəṯapûḥa
kāl-‘ăṣê haśśāḏeh yāḇēšû kî-hōḇîš śāśwōn min-bənê ’āḏām: s

13 ḥiḡərû wəsifəḏû hakōhănîm hêlîlû məšārəṯê mizəbēḥa bō’û lînû
ḇaśśaqqîm məšārəṯê ’ĕlōhāy kî nimən<sup>a</sup>‘ mibêṯ ’ĕlōhêḵem minəḥâ
wānāseḵə:

14 qadəšû-ṣwōm qirə’û ‘ăṣārâ ’isəfû zəqēnîm kōl yōšəḇê hā’āreṣ bêṯ yəhwâ
’ĕlōhêḵem wəz<sup>a</sup>‘ăqû ’el-yəhwâ:

15 ’ăhāh layywōm kî qārwōḇ ywōm yəhwâ ûḵəšōḏ mišaday<sup>1</sup> yāḇwō’:

16 hălwō’ neḡeḏ ‘ênênû ’ōḵel niḵərāṯ mibêṯ ’ĕlōhênû śiməḥâ wāḡîl:

17 ‘āḇəšû fəruḏwōṯ t<sup>a</sup>ḥaṯ meḡərəfōṯêhem nāšammû ’ōṣārwōṯ
neherəsû mamməḡurwōṯ kî hōḇîš dāḡān:

18 mah-nne’enəḥâ ḇəhēmâ nāḇōḵû ‘eḏərê ḇāqār kî ’ên mirə‘eh lâem
gam-‘eḏərê haṣṣō’n ne’əšāmû:

19 ’ēleyḵā yəhwâ ’eqərā’ kî ’ēš ’āḵəlâ nə’wōṯ miḏəbār wəlehāḇâ lihăṭâ
kāl-‘ăṣê haśśāḏeh:

20 gam-bahămwōṯ śāḏeh t<sup>a</sup>‘ărwōḡ ’ēleyḵā kî yāḇəšû ’ăfîqê māyim
wə’ēš ’āḵəlâ nə’wōṯ hammiḏəbār: f

------------------------------------------------------------------------

[Next: Joel (Yoel) Chapter 2](joe002)
