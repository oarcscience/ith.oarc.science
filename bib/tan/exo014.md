[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo014)  [KJV](../kjv/exo014)  [Sep](../sep/exo014) 
[Vul](../vul/exo014)   
  
[Exodus (Shemot) Index](exo)  
  [Previous](exo013)  [Next](exo015) 

------------------------------------------------------------------------

### Tanach (Hebrew): Exodus (Shemot) Chapter 14

‎<span id="001">1</span> ‏וַיְדַבֵּ֥ר יְהוָֹ֖ה אֶל־מֹשֶׁ֥ה לֵּאמֹֽר׃

‎<span id="002">2</span> ‏דַּבֵּר֮ אֶל־בְּנֵ֣י יִשְׂרָאֵל֒ וְיָשֻׁ֗בוּ
וְיַחֲנוּ֙ לִפְנֵי֙ פִּ֣י הַחִירֹ֔ת בֵּ֥ין מִגְדֹּ֖ל וּבֵ֣ין הַיָּ֑ם
לִפְנֵי֙ בַּ֣עַל צְפֹ֔ן נִכְח֥וֹ תַחֲנ֖וּ עַל־הַיָּֽם׃

‎<span id="003">3</span> ‏וְאָמַ֤ר פַּרְעֹה֙ לִבְנֵ֣י יִשְׂרָאֵ֔ל
נְבֻכִ֥ים הֵ֖ם בָּאָ֑רֶץ סָגַ֥ר עֲלֵיהֶ֖ם הַמִּדְבָּֽר׃

‎<span id="004">4</span> ‏וְחִזַּקְתִּ֣י אֶת־לֵב־פַּרְעֹה֮ וְרָדַ֣ף
אַחֲרֵיהֶם֒ וְאִכָּבְדָ֤ה בְּפַרְעֹה֙ וּבְכָל־חֵיל֔וֹ וְיָדְע֥וּ
מִצְרַ֖יִם כִּֽי־אֲנִ֣י יְהוָ֑ה וַיַּֽעֲשׂוּ־כֵֽן׃

‎<span id="005">5</span> ‏וַיֻּגַּד֙ לְמֶ֣לֶךְ מִצְרַ֔יִם כִּ֥י בָרַ֖ח
הָעָ֑ם וַ֠יֵּהָפֵךְ לְבַ֨ב פַּרְעֹ֤ה וַעֲבָדָיו֙ אֶל־הָעָ֔ם
וַיֹּֽאמרוּ֙<sup>3</sup> מַה־זֹּ֣את עָשִׂ֔ינוּ כִּֽי־שִׁלַּ֥חְנוּ
אֶת־יִשְׂרָאֵ֖ל מֵעָבְדֵֽנוּ׃

‎<span id="006">6</span> ‏וַיֶּאְסֹ֖ר אֶת־רִכְבּ֑וֹ וְאֶת־עַמּ֖וֹ לָקַ֥ח
עִמּֽוֹ׃

‎<span id="007">7</span> ‏וַיִּקַּ֗ח שֵׁשׁ־מֵא֥וֹת רֶ֙כֶב֙ בָּח֔וּר
וְכֹ֖ל רֶ֣כֶב מִצְרָ֑יִם וְשָׁלִשִׁ֖ם עַל־כֻּלּֽוֹ׃

‎<span id="008">8</span> ‏וַיְחַזֵּ֣ק יְהוָֹ֗ה אֶת־לֵ֤ב פַּרְעֹה֙
מֶ֣לֶךְ מִצְרַ֔יִם וַיִּרְדֹּ֕ף אַחֲרֵ֖י בְּנֵ֣י יִשְׂרָאֵ֑ל וּבְנֵ֣י
יִשְׂרָאֵ֔ל יֹצְאִ֖ים בְּיָ֥ד רָמָֽה׃

‎<span id="009">9</span> ‏וַיִּרְדְּפ֨וּ מִצְרַ֜יִם אַחֲרֵיהֶ֗ם
וַיַּשִּׂ֤יגוּ אוֹתָם֙ חֹנִ֣ים עַל־הַיָּ֔ם כָּל־סוּס֙ רֶ֣כֶב פַּרְעֹ֔ה
וּפָרָשָׁ֖יו וְחֵיל֑וֹ עַל־פִּי֙ הַֽחִירֹ֔ת לִפְנֵ֖י בַּ֥עַל צְפֹֽן׃

‎<span id="010">10</span> ‏וּפַרְעֹ֖ה הִקְרִ֑יב וַיִּשְׂאוּ֩
בְנֵֽי־יִשְׂרָאֵ֨ל אֶת־עֵינֵיהֶ֜ם וְהִנֵּ֥ה מִצְרַ֣יִם׀ נֹסֵ֣עַ
אַחֲרֵיהֶ֗ם וַיִּֽירְאוּ֙ מְאֹ֔ד וַיִּצְעֲק֥וּ בְנֵֽי־יִשְׂרָאֵ֖ל
אֶל־יְהוָֽה׃

‎<span id="011">11</span> ‏וַיֹּאמְרוּ֮ אֶל־מֹשֶׁה֒ הַֽמִבְּלִ֤י
אֵין־קְבָרִים֙ בְּמִצְרַ֔יִם לְקַחְתָּ֖נוּ לָמ֣וּת בַּמִּדְבָּ֑ר
מַה־זֹּאת֙ עָשִׂ֣יתָ לָּ֔נוּ לְהוֹצִיאָ֖נוּ מִמִּצְרָֽיִם׃

‎<span id="012">12</span> ‏הֲלֹא־זֶ֣ה הַדָּבָ֗ר אֲשֶׁר֩ דִּבַּ֨רְנוּ
אֵלֶ֤יךָ בְמִצְרַ֙יִם֙ לֵאמֹ֔ר חֲדַ֥ל מִמֶּ֖נּוּ וְנַֽעַבְדָ֣ה
אֶת־מִצְרָ֑יִם כִּ֣י ט֥וֹב לָ֙נוּ֙ עֲבֹ֣ד אֶת־מִצְרַ֔יִם מִמֻּתֵ֖נוּ
בַּמִּדְבָּֽר׃

‎<span id="013">13</span> ‏וַיֹּ֨אמֶר מֹשֶׁ֣ה אֶל־הָעָם֮ אַל־תִּירָאוּ֒
הִֽתְיַצְב֗וּ וּרְאוּ֙ אֶת־יְשׁוּעַ֣ת יְהוָ֔ה אֲשֶׁר־יַעֲשֶׂ֥ה לָכֶ֖ם
הַיּ֑וֹם כִּ֗י אֲשֶׁ֨ר רְאִיתֶ֤ם אֶת־מִצְרַ֙יִם֙ הַיּ֔וֹם לֹ֥א תֹסִ֛יפוּ
לִרְאֹתָ֥ם ע֖וֹד עַד־עוֹלָֽם׃

‎<span id="014">14</span> ‏יְהוָ֖ה יִלָּחֵ֣ם לָכֶ֑ם וְאַתֶּ֖ם
תַּחֲרִישֽׁוּן׃ פ

‎<span id="015">15</span> ‏וַיֹּ֤אמֶר יְהוָה֙ אֶל־מֹשֶׁ֔ה מַה־תִּצְעַ֖ק
אֵלָ֑י דַּבֵּ֥ר אֶל־בְּנֵי־יִשְׂרָאֵ֖ל וְיִסָּֽעוּ׃

‎<span id="016">16</span> ‏וְאַתָּ֞ה הָרֵ֣ם אֶֽת־מַטְּךָ֗ וּנְטֵ֧ה
אֶת־יָדְךָ֛ עַל־הַיָּ֖ם וּבְקָעֵ֑הוּ וְיָבֹ֧אוּ בְנֵֽי־יִשְׂרָאֵ֛ל
בְּת֥וֹךְ הַיָּ֖ם בַּיַּבָּשָֽׁה׃

‎<span id="017">17</span> ‏וַאֲנִ֗י הִנְנִ֤י מְחַזֵּק֙ אֶת־לֵ֣ב
מִצְרַ֔יִם וְיָבֹ֖אוּ אַחֲרֵיהֶ֑ם וְאִכָּבְדָ֤ה בְּפַרְעֹה֙
וּבְכָל־חֵיל֔וֹ בְּרִכְבּ֖וֹ וּבְפָרָשָֽׁיו׃

‎<span id="018">18</span> ‏וְיָדְע֥וּ מִצְרַ֖יִם כִּי־אֲנִ֣י יְהוָ֑ה
בְּהִכָּבְדִ֣י בְּפַרְעֹ֔ה בְּרִכְבּ֖וֹ וּבְפָרָשָֽׁיו׃

‎<span id="019">19</span> ‏וַיִּסַּ֞ע מַלְאַ֣ךְ הָאֱלֹהִ֗ים הַהֹלֵךְ֙
לִפְנֵי֙ מַחֲנֵ֣ה יִשְׂרָאֵ֔ל וַיֵּ֖לֶךְ מֵאַחֲרֵיהֶ֑ם וַיִּסַּ֞ע
עַמּ֤וּד הֶֽעָנָן֙ מִפְּנֵיהֶ֔ם וַיַּֽעֲמֹ֖ד מֵאַחֲרֵיהֶֽם׃

‎<span id="020">20</span> ‏וַיָּבֹ֞א בֵּ֣ין׀ מַחֲנֵ֣ה מִצְרַ֗יִם וּבֵין֙
מַחֲנֵ֣ה יִשְׂרָאֵ֔ל וַיְהִ֤י הֶֽעָנָן֙ וְהַחֹ֔שֶׁךְ וַיָּ֖אֶר
אֶת־הַלָּ֑יְלָה וְלֹא־קָרַ֥ב זֶ֛ה אֶל־זֶ֖ה כָּל־הַלָּֽיְלָה׃

‎<span id="021">21</span> ‏וַיֵּ֨ט מֹשֶׁ֣ה אֶת־יָדוֹ֮ עַל־הַיָּם֒
וַיּ֣וֹלֶךְ יְהוָ֣ה׀ אֶת־הַ֠יָּם בְּר֨וּחַ קָדִ֤ים עַזָּה֙
כָּל־הַלַּ֔יְלָה וַיָּ֥שֶׂם אֶת־הַיָּ֖ם לֶחָרָבָ֑ה וַיִּבָּקְע֖וּ
הַמָּֽיִם׃

‎<span id="022">22</span> ‏וַיָּבֹ֧אוּ בְנֵֽי־יִשְׂרָאֵ֛ל בְּת֥וֹךְ
הַיָּ֖ם בַּיַּבָּשָׁ֑ה וְהַמַּ֤יִם לָהֶם֙ חֹמָ֔ה מִֽימִינָ֖ם
וּמִשְּׂמֹאלָֽם׃

‎<span id="023">23</span> ‏וַיִּרְדְּפ֤וּ מִצְרַ֙יִם֙ וַיָּבֹ֣אוּ
אַחֲרֵיהֶ֔ם כֹּ֚ל ס֣וּס פַּרְעֹ֔ה רִכְבּ֖וֹ וּפָרָשָׁ֑יו אֶל־תּ֖וֹךְ
הַיָּֽם׃

‎<span id="024">24</span> ‏וַֽיְהִי֙ בְּאַשְׁמֹ֣רֶת הַבֹּ֔קֶר
וַיַּשְׁקֵ֤ף יְהוָה֙ אֶל־מַחֲנֵ֣ה מִצְרַ֔יִם בְּעַמּ֥וּד אֵ֖שׁ וְעָנָ֑ן
וַיָּ֕הָם אֵ֖ת מַחֲנֵ֥ה מִצְרָֽיִם׃

‎<span id="025">25</span> ‏וַיָּ֗סַר אֵ֚ת אֹפַ֣ן מַרְכְּבֹתָ֔יו
וַֽיְנַהֲגֵ֖הוּ בִּכְבֵדֻ֑ת וַיֹּ֣אמֶר מִצְרַ֗יִם אָנ֙וּסָה֙ מִפְּנֵ֣י
יִשְׂרָאֵ֔ל כִּ֣י יְהוָ֔ה נִלְחָ֥ם לָהֶ֖ם בְּמִצְרָֽיִם<sup>2</sup> פ

‎<span id="026">26</span> ‏וַיֹּ֤אמֶר יְהוָה֙ אֶל־מֹשֶׁ֔ה נְטֵ֥ה
אֶת־יָדְךָ֖ עַל־הַיָּ֑ם וְיָשֻׁ֤בוּ הַמַּ֙יִם֙ עַל־מִצְרַ֔יִם
עַל־רִכְבּ֖וֹ וְעַל־פָּרָשָֽׁיו׃

‎<span id="027">27</span> ‏וַיֵּט֩ מֹשֶׁ֨ה אֶת־יָד֜וֹ עַל־הַיָּ֗ם
וַיָּ֨שָׁב הַיָּ֜ם לִפְנ֥וֹת בֹּ֙קֶר֙ לְאֵ֣יתָנ֔וֹ וּמִצְרַ֖יִם נָסִ֣ים
לִקְרָאת֑וֹ וַיְנַעֵ֧ר יְהוָ֛ה אֶת־מִצְרַ֖יִם בְּת֥וֹךְ הַיָּֽם׃

‎<span id="028">28</span> ‏וַיָּשֻׁ֣בוּ הַמַּ֗יִם וַיְכַסּ֤וּ
אֶת־הָרֶ֙כֶב֙ וְאֶת־הַפָּ֣רָשִׁ֔ים לְכֹל֙ חֵ֣יל פַּרְעֹ֔ה הַבָּאִ֥ים
אַחֲרֵיהֶ֖ם בַּיָּ֑ם לֹֽא־נִשְׁאַ֥ר בָּהֶ֖ם עַד־אֶחָֽד׃

‎<span id="029">29</span> ‏וּבְנֵ֧י יִשְׂרָאֵ֛ל הָלְכ֥וּ בַיַּבָּשָׁ֖ה
בְּת֣וֹךְ הַיָּ֑ם וְהַמַּ֤יִם לָהֶם֙ חֹמָ֔ה מִֽימִינָ֖ם
וּמִשְּׂמֹאלָֽם<sup>2</sup>

‎<span id="030">30</span> ‏וַיּ֨וֹשַׁע יְהוָ֜ה בַּיּ֥וֹם הַה֛וּא
אֶת־יִשְׂרָאֵ֖ל מִיַּ֣ד מִצְרָ֑יִם וַיַּ֤רְא יִשְׂרָאֵל֙ אֶת־מִצְרַ֔יִם
מֵ֖ת עַל־שְׂפַ֥ת הַיָּֽם׃

‎<span id="031">31</span> ‏וַיַּ֨רְא יִשְׂרָאֵ֜ל אֶת־הַיָּ֣ד הַגְּדֹלָ֗ה
אֲשֶׁ֨ר עָשָׂ֤ה יְהוָה֙ בְּמִצְרַ֔יִם וַיִּֽירְא֥וּ הָעָ֖ם אֶת־יְהוָ֑ה
וַיַּֽאֲמִ֙ינוּ֙ בַּֽיהוָ֔ה וּבְמֹשֶׁ֖ה עַבְדּֽוֹ׃ פ

1 wayəḏabēr yəhwōâ ’el-mōšeh llē’mōr:

2 dabēr ’el-bənê yiśərā’ēl wəyāšuḇû wəy<sup>a</sup>ḥănû lifənê pî
h<sup>a</sup>ḥîrōṯ bên miḡədōl ûḇên hayyām lifənê b<sup>a</sup>‘al ṣəfōn
niḵəḥwō ṯ<sup>a</sup>ḥănû ‘al-hayyām:

3 wə’āmar parə‘ōh liḇənê yiśərā’ēl nəḇuḵîm hēm bā’āreṣ sāḡar ‘ălêhem
hammiḏəbār:

4 wəḥizzaqətî ’eṯ-lēḇ-parə‘ōh wərāḏaf ’<sup>a</sup>ḥărêhem wə’ikāḇəḏâ
bəfarə‘ōh ûḇəḵāl-ḥêlwō wəyāḏə‘û miṣərayim kî-’ănî yəhwâ
wayy<sup>a</sup>‘ăśû-ḵēn:

5 wayyugaḏ ləmeleḵə miṣərayim kî ḇār<sup>a</sup>ḥ hā‘ām wayyēhāfēḵə
ləḇaḇ parə‘ōh w<sup>a</sup>‘ăḇāḏāyw ’el-hā‘ām wayyō’mrû<sup>3</sup>
mah-zzō’ṯ ‘āśînû kî-šill<sup>a</sup>ḥənû ’eṯ-yiśərā’ēl mē‘āḇəḏēnû:

6 wayye’əsōr ’eṯ-riḵəbwō wə’eṯ-‘ammwō lāq<sup>a</sup>ḥ ‘immwō:

7 wayyiqq<sup>a</sup>ḥ šēš-mē’wōṯ reḵeḇ bāḥûr wəḵōl reḵeḇ miṣərāyim
wəšālišim ‘al-kullwō:

8 wayəḥazzēq yəhwōâ ’eṯ-lēḇ parə‘ōh meleḵə miṣərayim wayyirədōf
’<sup>a</sup>ḥărê bənê yiśərā’ēl ûḇənê yiśərā’ēl yōṣə’îm bəyāḏ rāmâ:

9 wayyirədəfû miṣərayim ’<sup>a</sup>ḥărêhem wayyaśśîḡû ’wōṯām ḥōnîm
‘al-hayyām kāl-sûs reḵeḇ parə‘ōh ûfārāšāyw wəḥêlwō ‘al-pî
h<sup>a</sup>ḥîrōṯ lifənê b<sup>a</sup>‘al ṣəfōn:

10 ûfarə‘ōh hiqərîḇ wayyiśə’û ḇənê-yiśərā’ēl ’eṯ-‘ênêhem wəhinnēh
miṣərayim\| nōsē‘a ’<sup>a</sup>ḥărêhem wayyîrə’û mə’ōḏ wayyiṣə‘ăqû
ḇənê-yiśərā’ēl ’el-yəhwâ:

11 wayyō’mərû ’el-mōšeh hamibəlî ’ên-qəḇārîm bəmiṣərayim
ləq<sup>a</sup>ḥətānû lāmûṯ bammiḏəbār mah-zzō’ṯ ‘āśîṯā llānû
ləhwōṣî’ānû mimmiṣərāyim:

12 hălō’-zeh hadāḇār ’ăšer dibarənû ’ēleyḵā ḇəmiṣərayim lē’mōr ḥăḏal
mimmennû wən<sup>a</sup>‘aḇəḏâ ’eṯ-miṣərāyim kî ṭwōḇ lānû ‘ăḇōḏ
’eṯ-miṣərayim mimmuṯēnû bammiḏəbār:

13 wayyō’mer mōšeh ’el-hā‘ām ’al-tîrā’û hiṯəyaṣəḇû ûrə’û ’eṯ-yəšû‘aṯ
yəhwâ ’ăšer-y<sup>a</sup>‘ăśeh lāḵem hayywōm kî ’ăšer rə’îṯem
’eṯ-miṣərayim hayywōm lō’ ṯōsîfû lirə’ōṯām ‘wōḏ ‘aḏ-‘wōlām:

14 yəhwâ yillāḥēm lāḵem wə’atem t<sup>a</sup>ḥărîšûn: f

15 wayyō’mer yəhwâ ’el-mōšeh mah-tiṣə‘aq ’ēlāy dabēr ’el-bənê-yiśərā’ēl
wəyissā‘û:

16 wə’atâ hārēm ’eṯ-maṭṭəḵā ûnəṭēh ’eṯ-yāḏəḵā ‘al-hayyām ûḇəqā‘ēhû
wəyāḇō’û ḇənê-yiśərā’ēl bəṯwōḵə hayyām bayyabāšâ:

17 wa’ănî hinənî məḥazzēq ’eṯ-lēḇ miṣərayim wəyāḇō’û
’<sup>a</sup>ḥărêhem wə’ikāḇəḏâ bəfarə‘ōh ûḇəḵāl-ḥêlwō bəriḵəbwō
ûḇəfārāšāyw:

18 wəyāḏə‘û miṣərayim kî-’ănî yəhwâ bəhikāḇəḏî bəfarə‘ōh bəriḵəbwō
ûḇəfārāšāyw:

19 wayyiss<sup>a</sup>‘ malə’aḵə hā’ĕlōhîm hahōlēḵə lifənê
m<sup>a</sup>ḥănēh yiśərā’ēl wayyēleḵə mē’<sup>a</sup>ḥărêhem
wayyiss<sup>a</sup>‘ ‘ammûḏ he‘ānān mipənêhem wayy<sup>a</sup>‘ămōḏ
mē’<sup>a</sup>ḥărêhem:

20 wayyāḇō’ bên\| m<sup>a</sup>ḥănēh miṣərayim ûḇên m<sup>a</sup>ḥănēh
yiśərā’ēl wayəhî he‘ānān wəh<sup>a</sup>ḥōšeḵə wayyā’er ’eṯ-hallāyəlâ
wəlō’-qāraḇ zeh ’el-zeh kāl-hallāyəlâ:

21 wayyēṭ mōšeh ’eṯ-yāḏwō ‘al-hayyām wayywōleḵə yəhwâ\| ’eṯ-hayyām
bərûḥa qāḏîm ‘azzâ kāl-hallayəlâ wayyāśem ’eṯ-hayyām leḥārāḇâ
wayyibāqə‘û hammāyim:

22 wayyāḇō’û ḇənê-yiśərā’ēl bəṯwōḵə hayyām bayyabāšâ wəhammayim lâem
ḥōmâ mîmînām ûmiśśəmō’lām:

23 wayyirədəfû miṣərayim wayyāḇō’û ’<sup>a</sup>ḥărêhem kōl sûs parə‘ōh
riḵəbwō ûfārāšāyw ’el-twōḵə hayyām:

24 wayəhî bə’ašəmōreṯ habōqer wayyašəqēf yəhwâ ’el-m<sup>a</sup>ḥănēh
miṣərayim bə‘ammûḏ ’ēš wə‘ānān wayyâām ’ēṯ m<sup>a</sup>ḥănēh miṣərāyim:

25 wayyāsar ’ēṯ ’ōfan marəkəḇōṯāyw wayənahăḡēhû biḵəḇēḏuṯ wayyō’mer
miṣərayim ’ānûsâ mipənê yiśərā’ēl kî yəhwâ niləḥām lâem
bəmiṣərāyim<sup>2</sup> f

26 wayyō’mer yəhwâ ’el-mōšeh nəṭēh ’eṯ-yāḏəḵā ‘al-hayyām wəyāšuḇû
hammayim ‘al-miṣərayim ‘al-riḵəbwō wə‘al-pārāšāyw:

27 wayyēṭ mōšeh ’eṯ-yāḏwō ‘al-hayyām wayyāšāḇ hayyām lifənwōṯ bōqer
lə’êṯānwō ûmiṣərayim nāsîm liqərā’ṯwō wayən<sup>a</sup>‘ēr yəhwâ
’eṯ-miṣərayim bəṯwōḵə hayyām:

28 wayyāšuḇû hammayim wayəḵassû ’eṯ-hāreḵeḇ wə’eṯ-hapārāšîm ləḵōl ḥêl
parə‘ōh habā’îm ’<sup>a</sup>ḥărêhem bayyām lō’-nišə’ar bâem ‘aḏ-’eḥāḏ:

29 ûḇənê yiśərā’ēl hāləḵû ḇayyabāšâ bəṯwōḵə hayyām wəhammayim lâem ḥōmâ
mîmînām ûmiśśəmō’lām<sup>2</sup>

30 wayywōš<sup>a</sup>‘ yəhwâ bayywōm hahû’ ’eṯ-yiśərā’ēl mîyaḏ
miṣərāyim wayyarə’ yiśərā’ēl ’eṯ-miṣərayim mēṯ ‘al-śəfaṯ hayyām:

31 wayyarə’ yiśərā’ēl ’eṯ-hayyāḏ hagəḏōlâ ’ăšer ‘āśâ yəhwâ bəmiṣərayim
wayyîrə’û hā‘ām ’eṯ-yəhwâ wayya’ămînû bayhwâ ûḇəmōšeh ‘aḇədwō: f

------------------------------------------------------------------------

[Next: Exodus (Shemot) Chapter 15](exo015)
