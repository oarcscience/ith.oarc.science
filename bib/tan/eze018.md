[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze018)  [KJV](../kjv/eze018)  [Sep](../sep/eze018) 
[Vul](../vul/eze018)   
  
[Ezekiel (Yechezqel) Index](eze)  
  [Previous](eze017)  [Next](eze019) 

------------------------------------------------------------------------

### Tanach (Hebrew): Ezekiel (Yechezqel) Chapter 18

‎<span id="001">1</span> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃

‎<span id="002">2</span> ‏מַה־לָּכֶ֗ם אַתֶּם֙ מֹֽשְׁלִים֙ אֶת־הַמָּשָׁ֣ל
הַזֶּ֔ה עַל־אַדְמַ֥ת יִשְׂרָאֵ֖ל לֵאמֹ֑ר אָבוֹת֙ יֹ֣אכְלוּ בֹ֔סֶר
וְשִׁנֵּ֥י הַבָּנִ֖ים תִּקְהֶֽינָה׃

‎<span id="003">3</span> ‏חַי־אָ֕נִי נְאֻ֖ם אֲדֹנָ֣י יְהוִ֑ה
אִם־יִֽהְיֶ֨ה לָכֶ֜ם ע֗וֹד מְשֹׁ֛ל הַמָּשָׁ֥ל הַזֶּ֖ה בְּיִשְׂרָאֵֽל׃

‎<span id="004">4</span> ‏הֵ֤ן כָּל־הַנְּפָשׁוֹת֙ לִ֣י הֵ֔נָּה
כְּנֶ֧פֶשׁ הָאָ֛ב וּכְנֶ֥פֶשׁ הַבֵּ֖ן לִי־הֵ֑נָּה הַנֶּ֥פֶשׁ הַחֹטֵ֖את
הִ֥יא תָמֽוּת׃ ס

‎<span id="005">5</span> ‏וְאִ֖ישׁ כִּי־יִהְיֶ֣ה צַדִּ֑יק וְעָשָׂ֥ה
מִשְׁפָּ֖ט וּצְדָקָֽה׃

‎<span id="006">6</span> ‏אֶל־הֶֽהָרִים֙ לֹ֣א אָכָ֔ל וְעֵינָיו֙ לֹ֣א
נָשָׂ֔א אֶל־גִּלּוּלֵ֖י בֵּ֣ית יִשְׂרָאֵ֑ל וְאֶת־אֵ֤שֶׁת רֵעֵ֙הוּ֙ לֹ֣א
טִמֵּ֔א<sup>3</sup> וְאֶל־אִשָּׁ֥ה נִדָּ֖ה לֹ֥א יִקְרָֽב׃

‎<span id="007">7</span> ‏וְאִישׁ֙ לֹ֣א יוֹנֶ֔ה חֲבֹלָת֥וֹ חוֹב֙
יָשִׁ֔יב גְּזֵלָ֖ה לֹ֣א יִגְזֹ֑ל לַחְמוֹ֙ לְרָעֵ֣ב יִתֵּ֔ן וְעֵירֹ֖ם
יְכַסֶּה־בָּֽגֶד׃

‎<span id="008">8</span> ‏בַּנֶּ֣שֶׁךְ לֹֽא־יִתֵּ֗ן וְתַרְבִּית֙ לֹ֣א
יִקָּ֔ח מֵעָ֖וֶל יָשִׁ֣יב יָד֑וֹ מִשְׁפַּ֤ט אֱמֶת֙ יַֽעֲשֶׂ֔ה בֵּ֥ין
אִ֖ישׁ לְאִֽישׁ׃

‎<span id="009">9</span> ‏בְּחֻקּוֹתַ֧י יְהַלֵּ֛ךְ וּמִשְׁפָּטַ֥י
שָׁמַ֖ר לַעֲשׂ֣וֹת אֱמֶ֑ת צַדִּ֥יק הוּא֙ חָיֹ֣ה יִֽחְיֶ֔ה נְאֻ֖ם
אֲדֹנָ֥י יְהוִֽה׃

‎<span id="010">10</span> ‏וְהוֹלִ֥יד בֵּן־פָּרִ֖יץ שֹׁפֵ֣ךְ דָּ֑ם
וְעָ֣שָׂה אָ֔ח מֵאַחַ֖ד מֵאֵֽלֶּה׃

‎<span id="011">11</span> ‏וְה֕וּא אֶת־כָּל־אֵ֖לֶּה לֹ֣א עָשָׂ֑ה כִּ֣י
גַ֤ם אֶל־הֶֽהָרִים֙ אָכַ֔ל וְאֶת־אֵ֥שֶׁת רֵעֵ֖הוּ טִמֵּֽא׃

‎<span id="012">12</span> ‏עָנִ֤י וְאֶבְיוֹן֙ הוֹנָ֔ה גְּזֵל֣וֹת גָּזָ֔ל
חֲבֹ֖ל לֹ֣א יָשִׁ֑יב וְאֶל־הַגִּלּוּלִים֙ נָשָׂ֣א עֵינָ֔יו תּוֹעֵבָ֖ה
עָשָֽׂה׃

‎<span id="013">13</span> ‏בַּנֶּ֧שֶׁךְ נָתַ֛ן וְתַרְבִּ֥ית לָקַ֖ח
וָחָ֑י לֹ֣א יִֽחְיֶ֗ה אֵ֣ת כָּל־הַתּוֹעֵב֤וֹת הָאֵ֙לֶּה֙ עָשָׂ֔ה מ֣וֹת
יוּמָ֔ת דָּמָ֖יו בּ֥וֹ יִהְיֶֽה׃

‎<span id="014">14</span> ‏וְהִנֵּה֙ הוֹלִ֣יד בֵּ֔ן וַיַּ֕רְא
אֶת־כָּל־חַטֹּ֥את אָבִ֖יו אֲשֶׁ֣ר עָשָׂ֑ה וַיִּרְאֶ֕ה וְלֹ֥א יַעֲשֶׂ֖ה
כָּהֵֽן׃

‎<span id="015">15</span> ‏עַל־הֶֽהָרִים֙ לֹ֣א אָכָ֔ל וְעֵינָיו֙ לֹ֣א
נָשָׂ֔א אֶל־גִּלּוּלֵ֖י בֵּ֣ית יִשְׂרָאֵ֑ל אֶת־אֵ֥שֶׁת רֵעֵ֖הוּ לֹ֥א
טִמֵּֽא׃

‎<span id="016">16</span> ‏וְאִישׁ֙ לֹ֣א הוֹנָ֔ה חֲבֹל֙ לֹ֣א חָבָ֔ל
וּגְזֵלָ֖ה לֹ֣א גָזָ֑ל לַחְמוֹ֙ לְרָעֵ֣ב נָתָ֔ן וְעֵר֖וֹם
כִּסָּה־בָֽגֶד׃

‎<span id="017">17</span> ‏מֵעָנִ֞י הֵשִׁ֣יב יָד֗וֹ נֶ֤שֶׁךְ
וְתַרְבִּית֙ לֹ֣א לָקָ֔ח מִשְׁפָּטַ֣י עָשָׂ֔ה בְּחֻקּוֹתַ֖י הָלָ֑ךְ
ה֗וּא לֹ֥א יָמ֛וּת בַּעֲוֹ֥ן אָבִ֖יו חָיֹ֥ה יִחְיֶֽה׃

‎<span id="018">18</span> ‏אָבִ֞יו כִּֽי־עָ֣שַׁק עֹ֗שֶׁק גָּזַל֙ גֵּ֣זֶל
אָ֔ח וַאֲשֶׁ֥ר לֹא־ט֛וֹב עָשָׂ֖ה בְּת֣וֹךְ עַמָּ֑יו וְהִנֵּה־מֵ֖ת
בַּעֲוֹנֽוֹ׃

‎<span id="019">19</span> ‏וַאֲמַרְתֶּ֕ם מַדֻּ֛עַ לֹא־נָשָׂ֥א הַבֵּ֖ן
בַּעֲוֹ֣ן הָאָ֑ב וְהַבֵּ֞ן מִשְׁפָּ֧ט וּצְדָקָ֣ה עָשָׂ֗ה אֵ֣ת
כָּל־חֻקּוֹתַ֥י שָׁמַ֛ר וַיַּעֲשֶׂ֥ה אֹתָ֖ם חָיֹ֥ה יִחְיֶֽה׃

‎<span id="020">20</span> ‏הַנֶּ֥פֶשׁ הַחֹטֵ֖את הִ֣יא תָמ֑וּת בֵּ֞ן
לֹא־יִשָּׂ֣א׀ בַּעֲוֹ֣ן הָאָ֗ב וְאָב֙ לֹ֤א יִשָּׂא֙ בַּעֲוֹ֣ן הַבֵּ֔ן
צִדְקַ֤ת הַצַּדִּיק֙ עָלָ֣יו תִּֽהְיֶ֔ה וְרִשְׁעַ֥ת רשע הָרָשָׁ֖ע
עָלָ֥יו תִּֽהְיֶֽה׃ ס

‎<span id="021">21</span> ‏וְהָרָשָׁ֗ע כִּ֤י יָשׁוּב֙ מִכָּל־חטאתו
חַטֹּאתָיו֙ אֲשֶׁ֣ר עָשָׂ֔ה וְשָׁמַר֙ אֶת־כָּל־חֻקּוֹתַ֔י וְעָשָׂ֥ה
מִשְׁפָּ֖ט וּצְדָקָ֑ה חָיֹ֥ה יִחְיֶ֖ה לֹ֥א יָמֽוּת׃

‎<span id="022">22</span> ‏כָּל־פְּשָׁעָיו֙ אֲשֶׁ֣ר עָשָׂ֔ה לֹ֥א
יִזָּכְר֖וּ ל֑וֹ בְּצִדְקָת֥וֹ אֲשֶׁר־עָשָׂ֖ה יִֽחְיֶֽה׃

‎<span id="023">23</span> ‏הֶחָפֹ֤ץ אֶחְפֹּץ֙ מ֣וֹת רָשָׁ֔ע נְאֻ֖ם
אֲדֹנָ֣י יְהוִ֑ה הֲל֛וֹא בְּשׁוּב֥וֹ מִדְּרָכָ֖יו וְחָיָֽה׃ ס

‎<span id="024">24</span> ‏וּבְשׁ֨וּב צַדִּ֤יק מִצִּדְקָתוֹ֙ וְעָ֣שָׂה
עָ֔וֶל כְּכֹ֨ל הַתּוֹעֵב֜וֹת אֲשֶׁר־עָשָׂ֧ה הָרָשָׁ֛ע יַעֲשֶׂ֖ה וָחָ֑י
כָּל־צדקתו צִדְקֹתָ֤יו אֲשֶׁר־עָשָׂה֙ לֹ֣א תִזָּכַ֔רְנָה בְּמַעֲל֧וֹ
אֲשֶׁר־מָעַ֛ל וּבְחַטָּאת֥וֹ אֲשֶׁר־חָטָ֖א בָּ֥ם יָמֽוּת׃

‎<span id="025">25</span> ‏וַאֲמַרְתֶּ֕ם לֹ֥א יִתָּכֵ֖ן דֶּ֣רֶךְ
אֲדֹנָ֑י שִׁמְעוּ־נָא֙ בֵּ֣ית יִשְׂרָאֵ֔ל הֲדַרְכִּי֙ לֹ֣א יִתָּכֵ֔ן
הֲלֹ֥א דַרְכֵיכֶ֖ם לֹ֥א יִתָּכֵֽנוּ׃

‎<span id="026">26</span> ‏בְּשׁוּב־צַדִּ֧יק מִצִּדְקָת֛וֹ וְעָ֥שָׂה
עָ֖וֶל וּמֵ֣ת עֲלֵיהֶ֑ם בְּעַוְל֥וֹ אֲשֶׁר־עָשָׂ֖ה יָמֽוּת׃ ס

‎<span id="027">27</span> ‏וּבְשׁ֣וּב רָשָׁ֗ע מֵֽרִשְׁעָתוֹ֙ אֲשֶׁ֣ר
עָשָׂ֔ה וַיַּ֥עַשׂ מִשְׁפָּ֖ט וּצְדָקָ֑ה ה֖וּא אֶת־נַפְשׁ֥וֹ יְחַיֶּֽה׃

‎<span id="028">28</span> ‏וַיִּרְאֶ֣ה וישוב וַיָּ֔שָׁב
מִכָּל־פְּשָׁעָ֖יו אֲשֶׁ֣ר עָשָׂ֑ה חָי֥וֹ יִחְיֶ֖ה לֹ֥א יָמֽוּת׃

‎<span id="029">29</span> ‏וְאָֽמְרוּ֙ בֵּ֣ית יִשְׂרָאֵ֔ל לֹ֥א יִתָּכֵ֖ן
דֶּ֣רֶךְ אֲדֹנָ֑י הַדְּרָכַ֞י לֹ֤א יִתָּֽכְנּוּ֙<sup>1</sup> בֵּ֣ית
יִשְׂרָאֵ֔ל הֲלֹ֥א דַרְכֵיכֶ֖ם לֹ֥א יִתָּכֵֽן׃

‎<span id="030">30</span> ‏לָכֵן֩ אִ֨ישׁ כִּדְרָכָ֜יו אֶשְׁפֹּ֤ט
אֶתְכֶם֙ בֵּ֣ית יִשְׂרָאֵ֔ל נְאֻ֖ם אֲדֹנָ֣י יְהוִ֑ה שׁ֤וּבוּ
וְהָשִׁ֙יבוּ֙ מִכָּל־פִּשְׁעֵיכֶ֔ם וְלֹֽא־יִהְיֶ֥ה לָכֶ֛ם לְמִכְשׁ֖וֹל
עָוֹֽן׃

‎<span id="031">31</span> ‏הַשְׁלִ֣יכוּ מֵעֲלֵיכֶ֗ם
אֶת־כָּל־פִּשְׁעֵיכֶם֙ אֲשֶׁ֣ר פְּשַׁעְתֶּ֣ם בָּ֔ם וַעֲשׂ֥וּ לָכֶ֛ם לֵ֥ב
חָדָ֖שׁ וְר֣וּחַ חֲדָשָׁ֑ה וְלָ֥מָּה תָמֻ֖תוּ בֵּ֥ית יִשְׂרָאֵֽל׃

‎<span id="032">32</span> ‏כִּ֣י לֹ֤א אֶחְפֹּץ֙ בְּמ֣וֹת הַמֵּ֔ת נְאֻ֖ם
אֲדֹנָ֣י יְהוִ֑ה וְהָשִׁ֖יבוּ וִֽחְיֽוּ׃ פ

1 wayəhî ḏəḇar-yəhwâ ’ēlay lē’mōr:

2 mah-llāḵem ’atem mōšəlîm ’eṯ-hammāšāl hazzeh ‘al-’aḏəmaṯ yiśərā’ēl
lē’mōr ’āḇwōṯ yō’ḵəlû ḇōser wəšinnê habānîm tiqəheynâ:

3 ḥay-’ānî nə’um ’ăḏōnāy yəhwih ’im-yihəyeh lāḵem ‘wōḏ məšōl hammāšāl
hazzeh bəyiśərā’ēl:

4 hēn kāl-hannəfāšwōṯ lî hēnnâ kənefeš hā’āḇ ûḵənefeš habēn lî-hēnnâ
hannefeš h<sup>a</sup>ḥōṭē’ṯ hî’ ṯāmûṯ: s

5 wə’îš kî-yihəyeh ṣadîq wə‘āśâ mišəpāṭ ûṣəḏāqâ:

6 ’el-hehārîm lō’ ’āḵāl wə‘ênāyw lō’ nāśā’ ’el-gillûlê bêṯ yiśərā’ēl
wə’eṯ-’ēšeṯ rē‘ēhû lō’ ṭimmē’<sup>3</sup> wə’el-’iššâ nidâ lō’ yiqərāḇ:

7 wə’îš lō’ ywōneh ḥăḇōlāṯwō ḥwōḇ yāšîḇ gəzēlâ lō’ yiḡəzōl
l<sup>a</sup>ḥəmwō lərā‘ēḇ yitēn wə‘êrōm yəḵasseh-bāḡeḏ:

8 bannešeḵə lō’-yitēn wəṯarəbîṯ lō’ yiqqāḥ mē‘āwel yāšîḇ yāḏwō mišəpaṭ
’ĕmeṯ y<sup>a</sup>‘ăśeh bên ’îš lə’îš:

9 bəḥuqqwōṯay yəhallēḵə ûmišəpāṭay šāmar l<sup>a</sup>‘ăśwōṯ ’ĕmeṯ ṣadîq
hû’ ḥāyōh yiḥəyeh nə’um ’ăḏōnāy yəhwih:

10 wəhwōlîḏ bēn-pārîṣ šōfēḵə dām wə‘āśâ ’āḥ mē’<sup>a</sup>ḥaḏ mē’ēlleh:

11 wəhû’ ’eṯ-kāl-’ēlleh lō’ ‘āśâ kî ḡam ’el-hehārîm ’āḵal wə’eṯ-’ēšeṯ
rē‘ēhû ṭimmē’:

12 ‘ānî wə’eḇəywōn hwōnâ gəzēlwōṯ gāzāl ḥăḇōl lō’ yāšîḇ wə’el-hagillûlîm
nāśā’ ‘ênāyw twō‘ēḇâ ‘āśâ:

13 bannešeḵə nāṯan wəṯarəbîṯ lāq<sup>a</sup>ḥ wāḥāy lō’ yiḥəyeh ’ēṯ
kāl-hatwō‘ēḇwōṯ hā’ēlleh ‘āśâ mwōṯ yûmāṯ dāmāyw bwō yihəyeh:

14 wəhinnēh hwōlîḏ bēn wayyarə’ ’eṯ-kāl-ḥaṭṭō’ṯ ’āḇîw ’ăšer ‘āśâ
wayyirə’eh wəlō’ y<sup>a</sup>‘ăśeh kâēn:

15 ‘al-hehārîm lō’ ’āḵāl wə‘ênāyw lō’ nāśā’ ’el-gillûlê bêṯ yiśərā’ēl
’eṯ-’ēšeṯ rē‘ēhû lō’ ṭimmē’:

16 wə’îš lō’ hwōnâ ḥăḇōl lō’ ḥāḇāl ûḡəzēlâ lō’ ḡāzāl l<sup>a</sup>ḥəmwō
lərā‘ēḇ nāṯān wə‘ērwōm kissâ-ḇāḡeḏ:

17 mē‘ānî hēšîḇ yāḏwō nešeḵə wəṯarəbîṯ lō’ lāqāḥ mišəpāṭay ‘āśâ
bəḥuqqwōṯay hālāḵə hû’ lō’ yāmûṯ b<sup>a</sup>‘ăwōn ’āḇîw ḥāyōh yiḥəyeh:

18 ’āḇîw kî-‘āšaq ‘ōšeq gāzal gēzel ’āḥ wa’ăšer lō’-ṭwōḇ ‘āśâ bəṯwōḵə
‘ammāyw wəhinnēh-mēṯ b<sup>a</sup>‘ăwōnwō:

19 wa’ămarətem madu‘a lō’-nāśā’ habēn b<sup>a</sup>‘ăwōn hā’āḇ wəhabēn
mišəpāṭ ûṣəḏāqâ ‘āśâ ’ēṯ kāl-ḥuqqwōṯay šāmar wayy<sup>a</sup>‘ăśeh ’ōṯām
ḥāyōh yiḥəyeh:

20 hannefeš h<sup>a</sup>ḥōṭē’ṯ hî’ ṯāmûṯ bēn lō’-yiśśā’\|
b<sup>a</sup>‘ăwōn hā’āḇ wə’āḇ lō’ yiśśā’ b<sup>a</sup>‘ăwōn habēn
ṣiḏəqaṯ haṣṣadîq ‘ālāyw tihəyeh wərišə‘aṯ rāšā‘ hārāšā‘ ‘ālāyw tihəyeh:
s

21 wəhārāšā‘ kî yāšûḇ mikāl-ḥaṭṭō’ṯāw ḥaṭṭō’ṯāyw ’ăšer ‘āśâ wəšāmar
’eṯ-kāl-ḥuqqwōṯay wə‘āśâ mišəpāṭ ûṣəḏāqâ ḥāyōh yiḥəyeh lō’ yāmûṯ:

22 kāl-pəšā‘āyw ’ăšer ‘āśâ lō’ yizzāḵərû lwō bəṣiḏəqāṯwō ’ăšer-‘āśâ
yiḥəyeh:

23 heḥāfōṣ ’eḥəpōṣ mwōṯ rāšā‘ nə’um ’ăḏōnāy yəhwih hălwō’ bəšûḇwō
midərāḵāyw wəḥāyâ: s

24 ûḇəšûḇ ṣadîq miṣṣiḏəqāṯwō wə‘āśâ ‘āwel kəḵōl hatwō‘ēḇwōṯ ’ăšer-‘āśâ
hārāšā‘ y<sup>a</sup>‘ăśeh wāḥāy kāl-ṣiḏəqāṯwō ṣiḏəqōṯāyw ’ăšer-‘āśâ lō’
ṯizzāḵarənâ bəm<sup>a</sup>‘ălwō ’ăšer-mā‘al ûḇəḥaṭṭā’ṯwō ’ăšer-ḥāṭā’
bām yāmûṯ:

25 wa’ămarətem lō’ yitāḵēn dereḵə ’ăḏōnāy šimə‘û-nā’ bêṯ yiśərā’ēl
hăḏarəkî lō’ yitāḵēn hălō’ ḏarəḵêḵem lō’ yitāḵēnû:

26 bəšûḇ-ṣadîq miṣṣiḏəqāṯwō wə‘āśâ ‘āwel ûmēṯ ‘ălêhem bə‘awəlwō
’ăšer-‘āśâ yāmûṯ: s

27 ûḇəšûḇ rāšā‘ mērišə‘āṯwō ’ăšer ‘āśâ wayy<sup>a</sup>‘aś mišəpāṭ
ûṣəḏāqâ hû’ ’eṯ-nafəšwō yəḥayyeh:

28 wayyirə’eh wayyāšwōḇ wayyāšāḇ mikāl-pəšā‘āyw ’ăšer ‘āśâ ḥāywō yiḥəyeh
lō’ yāmûṯ:

29 wə’āmərû bêṯ yiśərā’ēl lō’ yitāḵēn dereḵə ’ăḏōnāy hadərāḵay lō’
yitāḵənnû<sup>1</sup> bêṯ yiśərā’ēl hălō’ ḏarəḵêḵem lō’ yitāḵēn:

30 lāḵēn ’îš kiḏərāḵāyw ’ešəpōṭ ’eṯəḵem bêṯ yiśərā’ēl nə’um ’ăḏōnāy
yəhwih šûḇû wəhāšîḇû mikāl-pišə‘êḵem wəlō’-yihəyeh lāḵem ləmiḵəšwōl
‘āwōn:

31 hašəlîḵû mē‘ălêḵem ’eṯ-kāl-pišə‘êḵem ’ăšer pəš<sup>a</sup>‘ətem bām
w<sup>a</sup>‘ăśû lāḵem lēḇ ḥāḏāš wərûḥa ḥăḏāšâ wəlāmmâ ṯāmuṯû bêṯ
yiśərā’ēl:

32 kî lō’ ’eḥəpōṣ bəmwōṯ hammēṯ nə’um ’ăḏōnāy yəhwih wəhāšîḇû wiḥəyû: f

------------------------------------------------------------------------

[Next: Ezekiel (Yechezqel) Chapter 19](eze019)
