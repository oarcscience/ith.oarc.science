[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdg014)  [KJV](../kjv/jdg014) 
[Sep:JdB](../sep/jdb014)  [Sep:JdA](../sep/jda014) 
[Vul](../vul/jdg014)   
  
[Judges (Shoftim) Index](jdg)  
  [Previous](jdg013)  [Next](jdg015) 

------------------------------------------------------------------------

### Tanach (Hebrew): Judges (Shoftim) Chapter 14

‎<span id="001">1</span> ‏וַיֵּ֥רֶד שִׁמְשׁ֖וֹן תִּמְנָ֑תָה וַיַּ֥רְא
אִשָּׁ֛ה בְּתִמְנָ֖תָה מִבְּנ֥וֹת פְּלִשְׁתִּֽים׃

‎<span id="002">2</span> ‏וַיַּ֗עַל וַיַּגֵּד֙ לְאָבִ֣יו וּלְאִמּ֔וֹ
וַיֹּ֗אמֶר אִשָּׁ֛ה רָאִ֥יתִי בְתִמְנָ֖תָה מִבְּנ֣וֹת פְּלִשְׁתִּ֑ים
וְעַתָּ֕ה קְחוּ־אוֹתָ֥הּ לִּ֖י לְאִשָּֽׁה׃

‎<span id="003">3</span> ‏וַיֹּ֨אמֶר ל֜וֹ אָבִ֣יו וְאִמּ֗וֹ הַאֵין֩
בִּבְנ֨וֹת אַחֶ֤יךָ וּבְכָל־עַמִּי֙ אִשָּׁ֔ה כִּֽי־אַתָּ֤ה הוֹלֵךְ֙
לָקַ֣חַת אִשָּׁ֔ה מִפְּלִשְׁתִּ֖ים הָעֲרֵלִ֑ים וַיֹּ֨אמֶר שִׁמְשׁ֤וֹן
אֶל־אָבִיו֙ אוֹתָ֣הּ קַֽח־לִ֔י כִּֽי־הִ֖יא יָשְׁרָ֥ה בְעֵינָֽי׃

‎<span id="004">4</span> ‏וְאָבִ֨יו וְאִמּ֜וֹ לֹ֣א יָדְע֗וּ כִּ֤י
מֵיְהוָה֙ הִ֔יא כִּי־תֹאֲנָ֥ה הֽוּא־מְבַקֵּ֖שׁ מִפְּלִשְׁתִּ֑ים וּבָעֵ֣ת
הַהִ֔יא פְּלִשְׁתִּ֖ים מֹשְׁלִ֥ים בְּיִשְׂרָאֵֽל׃ פ

‎<span id="005">5</span> ‏וַיֵּ֧רֶד שִׁמְשׁ֛וֹן וְאָבִ֥יו וְאִמּ֖וֹ
תִּמְנָ֑תָה וַיָּבֹ֙אוּ֙ עַד־כַּרְמֵ֣י תִמְנָ֔תָה וְהִנֵּה֙ כְּפִ֣יר
אֲרָי֔וֹת שֹׁאֵ֖ג לִקְרָאתֽוֹ׃

‎<span id="006">6</span> ‏וַתִּצְלַ֨ח עָלָ֜יו ר֣וּחַ יְהוָ֗ה
וַֽיְשַׁסְּעֵ֙הוּ֙ כְּשַׁסַּ֣ע הַגְּדִ֔י וּמְא֖וּמָה אֵ֣ין בְּיָד֑וֹ
וְלֹ֤א הִגִּיד֙ לְאָבִ֣יו וּלְאִמּ֔וֹ אֵ֖ת אֲשֶׁ֥ר עָשָֽׂה׃

‎<span id="007">7</span> ‏וַיֵּ֖רֶד וַיְדַבֵּ֣ר לָאִשָּׁ֑ה וַתִּישַׁ֖ר
בְּעֵינֵ֥י שִׁמְשֽׁוֹן׃

‎<span id="008">8</span> ‏וַיָּ֤שָׁב מִיָּמִים֙ לְקַחְתָּ֔הּ וַיָּ֣סַר
לִרְא֔וֹת אֵ֖ת מַפֶּ֣לֶת הָאַרְיֵ֑ה וְהִנֵּ֨ה עֲדַ֧ת דְּבוֹרִ֛ים
בִּגְוִיַּ֥ת הָאַרְיֵ֖ה וּדְבָֽשׁ׃

‎<span id="009">9</span> ‏וַיִּרְדֵּ֣הוּ אֶל־כַּפָּ֗יו וַיֵּ֤לֶךְ
הָלוֹךְ֙ וְאָכֹ֔ל וַיֵּ֙לֶךְ֙ אֶל־אָבִ֣יו וְאֶל־אִמּ֔וֹ וַיִּתֵּ֥ן
לָהֶ֖ם וַיֹּאכֵ֑לוּ וְלֹֽא־הִגִּ֣יד לָהֶ֔ם כִּ֛י מִגְּוִיַּ֥ת הָאַרְיֵ֖ה
רָדָ֥ה הַדְּבָֽשׁ׃

‎<span id="010">10</span> ‏וַיֵּ֥רֶד אָבִ֖יהוּ אֶל־הָאִשָּׁ֑ה וַיַּ֨עַשׂ
שָׁ֤ם שִׁמְשׁוֹן֙ מִשְׁתֶּ֔ה כִּ֛י כֵּ֥ן יַעֲשׂ֖וּ הַבַּחוּרִֽים׃

‎<span id="011">11</span> ‏וַיְהִ֖י כִּרְאוֹתָ֣ם אוֹת֑וֹ וַיִּקְחוּ֙
שְׁלֹשִׁ֣ים מֵֽרֵעִ֔ים וַיִּהְי֖וּ אִתּֽוֹ׃

‎<span id="012">12</span> ‏וַיֹּ֤אמֶר לָהֶם֙ שִׁמְשׁ֔וֹן אָחֽוּדָה־נָּ֥א
לָכֶ֖ם חִידָ֑ה אִם־הַגֵּ֣ד תַּגִּידוּ֩ אוֹתָ֨הּ לִ֜י שִׁבְעַ֨ת יְמֵ֤י
הַמִּשְׁתֶּה֙ וּמְצָאתֶ֔ם וְנָתַתִּ֤י לָכֶם֙ שְׁלֹשִׁ֣ים סְדִינִ֔ים
וּשְׁלֹשִׁ֖ים חֲלִפֹ֥ת בְּגָדִֽים׃

‎<span id="013">13</span> ‏וְאִם־לֹ֣א תוּכְלוּ֮ לְהַגִּ֣יד לִי֒
וּנְתַתֶּ֨ם אַתֶּ֥ם לִי֙ שְׁלֹשִׁ֣ים סְדִינִ֔ים וּשְׁלֹשִׁ֖ים חֲלִיפ֣וֹת
בְּגָדִ֑ים וַיֹּ֣אמְרוּ ל֔וֹ ח֥וּדָה חִידָתְךָ֖ וְנִשְׁמָעֶֽנָּה׃

‎<span id="014">14</span> ‏וַיֹּ֣אמֶר לָהֶ֗ם מֵהָֽאֹכֵל֙ יָצָ֣א מַאֲכָ֔ל
וּמֵעַ֖ז יָצָ֣א מָת֑וֹק וְלֹ֥א יָכְל֛וּ לְהַגִּ֥יד הַחִידָ֖ה שְׁלֹ֥שֶׁת
יָמִֽים׃

‎<span id="015">15</span> ‏וַיְהִ֣י׀ בַּיּ֣וֹם הַשְּׁבִיעִ֗י
וַיֹּאמְר֤וּ לְאֵֽשֶׁת־שִׁמְשׁוֹן֙ פַּתִּ֣י אֶת־אִישֵׁ֗ךְ
וְיַגֶּד־לָ֙נוּ֙ אֶת־הַ֣חִידָ֔ה פֶּן־נִשְׂרֹ֥ף אוֹתָ֛ךְ וְאֶת־בֵּ֥ית
אָבִ֖יךְ בָּאֵ֑שׁ הַלְיָרְשֵׁ֕נוּ קְרָאתֶ֥ם לָ֖נוּ הֲלֹֽא׃

‎<span id="016">16</span> ‏וַתֵּבְךְּ֩ אֵ֨שֶׁת שִׁמְשׁ֜וֹן עָלָ֗יו
וַתֹּ֙אמֶר֙ רַק־שְׂנֵאתַ֙נִי֙ וְלֹ֣א אֲהַבְתָּ֔נִי הַֽחִידָ֥ה חַ֙דְתָּ֙
לִבְנֵ֣י עַמִּ֔י וְלִ֖י לֹ֣א הִגַּ֑דְתָּה וַיֹּ֣אמֶר לָ֗הּ הִנֵּ֨ה
לְאָבִ֧י וּלְאִמִּ֛י לֹ֥א הִגַּ֖דְתִּי וְלָ֥ךְ אַגִּֽיד׃

‎<span id="017">17</span> ‏וַתֵּ֤בְךְּ עָלָיו֙ שִׁבְעַ֣ת הַיָּמִ֔ים
אֲשֶׁר־הָיָ֥ה לָהֶ֖ם הַמִּשְׁתֶּ֑ה וַיְהִ֣י׀ בַּיּ֣וֹם הַשְּׁבִיעִ֗י
וַיַּגֶּד־לָהּ֙ כִּ֣י הֱצִיקַ֔תְהוּ וַתַּגֵּ֥ד הַחִידָ֖ה לִבְנֵ֥י
עַמָּֽהּ׃

‎<span id="018">18</span> ‏וַיֹּ֣אמְרוּ לוֹ֩ אַנְשֵׁ֨י הָעִ֜יר בַּיּ֣וֹם
הַשְּׁבִיעִ֗י בְּטֶ֙רֶם֙ יָבֹ֣א הַחַ֔רְסָה מַה־מָּת֣וֹק מִדְּבַ֔שׁ
וּמֶ֥ה עַ֖ז מֵאֲרִ֑י וַיֹּ֣אמֶר לָהֶ֔ם לוּלֵא֙ חֲרַשְׁתֶּ֣ם
בְּעֶגְלָתִ֔י לֹ֥א מְצָאתֶ֖ם חִידָתִֽי׃

‎<span id="019">19</span> ‏וַתִּצְלַ֨ח עָלָ֜יו ר֣וּחַ יְהוָ֗ה וַיֵּ֨רֶד
אַשְׁקְל֜וֹן וַיַּ֥ךְ מֵהֶ֣ם׀ שְׁלֹשִׁ֣ים אִ֗ישׁ וַיִּקַּח֙
אֶת־חֲלִ֣יצוֹתָ֔ם וַיִּתֵּן֙ הַחֲלִיפ֔וֹת לְמַגִּידֵ֖י הַחִידָ֑ה
וַיִּ֣חַר אַפּ֔וֹ וַיַּ֖עַל בֵּ֥ית אָבִֽיהוּ׃ פ

‎<span id="020">20</span> ‏וַתְּהִ֖י אֵ֣שֶׁת שִׁמְשׁ֑וֹן לְמֵ֣רֵעֵ֔הוּ
אֲשֶׁ֥ר רֵעָ֖ה לֽוֹ׃

1 wayyēreḏ šiməšwōn timənāṯâ wayyarə’ ’iššâ bəṯimənāṯâ mibənwōṯ
pəlišətîm:

2 wayy<sup>a</sup>‘al wayyagēḏ lə’āḇîw ûlə’immwō wayyō’mer ’iššâ rā’îṯî
ḇəṯimənāṯâ mibənwōṯ pəlišətîm wə‘atâ qəḥû-’wōṯāh llî lə’iššâ:

3 wayyō’mer lwō ’āḇîw wə’immwō ha’ên biḇənwōṯ ’<sup>a</sup>ḥeyḵā
ûḇəḵāl-‘ammî ’iššâ kî-’atâ hwōlēḵə lāq<sup>a</sup>ḥaṯ ’iššâ mipəlišətîm
hā‘ărēlîm wayyō’mer šiməšwōn ’el-’āḇîw ’wōṯāh q<sup>a</sup>ḥ-lî kî-hî’
yāšərâ ḇə‘ênāy:

4 wə’āḇîw wə’immwō lō’ yāḏə‘û kî mêəhwâ hî’ kî-ṯō’ănâ hû’-məḇaqqēš
mipəlišətîm ûḇā‘ēṯ hahî’ pəlišətîm mōšəlîm bəyiśərā’ēl: f

5 wayyēreḏ šiməšwōn wə’āḇîw wə’immwō timənāṯâ wayyāḇō’û ‘aḏ-karəmê
ṯimənāṯâ wəhinnēh kəfîr ’ărāywōṯ šō’ēḡ liqərā’ṯwō:

6 watiṣəl<sup>a</sup>ḥ ‘ālāyw rûḥa yəhwâ wayəšassə‘ēhû
kəšass<sup>a</sup>‘ hagəḏî ûmə’ûmâ ’ên bəyāḏwō wəlō’ higîḏ lə’āḇîw
ûlə’immwō ’ēṯ ’ăšer ‘āśâ:

7 wayyēreḏ wayəḏabēr lā’iššâ watîšar bə‘ênê šiməšwōn:

8 wayyāšāḇ mîyāmîm ləq<sup>a</sup>ḥətāh wayyāsar lirə’wōṯ ’ēṯ mapeleṯ
hā’arəyēh wəhinnēh ‘ăḏaṯ dəḇwōrîm biḡəwîyaṯ hā’arəyēh ûḏəḇāš:

9 wayyirədēhû ’el-kapāyw wayyēleḵə hālwōḵə wə’āḵōl wayyēleḵə ’el-’āḇîw
wə’el-’immwō wayyitēn lâem wayyō’ḵēlû wəlō’-higîḏ lâem kî migəwîyaṯ
hā’arəyēh rāḏâ hadəḇāš:

10 wayyēreḏ ’āḇîhû ’el-hā’iššâ wayy<sup>a</sup>‘aś šām šiməšwōn mišəteh
kî kēn y<sup>a</sup>‘ăśû hab<sup>a</sup>ḥûrîm:

11 wayəhî kirə’wōṯām ’wōṯwō wayyiqəḥû šəlōšîm mērē‘îm wayyihəyû ’itwō:

12 wayyō’mer lâem šiməšwōn ’āḥûḏâ-nnā’ lāḵem ḥîḏâ ’im-hagēḏ tagîḏû
’wōṯāh lî šiḇə‘aṯ yəmê hammišəteh ûməṣā’ṯem wənāṯatî lāḵem šəlōšîm
səḏînîm ûšəlōšîm ḥălifōṯ bəḡāḏîm:

13 wə’im-lō’ ṯûḵəlû ləhagîḏ lî ûnəṯatem ’atem lî šəlōšîm səḏînîm
ûšəlōšîm ḥălîfwōṯ bəḡāḏîm wayyō’mərû lwō ḥûḏâ ḥîḏāṯəḵā wənišəmā‘ennâ:

14 wayyō’mer lâem mēhā’ōḵēl yāṣā’ ma’ăḵāl ûmē‘az yāṣā’ māṯwōq wəlō’
yāḵəlû ləhagîḏ h<sup>a</sup>ḥîḏâ šəlōšeṯ yāmîm:

15 wayəhî\| bayywōm haššəḇî‘î wayyō’mərû lə’ēšeṯ-šiməšwōn patî
’eṯ-’îšēḵə wəyageḏ-lānû ’eṯ-h<sup>a</sup>ḥîḏâ pen-niśərōf ’wōṯāḵə
wə’eṯ-bêṯ ’āḇîḵə bā’ēš haləyārəšēnû qərā’ṯem lānû hălō’:

16 watēḇəḵḵə ’ēšeṯ šiməšwōn ‘ālāyw watō’mer raq-śənē’ṯanî wəlō’
’ăhaḇətānî h<sup>a</sup>ḥîḏâ ḥaḏətā liḇənê ‘ammî wəlî lō’ higaḏətâ
wayyō’mer lāh hinnēh lə’āḇî ûlə’immî lō’ higaḏətî wəlāḵə ’agîḏ:

17 watēḇəḵḵə ‘ālāyw šiḇə‘aṯ hayyāmîm ’ăšer-hāyâ lâem hammišəteh wayəhî\|
bayywōm haššəḇî‘î wayyageḏ-lāh kî hĕṣîqaṯəhû watagēḏ h<sup>a</sup>ḥîḏâ
liḇənê ‘ammāh:

18 wayyō’mərû lwō ’anəšê hā‘îr bayywōm haššəḇî‘î bəṭerem yāḇō’
h<sup>a</sup>ḥarəsâ mah-mmāṯwōq midəḇaš ûmeh ‘az mē’ărî wayyō’mer lâem
lûlē’ ḥărašətem bə‘eḡəlāṯî lō’ məṣā’ṯem ḥîḏāṯî:

19 watiṣəl<sup>a</sup>ḥ ‘ālāyw rûḥa yəhwâ wayyēreḏ ’ašəqəlwōn wayyaḵə
mēhem\| šəlōšîm ’îš wayyiqq<sup>a</sup>ḥ ’eṯ-ḥălîṣwōṯām wayyitēn
h<sup>a</sup>ḥălîfwōṯ ləmagîḏê h<sup>a</sup>ḥîḏâ wayyiḥar ’apwō
wayy<sup>a</sup>‘al bêṯ ’āḇîhû: f

20 watəhî ’ēšeṯ šiməšwōn ləmērē‘ēhû ’ăšer rē‘â lwō:

------------------------------------------------------------------------

[Next: Judges (Shoftim) Chapter 15](jdg015)
