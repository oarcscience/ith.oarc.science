[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa106)  [KJV](../kjv/psa106)  [Sep](../sep/psa106.md) 
[Vul](../vul/psa106.md)   
  
[Psalms (Tehilim) Index](psa.md)  
  [Previous](psa105)  [Next](psa107.md) 

------------------------------------------------------------------------

### Tanach (Hebrew): Psalms (Tehilim) Chapter 106

‎<span id="001">1</span> ‏הַֽלְלוּיָ֨הּ׀ הוֹד֣וּ לַיהוָ֣ה כִּי־ט֑וֹב
כִּ֖י לְעוֹלָ֣ם חַסְדּֽוֹ׃

‎<span id="002">2</span> ‏מִ֗י יְ֭מַלֵּל גְּבוּר֣וֹת יְהוָ֑ה
יַ֝שְׁמִ֗יעַ כָּל־תְּהִלָּתֽוֹ׃

‎<span id="003">3</span> ‏אַ֭שְׁרֵי שֹׁמְרֵ֣י מִשְׁפָּ֑ט עֹשֵׂ֖ה
צְדָקָ֣ה בְכָל־עֵֽת׃

‎<span id="004">4</span> ‏זָכְרֵ֣נִי יְ֭הוָה בִּרְצ֣וֹן עַמֶּ֑ךָ
פָּ֝קְדֵ֗נִי בִּישׁוּעָתֶֽךָ׃

‎<span id="005">5</span> ‏לִרְא֤וֹת׀ בְּט֘וֹבַ֤ת בְּחִירֶ֗יךָ לִ֭שְׂמֹחַ
בְּשִׂמְחַ֣ת גּוֹיֶ֑ךָ לְ֝הִתְהַלֵּ֗ל עִם־נַחֲלָתֶֽךָ׃

‎<span id="006">6</span> ‏חָטָ֥אנוּ עִם־אֲבוֹתֵ֗ינוּ הֶעֱוִ֥ינוּ
הִרְשָֽׁעְנוּ׃

‎<span id="007">7</span> ‏אֲב֘וֹתֵ֤ינוּ בְמִצְרַ֨יִם׀ לֹא־הִשְׂכִּ֬ילוּ
נִפְלְאוֹתֶ֗יךָ לֹ֣א זָ֭כְרוּ אֶת־רֹ֣ב חֲסָדֶ֑יךָ וַיַּמְר֖וּ עַל־יָ֣ם
בְּיַם־סֽוּף׃

‎<span id="008">8</span> ‏וַֽ֭יּוֹשִׁיעֵם לְמַ֣עַן שְׁמ֑וֹ לְ֝הוֹדִ֗יעַ
אֶת־גְּבוּרָתֽוֹ׃

‎<span id="009">9</span> ‏וַיִּגְעַ֣ר בְּיַם־ס֭וּף וַֽיֶּחֱרָ֑ב
וַיּוֹלִיכֵ֥ם בַּ֝תְּהֹמ֗וֹת כַּמִּדְבָּֽר׃

‎<span id="010">10</span> ‏וַֽ֭יּוֹשִׁיעֵם מִיַּ֣ד שׂוֹנֵ֑א
וַ֝יִּגְאָלֵ֗ם מִיַּ֥ד אוֹיֵֽב׃

‎<span id="011">11</span> ‏וַיְכַסּוּ־מַ֥יִם צָרֵיהֶ֑ם אֶחָ֥ד מֵ֝הֶ֗ם
לֹ֣א נוֹתָֽר׃

‎<span id="012">12</span> ‏וַיַּאֲמִ֥ינוּ בִדְבָרָ֑יו יָ֝שִׁ֗ירוּ
תְּהִלָּתֽוֹ׃

‎<span id="013">13</span> ‏מִֽ֭הֲרוּ שָׁכְח֣וּ מַעֲשָׂ֑יו לֹֽא־חִ֝כּ֗וּ
לַעֲצָתֽוֹ׃

‎<span id="014">14</span> ‏וַיִּתְאַוּ֣וּ תַ֭אֲוָה בַּמִּדְבָּ֑ר
וַיְנַסּוּ־אֵ֝֗ל בִּֽישִׁימֽוֹן׃

‎<span id="015">15</span> ‏וַיִּתֵּ֣ן לָ֭הֶם שֶׁאֱלָתָ֑ם וַיְשַׁלַּ֖ח
רָז֣וֹן בְּנַפְשָֽׁם׃

‎<span id="016">16</span> ‏וַיְקַנְא֣וּ לְ֭מֹשֶׁה בַּֽמַּחֲנֶ֑ה
לְ֝אַהֲרֹ֗ן קְד֣וֹשׁ יְהוָֽה׃

‎<span id="017">17</span> ‏תִּפְתַּח־אֶ֭רֶץ וַתִּבְלַ֣ע דָּתָ֑ן
וַ֝תְּכַ֗ס עַל־עֲדַ֥ת אֲבִירָֽם׃

‎<span id="018">18</span> ‏וַתִּבְעַר־אֵ֥שׁ בַּעֲדָתָ֑ם לֶ֝הָבָ֗ה
תְּלַהֵ֥ט רְשָׁעִֽים׃

‎<span id="019">19</span> ‏יַעֲשׂוּ־עֵ֥גֶל בְּחֹרֵ֑ב וַ֝יִּשְׁתַּחֲו֗וּ
לְמַסֵּכָֽה׃

‎<span id="020">20</span> ‏וַיָּמִ֥ירוּ אֶת־כְּבוֹדָ֑ם בְּתַבְנִ֥ית
שׁ֝֗וֹר אֹכֵ֥ל עֵֽשֶׂב׃

‎<span id="021">21</span> ‏שָׁ֭כְחוּ אֵ֣ל מוֹשִׁיעָ֑ם עֹשֶׂ֖ה גְדֹל֣וֹת
בְּמִצְרָֽיִם׃

‎<span id="022">22</span> ‏נִ֭פְלָאוֹת בְּאֶ֣רֶץ חָ֑ם נ֝וֹרָא֗וֹת
עַל־יַם־סֽוּף׃

‎<span id="023">23</span> ‏וַיֹּ֗אמֶר לְֽהַשְׁמִ֫ידָ֥ם לוּלֵ֡י מֹ֘שֶׁ֤ה
בְחִיר֗וֹ עָמַ֣ד בַּפֶּ֣רֶץ לְפָנָ֑יו לְהָשִׁ֥יב חֲ֝מָת֗וֹ
מֵֽהַשְׁחִֽית׃

‎<span id="024">24</span> ‏וַֽ֭יִּמְאֲסוּ בְּאֶ֣רֶץ חֶמְדָּ֑ה
לֹֽא־הֶ֝אֱמִ֗ינוּ לִדְבָרֽוֹ׃

‎<span id="025">25</span> ‏וַיֵּרָגְנ֥וּ בְאָהֳלֵיהֶ֑ם לֹ֥א שָׁ֝מְע֗וּ
בְּק֣וֹל יְהוָֽה׃

‎<span id="026">26</span> ‏וַיִּשָּׂ֣א יָד֣וֹ לָהֶ֑ם לְהַפִּ֥יל א֝וֹתָ֗ם
בַּמִּדְבָּֽר׃

‎<span id="027">27</span> ‏וּלְהַפִּ֣יל זַ֭רְעָם בַּגּוֹיִ֑ם
וּ֝לְזָרוֹתָ֗ם בָּאֲרָצֽוֹת׃

‎<span id="028">28</span> ‏וַ֭יִּצָּ֣מְדוּ לְבַ֣עַל פְּע֑וֹר
וַ֝יֹּאכְל֗וּ זִבְחֵ֥י מֵתִֽים׃

‎<span id="029">29</span> ‏וַ֭יַּכְעִיסוּ בְּמַֽעַלְלֵיהֶ֑ם
וַתִּפְרָץ־בָּ֝֗ם מַגֵּפָֽה׃

‎<span id="030">30</span> ‏וַיַּעֲמֹ֣ד פִּֽ֭ינְחָס וַיְפַלֵּ֑ל
וַ֝תֵּעָצַ֗ר הַמַּגֵּפָֽה׃

‎<span id="031">31</span> ‏וַתֵּחָ֣שֶׁב ל֭וֹ לִצְדָקָ֑ה לְדֹ֥ר וָ֝דֹ֗ר
עַד־עוֹלָֽם׃

‎<span id="032">32</span> ‏וַ֭יַּקְצִיפוּ עַל־מֵ֥י מְרִיבָ֑ה וַיֵּ֥רַע
לְ֝מֹשֶׁ֗ה בַּעֲבוּרָֽם׃

‎<span id="033">33</span> ‏כִּֽי־הִמְר֥וּ אֶת־רוּח֑וֹ וַ֝יְבַטֵּ֗א
בִּשְׂפָתָֽיו׃

‎<span id="034">34</span> ‏לֹֽא־הִ֭שְׁמִידוּ אֶת־הָֽעַמִּ֑ים אֲשֶׁ֤ר
אָמַ֖ר יְהוָ֣ה לָהֶֽם׃

‎<span id="035">35</span> ‏וַיִּתְעָרְב֥וּ בַגּוֹיִ֑ם וַֽ֝יִּלְמְד֗וּ
מַֽעֲשֵׂיהֶֽם׃

‎<span id="036">36</span> ‏וַיַּעַבְד֥וּ אֶת־עֲצַבֵּיהֶ֑ם וַיִּהְי֖וּ
לָהֶ֣ם לְמוֹקֵֽשׁ׃

‎<span id="037">37</span> ‏וַיִּזְבְּח֣וּ אֶת־בְּ֭נֵיהֶם
וְאֶת־בְּנֽוֹתֵיהֶ֗ם לַשֵּֽׁדִים׃

‎<span id="038">38</span> ‏וַיִּֽשְׁפְּכ֨וּ דָ֪ם נָקִ֡י דַּם־בְּנֵ֘יהֶ֤ם
וּֽבְנוֹתֵיהֶ֗ם אֲשֶׁ֣ר זִ֭בְּחוּ לַעֲצַבֵּ֣י כְנָ֑עַן וַתֶּחֱנַ֥ף
הָ֝אָ֗רֶץ בַּדָּמִֽים׃

‎<span id="039">39</span> ‏וַיִּטְמְא֥וּ בְמַעֲשֵׂיהֶ֑ם וַ֝יִּזְ֗נוּ
בְּמַֽעַלְלֵיהֶֽם׃

‎<span id="040">40</span> ‏וַיִּֽחַר־אַ֣ף יְהוָ֣ה בְּעַמּ֑וֹ וַ֝יְתָעֵ֗ב
אֶת־נַחֲלָתֽוֹ׃

‎<span id="041">41</span> ‏וַיִּתְּנֵ֥ם בְּיַד־גּוֹיִ֑ם וַֽיִּמְשְׁל֥וּ
בָ֝הֶ֗ם שֹׂנְאֵיהֶֽם׃

‎<span id="042">42</span> ‏וַיִּלְחָצ֥וּם אוֹיְבֵיהֶ֑ם וַ֝יִּכָּנְע֗וּ
תַּ֣חַת יָדָֽם׃

‎<span id="043">43</span> ‏פְּעָמִ֥ים רַבּ֗וֹת יַצִּ֫ילֵ֥ם וְ֭הֵמָּה
יַמְר֣וּ בַעֲצָתָ֑ם וַ֝יָּמֹ֗כּוּ בַּעֲוֹנָֽם׃

‎<span id="044">44</span> ‏וַ֭יַּרְא בַּצַּ֣ר לָהֶ֑ם בְּ֝שָׁמְע֗וֹ
אֶת־רִנָּתָֽם׃

‎<span id="045">45</span> ‏וַיִּזְכֹּ֣ר לָהֶ֣ם בְּרִית֑וֹ וַ֝יִּנָּחֵ֗ם
כְּרֹ֣ב חסדו חֲסָדָֽיו׃

‎<span id="046">46</span> ‏וַיִּתֵּ֣ן אוֹתָ֣ם לְרַחֲמִ֑ים לִ֝פְנֵ֛י
כָּל־שׁוֹבֵיהֶֽם׃

‎<span id="047">47</span> ‏הוֹשִׁיעֵ֨נוּ׀ יְה֘וָ֤ה אֱלֹהֵ֗ינוּ
וְקַבְּצֵנוּ֮ מִֽן־הַגּ֫וֹיִ֥ם לְ֭הֹדוֹת לְשֵׁ֣ם קָדְשֶׁ֑ךָ
לְ֝הִשְׁתַּבֵּ֗חַ בִּתְהִלָּתֶֽךָ׃

‎<span id="048">48</span> ‏בָּר֤וּךְ־יְהוָ֨ה אֱלֹהֵ֪י יִשְׂרָאֵ֡ל
מִן־הָ֤עוֹלָ֨ם׀ וְעַ֬ד הָעוֹלָ֗ם וְאָמַ֖ר כָּל־הָעָ֥ם אָמֵ֗ן
הַֽלְלוּ־יָֽהּ׃

1 haləlûyāh\| hwōḏû layhwâ kî-ṭwōḇ kî lə‘wōlām ḥasədwō:

2 mî yəmallēl gəḇûrwōṯ yəhwâ yašəmî‘a kāl-təhillāṯwō:

3 ’ašərê šōmərê mišəpāṭ ‘ōśēh ṣəḏāqâ ḇəḵāl-‘ēṯ:

4 zāḵərēnî yəhwâ birəṣwōn ‘ammeḵā pāqəḏēnî bîšû‘āṯeḵā:

5 lirə’wōṯ\| bəṭwōḇaṯ bəḥîreyḵā liśəmōḥa bəśiməḥaṯ gwōyeḵā ləhiṯəhallēl
‘im-n<sup>a</sup>ḥălāṯeḵā:

6 ḥāṭā’nû ‘im-’ăḇwōṯênû he‘ĕwînû hirəšā‘ənû:

7 ’ăḇwōṯênû ḇəmiṣərayim\| lō’-hiśəkîlû nifələ’wōṯeyḵā lō’ zāḵərû ’eṯ-rōḇ
ḥăsāḏeyḵā wayyamərû ‘al-yām bəyam-sûf:

8 wayywōšî‘ēm ləm<sup>a</sup>‘an šəmwō ləhwōḏî‘a ’eṯ-gəḇûrāṯwō:

9 wayyiḡə‘ar bəyam-sûf wayyeḥĕrāḇ wayywōlîḵēm batəhōmwōṯ kammiḏəbār:

10 wayywōšî‘ēm mîyaḏ śwōnē’ wayyiḡə’ālēm mîyaḏ ’wōyēḇ:

11 wayəḵassû-mayim ṣārêhem ’eḥāḏ mēhem lō’ nwōṯār:

12 wayya’ămînû ḇiḏəḇārāyw yāšîrû təhillāṯwō:

13 mihărû šāḵəḥû m<sup>a</sup>‘ăśāyw lō’-ḥikû l<sup>a</sup>‘ăṣāṯwō:

14 wayyiṯə’aûû ṯa’ăwâ bammiḏəbār wayənassû-’ēl bîšîmwōn:

15 wayyitēn lâem še’ĕlāṯām wayəšall<sup>a</sup>ḥ rāzwōn bənafəšām:

16 wayəqanə’û ləmōšeh bamm<sup>a</sup>ḥăneh lə’ahărōn qəḏwōš yəhwâ:

17 tifət<sup>a</sup>ḥ-’ereṣ watiḇəl<sup>a</sup>‘ dāṯān watəḵas ‘al-‘ăḏaṯ
’ăḇîrām:

18 watiḇə‘ar-’ēš b<sup>a</sup>‘ăḏāṯām lehāḇâ təlahēṭ rəšā‘îm:

19 y<sup>a</sup>‘ăśû-‘ēḡel bəḥōrēḇ wayyišət<sup>a</sup>ḥăwû ləmassēḵâ:

20 wayyāmîrû ’eṯ-kəḇwōḏām bəṯaḇənîṯ šwōr ’ōḵēl ‘ēśeḇ:

21 šāḵəḥû ’ēl mwōšî‘ām ‘ōśeh ḡəḏōlwōṯ bəmiṣərāyim:

22 nifəlā’wōṯ bə’ereṣ ḥām nwōrā’wōṯ ‘al-yam-sûf:

23 wayyō’mer ləhašəmîḏām lûlê mōšeh ḇəḥîrwō ‘āmaḏ bapereṣ ləfānāyw
ləhāšîḇ ḥămāṯwō mēhašəḥîṯ:

24 wayyimə’ăsû bə’ereṣ ḥemədâ lō’-he’ĕmînû liḏəḇārwō:

25 wayyērāḡənû ḇə’âŏlêhem lō’ šāmə‘û bəqwōl yəhwâ:

26 wayyiśśā’ yāḏwō lâem ləhapîl ’wōṯām bammiḏəbār:

27 ûləhapîl zarə‘ām bagwōyim ûləzārwōṯām bā’ărāṣwōṯ:

28 wayyiṣṣāməḏû ləḇ<sup>a</sup>‘al pə‘wōr wayyō’ḵəlû ziḇəḥê mēṯîm:

29 wayyaḵə‘îsû bəm<sup>a</sup>‘aləlêhem watifərāṣ-bām magēfâ:

30 wayy<sup>a</sup>‘ămōḏ pînəḥās wayəfallēl watē‘āṣar hammagēfâ:

31 watēḥāšeḇ lwō liṣəḏāqâ ləḏōr wāḏōr ‘aḏ-‘wōlām:

32 wayyaqəṣîfû ‘al-mê mərîḇâ wayyēr<sup>a</sup>‘ ləmōšeh
b<sup>a</sup>‘ăḇûrām:

33 kî-himərû ’eṯ-rûḥwō wayəḇaṭṭē’ biśəfāṯāyw:

34 lō’-hišəmîḏû ’eṯ-hā‘ammîm ’ăšer ’āmar yəhwâ lâem:

35 wayyiṯə‘ārəḇû ḇagwōyim wayyiləməḏû m<sup>a</sup>‘ăśêhem:

36 wayy<sup>a</sup>‘aḇəḏû ’eṯ-‘ăṣabêhem wayyihəyû lâem ləmwōqēš:

37 wayyizəbəḥû ’eṯ-bənêhem wə’eṯ-bənwōṯêhem laššēḏîm:

38 wayyišəpəḵû ḏām nāqî dam-bənêhem ûḇənwōṯêhem ’ăšer zibəḥû
l<sup>a</sup>‘ăṣabê ḵənā‘an wateḥĕnaf hā’āreṣ badāmîm:

39 wayyiṭəmə’û ḇəm<sup>a</sup>‘ăśêhem wayyizənû
bəm<sup>a</sup>‘aləlêhem:

40 wayyiḥar-’af yəhwâ bə‘ammwō wayəṯā‘ēḇ ’eṯ-n<sup>a</sup>ḥălāṯwō:

41 wayyitənēm bəyaḏ-gwōyim wayyiməšəlû ḇâem śōnə’êhem:

42 wayyiləḥāṣûm ’wōyəḇêhem wayyikānə‘û t<sup>a</sup>ḥaṯ yāḏām:

43 pə‘āmîm rabwōṯ yaṣṣîlēm wəhēmmâ yamərû ḇ<sup>a</sup>‘ăṣāṯām wayyāmōkû
b<sup>a</sup>‘ăwōnām:

44 wayyarə’ baṣṣar lâem bəšāmə‘wō ’eṯ-rinnāṯām:

45 wayyizəkōr lâem bərîṯwō wayyinnāḥēm kərōḇ ḥasədwō ḥăsāḏāyw:

46 wayyitēn ’wōṯām lər<sup>a</sup>ḥămîm lifənê kāl-šwōḇêhem:

47 hwōšî‘ēnû\| yəhwâ ’ĕlōhênû wəqabəṣēnû min-hagwōyim ləhōḏwōṯ ləšēm
qāḏəšeḵā ləhišətabēḥa biṯəhillāṯeḵā:

48 bārûḵə-yəhwâ ’ĕlōhê yiśərā’ēl min-hā‘wōlām\| wə‘aḏ hā‘wōlām wə’āmar
kāl-hā‘ām ’āmēn haləlû-yāh:

------------------------------------------------------------------------

[Next: Psalms (Tehilim) Chapter 107](psa107.md)
