[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer011)  [KJV](../kjv/jer011)  [Sep](../sep/jer011.md) 
[Vul](../vul/jer011.md)   
  
[Jeremiah (Yermiyah) Index](jer.md)  
  [Previous](jer010)  [Next](jer012.md) 

------------------------------------------------------------------------

### Tanach (Hebrew): Jeremiah (Yermiyah) Chapter 11

‎<span id="001">1</span> ‏הַדָּבָר֙ אֲשֶׁ֣ר הָיָ֣ה אֶֽל־יִרְמְיָ֔הוּ
מֵאֵ֥ת יְהוָ֖ה לֵאמֹֽר׃

‎<span id="002">2</span> ‏שִׁמְע֕וּ אֶת־דִּבְרֵ֖י הַבְּרִ֣ית הַזֹּ֑את
וְדִבַּרְתָּם֙ אֶל־אִ֣ישׁ יְהוּדָ֔ה וְעַל־יֹשְׁבֵ֖י יְרוּשָׁלִָֽם׃

‎<span id="003">3</span> ‏וְאָמַרְתָּ֣ אֲלֵיהֶ֔ם כֹּֽה־אָמַ֥ר יְהוָ֖ה
אֱלֹהֵ֣י יִשְׂרָאֵ֑ל אָר֣וּר הָאִ֔ישׁ אֲשֶׁר֙ לֹ֣א יִשְׁמַ֔ע
אֶת־דִּבְרֵ֖י הַבְּרִ֥ית הַזֹּֽאת׃

‎<span id="004">4</span> ‏אֲשֶׁ֣ר צִוִּ֣יתִי אֶת־אֲבֽוֹתֵיכֶ֡ם בְּי֣וֹם
הוֹצִיאִֽי־אוֹתָ֣ם מֵאֶֽרֶץ־מִצְרַיִם֩ מִכּ֨וּר הַבַּרְזֶ֜ל לֵאמֹ֗ר
שִׁמְע֤וּ בְקוֹלִי֙ וַעֲשִׂיתֶ֣ם אוֹתָ֔ם כְּכֹ֥ל אֲשֶׁר־אֲצַוֶּ֖ה
אֶתְכֶ֑ם וִהְיִ֤יתֶם לִי֙ לְעָ֔ם וְאָ֣נֹכִ֔י אֶהְיֶ֥ה לָכֶ֖ם לֵאלֹהִֽים׃

‎<span id="005">5</span> ‏לְמַעַן֩ הָקִ֨ים אֶת־הַשְּׁבוּעָ֜ה
אֲשֶׁר־נִשְׁבַּ֣עְתִּי לַאֲבֽוֹתֵיכֶ֗ם לָתֵ֤ת לָהֶם֙ אֶ֣רֶץ זָבַ֥ת
חָלָ֛ב וּדְבַ֖שׁ כַּיּ֣וֹם הַזֶּ֑ה וָאַ֥עַן וָאֹמַ֖ר אָמֵ֥ן׀ יְהוָֽה׃ ס

‎<span id="006">6</span> ‏וַיֹּ֤אמֶר יְהוָה֙ אֵלַ֔י קְרָ֨א
אֶת־כָּל־הַדְּבָרִ֤ים הָאֵ֙לֶּה֙ בְּעָרֵ֣י יְהוּדָ֔ה וּבְחֻצ֥וֹת
יְרוּשָׁלִַ֖ם לֵאמֹ֑ר שִׁמְע֗וּ אֶת־דִּבְרֵי֙ הַבְּרִ֣ית הַזֹּ֔את
וַעֲשִׂיתֶ֖ם אוֹתָֽם׃

‎<span id="007">7</span> ‏כִּי֩ הָעֵ֨ד הַעִדֹ֜תִי בַּאֲבֽוֹתֵיכֶ֗ם
בְּיוֹם֩ הַעֲלוֹתִ֨י אוֹתָ֜ם מֵאֶ֤רֶץ מִצְרַ֙יִם֙ וְעַד־הַיּ֣וֹם הַזֶּ֔ה
הַשְׁכֵּ֥ם וְהָעֵ֖ד לֵאמֹ֑ר שִׁמְע֖וּ בְּקוֹלִֽי׃

‎<span id="008">8</span> ‏וְלֹ֤א שָֽׁמְעוּ֙ וְלֹֽא־הִטּ֣וּ אֶת־אָזְנָ֔ם
וַיֵּ֣לְכ֔וּ אִ֕ישׁ בִּשְׁרִיר֖וּת לִבָּ֣ם הָרָ֑ע וָאָבִ֨יא עֲלֵיהֶ֜ם
אֶֽת־כָּל־דִּבְרֵ֧י הַבְּרִית־הַזֹּ֛את אֲשֶׁר־צִוִּ֥יתִי לַעֲשׂ֖וֹת
וְלֹ֥א עָשֽׂוּ׃ ס

‎<span id="009">9</span> ‏וַיֹּ֥אמֶר יְהוָ֖ה אֵלָ֑י נִֽמְצָא־קֶ֙שֶׁר֙
בְּאִ֣ישׁ יְהוּדָ֔ה וּבְיֹשְׁבֵ֖י יְרוּשָׁלִָֽם׃

‎<span id="010">10</span> ‏שָׁ֩בוּ֩ עַל־עֲוֹנֹ֨ת אֲבוֹתָ֜ם
הָרִֽאשֹׁנִ֗ים אֲשֶׁ֤ר מֵֽאֲנוּ֙ לִשְׁמ֣וֹעַ אֶת־דְּבָרַ֔י וְהֵ֣מָּה
הָלְכ֗וּ אַחֲרֵ֛י אֱלֹהִ֥ים אֲחֵרִ֖ים לְעָבְדָ֑ם הֵפֵ֤רוּ
בֵֽית־יִשְׂרָאֵל֙ וּבֵ֣ית יְהוּדָ֔ה אֶת־בְּרִיתִ֕י אֲשֶׁ֥ר כָּרַ֖תִּי
אֶת־אֲבוֹתָֽם׃ ס

‎<span id="011">11</span> ‏לָכֵ֗ן כֹּ֚ה אָמַ֣ר יְהוָ֔ה הִנְנִ֨י מֵבִ֤יא
אֲלֵיהֶם֙ רָעָ֔ה אֲשֶׁ֥ר לֹֽא־יוּכְל֖וּ לָצֵ֣את מִמֶּ֑נָּה וְזָעֲק֣וּ
אֵלַ֔י וְלֹ֥א אֶשְׁמַ֖ע אֲלֵיהֶֽם׃

‎<span id="012">12</span> ‏וְהָֽלְכ֞וּ עָרֵ֣י יְהוּדָ֗ה וְיֹשְׁבֵי֙
יְר֣וּשָׁלִַ֔ם וְזָֽעֲקוּ֙ אֶל־הָ֣אֱלֹהִ֔ים אֲשֶׁ֛ר הֵ֥ם מְקַטְּרִ֖ים
לָהֶ֑ם וְהוֹשֵׁ֛עַ לֹֽא־יוֹשִׁ֥יעוּ לָהֶ֖ם בְּעֵ֥ת רָעָתָֽם׃

‎<span id="013">13</span> ‏כִּ֚י מִסְפַּ֣ר עָרֶ֔יךָ הָי֥וּ אֱלֹהֶ֖יךָ
יְהוּדָ֑ה וּמִסְפַּ֞ר חֻצ֣וֹת יְרוּשָׁלִַ֗ם שַׂמְתֶּ֤ם מִזְבְּחוֹת֙
לַבֹּ֔שֶׁת מִזְבְּח֖וֹת לְקַטֵּ֥ר לַבָּֽעַל׃ ס

‎<span id="014">14</span> ‏וְאַתָּ֗ה אַל־תִּתְפַּלֵּל֙ בְּעַד־הָעָ֣ם
הַזֶּ֔ה וְאַל־תִּשָּׂ֥א בַעֲדָ֖ם רִנָּ֣ה וּתְפִלָּ֑ה כִּ֣י אֵינֶ֣נִּי
שֹׁמֵ֗עַ בְּעֵ֛ת קָרְאָ֥ם אֵלַ֖י בְּעַ֥ד רָעָתָֽם׃ ס

‎<span id="015">15</span> ‏מֶ֣ה לִֽידִידִ֞י בְּבֵיתִ֗י עֲשׂוֹתָ֤הּ
הַֽמְזִמָּ֙תָה֙ הָֽרַבִּ֔ים וּבְשַׂר־קֹ֖דֶשׁ יַעַבְר֣וּ מֵֽעָלָ֑יִךְ
כִּ֥י רָעָתֵ֖כִי אָ֥ז תַּעֲלֹֽזִי׃

‎<span id="016">16</span> ‏זַ֤יִת רַֽעֲנָן֙ יְפֵ֣ה פְרִי־תֹ֔אַר קָרָ֥א
יְהוָ֖ה שְׁמֵ֑ךְ לְק֣וֹל׀ הֲמוּלָּ֣ה גְדֹלָ֗ה הִצִּ֥ית אֵשׁ֙ עָלֶ֔יהָ
וְרָע֖וּ דָּלִיּוֹתָֽיו׃

‎<span id="017">17</span> ‏וַיהוָ֤ה צְבָאוֹת֙ הַנּוֹטֵ֣עַ אוֹתָ֔ךְ
דִּבֶּ֥ר עָלַ֖יִךְ רָעָ֑ה בִּ֠גְלַל רָעַ֨ת בֵּֽית־יִשְׂרָאֵ֜ל וּבֵ֣ית
יְהוּדָ֗ה אֲשֶׁ֨ר עָשׂ֥וּ לָהֶ֛ם לְהַכְעִסֵ֖נִי לְקַטֵּ֥ר לַבָּֽעַל׃ ס

‎<span id="018">18</span> ‏וַֽיהוָ֥ה הֽוֹדִיעַ֖נִי וָֽאֵדָ֑עָה אָ֖ז
הִרְאִיתַ֥נִי מַעַלְלֵיהֶֽם׃

‎<span id="019">19</span> ‏וַאֲנִ֕י כְּכֶ֥בֶשׂ אַלּ֖וּף יוּבַ֣ל
לִטְב֑וֹחַ וְלֹֽא־יָדַ֜עְתִּי כִּֽי־עָלַ֣י׀ חָשְׁב֣וּ מַחֲשָׁב֗וֹת
נַשְׁחִ֨יתָה עֵ֤ץ בְּלַחְמוֹ֙ וְנִכְרְתֶ֙נּוּ֙ מֵאֶ֣רֶץ חַיִּ֔ים
וּשְׁמ֖וֹ לֹֽא־יִזָּכֵ֥ר עֽוֹד׃

‎<span id="020">20</span> ‏וַֽיהוָ֤ה צְבָאוֹת֙ שֹׁפֵ֣ט צֶ֔דֶק בֹּחֵ֥ן
כְּלָי֖וֹת וָלֵ֑ב אֶרְאֶ֤ה נִקְמָֽתְךָ֙ מֵהֶ֔ם כִּ֥י אֵלֶ֖יךָ
גִּלִּ֥יתִי אֶת־רִיבִֽי׃ ס

‎<span id="021">21</span> ‏לָכֵ֗ן כֹּֽה־אָמַ֤ר יְהוָה֙ עַל־אַנְשֵׁ֣י
עֲנָת֔וֹת הַֽמְבַקְשִׁ֥ים אֶֽת־נַפְשְׁךָ֖ לֵאמֹ֑ר לֹ֤א תִנָּבֵא֙
בְּשֵׁ֣ם יְהוָ֔ה וְלֹ֥א תָמ֖וּת בְּיָדֵֽנוּ׃ ס

‎<span id="022">22</span> ‏לָכֵ֗ן כֹּ֤ה אָמַר֙ יְהוָ֣ה צְבָא֔וֹת
הִנְנִ֥י פֹקֵ֖ד עֲלֵיהֶ֑ם הַבַּֽחוּרִים֙ יָמֻ֣תוּ בַחֶ֔רֶב בְּנֵיהֶם֙
וּבְנ֣וֹתֵיהֶ֔ם יָמֻ֖תוּ בָּרָעָֽב׃

‎<span id="023">23</span> ‏וּשְׁאֵרִ֕ית לֹ֥א תִֽהְיֶ֖ה לָהֶ֑ם
כִּֽי־אָבִ֥יא רָעָ֛ה אֶל־אַנְשֵׁ֥י עֲנָת֖וֹת שְׁנַ֥ת פְּקֻדָּתָֽם׃ ס

1 hadāḇār ’ăšer hāyâ ’el-yirəməyâû mē’ēṯ yəhwâ lē’mōr:

2 šimə‘û ’eṯ-diḇərê habərîṯ hazzō’ṯ wəḏibarətām ’el-’îš yəhûḏâ
wə‘al-yōšəḇê yərûšālāim:

3 wə’āmarətā ’ălêhem kōh-’āmar yəhwâ ’ĕlōhê yiśərā’ēl ’ārûr hā’îš ’ăšer
lō’ yišəm<sup>a</sup>‘ ’eṯ-diḇərê habərîṯ hazzō’ṯ:

4 ’ăšer ṣiûîṯî ’eṯ-’ăḇwōṯêḵem bəywōm hwōṣî’î-’wōṯām mē’ereṣ-miṣərayim
mikûr habarəzel lē’mōr šimə‘û ḇəqwōlî w<sup>a</sup>‘ăśîṯem ’wōṯām kəḵōl
’ăšer-’ăṣaûeh ’eṯəḵem wihəyîṯem lî lə‘ām wə’ānōḵî ’ehəyeh lāḵem
lē’lōhîm:

5 ləm<sup>a</sup>‘an hāqîm ’eṯ-haššəḇû‘â ’ăšer-nišəb<sup>a</sup>‘ətî
la’ăḇwōṯêḵem lāṯēṯ lâem ’ereṣ zāḇaṯ ḥālāḇ ûḏəḇaš kayywōm hazzeh
wā’<sup>a</sup>‘an wā’ōmar ’āmēn\| yəhwâ: s

6 wayyō’mer yəhwâ ’ēlay qərā’ ’eṯ-kāl-hadəḇārîm hā’ēlleh bə‘ārê yəhûḏâ
ûḇəḥuṣwōṯ yərûšālaim lē’mōr šimə‘û ’eṯ-diḇərê habərîṯ hazzō’ṯ
w<sup>a</sup>‘ăśîṯem ’wōṯām:

7 kî hā‘ēḏ h<sup>a</sup>‘iḏōṯî ba’ăḇwōṯêḵem bəywōm h<sup>a</sup>‘ălwōṯî
’wōṯām mē’ereṣ miṣərayim wə‘aḏ-hayywōm hazzeh hašəkēm wəhā‘ēḏ lē’mōr
šimə‘û bəqwōlî:

8 wəlō’ šāmə‘û wəlō’-hiṭṭû ’eṯ-’āzənām wayyēləḵû ’îš bišərîrûṯ libām
hārā‘ wā’āḇî’ ‘ălêhem ’eṯ-kāl-diḇərê habərîṯ-hazzō’ṯ ’ăšer-ṣiûîṯî
l<sup>a</sup>‘ăśwōṯ wəlō’ ‘āśû: s

9 wayyō’mer yəhwâ ’ēlāy niməṣā’-qešer bə’îš yəhûḏâ ûḇəyōšəḇê yərûšālāim:

10 šāḇû ‘al-‘ăwōnōṯ ’ăḇwōṯām hāri’šōnîm ’ăšer mē’ănû lišəmwō‘a
’eṯ-dəḇāray wəhēmmâ hāləḵû ’<sup>a</sup>ḥărê ’ĕlōhîm ’ăḥērîm lə‘āḇəḏām
hēfērû ḇêṯ-yiśərā’ēl ûḇêṯ yəhûḏâ ’eṯ-bərîṯî ’ăšer kāratî ’eṯ-’ăḇwōṯām: s

11 lāḵēn kōh ’āmar yəhwâ hinənî mēḇî’ ’ălêhem rā‘â ’ăšer lō’-yûḵəlû
lāṣē’ṯ mimmennâ wəzā‘ăqû ’ēlay wəlō’ ’ešəm<sup>a</sup>‘ ’ălêhem:

12 wəhāləḵû ‘ārê yəhûḏâ wəyōšəḇê yərûšālaim wəzā‘ăqû ’el-hā’ĕlōhîm ’ăšer
hēm məqaṭṭərîm lâem wəhwōšē‘a lō’-ywōšî‘û lâem bə‘ēṯ rā‘āṯām:

13 kî misəpar ‘āreyḵā hāyû ’ĕlōheyḵā yəhûḏâ ûmisəpar ḥuṣwōṯ yərûšālaim
śamətem mizəbəḥwōṯ labōšeṯ mizəbəḥwōṯ ləqaṭṭēr labā‘al: s

14 wə’atâ ’al-tiṯəpallēl bə‘aḏ-hā‘ām hazzeh wə’al-tiśśā’
ḇ<sup>a</sup>‘ăḏām rinnâ ûṯəfillâ kî ’ênennî šōmē‘a bə‘ēṯ qārə’ām ’ēlay
bə‘aḏ rā‘āṯām: s

15 meh lîḏîḏî bəḇêṯî ‘ăśwōṯāh haməzimmāṯâ hārabîm ûḇəśar-qōḏeš
y<sup>a</sup>‘aḇərû mē‘ālāyiḵə kî rā‘āṯēḵî ’āz t<sup>a</sup>‘ălōzî:

16 zayiṯ r<sup>a</sup>‘ănān yəfēh fərî-ṯō’ar qārā’ yəhwâ šəmēḵə ləqwōl\|
hămûllâ ḡəḏōlâ hiṣṣîṯ ’ēš ‘āleyhā wərā‘û dālîywōṯāyw:

17 wayhwâ ṣəḇā’wōṯ hannwōṭē‘a ’wōṯāḵə diber ‘ālayiḵə rā‘â biḡəlal rā‘aṯ
bêṯ-yiśərā’ēl ûḇêṯ yəhûḏâ ’ăšer ‘āśû lâem ləhaḵə‘isēnî ləqaṭṭēr labā‘al:
s

18 wayhwâ hwōḏî‘anî wā’ēḏā‘â ’āz hirə’îṯanî m<sup>a</sup>‘aləlêhem:

19 wa’ănî kəḵeḇeś ’allûf yûḇal liṭəḇwōḥa wəlō’-yāḏ<sup>a</sup>‘ətî
kî-‘ālay\| ḥāšəḇû m<sup>a</sup>ḥăšāḇwōṯ našəḥîṯâ ‘ēṣ
bəl<sup>a</sup>ḥəmwō wəniḵərəṯennû mē’ereṣ ḥayyîm ûšəmwō lō’-yizzāḵēr
‘wōḏ:

20 wayhwâ ṣəḇā’wōṯ šōfēṭ ṣeḏeq bōḥēn kəlāywōṯ wālēḇ ’erə’eh niqəmāṯəḵā
mēhem kî ’ēleyḵā gillîṯî ’eṯ-rîḇî: s

21 lāḵēn kōh-’āmar yəhwâ ‘al-’anəšê ‘ănāṯwōṯ haməḇaqəšîm ’eṯ-nafəšəḵā
lē’mōr lō’ ṯinnāḇē’ bəšēm yəhwâ wəlō’ ṯāmûṯ bəyāḏēnû: s

22 lāḵēn kōh ’āmar yəhwâ ṣəḇā’wōṯ hinənî fōqēḏ ‘ălêhem
hab<sup>a</sup>ḥûrîm yāmuṯû ḇ<sup>a</sup>ḥereḇ bənêhem ûḇənwōṯêhem
yāmuṯû bārā‘āḇ:

23 ûšə’ērîṯ lō’ ṯihəyeh lâem kî-’āḇî’ rā‘â ’el-’anəšê ‘ănāṯwōṯ šənaṯ
pəqudāṯām: s

------------------------------------------------------------------------

[Next: Jeremiah (Yermiyah) Chapter 12](jer012.md)
