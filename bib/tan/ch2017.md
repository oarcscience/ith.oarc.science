[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2017)  [KJV](../kjv/ch2017)  [Sep](../sep/ch2017) 
[Vul](../vul/ch2017)   
  
[2 Chronicles (2 Divrey Yamim) Index](ch2)  
  [Previous](ch2016)  [Next](ch2018) 

------------------------------------------------------------------------

### Tanach (Hebrew): 2 Chronicles (2 Divrey Yamim) Chapter 17

‎<span id="001">1</span> ‏וַיִּמְלֹ֛ךְ יְהוֹשָׁפָ֥ט בְּנ֖וֹ תַּחְתָּ֑יו
וַיִּתְחַזֵּ֖ק עַל־יִשְׂרָאֵֽל׃

‎<span id="002">2</span> ‏וַיִּ֨תֶּן־חַ֔יִל בְּכָל־עָרֵ֥י יְהוּדָ֖ה
הַבְּצֻר֑וֹת וַיִּתֵּ֤ן נְצִיבִים֙ בְּאֶ֣רֶץ יְהוּדָ֔ה וּבְעָרֵ֣י
אֶפְרַ֔יִם אֲשֶׁ֥ר לָכַ֖ד אָסָ֥א אָבִֽיו׃

‎<span id="003">3</span> ‏וַיְהִ֥י יְהוָ֖ה עִם־יְהוֹשָׁפָ֑ט כִּ֣י
הָלַ֗ךְ בְּדַרְכֵ֞י דָּוִ֤יד אָבִיו֙ הָרִ֣אשֹׁנִ֔ים וְלֹ֥א דָרַ֖שׁ
לַבְּעָלִֽים׃

‎<span id="004">4</span> ‏כִּ֠י לֵֽאלֹהֵ֤י אָבִיו֙ דָּרָ֔שׁ
וּבְמִצְוֹתָ֖יו הָלָ֑ךְ וְלֹ֖א כְּמַעֲשֵׂ֥ה יִשְׂרָאֵֽל׃

‎<span id="005">5</span> ‏וַיָּ֨כֶן יְהוָ֤ה אֶת־הַמַּמְלָכָה֙ בְּיָד֔וֹ
וַיִּתְּנ֧וּ כָל־יְהוּדָ֛ה מִנְחָ֖ה לִיהוֹשָׁפָ֑ט וַֽיְהִי־ל֥וֹ
עֹֽשֶׁר־וְכָב֖וֹד לָרֹֽב׃

‎<span id="006">6</span> ‏וַיִּגְבַּ֥הּ לִבּ֖וֹ בְּדַרְכֵ֣י יְהוָ֑ה
וְע֗וֹד הֵסִ֛יר אֶת־הַבָּמ֥וֹת וְאֶת־הָאֲשֵׁרִ֖ים מִיהוּדָֽה׃ פ

‎<span id="007">7</span> ‏וּבִשְׁנַ֨ת שָׁל֜וֹשׁ לְמָלְכ֗וֹ שָׁלַ֤ח
לְשָׂרָיו֙ לְבֶן־חַ֙יִל֙ וּלְעֹבַדְיָ֣ה וְלִזְכַרְיָ֔ה וְלִנְתַנְאֵ֖ל
וּלְמִיכָיָ֑הוּ לְלַמֵּ֖ד בְּעָרֵ֥י יְהוּדָֽה׃

‎<span id="008">8</span> ‏וְעִמָּהֶ֣ם הַלְוִיִּ֗ם שְֽׁמַֽעְיָ֡הוּ
וּנְתַנְיָ֡הוּ וּזְבַדְיָ֡הוּ וַעֲשָׂהאֵ֡ל ושמרימות וּשְׁמִֽירָמ֡וֹת
וִֽיהוֹנָתָן֩ וַאֲדֹ֨נִיָּ֧הוּ וְטֽוֹבִיָּ֛הוּ וְט֥וֹב אֲדוֹנִיָּ֖ה
הַלְוִיִּ֑ם וְעִמָּהֶ֛ם אֱלִישָׁמָ֥ע וִֽיהוֹרָ֖ם הַכֹּהֲנִֽים׃

‎<span id="009">9</span> ‏וַֽיְלַמְּדוּ֙ בִּֽיהוּדָ֔ה וְעִ֨מָּהֶ֔ם
סֵ֖פֶר תּוֹרַ֣ת יְהוָ֑ה וַיָּסֹ֙בּוּ֙ בְּכָל־עָרֵ֣י יְהוּדָ֔ה
וַֽיְלַמְּד֖וּ בָּעָֽם׃

‎<span id="010">10</span> ‏וַיְהִ֣י׀ פַּ֣חַד יְהוָ֗ה עַ֚ל
כָּל־מַמְלְכ֣וֹת הָֽאֲרָצ֔וֹת אֲשֶׁ֖ר סְבִיב֣וֹת יְהוּדָ֑ה וְלֹ֥א
נִלְחֲמ֖וּ עִם־יְהוֹשָׁפָֽט׃

‎<span id="011">11</span> ‏וּמִן־פְּלִשְׁתִּ֗ים מְבִיאִ֧ים
לִֽיהוֹשָׁפָ֛ט מִנְחָ֖ה וְכֶ֣סֶף מַשָּׂ֑א גַּ֣ם הָֽעַרְבִיאִ֗ים
מְבִיאִ֥ים לוֹ֙ צֹ֕אן אֵילִ֔ים שִׁבְעַ֤ת אֲלָפִים֙ וּשְׁבַ֣ע מֵא֔וֹת
וּתְיָשִׁ֕ים שִׁבְעַ֥ת אֲלָפִ֖ים וּשְׁבַ֥ע מֵאֽוֹת׃ פ

‎<span id="012">12</span> ‏וַיְהִ֧י יְהוֹשָׁפָ֛ט הֹלֵ֥ךְ וְגָדֵ֖ל
עַד־לְמָ֑עְלָה וַיִּ֧בֶן בִּֽיהוּדָ֛ה בִּירָנִיּ֖וֹת וְעָרֵ֥י
מִסְכְּנֽוֹת׃

‎<span id="013">13</span> ‏וּמְלָאכָ֥ה רַבָּ֛ה הָ֥יָה ל֖וֹ בְּעָרֵ֣י
יְהוּדָ֑ה וְאַנְשֵׁ֧י מִלְחָמָ֛ה גִּבּ֥וֹרֵי חַ֖יִל בִּירוּשָׁלִָֽם׃

‎<span id="014">14</span> ‏וְאֵ֥לֶּה פְקֻדָּתָ֖ם לְבֵ֣ית אֲבוֹתֵיהֶ֑ם
לִֽיהוּדָה֙ שָׂרֵ֣י אֲלָפִ֔ים עַדְנָ֣ה הַשָּׂ֔ר וְעִמּוֹ֙ גִּבּ֣וֹרֵי
חַ֔יִל שְׁלֹ֥שׁ מֵא֖וֹת אָֽלֶף׃ ס

‎<span id="015">15</span> ‏וְעַל־יָד֖וֹ יְהוֹחָנָ֣ן הַשָּׂ֑ר וְעִמּ֕וֹ
מָאתַ֥יִם וּשְׁמוֹנִ֖ים אָֽלֶף׃ ס

‎<span id="016">16</span> ‏וְעַל־יָדוֹ֙ עֲמַסְיָ֣ה בֶן־זִכְרִ֔י
הַמִּתְנַדֵּ֖ב לַיהוָ֑ה וְעִמּ֛וֹ מָאתַ֥יִם אֶ֖לֶף גִּבּ֥וֹר חָֽיִל׃ ס

‎<span id="017">17</span> ‏וּמִ֨ן־בִּנְיָמִ֔ן גִּבּ֥וֹר חַ֖יִל
אֶלְיָדָ֑ע וְעִמּ֛וֹ נֹֽשְׁקֵי־קֶ֥שֶׁת וּמָגֵ֖ן מָאתַ֥יִם אָֽלֶף׃ ס

‎<span id="018">18</span> ‏וְעַל־יָד֖וֹ יְהוֹזָבָ֑ד וְעִמּ֛וֹ
מֵאָֽה־וּשְׁמוֹנִ֥ים אֶ֖לֶף חֲלוּצֵ֥י צָבָֽא׃ ס

‎<span id="019">19</span> ‏אֵ֖לֶּה הַמְשָׁרְתִ֣ים אֶת־הַמֶּ֑לֶךְ
מִלְּבַ֞ד אֲשֶׁר־נָתַ֥ן הַמֶּ֛לֶךְ בְּעָרֵ֥י הַמִּבְצָ֖ר
בְּכָל־יְהוּדָֽה׃ פ

1 wayyiməlōḵə yəhwōšāfāṭ bənwō t<sup>a</sup>ḥətāyw wayyiṯəḥazzēq
‘al-yiśərā’ēl:

2 wayyiten-ḥayil bəḵāl-‘ārê yəhûḏâ habəṣurwōṯ wayyitēn nəṣîḇîm bə’ereṣ
yəhûḏâ ûḇə‘ārê ’efərayim ’ăšer lāḵaḏ ’āsā’ ’āḇîw:

3 wayəhî yəhwâ ‘im-yəhwōšāfāṭ kî hālaḵə bəḏarəḵê dāwîḏ ’āḇîw hāri’šōnîm
wəlō’ ḏāraš labə‘ālîm:

4 kî lē’lōhê ’āḇîw dārāš ûḇəmiṣəwōṯāyw hālāḵə wəlō’ kəm<sup>a</sup>‘ăśēh
yiśərā’ēl:

5 wayyāḵen yəhwâ ’eṯ-hammaməlāḵâ bəyāḏwō wayyitənû ḵāl-yəhûḏâ minəḥâ
lîhwōšāfāṭ wayəhî-lwō ‘ōšer-wəḵāḇwōḏ lārōḇ:

6 wayyiḡəb<sup>a</sup>h libwō bəḏarəḵê yəhwâ wə‘wōḏ hēsîr ’eṯ-habāmwōṯ
wə’eṯ-hā’ăšērîm mîhûḏâ: f

7 ûḇišənaṯ šālwōš ləmāləḵwō šāl<sup>a</sup>ḥ ləśārāyw ləḇen-ḥayil
ûlə‘ōḇaḏəyâ wəlizəḵarəyâ wəlinəṯanə’ēl ûləmîḵāyâû ləlammēḏ bə‘ārê
yəhûḏâ:

8 wə‘immâem haləwîyim šəm<sup>a</sup>‘əyâû ûnəṯanəyâû ûzəḇaḏəyâû
w<sup>a</sup>‘ăśâ’ēl ûšəmirîmwōṯ ûšəmîrāmwōṯ wîhwōnāṯān wa’ăḏōnîyâû
wəṭwōḇîyâû wəṭwōḇ ’ăḏwōnîyâ haləwîyim wə‘immâem ’ĕlîšāmā‘ wîhwōrām
hakōhănîm:

9 wayəlamməḏû bîhûḏâ wə‘immâem sēfer twōraṯ yəhwâ wayyāsōbû bəḵāl-‘ārê
yəhûḏâ wayəlamməḏû bā‘ām:

10 wayəhî\| p<sup>a</sup>ḥaḏ yəhwâ ‘al kāl-mamələḵwōṯ hā’ărāṣwōṯ ’ăšer
səḇîḇwōṯ yəhûḏâ wəlō’ niləḥămû ‘im-yəhwōšāfāṭ:

11 ûmin-pəlišətîm məḇî’îm lîhwōšāfāṭ minəḥâ wəḵesef maśśā’ gam
hā‘arəḇî’îm məḇî’îm lwō ṣō’n ’êlîm šiḇə‘aṯ ’ălāfîm ûšəḇ<sup>a</sup>‘
mē’wōṯ ûṯəyāšîm šiḇə‘aṯ ’ălāfîm ûšəḇ<sup>a</sup>‘ mē’wōṯ: f

12 wayəhî yəhwōšāfāṭ hōlēḵə wəḡāḏēl ‘aḏ-ləmā‘əlâ wayyiḇen bîhûḏâ
bîrānîywōṯ wə‘ārê misəkənwōṯ:

13 ûməlā’ḵâ rabâ hāyâ lwō bə‘ārê yəhûḏâ wə’anəšê miləḥāmâ gibwōrê ḥayil
bîrûšālāim:

14 wə’ēlleh fəqudāṯām ləḇêṯ ’ăḇwōṯêhem lîhûḏâ śārê ’ălāfîm ‘aḏənâ haśśār
wə‘immwō gibwōrê ḥayil šəlōš mē’wōṯ ’ālef: s

15 wə‘al-yāḏwō yəhwōḥānān haśśār wə‘immwō mā’ṯayim ûšəmwōnîm ’ālef: s

16 wə‘al-yāḏwō ‘ămasəyâ ḇen-ziḵərî hammiṯənadēḇ layhwâ wə‘immwō mā’ṯayim
’elef gibwōr ḥāyil: s

17 ûmin-binəyāmin gibwōr ḥayil ’eləyāḏā‘ wə‘immwō nōšəqê-qešeṯ ûmāḡēn
mā’ṯayim ’ālef: s

18 wə‘al-yāḏwō yəhwōzāḇāḏ wə‘immwō mē’â-ûšəmwōnîm ’elef ḥălûṣê ṣāḇā’: s

19 ’ēlleh haməšārəṯîm ’eṯ-hammeleḵə milləḇaḏ ’ăšer-nāṯan hammeleḵə
bə‘ārê hammiḇəṣār bəḵāl-yəhûḏâ: f

------------------------------------------------------------------------

[Next: 2 Chronicles (2 Divrey Yamim) Chapter 18](ch2018)
