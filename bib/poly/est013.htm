<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Polyglot Bible, full text etext at Intangible Textual Heritage">
<META name="keywords" content="Bible Polyglot Scripture Judaism Christianity Apocrypha Hebrew Latin Greek Tanach Tanakh Vulgate Septuagint King James KJV OT NT">
<TITLE>Polyglot Bible: Esther: Esther 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;
<BR><A HREF="est.htm">Esther Index</A><BR>
&nbsp;
<A HREF="est012.htm">Previous</A>&nbsp;
<A HREF="est014.htm">Next</A>&nbsp;
</CENTER>
<HR>
</P>
<H3 ALIGN="CENTER">Esther 13</H3><table border="1">
<tr>
<td valign="top">
<p align="center"><a href="../vul/est013.htm">Vul</a></p><P>1&nbsp;Rex maximus Artaxerxes ab India usque &#198;thiopiam, centum viginti septem provinciarum principibus et ducibus qui ejus imperio subjecti sunt, salutem.</P>
<P>2&nbsp;Cum plurimis gentibus imperarem, et universum orbem me&#230; ditioni subjugassem, volui nequaquam abuti potenti&#230; magnitudine, sed clementia et lenitate gubernare subjectos, ut absque ullo terrore vitam silentio transigentes, optata cunctis mortalibus pace fruerentur.</P>
<P>3&nbsp;Qu&#230;rente autem me a consiliariis meis quomodo posset hoc impleri, unus qui sapientia et fide ceteros pr&#230;cellebat, et erat post regem secundus, Aman nomine,</P>
<P>4&nbsp;indicavit mihi in toto orbe terrarum populum esse dispersum, qui novis uteretur legibus, et, contra omnium gentium consuetudinem faciens, regum jussa contemneret, et universarum concordiam nationum sua dissensione violaret.</P>
<P>5&nbsp;Quod cum didicissemus, videntes unam gentem rebellem adversus omne hominum genus perversis uti legibus, nostrisque jussionibus contraire, et turbare subjectarum nobis provinciarum pacem atque concordiam,</P>
<P>6&nbsp;jussimus ut quoscumque Aman, qui omnibus provinciis pr&#230;positus est et secundus a rege, et quem patris loco colimus, monstraverit, cum conjugibus ac liberis deleantur ab inimicis suis, nullusque eorum misereatur, quartadecima die duodecimi mensis Adar anni pr&#230;sentis:</P>
<P>7&nbsp;ut nefarii homines uno die ad inferos descendentes, reddant imperio nostro pacem, quam turbaverant. Pergensque Mardoch&#230;us, fecit omnia qu&#230; ei mandaverat Esther.<BR>
</P>
<P>8&nbsp;Mardoch&#230;us autem deprecatus est Dominum, memor omnium operum ejus,</P>
<P>9&nbsp;et dixit: Domine, Domine rex omnipotens, in ditione enim tua cuncta sunt posita, et non est qui possit tu&#230; resistere voluntati, si decreveris salvare Isra&#235;l.</P>
<P>10&nbsp;Tu fecisti c&#230;lum et terram, et quidquid c&#230;li ambitu continetur.</P>
<P>11&nbsp;Dominus omnium es, nec est qui resistat majestati tu&#230;.</P>
<P>12&nbsp;Cuncta nosti, et scis quia non pro superbia et contumelia, et aliqua glori&#230; cupiditate, fecerim hoc, ut non adorarem Aman superbissimum</P>
<P>13&nbsp;(libenter enim pro salute Isra&#235;l etiam vestigia pedum ejus deosculari paratus essem),</P>
<P>14&nbsp;sed timui ne honorem Dei mei transferrem ad hominem, et ne quemquam adorarem, excepto Deo meo.</P>
<P>15&nbsp;Et nunc, Domine rex, Deus Abraham, miserere populi tui, quia volunt nos inimici nostri perdere, et h&#230;reditatem tuam delere.</P>
<P>16&nbsp;Ne despicias partem tuam, quam redemisti tibi de &#198;gypto.</P>
<P>17&nbsp;Exaudi deprecationem meam, et propitius esto sorti et funiculo tuo, et converte luctum nostrum in gaudium, ut viventes laudemus nomen tuum, Domine: et ne claudas ora te canentium.</P>
<P>18&nbsp;Omnis quoque Isra&#235;l pari mente et obsecratione clamavit ad Dominum, eo quod eis certa mors impenderet.</P>
</tr>
</table>
<P><HR>
<CENTER>
<A HREF="est014.htm">Next: Esther 14</A></CENTER>
</BODY>
</HTML>
