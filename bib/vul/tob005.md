[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/tob005)  [Apo](../apo/tob005.md) 
[Sep:ToA](../sep/toa005)  [Sep:ToS](../sep/tos005.md)   
  
[Tobias Index](tob.md)  
  [Previous](tob004)  [Next](tob006.md) 

------------------------------------------------------------------------

### Vulgate (Latin): Tobias Chapter 5

<span id="001">1</span> Tunc respondit Tobias patri suo, et dixit: Omnia
quæcumque præcepisti mihi faciam, pater.

<span id="002">2</span> Quomodo autem pecuniam hanc requiram, ignoro:
ille me nescit, et ego eum ignoro: quod signum dabo ei? sed neque viam
per quam pergatur illuc aliquando cognovi.

<span id="003">3</span> Tunc pater suus respondit illi, et dixit:
Chirographum quidem illius penes me habeo: quod dum illi ostenderis,
statim restituet.

<span id="004">4</span> Sed perge nunc, et inquire tibi aliquem fidelem
virum, qui eat tecum salva mercede sua, ut dum adhuc vivo, recipias eam.

<span id="005">5</span> Tunc egressus Tobias, invenit juvenem splendidum
stantem præcinctum, et quasi paratum ad ambulandum.

<span id="006">6</span> Et ignorans quod angelus Dei esset, salutavit
eum, et dixit: Unde te habemus, bone juvenis?

<span id="007">7</span> At ille respondit: Ex filiis Israël. Et Tobias
dixit ei: Nosti viam quæ ducit in regionem Medorum?

<span id="008">8</span> Cui respondit: Novi: et omnia itinera ejus
frequenter ambulavi, et mansi apud Gabelum fratrem nostrum, qui moratur
in Rages civitate Medorum, quæ posita est in monte Ecbatanis.

<span id="009">9</span> Cui Tobias ait: Sustine me obsecro, donec hæc
ipsa nuntiem patri meo.

<span id="010">10</span> Tunc ingressus Tobias, indicavit universa hæc
patri suo. Super quæ admiratus pater, rogavit ut introiret ad eum.

<span id="011">11</span> Ingressus itaque salutavit eum, et dixit:
Gaudium tibi sit semper.

<span id="012">12</span> Et ait Tobias: Quale gaudium mihi erit, qui in
tenebris sedeo, et lumen cæli non video?

<span id="013">13</span> Cui ait juvenis: Forti animo esto: in proximo
est ut a Deo cureris.

<span id="014">14</span> Dixit itaque illi Tobias: Numquid poteris
perducere filium meum ad Gabelum in Rages civitatem Medorum? et cum
redieris, restituam tibi mercedem tuam.

<span id="015">15</span> Et dixit ei angelus: Ego ducam, et reducam eum
ad te.

<span id="016">16</span> Cui Tobias respondit: Rogo te, indica mihi de
qua domo aut de qua tribu es tu.

<span id="017">17</span> Cui Raphaël angelus dixit: Genus quæris
mercenarii, an ipsum mercenarium qui cum filio tuo eat?

<span id="018">18</span> sed ne forte sollicitum te reddam, ego sum
Azarias Ananiæ magni filius.

<span id="019">19</span> Et Tobias respondit: Ex magno genere es tu. Sed
peto ne irascaris quod voluerim cognoscere genus tuum.

<span id="020">20</span> Dixit autem illi angelus: Ego sanum ducam, et
sanum tibi reducam filium tuum.

<span id="021">21</span> Respondens autem Tobias, ait: Bene ambuletis,
et sit Deus in itinere vestro, et angelus ejus comitetur vobiscum.  

<span id="022">22</span> Tunc paratis omnibus quæ erant in via portanda,
fecit Tobias vale patri suo et matri suæ, et ambulaverunt ambo simul.

<span id="023">23</span> Cumque profecti essent, cœpit mater ejus flere,
et dicere: Baculum senectutis nostræ tulisti, et transmisisti a nobis.

<span id="024">24</span> Numquam fuisset ipsa pecunia, pro qua misisti
eum:

<span id="025">25</span> sufficiebat enim nobis paupertas nostra, ut
divitias computaremus hoc, quod videbamus filium nostrum.

<span id="026">26</span> Dixitque ei Tobias: Noli flere: salvus
perveniet filius noster, et salvus revertetur ad nos, et oculi tui
videbunt illum.

<span id="027">27</span> Credo enim quod angelus Dei bonus comitetur ei,
et bene disponat omnia quæ circa eum geruntur, ita ut cum gaudio
revertatur ad nos.

<span id="028">28</span> Ad hanc vocem cessavit mater ejus flere, et
tacuit.

------------------------------------------------------------------------

[Next: Tobias Chapter 6](tob006.md)
