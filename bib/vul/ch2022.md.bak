[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2022)  [KJV](../kjv/ch2022)  [Sep](../sep/ch2022.md) 
[Tan](../tan/ch2022.md)   
  
[2 Chronicles Index](ch2.md)  
  [Previous](ch2021)  [Next](ch2023.md) 

------------------------------------------------------------------------

### Vulgate (Latin): 2 Chronicles Chapter 22

<span id="001">1</span> Constituerunt autem habitatores Jerusalem
Ochoziam filium ejus minimum regem pro eo: omnes enim majores natu, qui
ante eum fuerant, interfecerant latrones Arabum qui irruerant in castra:
regnavitque Ochozias filius Joram regis Juda.

<span id="002">2</span> Quadraginta duorum annorum erat Ochozias cum
regnare cœpisset, et uno anno regnavit in Jerusalem: et nomen matris
ejus Athalia filia Amri.

<span id="003">3</span> Sed et ipse ingressus est per vias domus Achab:
mater enim ejus impulit eum ut impie ageret.

<span id="004">4</span> Fecit igitur malum in conspectu Domini, sicut
domus Achab: ipsi enim fuerunt ei consiliarii post mortem patris sui, in
interitum ejus:

<span id="005">5</span> ambulavitque in consiliis eorum. Et perrexit cum
Joram filio Achab rege Israël in bellum contra Hazaël regem Syriæ in
Ramoth Galaad: vulneraveruntque Syri Joram.

<span id="006">6</span> Qui reversus est ut curaretur in Jezrahel:
multas enim plagas acceperat in supradicto certamine. Igitur Ochozias
filius Joram rex Juda descendit ut inviseret Joram filium Achab in
Jezrahel ægrotantem.

<span id="007">7</span> Voluntatis quippe fuit Dei adversus Ochoziam, ut
veniret ad Joram: et cum venisset, et egrederetur cum eo adversum Jehu
filium Namsi, quem unxit Dominus ut deleret domum Achab.

<span id="008">8</span> Cum ergo everteret Jehu domum Achab, invenit
principes Juda, et filios fratrum Ochoziæ, qui ministrabant ei, et
interfecit illos.

<span id="009">9</span> Ipsum quoque perquirens Ochoziam, comprehendit
latitantem in Samaria: adductumque ad se, occidit: et sepelierunt eum,
eo quod esset filius Josaphat, qui quæsierat Dominum in toto corde
suo.  
Nec erat ultra spes aliqua ut de stirpe quis regnaret Ochoziæ:

<span id="010">10</span> siquidem Athalia mater ejus, videns quod
mortuus esset filius suus, surrexit, et interfecit omnem stirpem regiam
domus Joram.

<span id="011">11</span> Porro Josabeth filia regis tulit Joas filium
Ochoziæ, et furata est eum de medio filiorum regis, cum interficerentur:
absconditque eum cum nutrice sua in cubiculo lectulorum: Josabeth autem,
quæ absconderat eum, erat filia regis Joram, uxor Jojadæ pontificis,
soror Ochoziæ: et idcirco Athalia non interfecit eum.

<span id="012">12</span> Fuit ergo cum eis in domo Dei absconditus sex
annis, quibus regnavit Athalia super terram.

------------------------------------------------------------------------

[Next: 2 Chronicles Chapter 23](ch2023.md)
