[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo006)  [KJV](../kjv/exo006)  [Sep](../sep/exo006.md) 
[Tan](../tan/exo006.md)   
  
[Exodus Index](exo.md)  
  [Previous](exo005)  [Next](exo007.md) 

------------------------------------------------------------------------

### Vulgate (Latin): Exodus Chapter 6

<span id="001">1</span> Dixitque Dominus ad Moysen: Nunc videbis quæ
facturus sim Pharaoni: per manum enim fortem dimittet eos, et in manu
robusta ejiciet illos de terra sua.

<span id="002">2</span> Locutusque est Dominus ad Moysen dicens: Ego
Dominus

<span id="003">3</span> qui apparui Abraham, Isaac et Jacob in Deo
omnipotente: et nomen meum Adonai non indicavi eis.

<span id="004">4</span> Pepigique fœdus cum eis, ut darem eis terram
Chanaan, terram peregrinationis eorum, in qua fuerunt advenæ.

<span id="005">5</span> Ego audivi gemitum filiorum Israël, quo Ægyptii
oppresserunt eos: et recordatus sum pacti mei.

<span id="006">6</span> Ideo dic filiis Israël: Ego Dominus qui educam
vos de ergastulo Ægyptiorum, et eruam de servitute, ac redimam in
brachio excelso et judiciis magnis.

<span id="007">7</span> Et assumam vos mihi in populum, et ero vester
Deus: et scietis quod ego sum Dominus Deus vester qui eduxerim vos de
ergastulo Ægyptiorum,

<span id="008">8</span> et induxerim in terram, super quam levavi manum
meam ut darem eam Abraham, Isaac et Jacob: daboque illam vobis
possidendam. Ego Dominus.  

<span id="009">9</span> Narravit ergo Moyses omnia filiis Israël: qui
non acquieverunt ei propter angustiam spiritus, et opus durissimum.

<span id="010">10</span> Locutusque est Dominus ad Moysen, dicens:

<span id="011">11</span> Ingredere, et loquere ad Pharaonem regem
Ægypti, ut dimittat filios Israël de terra sua.

<span id="012">12</span> Respondit Moyses coram Domino: Ecce filii
Israël non audiunt me: et quomodo audiet Pharao, præsertim cum
incircumcisus sim labiis?

<span id="013">13</span> Locutusque est Dominus ad Moysen et Aaron, et
dedit mandatum ad filios Israël, et ad Pharaonem regem Ægypti ut
educerent filios Israël de terra Ægypti.  

<span id="014">14</span> Isti sunt principes domorum per familias suas.
Filii Ruben primogeniti Israëlis: Henoch et Phallu, Hesron et Charmi:

<span id="015">15</span> hæ cognationes Ruben. Filii Simeon: Jamuel, et
Jamin, et Ahod, et Jachin, et Soar, et Saul filius Chananitidis: hæ
progenies Simeon.

<span id="016">16</span> Et hæc nomina filiorum Levi per cognationes
suas: Gerson, et Caath, et Merari. Anni autem vitæ Levi fuerunt centum
triginta septem.

<span id="017">17</span> Filii Gerson: Lobni et Semei, per cognationes
suas.

<span id="018">18</span> Filii Caath: Amram, et Isaar, et Hebron, et
Oziel; anni quoque vitæ Caath, centum triginta tres.

<span id="019">19</span> Filii Merari: Moholi et Musi: hæ cognationes
Levi per familias suas.

<span id="020">20</span> Accepit autem Amram uxorem Jochabed patruelem
suam: quæ peperit ei Aaron et Moysen. Fueruntque anni vitæ Amram, centum
triginta septem.

<span id="021">21</span> Filii quoque Isaar: Core, et Nepheg, et Zechri.

<span id="022">22</span> Filii quoque Oziel: Misaël, et Elisaphan, et
Sethri.

<span id="023">23</span> Accepit autem Aaron uxorem Elisabeth filiam
Aminadab, sororem Nahason, quæ peperit ei Nadab, et Abiu, et Eleazar, et
Ithamar.

<span id="024">24</span> Filii quoque Core: Aser, et Elcana, et
Abiasaph: hæ sunt cognationes Coritarum.

<span id="025">25</span> At vero Eleazar filius Aaron accepit uxorem de
filiabus Phutiel: quæ peperit ei Phinees. Hi sunt principes familiarum
Leviticarum per cognationes suas.

<span id="026">26</span> Iste est Aaron et Moyses, quibus præcepit
Dominus ut educerent filios Israël de terra Ægypti per turmas suas.

<span id="027">27</span> Hi sunt, qui loquuntur ad Pharaonem regem
Ægypti, ut educant filios Israël de Ægypto: iste est Moyses et Aaron,

<span id="028">28</span> in die qua locutus est Dominus ad Moysen, in
terra Ægypti.  

<span id="029">29</span> Et locutus est Dominus ad Moysen, dicens: Ego
Dominus: loquere ad Pharaonem regem Ægypti, omnia quæ ego loquor tibi.

<span id="030">30</span> Et ait Moyses coram Domino: En incircumcisus
labiis sum, quomodo audiet me Pharao?

------------------------------------------------------------------------

[Next: Exodus Chapter 7](exo007.md)
