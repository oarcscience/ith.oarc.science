[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze045)  [KJV](../kjv/eze045)  [Sep](../sep/eze045.md) 
[Tan](../tan/eze045.md)   
  
[Ezekiel Index](eze.md)  
  [Previous](eze044)  [Next](eze046.md) 

------------------------------------------------------------------------

### Vulgate (Latin): Ezekiel Chapter 45

<span id="001">1</span> Cumque cœperitis terram dividere sortito,
separate primitias Domino, sanctificatum de terra, longitudine viginti
quinque millia, et latitudine decem millia: sanctificatum erit in omni
termino ejus per circuitum.

<span id="002">2</span> Et erit ex omni parte sanctificatum quingentos
per quingentos, quadrifariam per circuitum, et quinquaginta cubitis in
suburbana ejus per gyrum.

<span id="003">3</span> Et a mensura ista mensurabis longitudinem
viginti quinque millium, et latitudinem decem millium: et in ipso erit
templum, Sanctumque sanctorum.

<span id="004">4</span> Sanctificatum de terra erit sacerdotibus
ministris sanctuarii, qui accedunt ad ministerium Domini: et erit eis
locus in domos, et in sanctuarium sanctitatis.

<span id="005">5</span> Viginti quinque autem millia longitudinis, et
decem millia latitudinis erunt Levitis qui ministrant domui: ipsi
possidebunt viginti gazophylacia.

<span id="006">6</span> Et possessionem civitatis dabitis quinque millia
latitudinis, et longitudinis viginti quinque millia, secundum
separationem sanctuarii, omni domui Israël.

<span id="007">7</span> Principi quoque hinc et inde in separationem
sanctuarii, et in possessionem civitatis, contra faciem separationis
sanctuarii, et contra faciem possessionis urbis, a latere maris usque ad
mare, et a latere orientis usque ad orientem: longitudinis autem juxta
unamquamque partem, a termino occidentali usque ad terminum orientalem.

<span id="008">8</span> De terra erit ei possessio in Israël, et non
depopulabuntur ultra principes populum meum: sed terram dabunt domui
Israël secundum tribus eorum.

<span id="009">9</span> Hæc dicit Dominus Deus: Sufficiat vobis,
principes Israël: iniquitatem et rapinas intermittite, et judicium et
justitiam facite: separate confinia vestra a populo meo, ait Dominus
Deus.

<span id="010">10</span> Statera justa, et ephi justum, et batus justus
erit vobis.

<span id="011">11</span> Ephi et batus æqualia et unius mensuræ erunt,
ut capiat decimam partem cori batus, et decimam partem cori ephi: juxta
mensuram cori erit æqua libratio eorum.

<span id="012">12</span> Siclus autem viginti obolos habet: porro
viginti sicli, et viginti quinque sicli, et quindecim sicli, mnam
faciunt.  

<span id="013">13</span> Et hæc sunt primitiæ quas tolletis: sextam
partem ephi de coro frumenti, et sextam partem ephi de coro hordei.

<span id="014">14</span> Mensura quoque olei, batus olei, decima pars
cori est: et decem bati corum faciunt, quia decem bati implent corum.

<span id="015">15</span> Et arietem unum de grege ducentorum, de his quæ
nutriunt Israël, in sacrificium, et in holocaustum, et in pacifica, ad
expiandum pro eis, ait Dominus Deus.

<span id="016">16</span> Omnis populus terræ tenebitur primitiis his
principi in Israël.

<span id="017">17</span> Et super principem erunt holocausta, et
sacrificium, et libamina, in solemnitatibus, et in calendis, et in
sabbatis, et in universis solemnitatibus domus Israël: ipse faciet pro
peccato sacrificium, et holocaustum, et pacifica, ad expiandum pro domo
Israël.  

<span id="018">18</span> Hæc dicit Dominus Deus: In primo mense, una
mensis, sumes vitulum de armento immaculatum, et expiabis sanctuarium.

<span id="019">19</span> Et tollet sacerdos de sanguine quod erit pro
peccato, et ponet in postibus domus, et in quatuor angulis crepidinis
altaris, et in postibus portæ atrii interioris.

<span id="020">20</span> Et sic facies in septima mensis, pro unoquoque
qui ignoravit, et errore deceptus est: et expiabis pro domo.

<span id="021">21</span> In primo mense, quartadecima die mensis, erit
vobis Paschæ solemnitas: septem diebus azyma comedentur.

<span id="022">22</span> Et faciet princeps in die illa, pro se et pro
universo populo terræ, vitulum pro peccato.

<span id="023">23</span> Et in septem dierum solemnitate faciet
holocaustum Domino, septem vitulos et septem arietes immaculatos,
quotidie septem diebus: et pro peccato hircum caprarum quotidie.

<span id="024">24</span> Et sacrificium ephi per vitulum, et ephi per
arietem faciet, et olei hin per singula ephi.

<span id="025">25</span> Septimo mense, quintadecima die mensis, in
solemnitate, faciet sicut supra dicta sunt per septem dies, tam pro
peccato quam pro holocausto, et in sacrificio, et in oleo.

------------------------------------------------------------------------

[Next: Ezekiel Chapter 46](eze046.md)
