[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ti2001)  [GNT](../gnt/ti2001.md) 
[KJV](../kjv/ti2001.md)   
  
[2 Timothy Index](ti2.md)  
  [Previous](ti1006)  [Next](ti2002.md) 

------------------------------------------------------------------------

### Vulgate (Latin): 2 Timothy Chapter 1

<span id="001">1</span> Paulus Apostolus Jesu Christi per voluntatem
Dei, secundum promissionem vitæ, quæ est in Christo Jesu,

<span id="002">2</span> Timotheo carissimo filio: gratia, misericordia,
pax a Deo Patre, et Christo Jesu Domino nostro.  

<span id="003">3</span> Gratias ago Deo, cui servio a progenitoribus in
conscientia pura, quod sine intermissione habeam tui memoriam in
orationibus meis, nocte ac die

<span id="004">4</span> desiderans te videre, memor lacrimarum tuarum,
ut gaudio implear,

<span id="005">5</span> recordationem accipiens ejus fidei, quæ est in
te non ficta, quæ et habitavit primum in avia tua Loide, et matre tua
Eunice, certus sum autem quod et in te.  

<span id="006">6</span> Propter quam causam admoneo te ut resuscites
gratiam Dei, quæ est in te per impositionem manuum mearum.

<span id="007">7</span> Non enim dedit nobis Deus spiritum timoris: sed
virtutis, et dilectionis, et sobrietatis.

<span id="008">8</span> Noli itaque erubescere testimonium Domini
nostri, neque me vinctum ejus: sed collabora Evangelio secundum virtutem
Dei:

<span id="009">9</span> qui nos liberavit, et vocavit vocatione sua
sancta, non secundum opera nostra, sed secundum propositum suum, et
gratiam, quæ data est nobis in Christo Jesu ante tempora sæcularia.

<span id="010">10</span> Manifestata est autem nunc per illuminationem
Salvatoris nostri Jesu Christi, qui destruxit quidem mortem, illuminavit
autem vitam, et incorruptionem per Evangelium:

<span id="011">11</span> in quo positus sum ego prædicator, et
Apostolus, et magister gentium.

<span id="012">12</span> Ob quam causam etiam hæc patior, sed non
confundor. Scio enim cui credidi, et certus sum quia potens est
depositum meum servare in illum diem.

<span id="013">13</span> Formam habe sanorum verborum, quæ a me audisti
in fide, et in dilectione in Christo Jesu.

<span id="014">14</span> Bonum depositum custodi per Spiritum Sanctum,
qui habitat in nobis.

<span id="015">15</span> Scis hoc, quod aversi sunt a me omnes, qui in
Asia sunt, ex quibus est Phigellus, et Hermogenes.

<span id="016">16</span> Det misericordiam Dominus Onesiphori domui:
quia sæpe me refrigeravit, et catenam meam non erubuit:

<span id="017">17</span> sed cum Romam venisset, sollicite me quæsivit,
et invenit.

<span id="018">18</span> Det illi Dominus invenire misericordiam a
Domino in illa die. Et quanta Ephesi ministravit mihi, tu melius nosti.

------------------------------------------------------------------------

[Next: 2 Timothy Chapter 2](ti2002.md)
