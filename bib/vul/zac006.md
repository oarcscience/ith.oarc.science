[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac006)  [KJV](../kjv/zac006)  [Sep](../sep/zac006.md) 
[Tan](../tan/zac006.md)   
  
[Zechariah Index](zac.md)  
  [Previous](zac005)  [Next](zac007.md) 

------------------------------------------------------------------------

### Vulgate (Latin): Zechariah Chapter 6

<span id="001">1</span> Et conversus sum, et levavi oculos meos, et
vidi: et ecce quatuor quadrigæ egredientes de medio duorum montium: et
montes, montes ærei.

<span id="002">2</span> In quadriga prima equi rufi, et in quadriga
secunda equi nigri,

<span id="003">3</span> et in quadriga tertia equi albi, et in quadriga
quarta equi varii et fortes.

<span id="004">4</span> Et respondi, et dixi ad angelum qui loquebatur
in me: Quid sunt hæc, domine mi?

<span id="005">5</span> Et respondit angelus, et ait ad me: Isti sunt
quatuor venti cæli, qui egrediuntur ut stent coram Dominatore omnis
terræ.

<span id="006">6</span> In qua erant equi nigri, egrediebantur in terram
aquilonis: et albi egressi sunt post eos, et varii egressi sunt ad
terram austri.

<span id="007">7</span> Qui autem erant robustissimi, exierunt, et
quærebant ire et discurrere per omnem terram. Et dixit: Ite, perambulate
terram: et perambulaverunt terram.

<span id="008">8</span> Et vocavit me, et locutus est ad me, dicens:
Ecce qui egrediuntur in terram aquilonis, requiescere fecerunt spiritum
meum in terra aquilonis.  

<span id="009">9</span> Et factum est verbum Domini ad me, dicens:

<span id="010">10</span> Sume a transmigratione, ab Holdai, et a Tobia,
et ab Idaia: et venies tu in die illa, et intrabis domum Josiæ filii
Sophoniæ, qui venerunt de Babylone.

<span id="011">11</span> Et sumes aurum et argentum, et facies coronas,
et pones in capite Jesu filii Josedec, sacerdotis magni:

<span id="012">12</span> et loqueris ad eum, dicens: Hæc ait Dominus
exercituum, dicens: Ecce vir, Oriens nomen ejus, et subter eum orietur,
et ædificabit templum Domino.

<span id="013">13</span> Et ipse exstruet templum Domino: et ipse
portabit gloriam, et sedebit, et dominabitur super solio suo: et erit
sacerdos super solio suo, et consilium pacis erit inter illos duos.

<span id="014">14</span> Et coronæ erunt Helem, et Tobiæ, et Idaiæ, et
Hem filio Sophoniæ, memoriale in templo Domini.

<span id="015">15</span> Et qui procul sunt, venient, et ædificabunt in
templo Domini: et scietis quia Dominus exercituum misit me ad vos. Erit
autem hoc, si auditu audieritis vocem Domini Dei vestri.

------------------------------------------------------------------------

[Next: Zechariah Chapter 7](zac007.md)
