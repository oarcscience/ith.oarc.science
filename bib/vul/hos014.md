[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hos014)  [KJV](../kjv/hos014)  [Sep](../sep/hos014.md) 
[Tan](../tan/hos014.md)   
  
[Hosea Index](hos.md)  
  [Previous](hos013)  [Next](joe001.md) 

------------------------------------------------------------------------

### Vulgate (Latin): Hosea Chapter 14

<span id="001">1</span> \[Pereat Samaria, quoniam ad amaritudinem
concitavit Deum suum!  
in gladio pereant,  
parvuli eorum elidantur,  
et fœtæ ejus discindantur!\]  

<span id="002">2</span> \[Convertere, Israël, ad Dominum Deum tuum,  
quoniam corruisti in iniquitate tua.  

<span id="003">3</span> Tollite vobiscum verba,  
et convertimini ad Dominum; et dicite ei:  
Omnem aufer iniquitatem, accipe bonum,  
et reddemus vitulos labiorum nostrorum.  

<span id="004">4</span> Assur non salvabit nos:  
super equum non ascendemus,  
nec dicemus ultra, Dii nostri opera manuum nostrarum:  
quia ejus, qui in te est, misereberis pupilli.  

<span id="005">5</span> Sanabo contritiones eorum;  
diligam eos spontanee:  
quia aversus est furor meus ab eis.  

<span id="006">6</span> Ero quasi ros;  
Israël germinabit sicut lilium,  
et erumpet radix ejus ut Libani.  

<span id="007">7</span> Ibunt rami ejus,  
et erit quasi oliva gloria ejus,  
et odor ejus ut Libani.  

<span id="008">8</span> Convertentur sedentes in umbra ejus;  
vivent tritico, et germinabunt quasi vinea;  
memoriale ejus sicut vinum Libani.  

<span id="009">9</span> Ephraim, quid mihi ultra idola?  
Ego exaudiam, et dirigam eum ego ut abietem virentem;  
ex me fructus tuus inventus est.  

<span id="010">10</span> Quis sapiens, et intelliget ista? intelligens,
et sciet hæc?  
quia rectæ viæ Domini,  
et justi ambulabunt in eis;  
prævaricatores vero corruent in eis.\]

------------------------------------------------------------------------

[Next: Joel Chapter 1](joe001.md)
