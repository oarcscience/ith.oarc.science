[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num016)  [KJV](../kjv/num016)  [Sep](../sep/num016.md) 
[Tan](../tan/num016.md)   
  
[Numbers Index](num.md)  
  [Previous](num015)  [Next](num017.md) 

------------------------------------------------------------------------

### Vulgate (Latin): Numbers Chapter 16

<span id="001">1</span> Ecce autem Core filius Isaar, filii Caath, filii
Levi, et Dathan atque Abiron filii Eliab, Hon quoque filius Pheleth de
filiis Ruben,

<span id="002">2</span> surrexerunt contra Moysen, aliique filiorum
Israël ducenti quinquaginta viri proceres synagogæ, et qui tempore
concilii per nomina vocabantur.

<span id="003">3</span> Cumque stetissent adversum Moysen et Aaron,
dixerunt: Sufficiat vobis, quia omnis multitudo sanctorum est, et in
ipsis est Dominus: cur elevamini super populum Domini?

<span id="004">4</span> Quod cum audisset Moyses, cecidit pronus in
faciem:

<span id="005">5</span> locutusque ad Core et ad omnem multitudinem:
Mane, inquit, notum faciet Dominus qui ad se pertineant, et sanctos
applicabit sibi: et quos elegerit, appropinquabunt ei.

<span id="006">6</span> Hoc igitur facite: tollat unusquisque thuribula
sua, tu Core, et omne concilium tuum:

<span id="007">7</span> et hausto cras igne, ponite desuper thymiama
coram Domino: et quemcumque elegerit, ipse erit sanctus: multum
erigimini filii Levi.

<span id="008">8</span> Dixitque rursum ad Core: Audite, filii Levi:

<span id="009">9</span> num parum vobis est quod separavit vos Deus
Israël ab omni populo, et junxit sibi, ut serviretis ei in cultu
tabernaculi, et staretis coram frequentia populi, et ministraretis ei?

<span id="010">10</span> idcirco ad se fecit accedere te et omnes
fratres tuos filios Levi, ut vobis etiam sacerdotium vindicetis,

<span id="011">11</span> et omnis globus tuus stet contra Dominum? quid
est enim Aaron ut murmuretis contra eum?  

<span id="012">12</span> Misit ergo Moyses ut vocaret Dathan et Abiron
filios Eliab. Qui responderunt: Non venimus.

<span id="013">13</span> Numquid parum est tibi quod eduxisti nos de
terra, quæ lacte et melle manabat, ut occideres in deserto, nisi et
dominatus fueris nostri?

<span id="014">14</span> Revera induxisti nos in terram, quæ fluit rivis
lactis et mellis, et dedisti nobis possessiones agrorum et vinearum: an
et oculos nostros vis eruere? non venimus.

<span id="015">15</span> Iratusque Moyses valde, ait ad Dominum: Ne
respicias sacrificia eorum: tu scis quod ne asellum quidem umquam
acceperim ab eis, nec afflixerim quempiam eorum.  

<span id="016">16</span> Dixitque ad Core: Tu, et omnis congregatio tua,
state seorsum coram Domino, et Aaron die crastino separatim.

<span id="017">17</span> Tollite singuli thuribula vestra, et ponite
super ea incensum, offerentes Domino ducenta quinquaginta thuribula:
Aaron quoque teneat thuribulum suum.

<span id="018">18</span> Quod cum fecissent, stantibus Moyses et Aaron,

<span id="019">19</span> et coacervassent adversum eos omnem
multitudinem ad ostium tabernaculi, apparuit cunctis gloria Domini.

<span id="020">20</span> Locutusque Dominus ad Moysen et Aaron, ait:

<span id="021">21</span> Separamini de medio congregationis hujus, ut
eos repente disperdam.

<span id="022">22</span> Qui ceciderunt proni in faciem, atque dixerunt:
Fortissime Deus spirituum universæ carnis, num uno peccante, contra
omnes ira tua desæviet?

<span id="023">23</span> Et ait Dominus ad Moysen:

<span id="024">24</span> Præcipe universo populo ut separetur a
tabernaculis Core et Dathan et Abiron.  

<span id="025">25</span> Surrexitque Moyses, et abiit ad Dathan et
Abiron: et sequentibus eum senioribus Israël,

<span id="026">26</span> dixit ad turbam: Recedite a tabernaculis
hominum impiorum, et nolite tangere quæ ad eos pertinent, ne involvamini
in peccatis eorum.

<span id="027">27</span> Cumque recessissent a tentoriis eorum per
circuitum, Dathan et Abiron egressi stabant in introitu papilionum
suorum cum uxoribus et liberis, omnique frequentia.

<span id="028">28</span> Et ait Moyses: In hoc scietis quod Dominus
miserit me ut facerem universa quæ cernitis, et non ex proprio ea corde
protulerim:

<span id="029">29</span> si consueta hominum morte interierint, et
visitaverit eos plaga, qua et ceteri visitari solent, non misit me
Dominus:

<span id="030">30</span> sin autem novam rem fecerit Dominus, ut
aperiens terra os suum deglutiat eos et omnia quæ ad illos pertinent,
descenderintque viventes in infernum, scietis quod blasphemaverint
Dominum.  

<span id="031">31</span> Confestim igitur ut cessavit loqui, dirupta est
terra sub pedibus eorum:

<span id="032">32</span> et aperiens os suum, devoravit illos cum
tabernaculis suis et universa substantia eorum,

<span id="033">33</span> descenderuntque vivi in infernum operti humo,
et perierunt de medio multitudinis.

<span id="034">34</span> At vero omnis Israël, qui stabat per gyrum,
fugit ad clamorem pereuntium, dicens: Ne forte et nos terra deglutiat.

<span id="035">35</span> Sed et ignis egressus a Domino interfecit
ducentos quinquaginta viros, qui offerebant incensum.

<span id="036">36</span> Locutusque est Dominus ad Moysen, dicens:

<span id="037">37</span> Præcipe Eleazaro filio Aaron sacerdoti ut
tollat thuribula quæ jacent in incendio, et ignem huc illucque
dispergat: quoniam sanctificata sunt

<span id="038">38</span> in mortibus peccatorum: producatque ea in
laminas, et affigat altari, eo quod oblatum sit in eis incensum Domino,
et sanctificata sint, ut cernant ea pro signo et monimento filii Israël.

<span id="039">39</span> Tulit ergo Eleazar sacerdos thuribula ænea, in
quibus obtulerant hi quos incendium devoravit, et produxit ea in
laminas, affigens altari:

<span id="040">40</span> ut haberent postea filii Israël, quibus
commonerentur ne quis accedat alienigena, et qui non est de semine Aaron
ad offerendum incensum Domino, ne patiatur sicut passus est Core, et
omnis congregatio ejus, loquente Domino ad Moysen.  

<span id="041">41</span> Murmuravit autem omnis multitudo filiorum
Israël sequenti die contra Moysen et Aaron, dicens: Vos interfecistis
populum Domini.

<span id="042">42</span> Cumque oriretur seditio, et tumultus
incresceret,

<span id="043">43</span> Moyses et Aaron fugerunt ad tabernaculum
fœderis. Quod, postquam ingressi sunt, operuit nubes, et apparuit gloria
Domini.

<span id="044">44</span> Dixitque Dominus ad Moysen:

<span id="045">45</span> Recedite de medio hujus multitudinis, etiam
nunc delebo eos. Cumque jacerent in terra,

<span id="046">46</span> dixit Moyses ad Aaron: Tolle thuribulum, et
hausto igne de altari, mitte incensum desuper, pergens cito ad populum,
ut roges pro eis: jam enim egressa est ira a Domino, et plaga desævit.

<span id="047">47</span> Quod cum fecisset Aaron, et cucurrisset ad
mediam multitudinem, quam jam vastabat incendium, obtulit thymiama:

<span id="048">48</span> et stans inter mortuos ac viventes, pro populo
deprecatus est, et plaga cessavit.

<span id="049">49</span> Fuerunt autem qui percussi sunt, quatuordecim
millia hominum, et septingenti, absque his qui perierant in seditione
Core.

<span id="050">50</span> Reversusque est Aaron ad Moysen ad ostium
tabernaculi fœderis postquam quievit interitus.

------------------------------------------------------------------------

[Next: Numbers Chapter 17](num017.md)
