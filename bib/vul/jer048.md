[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer048)  [KJV](../kjv/jer048)  [Sep](../sep/jer048.md) 
[Tan](../tan/jer048.md)   
  
[Jeremiah Index](jer.md)  
  [Previous](jer047)  [Next](jer049.md) 

------------------------------------------------------------------------

### Vulgate (Latin): Jeremiah Chapter 48

<span id="001">1</span> Ad Moab. \[Hæc dicit Dominus exercituum, Deus
Israël:  
Væ super Nabo, quoniam vastata est, et confusa!  
capta est Cariathaim, confusa est fortis, et tremuit.  

<span id="002">2</span> Non est ultra exsultatio in Moab contra
Hesebon:  
cogitaverunt malum: Venite, et disperdamus eam de gente.  
Ergo silens conticesces, sequeturque te gladius.  

<span id="003">3</span> Vox clamoris de Oronaim, vastitas et contritio
magna.  

<span id="004">4</span> Contrita est Moab: annuntiate clamorem parvulis
ejus.  

<span id="005">5</span> Per ascensum enim Luith  
plorans ascendet in fletu,  
quoniam in descensu Oronaim  
hostes ululatum contritionis audierunt.  

<span id="006">6</span> Fugite, salvate animas vestras,  
et eritis quasi myricæ in deserto:  

<span id="007">7</span> pro eo enim quod habuisti fiduciam  
in munitionibus tuis et in thesauris tuis,  
tu quoque capieris:  
et ibit Chamos in transmigrationem,  
sacerdotes ejus et principes ejus simul.  

<span id="008">8</span> Et veniet prædo ad omnem urbem,  
et urbs nulla salvabitur:  
et peribunt valles,  
et dissipabuntur campestria,  
quoniam dixit Dominus:  

<span id="009">9</span> Date florem Moab, quia florens egredietur:  
et civitates ejus desertæ erunt, et inhabitabiles.  

<span id="010">10</span> Maledictus qui facit opus Domini
fraudulenter,  
et maledictus qui prohibet gladium suum a sanguine.  

<span id="011">11</span> Fertilis fuit Moab ab adolescentia sua,  
et requievit in fæcibus suis:  
nec transfusus est de vase in vas,  
et in transmigrationem non abiit:  
idcirco permansit gustus ejus in eo,  
et odor ejus non est immutatus.  

<span id="012">12</span> Propterea ecce dies veniunt, dicit Dominus,  
et mittam ei ordinatores et stratores laguncularum:  
et sternent eum, et vasa ejus exhaurient,  
et lagunculas eorum collident.  

<span id="013">13</span> Et confundetur Moab a Chamos  
sicut confusa est domus Israël a Bethel,  
in qua habebat fiduciam.  

<span id="014">14</span> Quomodo dicitis: Fortes sumus,  
et viri robusti ad præliandum?  

<span id="015">15</span> Vastata est Moab, et civitates illius
succiderunt,  
et electi juvenes ejus descenderunt in occisionem, ait Rex:  
Dominus exercituum nomen ejus.  

<span id="016">16</span> Prope est interitus Moab ut veniat,  
et malum ejus velociter accurret nimis.  

<span id="017">17</span> Consolamini eum, omnes qui estis in circuitu
ejus:  
et universi qui scitis nomen ejus, dicite:  
Quomodo confracta est virga fortis,  
baculus gloriosus?  

<span id="018">18</span> Descende de gloria, et sede in siti,  
habitatio filiæ Dibon,  
quoniam vastator Moab ascendit ad te:  
dissipavit munitiones tuas.  

<span id="019">19</span> In via sta, et prospice,  
habitatio Aroër:  
interroga fugientem,  
et ei qui evasit dic: Quid accidit?  

<span id="020">20</span> Confusus est Moab, quoniam victus est.  
Ululate, et clamate:  
annuntiate in Arnon,  
quoniam vastata est Moab,  

<span id="021">21</span> et judicium venit ad terram campestrem,  
super Helon, et super Jasa,  
et super Mephaath,

<span id="022">22</span> et super Dibon,  
et super Nabo, et super domum Deblathaim,  

<span id="023">23</span> et super Cariathaim, et super Bethgamul,  
et super Bethmaon,

<span id="024">24</span> et super Carioth,  
et super Bosra, et super omnes civitates terræ Moab,  
quæ longe et quæ prope sunt.  

<span id="025">25</span> Abscissum est cornu Moab,  
et brachium ejus contritum est, ait Dominus.  

<span id="026">26</span> Inebriate eum, quoniam contra Dominum erectus
est:  
et allidet manum Moab in vomitu suo,  
et erit in derisum etiam ipse.  

<span id="027">27</span> Fuit enim in derisum tibi Israël:  
quasi inter fures reperisses eum:  
propter verba ergo tua quæ adversum illum locutus es,  
captivus duceris.  

<span id="028">28</span> Relinquite civitates, et habitate in petra,
habitatores Moab:  
et estote quasi columba nidificans in summo ore foraminis.  

<span id="029">29</span> Audivimus superbiam Moab: superbus est valde:  
sublimitatem ejus, et arrogantiam,  
et superbiam, et altitudinem cordis ejus.  

<span id="030">30</span> Ego scio, ait Dominus, jactantiam ejus,  
et quod non sit juxta eam virtus ejus,  
nec juxta quod poterat conata sit facere.  

<span id="031">31</span> Ideo super Moab ejulabo,  
et ad Moab universam clamabo,  
ad viros muri fictilis lamentantes:  

<span id="032">32</span> de planctu Jazer plorabo tibi, vinea Sabama.  
Propagines tuæ transierunt mare;  
usque ad mare Jazer pervenerunt:  
super messem tuam et vindemiam tuam prædo irruit.  

<span id="033">33</span> Ablata est lætitia et exsultatio  
de Carmelo et de terra Moab,  
et vinum de torcularibus sustuli:  
nequaquam calcator uvæ solitum celeuma cantabit.  

<span id="034">34</span> De clamore Hesebon usque Eleale et Jasa,
dederunt vocem suam;  
a Segor usque ad Oronaim, vitula conternante:  
aquæ quoque Nemrim pessimæ erunt.  

<span id="035">35</span> Et auferam de Moab, ait Dominus,  
offerentem in excelsis,  
et sacrificantem diis ejus.  

<span id="036">36</span> Propterea cor meum ad Moab quasi tibiæ
resonabit,  
et cor meum ad viros muri fictilis dabit sonitum tibiarum:  
quia plus fecit quam potuit,  
idcirco perierunt.  

<span id="037">37</span> Omne enim caput calvitium,  
et omnis barba rasa erit:  
in cunctis manibus colligatio,  
et super omne dorsum cilicium:  

<span id="038">38</span> super omnia tecta Moab, et in plateis ejus,  
omnis planctus:  
quoniam contrivi Moab  
sicut vas inutile, ait Dominus.  

<span id="039">39</span> Quomodo victa est, et ululaverunt?  
quomodo dejecit cervicem Moab, et confusus est?  
eritque Moab in derisum, et in exemplum omnibus in circuitu suo.  

<span id="040">40</span> Hæc dicit Dominus:  
Ecce quasi aquila volabit,  
et extendet alas suas ad Moab.  

<span id="041">41</span> Capta est Carioth, et munitiones comprehensæ
sunt:  
et erit cor fortium Moab in die illa  
sicut cor mulieris parturientis,  

<span id="042">42</span> et cessabit Moab esse populus,  
quoniam contra Dominum gloriatus est.  

<span id="043">43</span> Pavor, et fovea,  
et laqueus super te,  
o habitator Moab, dicit Dominus.  

<span id="044">44</span> Qui fugerit a facie pavoris cadet in foveam,  
et qui conscenderit de fovea capietur laqueo:  
adducam enim super Moab annum visitationis eorum, ait Dominus.  

<span id="045">45</span> In umbra Hesebon steterunt de laqueo
fugientes,  
quia ignis egressus est de Hesebon,  
et flamma de medio Seon:  
et devorabit partem Moab,  
et verticem filiorum tumultus.  

<span id="046">46</span> Væ tibi, Moab:  
periisti, popule Chamos,  
quia comprehensi sunt filii tui  
et filiæ tuæ in captivitatem.  

<span id="047">47</span> Et convertam captivitatem Moab in novissimis
diebus, ait Dominus.\] Hucusque judicia Moab.

------------------------------------------------------------------------

[Next: Jeremiah Chapter 49](jer049.md)
