[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act018)  [GNT](../gnt/act018.md) 
[KJV](../kjv/act018.md)   
  
[Acts Index](act.md)  
  [Previous](act017)  [Next](act019.md) 

------------------------------------------------------------------------

### Vulgate (Latin): Acts Chapter 18

<span id="001">1</span> Post hæc egressus ab Athenis, venit Corinthum:

<span id="002">2</span> et inveniens quemdam Judæum nomine Aquilam,
Ponticum genere, qui nuper venerat ab Italia, et Priscillam uxorem ejus
(eo quod præcepisset Claudius discedere omnes Judæos a Roma), accessit
ad eos.

<span id="003">3</span> Et quia ejusdem erat artis, manebat apud eos, et
operabatur. (Erant autem scenofactoriæ artis.)

<span id="004">4</span> Et disputabat in synagoga per omne sabbatum,
interponens nomen Domini Jesu: suadebatque Judæis et Græcis.

<span id="005">5</span> Cum venissent autem de Macedonia Silas et
Timotheus, instabat verbo Paulus, testificans Judæis esse Christum
Jesum.

<span id="006">6</span> Contradicentibus autem eis, et blasphemantibus,
excutiens vestimenta sua, dixit ad eos: Sanguis vester super caput
vestrum: mundus ego: ex hoc ad gentes vadam.

<span id="007">7</span> Et migrans inde, intravit in domum cujusdam,
nomine Titi Justi, colentis Deum, cujus domus erat conjuncta synagogæ.

<span id="008">8</span> Crispus autem archisynagogus credidit Domino cum
omni domo sua: et multi Corinthiorum audientes credebant, et
baptizabantur.

<span id="009">9</span> Dixit autem Dominus nocte per visionem Paulo:
Noli timere, sed loquere, et ne taceas:

<span id="010">10</span> propter quod ego sum tecum, et nemo apponetur
tibi ut noceat te: quoniam populus est mihi multus in hac civitate.

<span id="011">11</span> Sedit autem ibi annum et sex menses, docens
apud eos verbum Dei.  

<span id="012">12</span> Gallione autem proconsule Achaiæ, insurrexerunt
uno animo Judæi in Paulum, et adduxerunt eum ad tribunal,

<span id="013">13</span> dicentes: Quia contra legem hic persuadet
hominibus colere Deum.

<span id="014">14</span> Incipiente autem Paulo aperire os, dixit Gallio
ad Judæos: Si quidem esset iniquum aliquid aut facinus pessimum, o viri
Judæi, recte vos sustinerem.

<span id="015">15</span> Si vero quæstiones sunt de verbo, et nominibus,
et lege vestra, vos ipsi videritis: judex ego horum nolo esse.

<span id="016">16</span> Et minavit eos a tribunali.

<span id="017">17</span> Apprehendentes autem omnes Sosthenem principem
synagogæ, percutiebant eum ante tribunal: et nihil eorum Gallioni curæ
erat.  

<span id="018">18</span> Paulus vero cum adhuc sustinuisset dies multos
fratribus valefaciens, navigavit in Syriam (et cum eo Priscilla et
Aquila), qui sibi totonderat in Cenchris caput: habebat enim votum.

<span id="019">19</span> Devenitque Ephesum, et illos ibi reliquit. Ipse
vero ingressus synagogam, disputabat cum Judæis.

<span id="020">20</span> Rogantibus autem eis ut ampliori tempore
maneret, non consensit,

<span id="021">21</span> sed valefaciens, et dicens: Iterum revertar ad
vos, Deo volente: profectus est ab Epheso.

<span id="022">22</span> Et descendens Cæsaream, ascendit, et salutavit
ecclesiam, et descendit Antiochiam.  

<span id="023">23</span> Et facto ibi aliquanto tempore profectus est,
perambulans ex ordine Galaticam regionem, et Phrygiam, confirmans omnes
discipulos.

<span id="024">24</span> Judæus autem quidam, Apollo nomine,
Alexandrinus genere, vir eloquens, devenit Ephesum, potens in
scripturis.

<span id="025">25</span> Hic erat edoctus viam Domini: et fervens
spiritu loquebatur, et docebat diligenter ea quæ sunt Jesu, sciens
tantum baptisma Joannis.

<span id="026">26</span> Hic ergo cœpit fiducialiter agere in synagoga.
Quem cum audissent Priscilla et Aquila, assumpserunt eum, et diligentius
exposuerunt ei viam Domini.

<span id="027">27</span> Cum autem vellet ire Achaiam, exhortati
fratres, scripserunt discipulis ut susciperent eum. Qui cum venisset,
contulit multum his qui crediderant.

<span id="028">28</span> Vehementer enim Judæos revincebat publice,
ostendens per Scripturas esse Christum Jesum.

------------------------------------------------------------------------

[Next: Acts Chapter 19](act019.md)
