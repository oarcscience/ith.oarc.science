[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2005)  [Apo](../apo/ma2005) 
[Sep](../sep/ma2005)   
  
[2 Macabees Index](ma2)  
  [Previous](ma2004)  [Next](ma2006) 

------------------------------------------------------------------------

### Vulgate (Latin): 2 Macabees Chapter 5

<span id="001">1</span> Eodem tempore, Antiochus secundam profectionem
paravit in Ægyptum.

<span id="002">2</span> Contigit autem per universam Jerosolymorum
civitatem videri diebus quadraginta per aëra equites discurrentes,
auratas stolas habentes et hastis, quasi cohortes armatos:

<span id="003">3</span> et cursus equorum per ordines digestos, et
congressiones fieri cominus, et scutorum motus, et galeatorum
multitudinem gladiis districtis, et telorum jactus, et aureorum armorum
splendorem, omnisque generis loricarum.

<span id="004">4</span> Quapropter omnes rogabant in bonum monstra
converti.

<span id="005">5</span> Sed cum falsus rumor exisset, tamquam vita
excessisset Antiochus, assumptis Jason non minus mille viris, repente
agressus est civitatem: et civibus ad murum convolantibus ad ultimum
apprehensa civitate, Menelaus fugit in arcem:

<span id="006">6</span> Jason vero non parcebat in cæde civibus suis,
nec cogitabat prosperitatem adversum cognatos malum esse maximum,
arbitrans hostium et non civium se trophæa capturum.

<span id="007">7</span> Et principatum quidem non obtinuit, finem vero
insidiarum suarum confusionem accepit, et profugus iterum abiit in
Ammanitem.

<span id="008">8</span> Ad ultimum, in exitium sui conclusus ab Areta
Arabum tyranno fugiens de civitate in civitatem, omnibus odiosus, ut
refuga legum et execrabilis, ut patriæ et civium hostis, in Ægyptum
extrusus est:

<span id="009">9</span> et qui multos de patria sua expulerat, peregre
periit, Lacedæmonas profectus, quasi pro cognatione ibi refugium
habiturus:

<span id="010">10</span> et qui insepultos multos abjecerat, ipse et
illamentatus et insepultus abjicitur, sepultura neque peregrina usus,
neque patrio sepulchro participans.  

<span id="011">11</span> His itaque gestis, suspicatus est rex
societatem deserturos Judæos: et ob hoc profectus ex Ægypto efferatis
animis, civitatem quidem armis cepit.

<span id="012">12</span> Jussit autem militibus interficere, nec parcere
occursantibus, et per domos ascendentes trucidare.

<span id="013">13</span> Fiebant ergo cædes juvenum ac seniorum, et
mulierum et natorum exterminia, virginumque et parvulorum neces.

<span id="014">14</span> Erant autem toto triduo octoginta millia
interfecti, quadraginta millia vincti, non minus autem venundati.

<span id="015">15</span> Sed nec ista sufficiunt: ausus est etiam
intrare templum universa terra sanctius, Menelao ductore, qui legum et
patriæ fuit proditor:

<span id="016">16</span> et scelestis manibus sumens sancta vasa, quæ ab
aliis regibus et civitatibus erant posita ad ornatum loci, et gloriam,
contrectabat indigne, et contaminabat.

<span id="017">17</span> Ita alienatus mente Antiochus, non considerabat
quod propter peccata habitantium civitatem, modicum Deus fuerat iratus:
propter quod et accidit circa locum despectio:

<span id="018">18</span> alioquin nisi contigisset eos multis peccatis
esse involutos, sicut Heliodorus, qui missus est a Seleuco rege ad
expoliandum ærarium, etiam hic statim adveniens flagellatus, et repulsus
utique fuisset ab audacia.

<span id="019">19</span> Verum non propter locum, gentem: sed propter
gentem, locum Deus elegit.

<span id="020">20</span> Ideoque et ipse locus particeps factus est
populi malorum: postea autem fiet socius bonorum, et qui derelictus in
ira Dei omnipotentis est, iterum in magni Domini reconciliatione cum
summa gloria exaltabitur.

<span id="021">21</span> Igitur Antiochus mille et octingentis ablatis
de templo talentis, velociter Antiochiam regressus est, existimans se
præ superbia terram ad navigandum, pelagus vero ad iter agendum
deducturum propter mentis elationem.

<span id="022">22</span> Reliquit autem et præpositos ad affligendam
gentem: Jerosolymis quidem Philippum genere Phrygem, moribus crudeliorem
eo ipso a quo constitutus est:

<span id="023">23</span> in Garizim autem Andronicum et Menelaum, qui
gravius quam ceteri imminebant civibus.

<span id="024">24</span> Cumque appositus esset contra Judæos, misit
odiosum principem Apollonium cum exercitu viginti et duobus millibus,
præcipiens ei omnes perfectæ ætatis interficere, mulieres ac juvenes
vendere.

<span id="025">25</span> Qui cum venisset Jerosolymam, pacem simulans,
quievit usque ad diem sanctum sabbati: et tunc feriatis Judæis arma
capere suis præcepit.

<span id="026">26</span> Omnesque qui ad spectaculum processerant,
trucidavit: et civitatem cum armatis discurrens, ingentem multitudinem
peremit.

<span id="027">27</span> Judas autem Machabæus, qui decimus fuerat,
secesserat in desertum locum, ibique inter feras vitam in montibus cum
suis agebat: et fœni cibo vescentes, demorabantur, ne participes essent
coinquinationis.

------------------------------------------------------------------------

[Next: 2 Macabees Chapter 6](ma2006)
