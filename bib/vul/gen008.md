[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen008)  [KJV](../kjv/gen008)  [Sep](../sep/gen008.md) 
[Tan](../tan/gen008.md)   
  
[Genesis Index](gen.md)  
  [Previous](gen007)  [Next](gen009.md) 

------------------------------------------------------------------------

### Vulgate (Latin): Genesis Chapter 8

<span id="001">1</span> Recordatus autem Deus Noë, cunctorumque
animantium, et omnium jumentorum, quæ erant cum eo in arca, adduxit
spiritum super terram, et imminutæ sunt aquæ.

<span id="002">2</span> Et clausi sunt fontes abyssi, et cataractæ cæli:
et prohibitæ sunt pluviæ de cælo.

<span id="003">3</span> Reversæque sunt aquæ de terra euntes et
redeuntes: et cœperunt minui post centum quinquaginta dies.

<span id="004">4</span> Requievitque arca mense septimo, vigesimo
septimo die mensis, super montes Armeniæ.

<span id="005">5</span> At vero aquæ ibant et decrescebant usque ad
decimum mensem: decimo enim mense, primo die mensis, apparuerunt
cacumina montium.

<span id="006">6</span> Cumque transissent quadraginta dies, aperiens
Noë fenestram arcæ, quam fecerat, dimisit corvum,

<span id="007">7</span> qui egrediebatur, et non revertebatur, donec
siccarentur aquæ super terram.

<span id="008">8</span> Emisit quoque columbam post eum, ut videret si
jam cessassent aquæ super faciem terræ.

<span id="009">9</span> Quæ cum non invenisset ubi requiesceret pes
ejus, reversa est ad eum in arcam: aquæ enim erant super universam
terram: extenditque manum, et apprehensam intulit in arcam.

<span id="010">10</span> Expectatis autem ultra septem diebus aliis,
rursum dimisit columbam ex arca.

<span id="011">11</span> At illa venit ad eum ad vesperam, portans ramum
olivæ virentibus foliis in ore suo: intellexit ergo Noë quod cessassent
aquæ super terram.

<span id="012">12</span> Expectavitque nihilominus septem alios dies: et
emisit columbam, quæ non est reversa ultra ad eum.

<span id="013">13</span> Igitur sexcentesimo primo anno, primo mense,
prima die mensis, imminutæ sunt aquæ super terram: et aperiens Noë
tectum arcæ, aspexit, viditque quod exsiccata esset superficies terræ.

<span id="014">14</span> Mense secundo, septimo et vigesimo die mensis
arefacta est terra.  

<span id="015">15</span> Locutus est autem Deus ad Noë, dicens:

<span id="016">16</span> Egredere de arca, tu et uxor tua, filii tui et
uxores filiorum tuorum tecum.

<span id="017">17</span> Cuncta animantia, quæ sunt apud te, ex omni
carne, tam in volatilibus quam in bestiis et universis reptilibus, quæ
reptant super terram, educ tecum, et ingredimini super terram: crescite
et multiplicamini super eam.

<span id="018">18</span> Egressus est ergo Noë, et filii ejus: uxor
illius, et uxores filiorum ejus cum eo.

<span id="019">19</span> Sed et omnia animantia, jumenta, et reptilia
quæ reptant super terram, secundum genus suum, egressa sunt de arca.

<span id="020">20</span> Ædificavit autem Noë altare Domino: et tollens
de cunctis pecoribus et volucribus mundis, obtulit holocausta super
altare.

<span id="021">21</span> Odoratusque est Dominus odorem suavitatis, et
ait: Nequaquam ultra maledicam terræ propter homines: sensus enim et
cogitatio humani cordis in malum prona sunt ab adolescentia sua: non
igitur ultra percutiam omnem animam viventem sicut feci.

<span id="022">22</span> Cunctis diebus terræ, sementis et messis,
frigus et æstus, æstas et hiems, nox et dies non requiescent.

------------------------------------------------------------------------

[Next: Genesis Chapter 9](gen009.md)
