[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro004)  [KJV](../kjv/pro004)  [Sep](../sep/pro004.md) 
[Tan](../tan/pro004.md)   
  
[Proverbs Index](pro.md)  
  [Previous](pro003)  [Next](pro005.md) 

------------------------------------------------------------------------

### Vulgate (Latin): Proverbs Chapter 4

<span id="001">1</span> \[Audite, filii, disciplinam patris,  
et attendite ut sciatis prudentiam.  

<span id="002">2</span> Donum bonum tribuam vobis:  
legem meam ne derelinquatis.  

<span id="003">3</span> Nam et ego filius fui patris mei,  
tenellus et unigenitus coram matre mea.  

<span id="004">4</span> Et docebat me, atque dicebat:  
Suscipiat verba mea cor tuum;  
custodi præcepta mea, et vives.  

<span id="005">5</span> Posside sapientiam, posside prudentiam:  
ne obliviscaris, neque declines a verbis oris mei.  

<span id="006">6</span> Ne dimittas eam, et custodiet te:  
dilige eam, et conservabit te.  

<span id="007">7</span> Principium sapientiæ: posside sapientiam,  
et in omni possessione tua acquire prudentiam.  

<span id="008">8</span> Arripe illam, et exaltabit te;  
glorificaberis ab ea cum eam fueris amplexatus.  

<span id="009">9</span> Dabit capiti tuo augmenta gratiarum,  
et corona inclyta proteget te.\]  

<span id="010">10</span> \[Audi, fili mi, et suscipe verba mea,  
ut multiplicentur tibi anni vitæ.  

<span id="011">11</span> Viam sapientiæ monstrabo tibi;  
ducam te per semitas æquitatis:  

<span id="012">12</span> quas cum ingressus fueris, non arctabuntur
gressus tui,  
et currens non habebis offendiculum.  

<span id="013">13</span> Tene disciplinam, ne dimittas eam;  
custodi illam, quia ipsa est vita tua.  

<span id="014">14</span> Ne delecteris in semitis impiorum,  
nec tibi placeat malorum via.  

<span id="015">15</span> Fuge ab ea, nec transeas per illam;  
declina, et desere eam.  

<span id="016">16</span> Non enim dormiunt nisi malefecerint,  
et rapitur somnus ab eis nisi supplantaverint.  

<span id="017">17</span> Comedunt panem impietatis,  
et vinum iniquitatis bibunt.  

<span id="018">18</span> Justorum autem semita quasi lux splendens
procedit,  
et crescit usque ad perfectam diem.  

<span id="019">19</span> Via impiorum tenebrosa;  
nesciunt ubi corruant.  

<span id="020">20</span> Fili mi, ausculta sermones meos,  
et ad eloquia mea inclina aurem tuam.  

<span id="021">21</span> Ne recedant ab oculis tuis:  
custodi ea in medio cordis tui:  

<span id="022">22</span> vita enim sunt invenientibus ea,  
et universæ carni sanitas.  

<span id="023">23</span> Omni custodia serva cor tuum,  
quia ex ipso vita procedit.  

<span id="024">24</span> Remove a te os pravum,  
et detrahentia labia sint procul a te.  

<span id="025">25</span> Oculi tui recta videant,  
et palpebræ tuæ præcedant gressus tuos.  

<span id="026">26</span> Dirige semitam pedibus tuis,  
et omnes viæ tuæ stabilientur.  

<span id="027">27</span> Ne declines ad dexteram neque ad sinistram;  
averte pedem tuum a malo:  
vias enim quæ a dextris sunt novit Dominus:  
perversæ vero sunt quæ a sinistris sunt.  
Ipse autem rectos faciet cursus tuos,  
itinera autem tua in pace producet.\]

------------------------------------------------------------------------

[Next: Proverbs Chapter 5](pro005.md)
