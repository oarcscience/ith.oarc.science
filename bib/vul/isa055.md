[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa055)  [KJV](../kjv/isa055)  [Sep](../sep/isa055) 
[Tan](../tan/isa055)   
  
[Isaiah Index](isa)  
  [Previous](isa054)  [Next](isa056) 

------------------------------------------------------------------------

### Vulgate (Latin): Isaiah Chapter 55

<span id="001">1</span> \[Omnes sitientes, venite ad aquas,  
et qui non habetis argentum,  
properate, emite, et comedite:  
venite, emite absque argento  
et absque ulla commutatione  
vinum et lac.  

<span id="002">2</span> Quare appenditis argentum non in panibus,  
et laborem vestrum non in saturitate?  
Audite, audientes me, et comedite bonum,  
et delectabitur in crassitudine anima vestra.  

<span id="003">3</span> Inclinate aurem vestram, et venite ad me;  
audite, et vivet anima vestra,  
et feriam vobiscum pactum sempiternum,  
misericordias David fideles.  

<span id="004">4</span> Ecce testem populis dedi eum,  
ducem ac præceptorem gentibus.  

<span id="005">5</span> Ecce gentem quam nesciebas vocabis,  
et gentes quæ te non cognoverunt ad te current,  
propter Dominum Deum tuum,  
et Sanctum Israël, quia glorificavit te.  

<span id="006">6</span> Quærite Dominum dum inveniri potest;  
invocate eum dum prope est.  

<span id="007">7</span> Derelinquat impius viam suam,  
et vir iniquus cogitationes suas,  
et revertatur ad Dominum, et miserebitur ejus;  
et ad Deum nostrum, quoniam multus est ad ignoscendum.  

<span id="008">8</span> Non enim cogitationes meæ cogitationes vestræ,  
neque viæ vestræ viæ meæ, dicit Dominus.  

<span id="009">9</span> Quia sicut exaltantur cæli a terra,  
sic exaltatæ sunt viæ meæ a viis vestris,  
et cogitationes meæ a cogitationibus vestris.  

<span id="010">10</span> Et quomodo descendit imber et nix de cælo,  
et illuc ultra non revertitur,  
sed inebriat terram, et infundit eam,  
et germinare eam facit,  
et dat semen serenti,  
et panem comedenti:  

<span id="011">11</span> sic erit verbum meum quod egredietur de ore
meo;  
non revertetur ad me vacuum,  
sed faciet quæcumque volui,  
et prosperabitur in his ad quæ misi illud.  

<span id="012">12</span> Quia in lætitia egrediemini,  
et in pace deducemini;  
montes et colles cantabunt coram vobis laudem,  
et omnia ligna regionis plaudent manu.  

<span id="013">13</span> Pro saliunca ascendet abies,  
et pro urtica crescet myrtus;  
et erit Dominus nominatus  
in signum æternum quod non auferetur.\]

------------------------------------------------------------------------

[Next: Isaiah Chapter 56](isa056)
