[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa044)  [KJV](../kjv/psa044)  [Sep](../sep/psa044) 
[Tan](../tan/psa044)   
  
[Psalms Index](psa)  
  [Previous](psa043)  [Next](psa045) 

------------------------------------------------------------------------

### Vulgate (Latin): Psalms Chapter 44

<span id="001">1</span> In finem, pro iis qui commutabuntur. Filiis
Core, ad intellectum. Canticum pro dilecto.

<span id="002">2</span> \[Eructavit cor meum verbum bonum:  
dico ego opera mea regi.  
Lingua mea calamus scribæ  
velociter scribentis.  

<span id="003">3</span> Speciosus forma præ filiis hominum,  
diffusa est gratia in labiis tuis:  
propterea benedixit te Deus in æternum.  

<span id="004">4</span> Accingere gladio tuo super femur tuum,
potentissime.  

<span id="005">5</span> Specie tua et pulchritudine tua  
intende, prospere procede, et regna,  
propter veritatem, et mansuetudinem, et justitiam;  
et deducet te mirabiliter dextera tua.  

<span id="006">6</span> Sagittæ tuæ acutæ:  
populi sub te cadent,  
in corda inimicorum regis.  

<span id="007">7</span> Sedes tua, Deus, in sæculum sæculi;  
virga directionis virga regni tui.  

<span id="008">8</span> Dilexisti justitiam, et odisti iniquitatem;  
propterea unxit te Deus, Deus tuus,  
oleo lætitiæ, præ consortibus tuis.  

<span id="009">9</span> Myrrha, et gutta, et casia a vestimentis tuis,  
a domibus eburneis; ex quibus delectaverunt te  

<span id="010">10</span> filiæ regum in honore tuo.  
Astitit regina a dextris tuis  
in vestitu deaurato, circumdata varietate.  

<span id="011">11</span> Audi, filia, et vide, et inclina aurem tuam;  
et obliviscere populum tuum, et domum patris tui.  

<span id="012">12</span> Et concupiscet rex decorem tuum,  
quoniam ipse est Dominus Deus tuus, et adorabunt eum.  

<span id="013">13</span> Et filiæ Tyri in muneribus vultum tuum
deprecabuntur;  
omnes divites plebis.  

<span id="014">14</span> Omnis gloria ejus filiæ regis ab intus,  
in fimbriis aureis,  

<span id="015">15</span> circumamicta varietatibus.  
Adducentur regi virgines post eam;  
proximæ ejus afferentur tibi.  

<span id="016">16</span> Afferentur in lætitia et exsultatione;  
adducentur in templum regis.  

<span id="017">17</span> Pro patribus tuis nati sunt tibi filii;  
constitues eos principes super omnem terram.  

<span id="018">18</span> Memores erunt nominis tui in omni generatione
et generationem:  
propterea populi confitebuntur tibi in æternum, et in sæculum sæculi.\]

------------------------------------------------------------------------

[Next: Psalms Chapter 45](psa045)
