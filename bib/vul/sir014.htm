<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 14</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sir014.htm">Polyglot</A>&nbsp;
<A HREF="../apo/sir014.htm">Apo</A>&nbsp;
<A HREF="../sep/sir014.htm">Sep</A>&nbsp;

<BR>
<BR><A HREF="sir.htm">Sirach Index</A><BR>
&nbsp;
<A HREF="sir013.htm">Previous</A>&nbsp;
<A HREF="sir015.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 14</H3><P><a name="001">1</A>&nbsp;[Beatus vir qui non est lapsus verbo ex ore suo,<BR> et non est stimulatus in tristitia delicti.<BR></P>
<P><a name="002">2</A>&nbsp;Felix qui non habuit animi sui tristitiam,<BR> et non excidit a spe sua.<BR></P>
<P><a name="003">3</A>&nbsp;Viro cupido et tenaci sine ratione est substantia:<BR> et homini livido ad quid aurum?<BR></P>
<P><a name="004">4</A>&nbsp;Qui acervat ex animo suo injuste, aliis congregat,<BR> et in bonis illius alius luxuriabitur.<BR></P>
<P><a name="005">5</A>&nbsp;Qui sibi nequam est, cui alii bonus erit?<BR> et non jucundabitur in bonis suis.<BR></P>
<P><a name="006">6</A>&nbsp;Qui sibi invidet, nihil est illo nequius:<BR> et h&#230;c redditio est maliti&#230; illius.<BR></P>
<P><a name="007">7</A>&nbsp;Et si bene fecerit, ignoranter et non volens facit:<BR> et in novissimo manifestat malitiam suam.<BR></P>
<P><a name="008">8</A>&nbsp;Nequam est oculus lividi:<BR> et avertens faciem suam, et despiciens animam suam.<BR></P>
<P><a name="009">9</A>&nbsp;Insatiabilis oculus cupidi in parte iniquitatis:<BR> non satiabitur donec consumat arefaciens animam suam.<BR></P>
<P><a name="010">10</A>&nbsp;Oculus malus ad mala, et non saturabitur pane,<BR> sed indigens et in tristitia erit super mensam suam.<BR></P>
<P><a name="011">11</A>&nbsp;Fili, si habes, benefac tecum,<BR> et Deo dignas oblationes offer.<BR></P>
<P><a name="012">12</A>&nbsp;Memor esto quoniam mors non tardat,<BR> et testamentum inferorum, quia demonstratum est tibi:<BR> testamentum enim hujus mundi morte morietur.<BR></P>
<P><a name="013">13</A>&nbsp;Ante mortem benefac amico tuo,<BR> et secundum vires tuas exporrigens da pauperi.<BR></P>
<P><a name="014">14</A>&nbsp;Non defrauderis a die bono,<BR> et particula boni doni non te pr&#230;tereat.<BR></P>
<P><a name="015">15</A>&nbsp;Nonne aliis relinques dolores et labores tuos<BR> in divisione sortis?<BR></P>
<P><a name="016">16</A>&nbsp;Da et accipe,<BR> et justifica animam tuam.<BR></P>
<P><a name="017">17</A>&nbsp;Ante obitum tuum operare justitiam,<BR> quoniam non est apud inferos invenire cibum.<BR></P>
<P><a name="018">18</A>&nbsp;Omnis caro sicut f&#156;num veterascet,<BR> et sicut folium fructificans in arbore viridi.<BR></P>
<P><a name="019">19</A>&nbsp;Alia generantur, et alia dejiciuntur:<BR> sic generatio carnis et sanguinis, alia finitur, et alia nascitur.<BR></P>
<P><a name="020">20</A>&nbsp;Omne opus corruptibile in fine deficiet,<BR> et qui illud operatur ibit cum illo.<BR></P>
<P><a name="021">21</A>&nbsp;Et omne opus electum justificabitur,<BR> et qui operatur illud honorabitur in illo.]<BR>
</P>
<P><a name="022">22</A>&nbsp;[Beatus vir qui in sapientia morabitur,<BR> et qui in justitia sua meditabitur,<BR> et in sensu cogitabit circumspectionem Dei:<BR></P>
<P><a name="023">23</A>&nbsp;qui excogitat vias illius in corde suo,<BR> et in absconditis suis intelligens,<BR> vadens post illam quasi investigator,<BR> et in viis illius consistens:<BR></P>
<P><a name="024">24</A>&nbsp;qui respicit per fenestras illius,<BR> et in januis illius audiens:<BR></P>
<P><a name="025">25</A>&nbsp;qui requiescit juxta domum illius,<BR> et in parietibus illius figens palum,<BR> statuet casulam suam ad manus illius,<BR> et requiescent in casula illius bona per &#230;vum.<BR></P>
<P><a name="026">26</A>&nbsp;Statuet filios suos sub tegmine illius,<BR> et sub ramis ejus morabitur.<BR></P>
<P><a name="027">27</A>&nbsp;Protegetur sub tegmine illius a fervore,<BR> et in gloria ejus requiescet.]</P>
<P><HR>
<CENTER>
<A HREF="sir015.htm">Next: Sirach Chapter 15</A></CENTER>
</BODY>
</HTML>
