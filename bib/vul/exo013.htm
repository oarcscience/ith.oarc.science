<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo013.htm">Polyglot</A>&nbsp;
<A HREF="../kjv/exo013.htm">KJV</A>&nbsp;
<A HREF="../sep/exo013.htm">Sep</A>&nbsp;
<A HREF="../tan/exo013.htm">Tan</A>&nbsp;

<BR>
<BR><A HREF="exo.htm">Exodus Index</A><BR>
&nbsp;
<A HREF="exo012.htm">Previous</A>&nbsp;
<A HREF="exo014.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 13</H3><P><a name="001">1</A>&nbsp;Locutusque est Dominus ad Moysen, dicens:</P>
<P><a name="002">2</A>&nbsp;Sanctifica mihi omne primogenitum quod aperit vulvam in filiis Isra&#235;l, tam de hominibus quam de jumentis: mea sunt enim omnia.</P>
<P><a name="003">3</A>&nbsp;Et ait Moyses ad populum: Mementote diei hujus in qua egressi estis de &#198;gypto et de domo servitutis, quoniam in manu forti eduxit vos Dominus de loco isto: ut non comedatis fermentatum panem.</P>
<P><a name="004">4</A>&nbsp;Hodie egredimini mense novarum frugum.</P>
<P><a name="005">5</A>&nbsp;Cumque introduxerit te Dominus in terram Chanan&#230;i, et Heth&#230;i, et Amorrh&#230;i, et Hev&#230;i, et Jebus&#230;i, quam juravit patribus tuis ut daret tibi, terram fluentem lacte et melle, celebrabis hunc morem sacrorum mense isto.</P>
<P><a name="006">6</A>&nbsp;Septem diebus vesceris azymis: et in die septimo erit solemnitas Domini.</P>
<P><a name="007">7</A>&nbsp;Azyma comedetis septem diebus: non apparebit apud te aliquid fermentatum, nec in cunctis finibus tuis.</P>
<P><a name="008">8</A>&nbsp;Narrabisque filio tuo in die illo, dicens: Hoc est quod fecit mihi Dominus quando egressus sum de &#198;gypto.</P>
<P><a name="009">9</A>&nbsp;Et erit quasi signum in manu tua, et quasi monimentum ante oculos tuos: et ut lex Domini semper sit in ore tuo, in manu enim forti eduxit te Dominus de &#198;gypto.</P>
<P><a name="010">10</A>&nbsp;Custodies hujuscemodi cultum statuto tempore a diebus in dies.</P>
<P><a name="011">11</A>&nbsp;Cumque introduxerit te Dominus in terram Chanan&#230;i, sicut juravit tibi et patribus tuis, et dederit tibi eam:</P>
<P><a name="012">12</A>&nbsp;separabis omne quod aperit vulvam Domino, et quod primitivum est in pecoribus tuis: quidquid habueris masculini sexus, consecrabis Domino.</P>
<P><a name="013">13</A>&nbsp;Primogenitum asini mutabis ove: quod si non redemeris, interficies. Omne autem primogenitum hominis de filiis tuis, pretio redimes.</P>
<P><a name="014">14</A>&nbsp;Cumque interrogaverit te filius tuus cras, dicens: Quid est hoc? respondebis ei: In manu forti eduxit nos Dominus de terra &#198;gypti, de domo servitutis.</P>
<P><a name="015">15</A>&nbsp;Nam cum induratus esset Pharao, et nollet nos dimittere, occidit Dominus omne primogenitum in terra &#198;gypti, a primogenito hominis usque ad primogenitum jumentorum: idcirco immolo Domino omne quod aperit vulvam masculini sexus, et omnia primogenita filiorum meorum redimo.</P>
<P><a name="016">16</A>&nbsp;Erit igitur quasi signum in manu tua, et quasi appensum quid, ob recordationem, inter oculos tuos: eo quod in manu forti eduxit nos Dominus de &#198;gypto.<BR>
</P>
<P><a name="017">17</A>&nbsp;Igitur cum emisisset Pharao populum, non eos duxit Deus per viam terr&#230; Philisthiim qu&#230; vicina est: reputans ne forte p&#156;niteret eum, si vidisset adversum se bella consurgere, et reverteretur in &#198;gyptum.</P>
<P><a name="018">18</A>&nbsp;Sed circumduxit per viam deserti, qu&#230; est juxta mare Rubrum: et armati ascenderunt filii Isra&#235;l de terra &#198;gypti.</P>
<P><a name="019">19</A>&nbsp;Tulit quoque Moyses ossa Joseph secum: eo quod adjurasset filios Isra&#235;l, dicens: Visitabit vos Deus; efferte ossa mea hinc vobiscum.</P>
<P><a name="020">20</A>&nbsp;Profectique de Socoth castrametati sunt in Etham, in extremis finibus solitudinis.</P>
<P><a name="021">21</A>&nbsp;Dominus autem pr&#230;cedebat eos ad ostendendam viam per diem in columna nubis, et per noctem in columna ignis: ut dux esset itineris utroque tempore.</P>
<P><a name="022">22</A>&nbsp;Numquam defuit columna nubis per diem, nec columna ignis per noctem, coram populo.</P>
<P><HR>
<CENTER>
<A HREF="exo014.htm">Next: Exodus Chapter 14</A></CENTER>
</BODY>
</HTML>
