[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh013)  [GNT](../gnt/joh013.md) 
[KJV](../kjv/joh013.md)   
  
[John Index](joh.md)  
  [Previous](joh012)  [Next](joh014.md) 

------------------------------------------------------------------------

### Vulgate (Latin): John Chapter 13

<span id="001">1</span> Ante diem festum Paschæ, sciens Jesus quia venit
hora ejus ut transeat ex hoc mundo ad Patrem: cum dilexisset suos, qui
erant in mundo, in finem dilexit eos.

<span id="002">2</span> Et cœna facta, cum diabolus jam misisset in cor
ut traderet eum Judas Simonis Iscariotæ:

<span id="003">3</span> sciens quia omnia dedit ei Pater in manus, et
quia a Deo exivit, et ad Deum vadit:

<span id="004">4</span> surgit a cœna, et ponit vestimenta sua, et cum
accepisset linteum, præcinxit se.

<span id="005">5</span> Deinde mittit aquam in pelvim, et cœpit lavare
pedes discipulorum, et extergere linteo, quo erat præcinctus.

<span id="006">6</span> Venit ergo ad Simonem Petrum. Et dicit ei
Petrus: Domine, tu mihi lavas pedes?

<span id="007">7</span> Respondit Jesus, et dixit ei: Quod ego facio, tu
nescis modo: scies autem postea.

<span id="008">8</span> Dicit ei Petrus: Non lavabis mihi pedes in
æternum. Respondit ei Jesus: Si non lavero te, non habebis partem mecum.

<span id="009">9</span> Dicit ei Simon Petrus: Domine, non tantum pedes
meos, sed et manus, et caput.

<span id="010">10</span> Dicit ei Jesus: Qui lotus est, non indiget nisi
ut pedes lavet, sed est mundus totus. Et vos mundi estis, sed non omnes.

<span id="011">11</span> Sciebat enim quisnam esset qui traderet eum;
propterea dixit: Non estis mundi omnes.

<span id="012">12</span> Postquam ergo lavit pedes eorum, et accepit
vestimenta sua, cum recubuisset iterum, dixit eis: Scitis quid fecerim
vobis?

<span id="013">13</span> Vos vocatis me Magister et Domine, et bene
dicitis: sum etenim.

<span id="014">14</span> Si ergo ego lavi pedes vestros, Dominus et
Magister, et vos debetis alter alterutrum lavare pedes.

<span id="015">15</span> Exemplum enim dedi vobis, ut quemadmodum ego
feci vobis, ita et vos faciatis.

<span id="016">16</span> Amen, amen dico vobis: non est servus major
domino suo: neque apostolus major est eo qui misit illum.

<span id="017">17</span> Si hæc scitis, beati eritis si feceritis ea.

<span id="018">18</span> Non de omnibus vobis dico: ego scio quos
elegerim; sed ut adimpleatur Scriptura: Qui manducat mecum panem,
levabit contra me calcaneum suum.

<span id="019">19</span> Amodo dico vobis, priusquam fiat: ut cum factum
fuerit, credatis quia ego sum.

<span id="020">20</span> Amen, amen dico vobis: qui accipit si quem
misero, me accipit; qui autem me accipit, accipit eum qui me misit.  

<span id="021">21</span> Cum hæc dixisset Jesus, turbatus est spiritu:
et protestatus est, et dixit: Amen, amen dico vobis, quia unus ex vobis
tradet me.

<span id="022">22</span> Aspiciebant ergo ad invicem discipuli,
hæsitantes de quo diceret.

<span id="023">23</span> Erat ergo recumbens unus ex discipulis ejus in
sinu Jesu, quem diligebat Jesus.

<span id="024">24</span> Innuit ergo huic Simon Petrus, et dixit ei:
Quis est, de quo dicit?

<span id="025">25</span> Itaque cum recubuisset ille supra pectus Jesu,
dicit ei: Domine, quis est?

<span id="026">26</span> Respondit Jesus: Ille est cui ego intinctum
panem porrexero. Et cum intinxisset panem, dedit Judæ Simonis Iscariotæ.

<span id="027">27</span> Et post buccellam, introivit in eum Satanas. Et
dixit ei Jesus: Quod facis, fac citius.

<span id="028">28</span> Hoc autem nemo scivit discumbentium ad quid
dixerit ei.

<span id="029">29</span> Quidam enim putabant, quia loculos habebat
Judas, quod dixisset ei Jesus: Eme ea quæ opus sunt nobis ad diem
festum: aut egenis ut aliquid daret.

<span id="030">30</span> Cum ergo accepisset ille buccellam, exivit
continuo. Erat autem nox.  

<span id="031">31</span> Cum ergo exisset, dixit Jesus: Nunc
clarificatus est Filius hominis, et Deus clarificatus est in eo.

<span id="032">32</span> Si Deus clarificatus est in eo, et Deus
clarificabit eum in semetipso: et continuo clarificabit eum.

<span id="033">33</span> Filioli, adhuc modicum vobiscum sum. Quæretis
me; et sicut dixi Judæis, quo ego vado, vos non potestis venire: et
vobis dico modo.

<span id="034">34</span> Mandatum novum do vobis: ut diligatis invicem:
sicut dilexi vos, ut et vos diligatis invicem.

<span id="035">35</span> In hoc cognoscent omnes quia discipuli mei
estis, si dilectionem habueritis ad invicem.  

<span id="036">36</span> Dicit ei Simon Petrus: Domine, quo vadis?
Respondit Jesus: Quo ego vado non potes me modo sequi: sequeris autem
postea.

<span id="037">37</span> Dicit ei Petrus: Quare non possum te sequi
modo? animam meam pro te ponam.

<span id="038">38</span> Respondit ei Jesus: Animam tuam pro me pones?
amen, amen dico tibi: non cantabit gallus, donec ter me neges.

------------------------------------------------------------------------

[Next: John Chapter 14](joh014.md)
