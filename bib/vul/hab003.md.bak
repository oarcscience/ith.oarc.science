[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hab003)  [KJV](../kjv/hab003)  [Sep](../sep/hab003.md) 
[Tan](../tan/hab003.md)   
  
[Habakkuk Index](hab.md)  
  [Previous](hab002)  [Next](zep001.md) 

------------------------------------------------------------------------

### Vulgate (Latin): Habakkuk Chapter 3

<span id="001">1</span> Oratio Habacuc prophetæ, pro ignorantiis.  

<span id="002">2</span> \[Domine, audivi auditionem tuam, et timui.  
Domine, opus tuum, in medio annorum vivifica illud;  
in medio annorum notum facies:  
cum iratus fueris, misericordiæ recordaberis.  

<span id="003">3</span> Deus ab austro veniet,  
et Sanctus de monte Pharan:  
operuit cælos gloria ejus,  
et laudis ejus plena est terra.  

<span id="004">4</span> Splendor ejus ut lux erit,  
cornua in manibus ejus:  
ibi abscondita est fortitudo ejus.  

<span id="005">5</span> Ante faciem ejus ibit mors,  
et egredietur diabolus ante pedes ejus.  

<span id="006">6</span> Stetit, et mensus est terram;  
aspexit, et dissolvit gentes,  
et contriti sunt montes sæculi:  
incurvati sunt colles mundi ab itineribus æternitatis ejus.  

<span id="007">7</span> Pro iniquitate vidi tentoria Æthiopiæ;  
turbabuntur pelles terræ Madian.  

<span id="008">8</span> Numquid in fluminibus iratus es, Domine?  
aut in fluminibus furor tuus?  
vel in mari indignatio tua?  
Qui ascendes super equos tuos, et quadrigæ tuæ salvatio.  

<span id="009">9</span> Suscitans suscitabis arcum tuum,  
juramenta tribubus quæ locutus es;  
fluvios scindes terræ.  

<span id="010">10</span> Viderunt te, et doluerunt montes;  
gurges aquarum transiit:  
dedit abyssus vocem suam;  
altitudo manus suas levavit.  

<span id="011">11</span> Sol et luna steterunt in habitaculo suo:  
in luce sagittarum tuarum ibunt,  
in splendore fulgurantis hastæ tuæ.  

<span id="012">12</span> In fremitu conculcabis terram;  
in furore obstupefacies gentes.  

<span id="013">13</span> Egressus es in salutem populi tui,  
in salutem cum christo tuo:  
percussisti caput de domo impii,  
denudasti fundamentum ejus usque ad collum.  

<span id="014">14</span> Maledixisti sceptris ejus,  
capiti bellatorum ejus,  
venientibus ut turbo ad dispergendum me:  
exsultatio eorum, sicut ejus qui devorat pauperem in abscondito.  

<span id="015">15</span> Viam fecisti in mari equis tuis,  
in luto aquarum multarum.  

<span id="016">16</span> Audivi, et conturbatus est venter meus;  
a voce contremuerunt labia mea.  
Ingrediatur putredo in ossibus meis,  
et subter me scateat:  
ut requiescam in die tribulationis,  
ut ascendam ad populum accinctum nostrum.  

<span id="017">17</span> Ficus enim non florebit,  
et non erit germen in vineis;  
mentietur opus olivæ,  
et arva non afferent cibum:  
abscindetur de ovili pecus,  
et non erit armentum in præsepibus.  

<span id="018">18</span> Ego autem in Domino gaudebo;  
et exsultabo in Deo Jesu meo.  

<span id="019">19</span> Deus Dominus fortitudo mea,  
et ponet pedes meos quasi cervorum:  
et super excelsa mea deducet me  
victor in psalmis canentem.\]

------------------------------------------------------------------------

[Next: Zephaniah Chapter 1](zep001.md)
