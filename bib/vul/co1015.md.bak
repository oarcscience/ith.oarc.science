[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1015)  [GNT](../gnt/co1015.md) 
[KJV](../kjv/co1015.md)   
  
[1 Corinthians Index](co1.md)  
  [Previous](co1014)  [Next](co1016.md) 

------------------------------------------------------------------------

### Vulgate (Latin): 1 Corinthians Chapter 15

<span id="001">1</span> Notum autem vobis facio, fratres, Evangelium,
quod prædicavi vobis, quod et accepistis, in quo et statis,

<span id="002">2</span> per quod et salvamini: qua ratione prædicaverim
vobis, si tenetis, nisi frustra credidistis.

<span id="003">3</span> Tradidi enim vobis in primis quod et accepi:
quoniam Christus mortuus est pro peccatis nostris secundum Scripturas:

<span id="004">4</span> et quia sepultus est, et quia resurrexit tertia
die secundum Scripturas:

<span id="005">5</span> et quia visus est Cephæ, et post hoc undecim:

<span id="006">6</span> deinde visus est plus quam quingentis fratribus
simul: ex quibus multi manent usque adhuc, quidam autem dormierunt:

<span id="007">7</span> deinde visus est Jacobo, deinde Apostolis
omnibus:

<span id="008">8</span> novissime autem omnium tamquam abortivo, visus
est et mihi.

<span id="009">9</span> Ego enim sum minimus Apostolorum, qui non sum
dignus vocari Apostolus, quoniam persecutus sum ecclesiam Dei.

<span id="010">10</span> Gratia autem Dei sum id quod sum, et gratia
ejus in me vacua non fuit, sed abundantius illis omnibus laboravi: non
ego autem, sed gratia Dei mecum:

<span id="011">11</span> sive enim ego, sive illi: sic prædicamus, et
sic credidistis.  

<span id="012">12</span> Si autem Christus prædicatur quod resurrexit a
mortuis, quomodo quidam dicunt in vobis, quoniam resurrectio mortuorum
non est?

<span id="013">13</span> Si autem resurrectio mortuorum non est: neque
Christus resurrexit.

<span id="014">14</span> Si autem Christus non resurrexit, inanis est
ergo prædicatio nostra, inanis est et fides vestra:

<span id="015">15</span> invenimur autem et falsi testes Dei: quoniam
testimonium diximus adversus Deum quod suscitaverit Christum, quem non
suscitavit, si mortui non resurgunt.

<span id="016">16</span> Nam si mortui non resurgunt, neque Christus
resurrexit.

<span id="017">17</span> Quod si Christus non resurrexit, vana est fides
vestra: adhuc enim estis in peccatis vestris.

<span id="018">18</span> Ergo et qui dormierunt in Christo, perierunt.

<span id="019">19</span> Si in hac vita tantum in Christo sperantes
sumus, miserabiliores sumus omnibus hominibus.  

<span id="020">20</span> Nunc autem Christus resurrexit a mortuis
primitiæ dormientium,

<span id="021">21</span> quoniam quidem per hominem mors, et per hominem
resurrectio mortuorum.

<span id="022">22</span> Et sicut in Adam omnes moriuntur, ita et in
Christo omnes vivificabuntur.

<span id="023">23</span> Unusquisque autem in suo ordine, primitiæ
Christus: deinde ii qui sunt Christi, qui in adventu ejus crediderunt.

<span id="024">24</span> Deinde finis: cum tradiderit regnum Deo et
Patri, cum evacuaverit omnem principatum, et potestatem, et virtutem.

<span id="025">25</span> Oportet autem illum regnare donec ponat omnes
inimicos sub pedibus ejus.

<span id="026">26</span> Novissima autem inimica destruetur mors: omnia
enim subjecit pedibus ejus. Cum autem dicat:

<span id="027">27</span> Omnia subjecta sunt ei, sine dubio præter eum
qui subjecit ei omnia.

<span id="028">28</span> Cum autem subjecta fuerint illi omnia: tunc et
ipse Filius subjectus erit ei, qui subjecit sibi omnia, ut sit Deus
omnia in omnibus.

<span id="029">29</span> Alioquin quid facient qui baptizantur pro
mortuis, si omnino mortui non resurgunt? ut quid et baptizantur pro
illis?

<span id="030">30</span> ut quid et nos periclitamur omni hora?

<span id="031">31</span> Quotidie morior per vestram gloriam, fratres,
quam habeo in Christo Jesu Domino nostro.

<span id="032">32</span> Si secundum hominem ad bestias pugnavi Ephesi,
quid mihi prodest, si mortui non resurgunt? Manducemus, et bibamus, cras
enim moriemur.

<span id="033">33</span> Nolite seduci: corrumpunt mores bonos colloquia
mala.

<span id="034">34</span> Evigilate justi, et nolite peccare: ignorantiam
enim Dei quidam habent, ad reverentiam vobis loquor.  

<span id="035">35</span> Sed dicet aliquis: Quomodo resurgunt mortui?
qualive corpore venient?

<span id="036">36</span> Insipiens, tu quod seminas non vivificatur,
nisi prius moriatur:

<span id="037">37</span> et quod seminas, non corpus, quod futurum est,
seminas, sed nudum granum, ut puta tritici, aut alicujus ceterorum.

<span id="038">38</span> Deus autem dat illi corpus sicut vult: ut
unicuique seminum proprium corpus.

<span id="039">39</span> Non omnis caro, eadem caro: sed alia quidem
hominum, alia vero pecorum, alia volucrum, alia autem piscium.

<span id="040">40</span> Et corpora cælestia, et corpora terrestria: sed
alia quidem cælestium gloria, alia autem terrestrium.

<span id="041">41</span> Alia claritas solis, alia claritas lunæ, et
alia claritas stellarum. Stella enim a stella differt in claritate:

<span id="042">42</span> sic et resurrectio mortuorum. Seminatur in
corruptione, surget in incorruptione.

<span id="043">43</span> Seminatur in ignobilitate, surget in gloria:
seminatur in infirmitate, surget in virtute:

<span id="044">44</span> seminatur corpus animale, surget corpus
spiritale. Si est corpus animale, est et spiritale, sicut scriptum est:

<span id="045">45</span> Factus est primus homo Adam in animam viventem,
novissimus Adam in spiritum vivificantem.

<span id="046">46</span> Sed non prius quod spiritale est, sed quod
animale: deinde quod spiritale.

<span id="047">47</span> Primus homo de terra, terrenus: secundus homo
de cælo, cælestis.

<span id="048">48</span> Qualis terrenus, tales et terreni: et qualis
cælestis, tales et cælestes.

<span id="049">49</span> Igitur, sicut portavimus imaginem terreni,
portemus et imaginem cælestis.  

<span id="050">50</span> Hoc autem dico, fratres: quia caro et sanguis
regnum Dei possidere non possunt: neque corruptio incorruptelam
possidebit.

<span id="051">51</span> Ecce mysterium vobis dico: omnes quidem
resurgemus, sed non omnes immutabimur.

<span id="052">52</span> In momento, in ictu oculi, in novissima tuba:
canet enim tuba, et mortui resurgent incorrupti: et nos immutabimur.

<span id="053">53</span> Oportet enim corruptibile hoc induere
incorruptionem: et mortale hoc induere immortalitatem.

<span id="054">54</span> Cum autem mortale hoc induerit immortalitatem,
tunc fiet sermo, qui scriptus est: Absorpta est mors in victoria.

<span id="055">55</span> Ubi est mors victoria tua? ubi est mors
stimulus tuus?

<span id="056">56</span> Stimulus autem mortis peccatum est: virtus vero
peccati lex.

<span id="057">57</span> Deo autem gratias, qui dedit nobis victoriam
per Dominum nostrum Jesum Christum.

<span id="058">58</span> Itaque fratres mei dilecti, stabiles estote, et
immobiles: abundantes in opere Domini semper, scientes quod labor vester
non est inanis in Domino.

------------------------------------------------------------------------

[Next: 1 Corinthians Chapter 16](co1016.md)
