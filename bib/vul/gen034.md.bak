[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen034)  [KJV](../kjv/gen034)  [Sep](../sep/gen034.md) 
[Tan](../tan/gen034.md)   
  
[Genesis Index](gen.md)  
  [Previous](gen033)  [Next](gen035.md) 

------------------------------------------------------------------------

### Vulgate (Latin): Genesis Chapter 34

<span id="001">1</span> Egressa est autem Dina filia Liæ ut videret
mulieres regionis illius.

<span id="002">2</span> Quam cum vidisset Sichem filius Hemor Hevæi,
princeps terræ illius, adamavit eam: et rapuit, et dormivit cum illa, vi
opprimens virginem.

<span id="003">3</span> Et conglutinata est anima ejus cum ea,
tristemque delinivit blanditiis.

<span id="004">4</span> Et pergens ad Hemor patrem suum: Accipe, inquit,
mihi puellam hanc conjugem.

<span id="005">5</span> Quod cum audisset Jacob absentibus filiis, et in
pastu pecorum occupatis, siluit donec redirent.  

<span id="006">6</span> Egresso autem Hemor patre Sichem ut loqueretur
ad Jacob,

<span id="007">7</span> ecce filii ejus veniebant de agro: auditoque
quod acciderat, irati sunt valde, eo quod fœdam rem operatus esset in
Israël et, violata filia Jacob, rem illicitam perpetrasset.

<span id="008">8</span> Locutus est itaque Hemor ad eos: Sichem filii
mei adhæsit anima filiæ vestræ: date eam illi uxorem:

<span id="009">9</span> et jungamus vicissim connubia: filias vestras
tradite nobis, et filias nostras accipite,

<span id="010">10</span> et habitate nobiscum: terra in potestate vestra
est: exercete, negotiamini, et possidete eam.

<span id="011">11</span> Sed et Sichem ad patrem et ad fratres ejus ait:
Inveniam gratiam coram vobis: et quæcumque statueritis, dabo:

<span id="012">12</span> augete dotem, et munera postulate, et libenter
tribuam quod petieritis: tantum date mihi puellam hanc uxorem.

<span id="013">13</span> Responderunt filii Jacob Sichem et patri ejus
in dolo, sævientes ob stuprum sororis:

<span id="014">14</span> Non possumus facere quod petitis, nec dare
sororem nostram homini incircumciso: quod illicitum et nefarium est apud
nos.

<span id="015">15</span> Sed in hoc valebimus fœderari, si volueritis
esse similes nostri, et circumcidatur in vobis omne masculini sexus;

<span id="016">16</span> tunc dabimus et accipiemus mutuo filias vestras
ac nostras: et habitabimus vobiscum, erimusque unus populus.

<span id="017">17</span> Si autem circumcidi nolueritis, tollemus filiam
nostram, et recedemus.

<span id="018">18</span> Placuit oblatio eorum Hemor, et Sichem filio
ejus,

<span id="019">19</span> nec distulit adolescens quin statim quod
petebatur expleret: amabat enim puellam valde, et ipse erat inclytus in
omni domo patris sui.

<span id="020">20</span> Ingressique portam urbis, locuti sunt ad
populum:

<span id="021">21</span> Viri isti pacifici sunt, et volunt habitare
nobiscum: negotientur in terra, et exerceant eam, quæ spatiosa et lata
cultoribus indiget: filias eorum accipiemus uxores, et nostras illis
dabimus.

<span id="022">22</span> Unum est quo differtur tantum bonum: si
circumcidamus masculos nostros, ritum gentis imitantes.

<span id="023">23</span> Et substantia eorum, et pecora, et cuncta quæ
possident, nostra erunt: tantum in hoc acquiescamus, et habitantes
simul, unum efficiemus populum.

<span id="024">24</span> Assensique sunt omnes, circumcisis cunctis
maribus.  

<span id="025">25</span> Et ecce, die tertio, quando gravissimus
vulnerum dolor est: arreptis duo filii Jacob, Simeon et Levi fratres
Dinæ, gladiis, ingressi sunt urbem confidenter: interfectisque omnibus
masculis,

<span id="026">26</span> Hemor et Sichem pariter necaverunt, tollentes
Dinam de domo Sichem sororem suam.

<span id="027">27</span> Quibus egressis, irruerunt super occisos ceteri
filii Jacob: et depopulati sunt urbem in ultionem stupri.

<span id="028">28</span> Oves eorum, et armenta, et asinos, cunctaque
vastantes quæ in domibus et in agris erant,

<span id="029">29</span> parvulos quoque eorum et uxores duxerunt
captivas.

<span id="030">30</span> Quibus patratis audacter, Jacob dixit ad Simeon
et Levi: Turbastis me, et odiosum fecistis me Chananæis, et Pherezæis
habitatoribus terræ hujus: nos pauci sumus; illi congregati percutient
me, et delebor ego, et domus mea.

<span id="031">31</span> Responderunt: Numquid ut scorto abuti debuere
sorore nostra?

------------------------------------------------------------------------

[Next: Genesis Chapter 35](gen035.md)
