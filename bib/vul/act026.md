[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act026)  [GNT](../gnt/act026.md) 
[KJV](../kjv/act026.md)   
  
[Acts Index](act.md)  
  [Previous](act025)  [Next](act027.md) 

------------------------------------------------------------------------

### Vulgate (Latin): Acts Chapter 26

<span id="001">1</span> Agrippa vero ad Paulum ait: Permittitur tibi
loqui pro temetipso. Tunc Paulus extenta manu cœpit rationem reddere:

<span id="002">2</span> De omnibus quibus accusor a Judæis, rex Agrippa,
æstimo me beatum apud te cum sim defensurus me hodie,

<span id="003">3</span> maxime te sciente omnia, et quæ apud Judæos sunt
consuetudines et quæstiones: propter quod obsecro patienter me audias.

<span id="004">4</span> Et quidem vitam meam a juventute, quæ ab initio
fuit in gente mea in Jerosolymis, noverunt omnes Judæi:

<span id="005">5</span> præscientes me ab initio (si velint testimonium
perhibere) quoniam secundum certissimam sectam nostræ religionis vixi
pharisæus.

<span id="006">6</span> Et nunc, in spe quæ ad patres nostros
repromissionis facta est a Deo, sto judicio subjectus:

<span id="007">7</span> in quam duodecim tribus nostræ nocte ac die
deservientes, sperant devenire. De qua spe accusor a Judæis, rex.

<span id="008">8</span> Quid incredibile judicatur apud vos, si Deus
mortuos suscitat?

<span id="009">9</span> Et ego quidem existimaveram me adversus nomen
Jesu Nazareni debere multa contraria agere,

<span id="010">10</span> quod et feci Jerosolymis, et multos sanctorum
ego in carceribus inclusi, a principibus sacerdotum potestate accepta:
et cum occiderentur, detuli sententiam.

<span id="011">11</span> Et per omnes synagogas frequenter puniens eos,
compellebam blasphemare: et amplius insaniens in eos, persequebar usque
in exteras civitates.

<span id="012">12</span> In quibus dum irem Damascum cum potestate et
permissu principum sacerdotum,

<span id="013">13</span> die media in via vidi, rex, de cælo supra
splendorem solis circumfulsisse me lumen, et eos qui mecum simul erant.

<span id="014">14</span> Omnesque nos cum decidissemus in terram, audivi
vocem loquentem mihi hebraica lingua: Saule, Saule, quid me persequeris?
durum est tibi contra stimulum calcitrare.

<span id="015">15</span> Ego autem dixi: Quis es, domine? Dominus autem
dixit: Ego sum Jesus, quem tu persequeris.

<span id="016">16</span> Sed exsurge, et sta super pedes tuos: ad hoc
enim apparui tibi, ut constituam te ministrum, et testem eorum quæ
vidisti, et eorum quibus apparebo tibi,

<span id="017">17</span> eripiens te de populo et gentibus, in quas nunc
ego mitto te,

<span id="018">18</span> aperire oculos eorum, ut convertantur a
tenebris ad lucem, et de potestate Satanæ ad Deum, ut accipiant
remissionem peccatorum, et sortem inter sanctos, per fidem quæ est in
me.

<span id="019">19</span> Unde, rex Agrippa, non fui incredulus cælesti
visioni:

<span id="020">20</span> sed his qui sunt Damasci primum, et
Jerosolymis, et in omnem regionem Judææ, et gentibus, annuntiabam, ut
pœnitentiam agerent, et converterentur ad Deum, digna pœnitentiæ opera
facientes.

<span id="021">21</span> Hac ex causa me Judæi, cum essem in templo,
comprehensum tentabant interficere.

<span id="022">22</span> Auxilio autem adjutus Dei usque in hodiernum
diem, sto, testificans minori atque majori, nihil extra dicens quam ea
quæ prophetæ locuti sunt futura esse, et Moyses,

<span id="023">23</span> si passibilis Christus, si primus ex
resurrectione mortuorum, lumen annuntiaturus est populo et gentibus.

<span id="024">24</span> Hæc loquente eo, et rationem reddente, Festus
magna voce dixit: Insanis, Paule: multæ te litteræ ad insaniam
convertunt.

<span id="025">25</span> Et Paulus: Non insanio, inquit, optime Feste,
sed veritatis et sobrietatis verba loquor.

<span id="026">26</span> Scit enim de his rex, ad quem et constanter
loquor: latere enim eum nihil horum arbitror. Neque enim in angulo
quidquam horum gestum est.

<span id="027">27</span> Credis, rex Agrippa, prophetis? Scio quia
credis.

<span id="028">28</span> Agrippa autem ad Paulum: In modico suades me
christianum fieri.

<span id="029">29</span> Et Paulus: Opto apud Deum, et in modico et in
magno, non tantum te, sed etiam omnes qui audiunt hodie fieri tales,
qualis et ego sum, exceptis vinculis his.

<span id="030">30</span> Et exsurrexit rex, et præses, et Bernice, et
qui assidebant eis.

<span id="031">31</span> Et cum secessissent, loquebantur ad invicem,
dicentes: Quia nihil morte aut vinculis dignum quid fecit homo iste.

<span id="032">32</span> Agrippa autem Festo dixit: Dimitti poterat homo
hic, si non appellasset Cæsarem.

------------------------------------------------------------------------

[Next: Acts Chapter 27](act027.md)
