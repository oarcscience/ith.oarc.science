[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sol004)  [KJV](../kjv/sol004)  [Sep](../sep/sol004) 
[Tan](../tan/sol004)   
  
[Song of Solomon Index](sol)  
  [Previous](sol003)  [Next](sol005) 

------------------------------------------------------------------------

### Vulgate (Latin): Song of Solomon Chapter 4

<span id="001">1</span> \[Quam pulchra es, amica mea! quam pulchra es!  
Oculi tui columbarum,  
absque eo quod intrinsecus latet.  
Capilli tui sicut greges caprarum  
quæ ascenderunt de monte Galaad.  

<span id="002">2</span> Dentes tui sicut greges tonsarum  
quæ ascenderunt de lavacro;  
omnes gemellis fœtibus,  
et sterilis non est inter eas.  

<span id="003">3</span> Sicut vitta coccinea labia tua,  
et eloquium tuum dulce.  
Sicut fragmen mali punici, ita genæ tuæ,  
absque eo quod intrinsecus latet.  

<span id="004">4</span> Sicut turris David collum tuum,  
quæ ædificata est cum propugnaculis;  
mille clypei pendant ex ea,  
omnis armatura fortium.  

<span id="005">5</span> Duo ubera tua sicut duo hinnuli,  
capreæ gemelli, qui pascuntur in liliis.  

<span id="006">6</span> Donec aspiret dies, et inclinentur umbræ,  
vadam ad montem myrrhæ, et ad collem thuris.  

<span id="007">7</span> Tota pulchra es, amica mea,  
et macula non est in te.  

<span id="008">8</span> Veni de Libano, sponsa mea:  
veni de Libano, veni, coronaberis:  
de capite Amana, de vertice Sanir et Hermon,  
de cubilibus leonum, de montibus pardorum.  

<span id="009">9</span> Vulnerasti cor meum, soror mea, sponsa;  
vulnerasti cor meum in uno oculorum tuorum,  
et in uno crine colli tui.  

<span id="010">10</span> Quam pulchræ sunt mammæ tuæ, soror mea
sponsa!  
pulchriora sunt ubera tua vino,  
et odor unguentorum tuorum super omnia aromata.  

<span id="011">11</span> Favus distillans labia tua, sponsa;  
mel et lac sub lingua tua:  
et odor vestimentorum tuorum sicut odor thuris.  

<span id="012">12</span> Hortus conclusus soror mea, sponsa,  
hortus conclusus, fons signatus.  

<span id="013">13</span> Emissiones tuæ paradisus malorum punicorum,  
cum pomorum fructibus, cypri cum nardo.  

<span id="014">14</span> Nardus et crocus, fistula et cinnamomum,  
cum universis lignis Libani;  
myrrha et aloë, cum omnibus primis unguentis.  

<span id="015">15</span> Fons hortorum, puteus aquarum viventium,  
quæ fluunt impetu de Libano.  

<span id="016">16</span> Surge, aquilo, et veni, auster:  
perfla hortum meum, et fluant aromata illius.\]

------------------------------------------------------------------------

[Next: Song of Solomon Chapter 5](sol005)
