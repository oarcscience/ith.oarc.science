[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/est006)  [KJV](../kjv/est006)  [Sep](../sep/est006) 
[Tan](../tan/est006)   
  
[Esther Index](est)  
  [Previous](est005)  [Next](est007) 

------------------------------------------------------------------------

### Vulgate (Latin): Esther Chapter 6

<span id="001">1</span> Noctem illam duxit rex insomnem, jussitque sibi
afferri historias et annales priorum temporum. Quæ cum illo præsente
legerentur,

<span id="002">2</span> ventum est ad illum locum ubi scriptum erat
quomodo nuntiasset Mardochæus insidias Bagathan et Thares eunuchorum,
regem Assuerum jugulare cupientium.

<span id="003">3</span> Quod cum audisset rex, ait: Quid pro hac fide
honoris ac præmii Mardochæus consecutus est? Dixerunt ei servi illius ac
ministri: Nihil omnino mercedis accepit.

<span id="004">4</span> Statimque rex: Quis est, inquit, in atrio? Aman
quippe interius atrium domus regiæ intraverat, ut suggereret regi, et
juberet Mardochæum affigi patibulo, quod ei fuerat præparatum.

<span id="005">5</span> Responderunt pueri: Aman stat in atrio. Dixitque
rex: Ingrediatur.

<span id="006">6</span> Cumque esset ingressus, ait illi: Quid debet
fieri viro, quem rex honorare desiderat? Cogitans autem in corde suo
Aman, et reputans quod nullum alium rex, nisi se, vellet honorare,

<span id="007">7</span> respondit: Homo, quem rex honorare cupit,

<span id="008">8</span> debet indui vestibus regiis, et imponi super
equum, qui de sella regis est, et accipere regium diadema super caput
suum:

<span id="009">9</span> et primus de regiis principibus ac tyrannis
teneat equum ejus, et per plateam civitatis incedens clamet, et dicat:
Sic honorabitur, quemcumque voluerit rex honorare.

<span id="010">10</span> Dixitque ei rex: Festina, et sumpta stola et
equo, fac, ut locutus es, Mardochæo Judæo, qui sedet ante fores palatii.
Cave ne quidquam de his, quæ locutus es, prætermittas.

<span id="011">11</span> Tulit itaque Aman stolam et equum, indutumque
Mardochæum in platea civitatis, et impositum equo præcedebat, atque
clamabat: Hoc honore condignus est, quemcumque rex voluerit honorare.

<span id="012">12</span> Reversusque est Mardochæus ad januam palatii:
et Aman festinavit ire in domum suam, lugens et operto capite:

<span id="013">13</span> narravitque Zares uxori suæ, et amicis, omnia
quæ evenissent sibi. Cui responderunt sapientes quos habebat in
consilio, et uxor ejus: Si de semine Judæorum est Mardochæus, ante quem
cadere cœpisti, non poteris ei resistere, sed cades in conspectu ejus.

<span id="014">14</span> Adhuc illis loquentibus, venerunt eunuchi
regis, et cito eum ad convivium, quod regina paraverat, pergere
compulerunt.

------------------------------------------------------------------------

[Next: Esther Chapter 7](est007)
