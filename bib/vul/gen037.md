[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen037)  [KJV](../kjv/gen037)  [Sep](../sep/gen037) 
[Tan](../tan/gen037)   
  
[Genesis Index](gen)  
  [Previous](gen036)  [Next](gen038) 

------------------------------------------------------------------------

### Vulgate (Latin): Genesis Chapter 37

<span id="001">1</span> Habitavit autem Jacob in terra Chanaan, in qua
pater suus peregrinatus est.

<span id="002">2</span> Et hæ sunt generationes ejus: Joseph cum sedecim
esset annorum, pascebat gregem cum fratribus suis adhuc puer: et erat
cum filiis Balæ et Zelphæ uxorum patris sui: accusavitque fratres suos
apud patrem crimine pessimo.

<span id="003">3</span> Israël autem diligebat Joseph super omnes filios
suos, eo quod in senectute genuisset eum: fecitque ei tunicam polymitam.

<span id="004">4</span> Videntes autem fratres ejus quod a patre plus
cunctis filiis amaretur, oderant eum, nec poterant ei quidquam pacifice
loqui.

<span id="005">5</span> Accidit quoque ut visum somnium referret
fratribus suis: quæ causa majoris odii seminarium fuit.

<span id="006">6</span> Dixitque ad eos: Audite somnium meum quod vidi:

<span id="007">7</span> putabam nos ligare manipulos in agro: et quasi
consurgere manipulum meum, et stare, vestrosque manipulos circumstantes
adorare manipulum meum.

<span id="008">8</span> Responderunt fratres ejus: Numquid rex noster
eris? aut subjiciemur ditioni tuæ? Hæc ergo causa somniorum atque
sermonum, invidiæ et odii fomitem ministravit.

<span id="009">9</span> Aliud quoque vidit somnium, quod narrans
fratribus, ait: Vidi per somnium, quasi solem, et lunam, et stellas
undecim adorare me.

<span id="010">10</span> Quod cum patri suo, et fratribus retulisset,
increpavit eum pater suus, et dixit: Quid sibi vult hoc somnium quod
vidisti? num ego et mater tua, et fratres tui adorabimus te super
terram?

<span id="011">11</span> Invidebant ei igitur fratres sui: pater vero
rem tacitus considerabat.  

<span id="012">12</span> Cumque fratres illius in pascendis gregibus
patris morarentur in Sichem,

<span id="013">13</span> dixit ad eum Israël: Fratres tui pascunt oves
in Sichimis: veni, mittam te ad eos. Quo respondente,

<span id="014">14</span> Præsto sum, ait ei: Vade, et vide si cuncta
prospera sint erga fratres tuos, et pecora: et renuntia mihi quid
agatur. Missus de valle Hebron, venit in Sichem:

<span id="015">15</span> invenitque eum vir errantem in agro, et
interrogavit quid quæreret.

<span id="016">16</span> At ille respondit: Fratres meos quæro: indica
mihi ubi pascant greges.

<span id="017">17</span> Dixitque ei vir: Recesserunt de loco isto:
audivi autem eos dicentes: Eamus in Dothain. Perrexit ergo Joseph post
fratres suos, et invenit eos in Dothain.

<span id="018">18</span> Qui cum vidissent eum procul, antequam
accederet ad eos, cogitaverunt illum occidere:

<span id="019">19</span> et mutuo loquebantur: Ecce somniator venit:

<span id="020">20</span> venite, occidamus eum, et mittamus in cisternam
veterem: dicemusque: Fera pessima devoravit eum: et tunc apparebit quid
illi prosint somnia sua.

<span id="021">21</span> Audiens autem hoc Ruben, nitebatur liberare eum
de manibus eorum, et dicebat:

<span id="022">22</span> Non interficiatis animam ejus, nec effundatis
sanguinem: sed projicite eum in cisternam hanc, quæ est in solitudine,
manusque vestras servate innoxias: hoc autem dicebat, volens eripere eum
de manibus eorum, et reddere patri suo.

<span id="023">23</span> Confestim igitur ut pervenit ad fratres suos,
nudaverunt eum tunica talari et polymita:

<span id="024">24</span> miseruntque eum in cisternam veterem, quæ non
habebat aquam.

<span id="025">25</span> Et sedentes ut comederent panem, viderunt
Ismaëlitas viatores venire de Galaad, et camelos eorum portantes
aromata, et resinam, et stacten in Ægyptum.

<span id="026">26</span> Dixit ergo Judas fratribus suis: Quid nobis
prodest si occiderimus fratrem nostrum, et celaverimus sanguinem ipsius?

<span id="027">27</span> melius est ut venundetur Ismaëlitis, et manus
nostræ non polluantur: frater enim et caro nostra est. Acquieverunt
fratres sermonibus illius.

<span id="028">28</span> Et prætereuntibus Madianitis negotiatoribus,
extrahentes eum de cisterna, vendiderunt eum Ismaëlitis, viginti
argenteis: qui duxerunt eum in Ægyptum.

<span id="029">29</span> Reversusque Ruben ad cisternam, non invenit
puerum:

<span id="030">30</span> et scissis vestibus pergens ad fratres suos,
ait: Puer non comparet, et ego quo ibo?

<span id="031">31</span> Tulerunt autem tunicam ejus, et in sanguine
hædi, quem occiderant, tinxerunt:

<span id="032">32</span> mittentes qui ferrent ad patrem, et dicerent:
Hanc invenimus: vide utrum tunica filii tui sit, an non.

<span id="033">33</span> Quam cum agnovisset pater, ait: Tunica filii
mei est: fera pessima comedit eum, bestia devoravit Joseph.

<span id="034">34</span> Scissisque vestibus, indutus est cilicio,
lugens filium suum multo tempore.

<span id="035">35</span> Congregatis autem cunctis liberis ejus ut
lenirent dolorem patris, noluit consolationem accipere, sed ait:
Descendam ad filium meum lugens in infernum. Et illo perseverante in
fletu,

<span id="036">36</span> Madianitæ vendiderunt Joseph in Ægypto
Putiphari eunucho Pharaonis, magistro militum.

------------------------------------------------------------------------

[Next: Genesis Chapter 38](gen038)
