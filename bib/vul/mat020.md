[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat020)  [GNT](../gnt/mat020) 
[KJV](../kjv/mat020)   
  
[Matthew Index](mat)  
  [Previous](mat019)  [Next](mat021) 

------------------------------------------------------------------------

### Vulgate (Latin): Matthew Chapter 20

<span id="001">1</span> Simile est regnum cælorum homini patrifamilias,
qui exiit primo mane conducere operarios in vineam suam.

<span id="002">2</span> Conventione autem facta cum operariis ex denario
diurno, misit eos in vineam suam.

<span id="003">3</span> Et egressus circa horam tertiam, vidit alios
stantes in foro otiosos,

<span id="004">4</span> et dixit illis: Ite et vos in vineam meam, et
quod justum fuerit dabo vobis.

<span id="005">5</span> Illi autem abierunt. Iterum autem exiit circa
sextam et nonam horam: et fecit similiter.

<span id="006">6</span> Circa undecimam vero exiit, et invenit alios
stantes, et dicit illis: Quid hic statis tota die otiosi?

<span id="007">7</span> Dicunt ei: Quia nemo nos conduxit. Dicit illis:
Ite et vos in vineam meam.

<span id="008">8</span> Cum sero autem factum esset, dicit dominus vineæ
procuratori suo: Voca operarios, et redde illis mercedem incipiens a
novissimis usque ad primos.

<span id="009">9</span> Cum venissent ergo qui circa undecimam horam
venerant, acceperunt singulos denarios.

<span id="010">10</span> Venientes autem et primi, arbitrati sunt quod
plus essent accepturi: acceperunt autem et ipsi singulos denarios.

<span id="011">11</span> Et accipientes murmurabant adversus
patremfamilias,

<span id="012">12</span> dicentes: Hi novissimi una hora fecerunt, et
pares illos nobis fecisti, qui portavimus pondus diei, et æstus.

<span id="013">13</span> At ille respondens uni eorum, dixit: Amice, non
facio tibi injuriam: nonne ex denario convenisti mecum?

<span id="014">14</span> Tolle quod tuum est, et vade: volo autem et
huic novissimo dare sicut et tibi.

<span id="015">15</span> Aut non licet mihi quod volo, facere? an oculus
tuus nequam est, quia ego bonus sum?

<span id="016">16</span> Sic erunt novissimi primi, et primi novissimi.
Multi enim sunt vocati, pauci vero electi.  

<span id="017">17</span> Et ascendens Jesus Jerosolymam, assumpsit
duodecim discipulos secreto, et ait illis:

<span id="018">18</span> Ecce ascendimus Jerosolymam, et Filius hominis
tradetur principibus sacerdotum, et scribis, et condemnabunt eum morte,

<span id="019">19</span> et tradent eum gentibus ad illudendum, et
flagellandum, et crucifigendum, et tertia die resurget.  

<span id="020">20</span> Tunc accessit ad eum mater filiorum Zebedæi cum
filiis suis, adorans et petens aliquid ab eo.

<span id="021">21</span> Qui dixit ei: Quid vis? Ait illi: Dic ut
sedeant hi duo filii mei, unus ad dexteram tuam, et unus ad sinistram in
regno tuo.

<span id="022">22</span> Respondens autem Jesus, dixit: Nescitis quid
petatis. Potestis bibere calicem, quem ego bibiturus sum? Dicunt ei:
Possumus.

<span id="023">23</span> Ait illis: Calicem quidem meum bibetis: sedere
autem ad dexteram meam vel sinistram non est meum dare vobis, sed quibus
paratum est a Patre meo.

<span id="024">24</span> Et audientes decem, indignati sunt de duobus
fratribus.

<span id="025">25</span> Jesus autem vocavit eos ad se, et ait: Scitis
quia principes gentium dominantur eorum: et qui majores sunt, potestatem
exercent in eos.

<span id="026">26</span> Non ita erit inter vos: sed quicumque voluerit
inter vos major fieri, sit vester minister:

<span id="027">27</span> et qui voluerit inter vos primus esse, erit
vester servus.

<span id="028">28</span> Sicut Filius hominis non venit ministrari, sed
ministrare, et dare animam suam redemptionem pro multis.  

<span id="029">29</span> Et egredientibus illis ab Jericho, secuta est
eum turba multa,

<span id="030">30</span> et ecce duo cæci sedentes secus viam audierunt
quia Jesus transiret: et clamaverunt, dicentes: Domine, miserere nostri,
fili David.

<span id="031">31</span> Turba autem increpabat eos ut tacerent. At illi
magis clamabant, dicentes: Domine, miserere nostri, fili David.

<span id="032">32</span> Et stetit Jesus, et vocavit eos, et ait: Quid
vultis ut faciam vobis?

<span id="033">33</span> Dicunt illi: Domine, ut aperiantur oculi
nostri.

<span id="034">34</span> Misertus autem eorum Jesus, tetigit oculos
eorum. Et confestim viderunt, et secuti sunt eum.

------------------------------------------------------------------------

[Next: Matthew Chapter 21](mat021)
