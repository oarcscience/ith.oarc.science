[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdt009)  [Apo](../apo/jdt009.md) 
[Sep](../sep/jdt009.md)   
  
[Judith Index](jdt.md)  
  [Previous](jdt008)  [Next](jdt010.md) 

------------------------------------------------------------------------

### Vulgate (Latin): Judith Chapter 9

<span id="001">1</span> Quibus ascendentibus, Judith ingressa est
oratorium suum: et induens se cilicio, posuit cinerem super caput suum:
et prosternens se Domino, clamabat ad Dominum, dicens:

<span id="002">2</span> Domine Deus patris mei Simeon, qui dedisti illi
gladium in defensionem alienigenarum, qui violatores extiterunt in
coinquinatione sua, et denudaverunt femur virginis in confusionem:

<span id="003">3</span> et dedisti mulieres illorum in prædam, et filias
illorum in captivitatem: et omnem prædam in divisionem servis tuis, qui
zelaverunt zelum tuum: subveni, quæso te, Domine Deus meus, mihi viduæ.

<span id="004">4</span> Tu enim fecisti priora, et illa post illa
cogitasti: et hoc factum est quod ipse voluisti.

<span id="005">5</span> Omnes enim viæ tuæ paratæ sunt, et tua judicia
in tua providentia posuisti.

<span id="006">6</span> Respice castra Assyriorum nunc, sicut tunc
castra Ægyptiorum videre dignatus es, quando post servos tuos armati
currebant, confidentes in quadrigis, et in equitatu suo, et in
multitudine bellatorum.

<span id="007">7</span> Sed aspexisti super castra eorum, et tenebræ
fatigaverunt eos.

<span id="008">8</span> Tenuit pedes eorum abyssus, et aquæ operuerunt
eos.

<span id="009">9</span> Sic fiant et isti, Domine, qui confidunt in
multitudine sua, et in curribus suis, et in contis, et in scutis, et in
sagittis suis, et in lanceis gloriantur,

<span id="010">10</span> et nesciunt quia tu ipse es Deus noster, qui
conteris bella ab initio, et Dominus nomen est tibi.

<span id="011">11</span> Erige brachium tuum sicut ab initio, et allide
virtutem illorum in virtute tua: cadat virtus eorum in iracundia tua,
qui promittunt se violare sancta tua, et polluere tabernaculum nominis
tui, et dejicere gladio suo cornu altaris tui.

<span id="012">12</span> Fac, Domine, ut gladio proprio ejus superbia
amputetur:

<span id="013">13</span> capiatur laqueo oculorum suorum in me, et
percuties eum ex labiis caritatis meæ.

<span id="014">14</span> Da mihi in animo constantiam ut contemnam
illum, et virtutem, ut evertam illum.

<span id="015">15</span> Erit enim hoc memoriale nominis tui, cum manus
feminæ dejecerit eum.

<span id="016">16</span> Non enim in multitudine est virtus tua, Domine,
neque in equorum viribus voluntas tua est, nec superbi ab initio
placuerunt tibi: sed humilium et mansuetorum semper tibi placuit
deprecatio.

<span id="017">17</span> Deus cælorum, creator aquarum, et Dominus
totius creaturæ, exaudi me miseram deprecantem, et de tua misericordia
præsumentem.

<span id="018">18</span> Memento, Domine, testamenti tui, et da verbum
in ore meo, et in corde meo consilium corrobora, ut domus tua in
sanctificatione tua permaneat:

<span id="019">19</span> et omnes gentes agnoscant quia tu es Deus, et
non est alius præter te.

------------------------------------------------------------------------

[Next: Judith Chapter 10](jdt010.md)
