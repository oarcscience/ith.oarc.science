[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen040)  [KJV](../kjv/gen040)  [Sep](../sep/gen040.md) 
[Tan](../tan/gen040.md)   
  
[Genesis Index](gen.md)  
  [Previous](gen039)  [Next](gen041.md) 

------------------------------------------------------------------------

### Vulgate (Latin): Genesis Chapter 40

<span id="001">1</span> His ita gestis, accidit ut peccarent duo
eunuchi, pincerna regis Ægypti, et pistor, domino suo.

<span id="002">2</span> Iratusque contra eos Pharao (nam alter pincernis
præerat, alter pistoribus),

<span id="003">3</span> misit eos in carcerem principis militum, in quo
erat vinctus et Joseph.

<span id="004">4</span> At custos carceris tradidit eos Joseph, qui et
ministrabat eis: aliquantulum temporis fluxerat, et illi in custodia
tenebantur.

<span id="005">5</span> Videruntque ambo somnium nocte una, juxta
interpretationem congruam sibi:

<span id="006">6</span> ad quos cum introisset Joseph mane, et vidisset
eos tristes,

<span id="007">7</span> sciscitatus est eos, dicens: Cur tristior est
hodie solito facies vestra?

<span id="008">8</span> Qui responderunt: Somnium vidimus, et non est
qui interpretetur nobis. Dixitque ad eos Joseph: Numquid non Dei est
interpretatio? referte mihi quid videritis.

<span id="009">9</span> Narravit prior, præpositus pincernarum, somnium
suum: Videbam coram me vitem,

<span id="010">10</span> in qua erant tres propagines, crescere paulatim
in gemmas, et post flores uvas maturescere:

<span id="011">11</span> calicemque Pharaonis in manu mea: tuli ergo
uvas, et expressi in calicem quem tenebam, et tradidi poculum Pharaoni.

<span id="012">12</span> Respondit Joseph: Hæc est interpretatio somnii:
tres propagines, tres adhuc dies sunt:

<span id="013">13</span> post quos recordabitur Pharao ministerii tui,
et restituet te in gradum pristinum: dabisque ei calicem juxta officium
tuum, sicut ante facere consueveras.

<span id="014">14</span> Tantum memento mei, cum bene tibi fuerit, et
facias mecum misericordiam: ut suggeras Pharaoni ut educat me de isto
carcere:

<span id="015">15</span> quia furto sublatus sum de terra Hebræorum, et
hic innocens in lacum missus sum.

<span id="016">16</span> Videns pistorum magister quod prudenter somnium
dissolvisset, ait: Et ego vidi somnium: quod tria canistra farinæ
haberem super caput meum:

<span id="017">17</span> et in uno canistro quod erat excelsius, portare
me omnes cibos qui fiunt arte pistoria, avesque comedere ex eo.

<span id="018">18</span> Respondit Joseph: Hæc est interpretatio somnii:
tria canistra, tres adhuc dies sunt:

<span id="019">19</span> post quos auferet Pharao caput tuum, ac
suspendet te in cruce, et lacerabunt volucres carnes tuas.

<span id="020">20</span> Exinde dies tertius natalitius Pharaonis erat:
qui faciens grande convivium pueris suis, recordatus est inter epulas
magistri pincernarum, et pistorum principis.

<span id="021">21</span> Restituitque alterum in locum suum, ut
porrigeret ei poculum:

<span id="022">22</span> alterum suspendit in patibulo, ut conjectoris
veritas probaretur.

<span id="023">23</span> Et tamen succedentibus prosperis, præpositus
pincernarum oblitus est interpretis sui.

------------------------------------------------------------------------

[Next: Genesis Chapter 41](gen041.md)
