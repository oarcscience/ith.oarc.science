[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis004)  [Apo](../apo/wis004.md) 
[Sep](../sep/wis004.md)   
  
[Wisdom Index](wis.md)  
  [Previous](wis003)  [Next](wis005.md) 

------------------------------------------------------------------------

### Vulgate (Latin): Wisdom Chapter 4

<span id="001">1</span> \[O quam pulchra est casta generatio, cum
claritate!  
immortalis est enim memoria illius,  
quoniam et apud Deum nota est, et apud homines.  

<span id="002">2</span> Cum præsens est, imitantur illam,  
et desiderant eam cum se eduxerit;  
et in perpetuum coronata triumphat,  
incoinquinatorum certaminum præmium vincens.  

<span id="003">3</span> Multigena autem impiorum multitudo non erit
utilis,  
et spuria vitulamina non dabunt radices altas,  
nec stabile firmamentum collocabunt.  

<span id="004">4</span> Etsi in ramis in tempore germinaverint,  
infirmiter posita, a vento commovebuntur,  
et a nimietate ventorum eradicabuntur.  

<span id="005">5</span> Confringentur enim rami inconsummati;  
et fructus illorum inutiles et acerbi ad manducandum,  
et ad nihilum apti.  

<span id="006">6</span> Ex iniquis enim somnis filii qui nascuntur,  
testes sunt nequitiæ adversus parentes in interrogatione sua.  

<span id="007">7</span> Justus autem si morte præoccupatus fuerit,  
in refrigerio erit;  

<span id="008">8</span> senectus enim venerabilis est non diuturna,  
neque annorum numero computata:  
cani autem sunt sensus hominis,  

<span id="009">9</span> et ætas senectutis vita immaculata.  

<span id="010">10</span> Placens Deo factus est dilectus,  
et vivens inter peccatores translatus est.  

<span id="011">11</span> Raptus est, ne malitia mutaret intellectum
ejus,  
aut ne fictio deciperet animam illius.  

<span id="012">12</span> Fascinatio enim nugacitatis obscurat bona,  
et inconstantia concupiscentiæ transvertit sensum sine malitia.  

<span id="013">13</span> Consummatus in brevi,  
explevit tempora multa;  

<span id="014">14</span> placita enim erat Deo anima illius:  
propter hoc properavit educere illum de medio iniquitatum.  
Populi autem videntes, et non intelligentes,  
nec ponentes in præcordiis talia,  

<span id="015">15</span> quoniam gratia Dei et misericordia est in
sanctos ejus,  
et respectus in electos illius.  

<span id="016">16</span> Condemnat autem justus mortuus vivos impios,  
et juventus celerius consummata longam vitam injusti.  

<span id="017">17</span> Videbunt enim finem sapientis,  
et non intelligent quid cogitaverit de illo Deus,  
et quare munierit illum Dominus.  

<span id="018">18</span> Videbunt, et contemnent eum;  
illos autem Dominus irridebit.  

<span id="019">19</span> Et erunt post hæc decidentes sine honore,  
et in contumelia inter mortuos in perpetuum:  
quoniam disrumpet illos inflatos sine voce,  
et commovebit illos a fundamentis,  
et usque ad supremum desolabuntur,  
et erunt gementes, et memoria illorum peribit.  

<span id="020">20</span> Venient in cogitatione peccatorum suorum
timidi,  
et traducent illos ex adverso iniquitates ipsorum.\]

------------------------------------------------------------------------

[Next: Wisdom Chapter 5](wis005.md)
