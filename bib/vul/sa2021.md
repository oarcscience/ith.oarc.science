[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2021)  [KJV](../kjv/sa2021)  [Sep](../sep/sa2021) 
[Tan](../tan/sa2021)   
  
[2 Samuel Index](sa2)  
  [Previous](sa2020)  [Next](sa2022) 

------------------------------------------------------------------------

### Vulgate (Latin): 2 Samuel Chapter 21

<span id="001">1</span> Facta est quoque fames in diebus David tribus
annis jugiter: et consuluit David oraculum Domini. Dixitque Dominus:
Propter Saul, et domum ejus sanguinum, quia occidit Gabaonitas.

<span id="002">2</span> Vocatis ergo Gabaonitis rex, dixit ad eos (porro
Gabaonitæ non erant de filiis Israël, sed reliquiæ Amorrhæorum: filii
quippe Israël juraverant eis, et voluit Saul percutere eos zelo, quasi
pro filiis Israël et Juda),

<span id="003">3</span> dixit ergo David ad Gabaonitas: Quid faciam
vobis? et quod erit vestri piaculum, ut benedicatis hæreditati Domini?

<span id="004">4</span> Dixeruntque ei Gabaonitæ: Non est nobis super
argento et auro quæstio, sed contra Saul, et contra domum ejus: neque
volumus ut interficiatur homo de Israël. Ad quos rex ait: Quid ergo
vultis ut faciam vobis?

<span id="005">5</span> Qui dixerunt regi: Virum qui attrivit nos et
oppressit inique, ita delere debemus, ut ne unus quidem residuus sit de
stirpe ejus in cunctis finibus Israël.

<span id="006">6</span> Dentur nobis septem viri de filiis ejus, ut
crucifigamus eos Domino in Gabaa Saul, quondam electi Domini. Et ait
rex: Ego dabo.

<span id="007">7</span> Pepercitque rex Miphiboseth filio Jonathæ filii
Saul, propter jusjurandum Domini quod fuerat inter David et inter
Jonathan filium Saul.

<span id="008">8</span> Tulit itaque rex duos filios Respha filiæ Aja
quos peperit Sauli, Armoni, et Miphiboseth: et quinque filios Michol
filiæ Saul quos genuerat Hadrieli filio Berzellai, qui fuit de Molathi,

<span id="009">9</span> et dedit eos in manus Gabaonitarum: qui
crucifixerunt eos in monte coram Domino: et ceciderunt hi septem simul
occisi in diebus messis primis, incipiente messione hordei.

<span id="010">10</span> Tollens autem Respha filia Aja cilicium,
substravit sibi supra petram ab initio messis, donec stillaret aqua
super eos de cælo: et non dimisit aves lacerare eos per diem, neque
bestias per noctem.

<span id="011">11</span> Et nuntiata sunt David quæ fecerat Respha filia
Aja, concubina Saul.

<span id="012">12</span> Et abiit David, et tulit ossa Saul, et ossa
Jonathæ filii ejus, a viris Jabes Galaad, qui furati fuerant ea de
platea Bethsan in qua suspenderant eos Philisthiim cum interfecissent
Saul in Gelboë:

<span id="013">13</span> et asportavit inde ossa Saul, et ossa Jonathæ
filii ejus: et colligentes ossa eorum qui affixi fuerant,

<span id="014">14</span> sepelierunt ea cum ossibus Saul et Jonathæ
filii ejus in terra Benjamin, in latere, in sepulchro Cis patris ejus:
feceruntque omnia quæ præceperat rex, et repropitiatus est Deus terræ
post hæc.  

<span id="015">15</span> Factum est autem rursum prælium Philisthinorum
adversum Israël, et descendit David, et servi ejus cum eo, et pugnabant
contra Philisthiim. Deficiente autem David,

<span id="016">16</span> Jesbibenob, qui fuit de genere Arapha, cujus
ferrum hastæ trecentas uncias appendebat, et accinctus erat ense novo,
nisus est percutere David.

<span id="017">17</span> Præsidioque ei fuit Abisai filius Sarviæ, et
percussum Philisthæum interfecit. Tunc juraverunt viri David, dicentes:
Jam non egredieris nobiscum in bellum, ne extinguas lucernam Israël.

<span id="018">18</span> Secundum quoque bellum fuit in Gob contra
Philisthæos: tunc percussit Sobochai et Husati, Saph de stirpe Arapha de
genere gigantum.

<span id="019">19</span> Tertium quoque fuit bellum in Gob contra
Philisthæos, in quo percussit Adeodatus filius Saltus polymitarius
Bethlehemites Goliath Gethæum, cujus hastile hastæ erat quasi
liciatorium texentium.

<span id="020">20</span> Quartum bellum fuit in Geth: in quo vir fuit
excelsus, qui senos in manibus pedibusque habebat digitos, id est,
viginti quatuor: et erat de origine Arapha.

<span id="021">21</span> Et blasphemavit Israël: percussit autem eum
Jonathan filius Samaa fratris David.

<span id="022">22</span> Hi quatuor nati sunt de Arapha in Geth, et
ceciderunt in manu David et servorum ejus.

------------------------------------------------------------------------

[Next: 2 Samuel Chapter 22](sa2022)
