[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo039)  [KJV](../kjv/exo039)  [Sep](../sep/exo039.md) 
[Tan](../tan/exo039.md)   
  
[Exodus Index](exo.md)  
  [Previous](exo038)  [Next](exo040.md) 

------------------------------------------------------------------------

### Vulgate (Latin): Exodus Chapter 39

<span id="001">1</span> De hyacintho vero et purpura, vermiculo ac
bysso, fecit vestes, quibus indueretur Aaron quando ministrabat in
sanctis, sicut præcepit Dominus Moysi.

<span id="002">2</span> Fecit igitur superhumerale de auro, hyacintho,
et purpura, coccoque bis tincto, et bysso retorta,

<span id="003">3</span> opere polymitario: inciditque bracteas aureas,
et extenuavit in fila, ut possent torqueri cum priorum colorum
subtegmine,

<span id="004">4</span> duasque oras sibi invicem copulatas in utroque
latere summitatum,

<span id="005">5</span> et balteum ex eisdem coloribus, sicut præceperat
Dominus Moysi.

<span id="006">6</span> Paravit et duos lapides onychinos, astrictos et
inclusos auro, et sculptos arte gemmaria nominibus filiorum Israël:

<span id="007">7</span> posuitque eos in lateribus superhumeralis in
monimentum filiorum Israël, sicut præceperat Dominus Moysi.

<span id="008">8</span> Fecit et rationale opere polymito juxta opus
superhumeralis, ex auro, hyacintho, purpura, coccoque bis tincto, et
bysso retorta:

<span id="009">9</span> quadrangulum, duplex, mensuræ palmi.

<span id="010">10</span> Et posuit in eo gemmarum ordines quatuor. In
primo versu erat sardius, topazius, smaragdus.

<span id="011">11</span> In secundo, carbunculus, sapphirus, et jaspis.

<span id="012">12</span> In tertio, ligurius, achates, et amethystus.

<span id="013">13</span> In quarto, chrysolithus, onychinus, et
beryllus, circumdati et inclusi auro per ordines suos.

<span id="014">14</span> Ipsique lapides duodecim sculpti erant
nominibus duodecim tribuum Israël, singuli per nomina singulorum.

<span id="015">15</span> Fecerunt in rationali et catenulas sibi invicem
cohærentes, de auro purissimo:

<span id="016">16</span> et duos uncinos, totidemque annulos aureos.
Porro annulos posuerunt in utroque latere rationalis,

<span id="017">17</span> e quibus penderent duæ catenæ aureæ, quas
inseruerunt uncinis, qui in superhumeralis angulis eminebant.

<span id="018">18</span> Hæc et ante et retro ita conveniebant sibi, ut
superhumerale et rationale mutuo necterentur,

<span id="019">19</span> stricta ad balteum et annulis fortius copulata,
quos jungebat vitta hyacinthina, ne laxa fluerent, et a se invicem
moverentur, sicut præcepit Dominus Moysi.

<span id="020">20</span> Feceruntque quoque tunicam superhumeralis totam
hyacinthinam,

<span id="021">21</span> et capitium in superiori parte contra medium,
oramque per gyrum capitii textilem:

<span id="022">22</span> deorsum autem ad pedes mala punica ex
hyacintho, purpura, vermiculo, ac bysso retorta:

<span id="023">23</span> et tintinnabula de auro purissimo, quæ
posuerunt inter malogranata, in extrema parte tunicæ per gyrum:

<span id="024">24</span> tintinnabulum autem aureum, et malum punicum,
quibus ornatus incedebat pontifex quando ministerio fungebatur, sicut
præceperat Dominus Moysi.

<span id="025">25</span> Fecerunt et tunicas byssinas opere textili
Aaron et filiis ejus:

<span id="026">26</span> et mitras cum coronulis suis ex bysso:

<span id="027">27</span> feminalia quoque linea, byssina:

<span id="028">28</span> cingulum vero de bysso retorta, hyacintho,
purpura, ac vermiculo bis tincto, arte plumaria, sicut præceperat
Dominus Moysi.

<span id="029">29</span> Fecerunt et laminam sacræ venerationis de auro
purissimo, scripseruntque in ea opere gemmario, Sanctum Domini:

<span id="030">30</span> et strinxerunt eam cum mitra vitta hyacinthina,
sicut præceperat Dominus Moysi.  

<span id="031">31</span> Perfectum est igitur omne opus tabernaculi et
tecti testimonii: feceruntque filii Israël cuncta quæ præceperat Dominus
Moysi.

<span id="032">32</span> Et obtulerunt tabernaculum et tectum et
universam supellectilem, annulos, tabulas, vectes, columnas ac bases,

<span id="033">33</span> opertorium de pellibus arietum rubricatis, et
aliud operimentum de janthinis pellibus,

<span id="034">34</span> velum; arcam, vectes, propitiatorium,

<span id="035">35</span> mensam cum vasis suis et propositionis panibus;

<span id="036">36</span> candelabrum, lucernas, et utensilia earum cum
oleo;

<span id="037">37</span> altare aureum, et unguentum, et thymiama ex
aromatibus,

<span id="038">38</span> et tentorium in introitu tabernaculi;

<span id="039">39</span> altare æneum, retiaculum, vectes, et vasa ejus
omnia; labrum cum basi sua; tentoria atrii, et columnas cum basibus
suis;

<span id="040">40</span> tentorium in introitu atrii, funiculosque
illius et paxillos. Nihil ex vasis defuit, quæ in ministerium
tabernaculi, et in tectum fœderis jussa sunt fieri.

<span id="041">41</span> Vestes quoque, quibus sacerdotes utuntur in
sanctuario, Aaron scilicet et filii ejus,

<span id="042">42</span> obtulerunt filii Israël, sicut præceperat
Dominus.

<span id="043">43</span> Quæ postquam Moyses cuncta vidit completa,
benedixit eis.

------------------------------------------------------------------------

[Next: Exodus Chapter 40](exo040.md)
