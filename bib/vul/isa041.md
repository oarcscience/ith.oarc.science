[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa041)  [KJV](../kjv/isa041)  [Sep](../sep/isa041.md) 
[Tan](../tan/isa041.md)   
  
[Isaiah Index](isa.md)  
  [Previous](isa040)  [Next](isa042.md) 

------------------------------------------------------------------------

### Vulgate (Latin): Isaiah Chapter 41

<span id="001">1</span> \[Taceant ad me insulæ,  
et gentes mutent fortitudinem:  
accedant, et tunc loquantur;  
simul ad judicium propinquemus.  

<span id="002">2</span> Quis suscitavit ab oriente Justum,  
vocavit eum ut sequeretur se?  
Dabit in conspectu ejus gentes,  
et reges obtinebit:  
dabit quasi pulverem gladio ejus,  
sicut stipulam vento raptam arcui ejus.  

<span id="003">3</span> Persequetur eos, transibit in pace:  
semita in pedibus ejus non apparebit.  

<span id="004">4</span> Quis hæc operatus est, et fecit,  
vocans generationes ab exordio?  
Ego Dominus:  
primus et novissimus ego sum.  

<span id="005">5</span> Viderunt insulæ, et timuerunt;  
extrema terræ obstupuerunt:  
appropinquaverunt, et accesserunt.  

<span id="006">6</span> Unusquisque proximo suo auxiliabitur,  
et fratri suo dicet: Confortare.  

<span id="007">7</span> Confortavit faber ærarius  
percutiens malleo  
eum, qui cudebat tunc temporis,  
dicens: Glutino bonum est;  
et confortavit eum clavis, ut non moveretur.\]  

<span id="008">8</span> \[Et tu, Israël, serve meus,  
Jacob quem elegi,  
semen Abraham amici mei:  

<span id="009">9</span> in quo apprehendi te ab extremis terræ,  
et a longinquis ejus vocavi te,  
et dixi tibi: Servus meus es tu:  
elegi te, et non abjeci te.  

<span id="010">10</span> Ne timeas, quia ego tecum sum;  
ne declines, quia ego Deus tuus:  
confortavi te, et auxiliatus sum tibi,  
et suscepit te dextera Justi mei.  

<span id="011">11</span> Ecce confundentur et erubescent  
omnes qui pugnant adversum te;  
erunt quasi non sint, et peribunt  
viri qui contradicunt tibi.  

<span id="012">12</span> Quæres eos, et non invenies,  
viros rebelles tuos;  
erunt quasi non sint, et veluti consumptio  
homines bellantes adversum te.  

<span id="013">13</span> Quia ego Dominus Deus tuus,  
apprehendens manum tuam,  
dicensque tibi: Ne timeas:  
ego adjuvi te.  

<span id="014">14</span> Noli timere, vermis Jacob,  
qui mortui estis ex Israël:  
ego auxiliatus sum tibi, dicit Dominus,  
et redemptor tuus Sanctus Israël.  

<span id="015">15</span> Ego posui te quasi plaustrum triturans novum,  
habens rostra serrantia;  
triturabis montes, et comminues,  
et colles quasi pulverem pones.  

<span id="016">16</span> Ventilabis eos, et ventus tollet,  
et turbo disperget eos;  
et tu exsultabis in Domino,  
in Sancto Israël lætaberis.  

<span id="017">17</span> Egeni et pauperes  
quærunt aquas, et non sunt;  
lingua eorum siti aruit.  
Ego Dominus exaudiam eos,  
Deus Israël, non derelinquam eos.  

<span id="018">18</span> Aperiam in supinis collibus flumina,  
et in medio camporum fontes:  
ponam desertum in stagna aquarum,  
et terram inviam in rivos aquarum.  

<span id="019">19</span> Dabo in solitudinem cedrum,  
et spinam, et myrtum, et lignum olivæ;  
ponam in deserto abietem,  
ulmum, et buxum simul:  

<span id="020">20</span> ut videant, et sciant,  
et recogitent, et intelligant pariter,  
quia manus Domini fecit hoc,  
et Sanctus Israël creavit illud.  

<span id="021">21</span> Prope facite judicium vestrum,  
dicit Dominus;  
Afferte, si quid forte habetis,  
dicit rex Jacob.  

<span id="022">22</span> Accedant, et nuntient nobis  
quæcumque ventura sunt;  
priora quæ fuerunt, nuntiate,  
et ponemus cor nostrum,  
et sciemus novissima eorum;  
et quæ ventura sunt, indicate nobis.  

<span id="023">23</span> Annuntiate quæ ventura sunt in futurum,  
et sciemus quia dii estis vos;  
bene quoque aut male, si potestis, facite,  
et loquamur et videamus simul.  

<span id="024">24</span> Ecce vos estis ex nihilo,  
et opus vestrum ex eo quod non est:  
abominatio est qui elegit vos.  

<span id="025">25</span> Suscitavi ab aquilone, et veniet ab ortu
solis:  
vocabit nomen meum,  
et adducet magistratus quasi lutum,  
et velut plastes conculcans humum.  

<span id="026">26</span> Quis annuntiavit ab exordio ut sciamus,  
et a principio ut dicamus: Justus es?  
Non est neque annuntians, neque prædicens,  
neque audiens sermones vestros.  

<span id="027">27</span> Primus ad Sion dicet: Ecce adsunt,  
et Jerusalem evangelistam dabo.  

<span id="028">28</span> Et vidi,  
et non erat neque ex istis quisquam  
qui iniret consilium,  
et interrogatus responderet verbum.  

<span id="029">29</span> Ecce omnes injusti,  
et vana opera eorum;  
ventus et inane simulacra eorum.\]

------------------------------------------------------------------------

[Next: Isaiah Chapter 42](isa042.md)
