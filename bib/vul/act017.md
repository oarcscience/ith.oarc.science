[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act017)  [GNT](../gnt/act017) 
[KJV](../kjv/act017)   
  
[Acts Index](act)  
  [Previous](act016)  [Next](act018) 

------------------------------------------------------------------------

### Vulgate (Latin): Acts Chapter 17

<span id="001">1</span> Cum autem perambulassent Amphipolim et
Apolloniam, venerunt Thessalonicam, ubi erat synagoga Judæorum.

<span id="002">2</span> Secundum consuetudinem autem Paulus introivit ad
eos, et per sabbata tria disserebat eis de Scripturis,

<span id="003">3</span> adaperiens et insinuans quia Christum oportuit
pati, et resurgere a mortuis: et quia hic est Jesus Christus, quem ego
annuntio vobis.

<span id="004">4</span> Et quidam ex eis crediderunt et adjuncti sunt
Paulo et Silæ: et de colentibus gentilibusque multitudo magna, et
mulieres nobiles non paucæ.

<span id="005">5</span> Zelantes autem Judæi, assumentesque de vulgo
viros quosdam malos, et turba facta, concitaverunt civitatem: et
assistentes domui Jasonis quærebant eos producere in populum.

<span id="006">6</span> Et cum non invenissent eos, trahebant Jasonem et
quosdam fratres ad principes civitatis, clamantes: Quoniam hi qui urbem
concitant, et huc venerunt,

<span id="007">7</span> quos suscepit Jason, et hi omnes contra decreta
Cæsaris faciunt, regem alium dicentes esse, Jesum.

<span id="008">8</span> Concitaverunt autem plebem et principes
civitatis audientes hæc.

<span id="009">9</span> Et accepta satisfactione a Jasone et a ceteris,
dimiserunt eos.  

<span id="010">10</span> Fratres vero confestim per noctem dimiserunt
Paulum et Silam in Berœam. Qui cum venissent, in synagogam Judæorum
introierunt.

<span id="011">11</span> Hi autem erant nobiliores eorum qui sunt
Thessalonicæ, qui susceperunt verbum cum omni aviditate, quotidie
scrutantes Scripturas, si hæc ita se haberent.

<span id="012">12</span> Et multi quidem crediderunt ex eis, et mulierum
gentilium honestarum, et viri non pauci.

<span id="013">13</span> Cum autem cognovissent in Thessalonica Judæi
quia et Berœæ prædicatum est a Paulo verbum Dei, venerunt et illuc
commoventes, et turbantes multitudinem.

<span id="014">14</span> Statimque tunc Paulum dimiserunt fratres, ut
iret usque ad mare: Silas autem et Timotheus remanserunt ibi.  

<span id="015">15</span> Qui autem deducebant Paulum, perduxerunt eum
usque Athenas, et accepto mandato ab eo ad Silam et Timotheum ut quam
celeriter venirent ad illum, profecti sunt.

<span id="016">16</span> Paulus autem cum Athenis eos exspectaret,
incitabatur spiritus ejus in ipso, videns idololatriæ deditam civitatem.

<span id="017">17</span> Disputabat igitur in synagoga cum Judæis et
colentibus, et in foro, per omnes dies ad eos qui aderant.

<span id="018">18</span> Quidam autem epicurei et stoici philosophi
disserebant cum eo, et quidam dicebant: Quid vult seminiverbius hic
dicere? Alii vero: Novorum dæmoniorum videtur annuntiator esse: quia
Jesum et resurrectionem annuntiabat eis.  

<span id="019">19</span> Et apprehensum eum ad Areopagum duxerunt,
dicentes: Possumus scire quæ est hæc nova, quæ a te dicitur, doctrina?

<span id="020">20</span> nova enim quædam infers auribus nostris:
volumus ergo scire quidnam velint hæc esse.

<span id="021">21</span> (Athenienses autem omnes, et advenæ hospites,
ad nihil aliud vacabant nisi aut dicere aut audire aliquid novi.)

<span id="022">22</span> Stans autem Paulus in medio Areopagi, ait: Viri
Athenienses, per omnia quasi superstitiosiores vos video.

<span id="023">23</span> Præteriens enim, et videns simulacra vestra,
inveni et aram in qua scriptum erat: Ignoto Deo. Quod ergo ignorantes
colitis, hoc ego annuntio vobis.

<span id="024">24</span> Deus, qui fecit mundum, et omnia quæ in eo
sunt, hic cæli et terræ cum sit Dominus, non in manufactis templis
habitat,

<span id="025">25</span> nec manibus humanis colitur indigens aliquo,
cum ipse det omnibus vitam, et inspirationem, et omnia:

<span id="026">26</span> fecitque ex uno omne genus hominum inhabitare
super universam faciem terræ, definiens statuta tempora, et terminos
habitationis eorum,

<span id="027">27</span> quærere Deum si forte attrectent eum, aut
inveniant, quamvis non longe sit ab unoquoque nostrum.

<span id="028">28</span> In ipso enim vivimus, et movemur, et sumus:
sicut et quidam vestrorum poëtarum dixerunt: Ipsius enim et genus sumus.

<span id="029">29</span> Genus ergo cum simus Dei, non debemus æstimare
auro, aut argento, aut lapidi, sculpturæ artis, et cogitationis hominis,
divinum esse simile.

<span id="030">30</span> Et tempora quidem hujus ignorantiæ despiciens
Deus, nunc annuntiat hominibus ut omnes ubique pœnitentiam agant,

<span id="031">31</span> eo quod statuit diem in quo judicaturus est
orbem in æquitate, in viro in quo statuit, fidem præbens omnibus,
suscitans eum a mortuis.

<span id="032">32</span> Cum audissent autem resurrectionem mortuorum,
quidam quidem irridebant, quidam vero dixerunt: Audiemus te de hoc
iterum.

<span id="033">33</span> Sic Paulus exivit de medio eorum.

<span id="034">34</span> Quidam vero viri adhærentes ei, crediderunt: in
quibus et Dionysius Areopagita, et mulier nomine Damaris, et alii cum
eis.

------------------------------------------------------------------------

[Next: Acts Chapter 18](act018)
