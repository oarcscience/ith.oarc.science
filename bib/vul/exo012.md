[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo012)  [KJV](../kjv/exo012)  [Sep](../sep/exo012.md) 
[Tan](../tan/exo012.md)   
  
[Exodus Index](exo.md)  
  [Previous](exo011)  [Next](exo013.md) 

------------------------------------------------------------------------

### Vulgate (Latin): Exodus Chapter 12

<span id="001">1</span> Dixit quoque Dominus ad Moysen et Aaron in terra
Ægypti:

<span id="002">2</span> Mensis iste, vobis principium mensium: primus
erit in mensibus anni.

<span id="003">3</span> Loquimini ad universum cœtum filiorum Israël, et
dicite eis: Decima die mensis hujus tollat unusquisque agnum per
familias et domos suas.

<span id="004">4</span> Sin autem minor est numerus ut sufficere possit
ad vescendum agnum, assumet vicinum suum qui junctus est domui suæ,
juxta numerum animarum quæ sufficere possunt ad esum agni.

<span id="005">5</span> Erit autem agnus absque macula, masculus,
anniculus: juxta quem ritum tolletis et hædum.

<span id="006">6</span> Et servabitis eum usque ad quartamdecimam diem
mensis hujus: immolabitque eum universa multitudo filiorum Israël ad
vesperam.

<span id="007">7</span> Et sument de sanguine ejus, ac ponent super
utrumque postem, et in superliminaribus domorum, in quibus comedent
illum.

<span id="008">8</span> Et edent carnes nocte illa assas igni, et azymos
panes cum lactucis agrestibus.

<span id="009">9</span> Non comedetis ex eo crudum quid, nec coctum
aqua, sed tantum assum igni: caput cum pedibus ejus et intestinis
vorabitis.

<span id="010">10</span> Nec remanebit quidquam ex eo usque mane; si
quid residuum fuerit, igne comburetis.

<span id="011">11</span> Sic autem comedetis illum: renes vestros
accingetis, et calceamenta habebitis in pedibus, tenentes baculos in
manibus, et comedetis festinanter: est enim Phase (id est, transitus)
Domini.  

<span id="012">12</span> Et transibo per terram Ægypti nocte illa,
percutiamque omne primogenitum in terra Ægypti ab homine usque ad pecus:
et in cunctis diis Ægypti faciam judicia. Ego Dominus.

<span id="013">13</span> Erit autem sanguis vobis in signum in ædibus in
quibus eritis: et videbo sanguinem, et transibo vos: nec erit in vobis
plaga disperdens quando percussero terram Ægypti.

<span id="014">14</span> Habebitis autem hunc diem in monimentum: et
celebrabitis eam solemnem Domino in generationibus vestris cultu
sempiterno.

<span id="015">15</span> Septem diebus azyma comedetis: in die primo non
erit fermentum in domibus vestris: quicumque comederit fermentatum,
peribit anima illa de Israël, a primo die usque ad diem septimum.

<span id="016">16</span> Dies prima erit sancta atque solemnis, et dies
septima eadem festivitate venerabilis: nihil operis facietis in eis,
exceptis his, quæ ad vescendum pertinent.

<span id="017">17</span> Et observabitis azyma: in eadem enim ipsa die
educam exercitum vestrum de terra Ægypti, et custodietis diem istum in
generationes vestras ritu perpetuo.

<span id="018">18</span> Primo mense, quartadecima die mensis ad
vesperam, comedetis azyma usque ad diem vigesimam primam ejusdem mensis
ad vesperam.

<span id="019">19</span> Septem diebus fermentum non invenietur in
domibus vestris: qui comederit fermentatum, peribit anima ejus de cœtu
Israël, tam de advenis quam de indigenis terræ.

<span id="020">20</span> Omne fermentatum non comedetis: in cunctis
habitaculis vestris edetis azyma.

<span id="021">21</span> Vocavit autem Moyses omnes seniores filiorum
Israël, et dixit ad eos: Ite tollentes animal per familias vestras, et
immolate Phase.

<span id="022">22</span> Fasciculumque hyssopi tingite in sanguine qui
est in limine, et aspergite ex eo superliminare, et utrumque postem:
nullus vestrum egrediatur ostium domus suæ usque mane.

<span id="023">23</span> Transibit enim Dominus percutiens Ægyptios:
cumque viderit sanguinem in superliminari, et in utroque poste,
transcendet ostium domus, et non sinet percussorem ingredi domos vestras
et lædere.

<span id="024">24</span> Custodi verbum istud legitimum tibi et filiis
tuis usque in æternum.

<span id="025">25</span> Cumque introieritis terram, quam Dominus
daturus est vobis ut pollicitus est, observabitis cæremonias istas.

<span id="026">26</span> Et cum dixerint vobis filii vestri: Quæ est
ista religio?

<span id="027">27</span> Dicetis eis: Victima transitus Domini est,
quando transivit super domos filiorum Israël in Ægypto, percutiens
Ægyptios, et domos nostras liberans. Incurvatusque populus adoravit.

<span id="028">28</span> Et egressi filii Israël fecerunt sicut
præceperat Dominus Moysi et Aaron.  

<span id="029">29</span> Factum est autem in noctis medio, percussit
Dominus omne primogenitum in terra Ægypti, a primogenito Pharaonis, qui
in solio ejus sedebat, usque ad primogenitum captivæ quæ erat in
carcere, et omne primogenitum jumentorum.

<span id="030">30</span> Surrexitque Pharao nocte, et omnes servi ejus,
cunctaque Ægyptus: et ortus est clamor magnus in Ægypto: neque enim erat
domus in qua non jaceret mortuus.  

<span id="031">31</span> Vocatisque Pharao Moyse et Aaron nocte, ait:
Surgite et egredimini a populo meo, vos et filii Israël: ite, immolate
Domino sicut dicitis.

<span id="032">32</span> Oves vestras et armenta assumite ut petieratis,
et abeuntes benedicite mihi.

<span id="033">33</span> Urgebantque Ægyptii populum de terra exire
velociter, dicentes: Omnes moriemur.

<span id="034">34</span> Tulit igitur populus conspersam farinam
antequam fermentaretur: et ligans in palliis, posuit super humeros suos.

<span id="035">35</span> Feceruntque filii Israël sicut præceperat
Moyses: et petierunt ab Ægyptiis vasa argentea et aurea, vestemque
plurimam.

<span id="036">36</span> Dominus autem dedit gratiam populo coram
Ægyptiis ut commodarent eis: et spoliaverunt Ægyptios.  

<span id="037">37</span> Profectique sunt filii Israël de Ramesse in
Socoth, sexcenta fere millia peditum virorum, absque parvulis.

<span id="038">38</span> Sed et vulgus promiscuum innumerabile ascendit
cum eis, oves et armenta et animantia diversi generis multa nimis.

<span id="039">39</span> Coxeruntque farinam, quam dudum de Ægypto
conspersam tulerant: et fecerunt subcinericios panes azymos: neque enim
poterant fermentari, cogentibus exire Ægyptiis, et nullam facere
sinentibus moram: nec pulmenti quidquam occurrerat præparare.

<span id="040">40</span> Habitatio autem filiorum Israël qua manserunt
in Ægypto, fuit quadringentorum triginta annorum.

<span id="041">41</span> Quibus expletis, eadem die egressus est omnis
exercitus Domini de terra Ægypti.

<span id="042">42</span> Nox ista est observabilis Domini, quando eduxit
eos de terra Ægypti: hanc observare debent omnes filii Israël in
generationibus suis.  

<span id="043">43</span> Dixitque Dominus ad Moysen et Aaron: Hæc est
religio Phase: omnis alienigena non comedet ex eo.

<span id="044">44</span> Omnis autem servus emptitius circumcidetur, et
sic comedet.

<span id="045">45</span> Advena et mercenarius non edent ex eo.

<span id="046">46</span> In una domo comedetur, nec efferetis de
carnibus ejus foras, nec os illius confringetis.

<span id="047">47</span> Omnis cœtus filiorum Israël faciet illud.

<span id="048">48</span> Quod si quis peregrinorum in vestram voluerit
transire coloniam, et facere Phase Domini, circumcidetur prius omne
masculinum ejus, et tunc rite celebrabit: eritque sicut indigena terræ:
si quis autem circumcisus non fuerit, non vescetur ex eo.

<span id="049">49</span> Eadem lex erit indigenæ et colono qui
peregrinatur apud vos.

<span id="050">50</span> Feceruntque omnes filii Israël sicut præceperat
Dominus Moysi et Aaron.

<span id="051">51</span> Et eadem die eduxit Dominus filios Israël de
terra Ægypti per turmas suas.

------------------------------------------------------------------------

[Next: Exodus Chapter 13](exo013.md)
