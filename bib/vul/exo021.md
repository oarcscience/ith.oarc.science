[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo021)  [KJV](../kjv/exo021)  [Sep](../sep/exo021.md) 
[Tan](../tan/exo021.md)   
  
[Exodus Index](exo.md)  
  [Previous](exo020)  [Next](exo022.md) 

------------------------------------------------------------------------

### Vulgate (Latin): Exodus Chapter 21

<span id="001">1</span> Hæc sunt judicia quæ propones eis.

<span id="002">2</span> Si emeris servum hebræum, sex annis serviet
tibi: in septimo egredietur liber gratis.

<span id="003">3</span> Cum quali veste intraverit, cum tali exeat: si
habens uxorem, et uxor egredietur simul.

<span id="004">4</span> Sin autem dominus dederit illi uxorem, et
pepererit filios et filias: mulier et liberi ejus erunt domini sui, ipse
vero exibit cum vestitu suo.

<span id="005">5</span> Quod si dixerit servus: Diligo dominum meum et
uxorem ac liberos; non egrediar liber:

<span id="006">6</span> offeret eum dominus diis, et applicabitur ad
ostium et postes, perforabitque aurem ejus subula: et erit ei servus in
sæculum.

<span id="007">7</span> Si quis vendiderit filiam suam in famulam, non
egredietur sicut ancillæ exire consueverunt.

<span id="008">8</span> Si displicuerit oculis domini sui cui tradita
fuerat, dimittet eam: populo autem alieno vendendi non habebit
potestatem, si spreverit eam.

<span id="009">9</span> Sin autem filio suo desponderit eam, juxta morem
filiarum faciet illi.

<span id="010">10</span> Quod si alteram ei acceperit, providebit puellæ
nuptias, et vestimenta, et pretium pudicitiæ non negabit.

<span id="011">11</span> Si tria ista non fecerit, egredietur gratis
absque pecunia.  

<span id="012">12</span> Qui percusserit hominem volens occidere, morte
moriatur.

<span id="013">13</span> Qui autem non est insidiatus, sed Deus illum
tradidit in manus ejus, constituam tibi locum in quem fugere debeat.

<span id="014">14</span> Si quis per industriam occiderit proximum suum,
et per insidias: ab altari meo evelles eum, ut moriatur.

<span id="015">15</span> Qui percusserit patrem suum aut matrem, morte
moriatur.

<span id="016">16</span> Qui furatus fuerit hominem, et vendiderit eum,
convictus noxæ, morte moriatur.

<span id="017">17</span> Qui maledixerit patri suo, vel matri, morte
moriatur.  

<span id="018">18</span> Si rixati fuerint viri, et percusserit alter
proximum suum lapide vel pugno, et ille mortuus non fuerit, sed jacuerit
in lectulo:

<span id="019">19</span> si surrexerit, et ambulaverit foris super
baculum suum, innocens erit qui percusserit, ita tamen ut operas ejus et
impensas in medicos restituat.

<span id="020">20</span> Qui percusserit servum suum, vel ancillam
virga, et mortui fuerint in manibus ejus, criminis reus erit.

<span id="021">21</span> Sin autem uno die vel duobus supervixerit, non
subjacebit pœnæ, quia pecunia illius est.

<span id="022">22</span> Si rixati fuerint viri, et percusserit quis
mulierem prægnantem, et abortivum quidem fecerit, sed ipsa vixerit:
subjacebit damno quantum maritus mulieris expetierit, et arbitri
judicaverint.

<span id="023">23</span> Sin autem mors ejus fuerit subsecuta, reddet
animam pro anima,

<span id="024">24</span> oculum pro oculo, dentem pro dente, manum pro
manu, pedem pro pede,

<span id="025">25</span> adustionem pro adustione, vulnus pro vulnere,
livorem pro livore.

<span id="026">26</span> Si percusserit quispiam oculum servi sui aut
ancillæ, et luscos eos fecerit, dimittet eos liberos pro oculo quem
eruit.

<span id="027">27</span> Dentem quoque si excusserit servo vel ancillæ
suæ, similiter dimittet eos liberos.  

<span id="028">28</span> Si bos cornu percusserit virum aut mulierem, et
mortui fuerint, lapidibus obruetur: et non comedentur carnes ejus,
dominus quoque bovis innocens erit.

<span id="029">29</span> Quod si bos cornupeta fuerit ab heri et
nudiustertius, et contestati sunt dominum ejus, nec recluserit eum,
occideritque virum aut mulierem: et bos lapidibus obruetur, et dominum
ejus occident.

<span id="030">30</span> Quod si pretium fuerit ei impositum, dabit pro
anima sua quidquid fuerit postulatus.

<span id="031">31</span> Filium quoque et filiam si cornu percusserit,
simili sententiæ subjacebit.

<span id="032">32</span> Si servum ancillamque invaserit, triginta
siclos argenti domino dabit, bos vero lapidibus opprimetur.

<span id="033">33</span> Si quis aperuerit cisternam, et foderit, et non
operuerit eam, cecideritque bos aut asinus in eam,

<span id="034">34</span> reddet dominus cisternæ pretium jumentorum:
quod autem mortuum est, ipsius erit.

<span id="035">35</span> Si bos alienus bovem alterius vulneraverit, et
ille mortuus fuerit: vendent bovem vivum, et divident pretium, cadaver
autem mortui inter se dispertient.

<span id="036">36</span> Sin autem sciebat quod bos cornupeta esset ab
heri et nudiustertius, et non custodivit eum dominus suus: reddet bovem
pro bove, et cadaver integrum accipiet.

------------------------------------------------------------------------

[Next: Exodus Chapter 22](exo022.md)
