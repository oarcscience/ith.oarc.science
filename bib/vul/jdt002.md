[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdt002)  [Apo](../apo/jdt002) 
[Sep](../sep/jdt002)   
  
[Judith Index](jdt)  
  [Previous](jdt001)  [Next](jdt003) 

------------------------------------------------------------------------

### Vulgate (Latin): Judith Chapter 2

<span id="001">1</span> Anno tertiodecimo Nabuchodonosor regis, vigesima
et secunda die mensis primi, factum est verbum in domo Nabuchodonosor
regis Assyriorum ut defenderet se.

<span id="002">2</span> Vocavitque omnes majores natu, omnesque duces et
bellatores suos, et habuit cum eis mysterium consilii sui:

<span id="003">3</span> dixitque cogitationem suam in eo esse, ut omnem
terram suo subjugaret imperio.

<span id="004">4</span> Quod dictum cum placuisset omnibus, vocavit
Nabuchodonosor rex Holofernem principem militiæ suæ,

<span id="005">5</span> et dixit ei: Egredere adversus omne regnum
occidentis, et contra eos præcipue, qui contempserunt imperium eum.

<span id="006">6</span> Non parcet oculus tuus ulli regno, omnemque
urbem munitam subjugabis mihi.

<span id="007">7</span> Tunc Holofernes vocavit duces et magistratus
virtutis Assyriorum, et dinumeravit viros in expeditionem sicut præcepit
ei rex, centum viginti millia peditum pugnatorum, et equitum
sagittariorum duodecim millia.

<span id="008">8</span> Omnemque expeditionem suam fecit præire in
multitudine innumerabilium camelorum, cum his quæ exercitibus
sufficerent copiose, boum quoque armenta, gregesque ovium, quorum non
erat numerus.

<span id="009">9</span> Frumentum ex omni Syria in transitu suo parari
constituit.

<span id="010">10</span> Aurum vero et argentum de domo regis assumpsit
multum nimis.

<span id="011">11</span> Et profectus est ipse, et omnis exercitus cum
quadrigis, et equitibus, et sagittariis: qui cooperuerunt faciem terræ
sicut locustæ.

<span id="012">12</span> Cumque pertransisset fines Assyriorum, venit ad
magnos montes Ange, qui sunt a sinistro Ciliciæ: ascenditque omnia
castella eorum, et obtinuit omnem munitionem.

<span id="013">13</span> Effregit autem civitatem opinatissimam Melothi,
prædavitque omnes filios Tharsis et filios Ismaël qui erant contra
faciem deserti, et ad austrum terræ Cellon.

<span id="014">14</span> Et transivit Euphraten, et venit in
Mesopotamiam: et fregit omnes civitates excelsas quæ erant ibi, a
torrente Mambre usquequo perveniatur ad mare:

<span id="015">15</span> et occupavit terminos ejus, a Cilicia usque ad
fines Japheth qui sunt ad austrum.

<span id="016">16</span> Abduxitque omnes filios Madian, et prædavit
omnem locupletationem eorum, omnesque resistentes sibi occidit in ore
gladii.

<span id="017">17</span> Et post hæc descendit in campos Damasci in
diebus messis, et succendit omnia sata, omnesque arbores, et vineas
fecit incidi:

<span id="018">18</span> et cecidit timor illius super omnes
inhabitantes terram.

------------------------------------------------------------------------

[Next: Judith Chapter 3](jdt003)
