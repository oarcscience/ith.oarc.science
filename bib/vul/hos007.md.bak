[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hos007)  [KJV](../kjv/hos007)  [Sep](../sep/hos007.md) 
[Tan](../tan/hos007.md)   
  
[Hosea Index](hos.md)  
  [Previous](hos006)  [Next](hos008.md) 

------------------------------------------------------------------------

### Vulgate (Latin): Hosea Chapter 7

<span id="001">1</span> \[Cum sanare vellem Israël,  
revelata est iniquitas Ephraim,  
et malitia Samariæ,  
quia operati sunt mendacium;  
et fur ingressus est spolians,  
latrunculus foris.  

<span id="002">2</span> Et ne forte dicant in cordibus suis,  
omnem malitiam eorum me recordatum,  
nunc circumdederunt eos adinventiones suæ:  
coram facie mea factæ sunt.  

<span id="003">3</span> In malitia sua lætificaverunt regem,  
et in mendaciis suis principes.  

<span id="004">4</span> Omnes adulterantes,  
quasi clibanus succensus a coquente;  
quievit paululum civitas a commistione fermenti,  
donec fermentaretur totum.  

<span id="005">5</span> Dies regis nostri: cœperunt principes furere a
vino;  
extendit manum suam cum illusoribus.  

<span id="006">6</span> Quia applicuerunt quasi clibanum cor suum,  
cum insidiaretur eis;  
tota nocte dormivit coquens eos:  
mane ipse succensus quasi ignis flammæ.  

<span id="007">7</span> Omnes calefacti sunt quasi clibanus,  
et devoraverunt judices suos:  
omnes reges eorum ceciderunt;  
non est qui clamat in eis ad me.  

<span id="008">8</span> Ephraim in populis ipse commiscebatur;  
Ephraim factus est subcinericius panis, qui non reversatur.  

<span id="009">9</span> Comederunt alieni robur ejus, et ipse
nescivit;  
sed et cani effusi sunt in eo, et ipse ignoravit.  

<span id="010">10</span> Et humiliabitur superbia Israël in facie
ejus;  
nec reversi sunt ad Dominum Deum suum,  
et non quæsierunt eum in omnibus his.  

<span id="011">11</span> Et factus est Ephraim quasi columba seducta non
habens cor.  
Ægyptum invocabant; ad Assyrios abierunt.  

<span id="012">12</span> Et cum profecti fuerint,  
expandam super eos rete meum:  
quasi volucrem cæli detraham eos;  
cædam eos secundum auditionem cœtus eorum.  

<span id="013">13</span> Væ eis, quoniam recesserunt a me!  
vastabuntur, quia prævaricati sunt in me,  
et ego redemi eos,  
et ipsi locuti sunt contra me mendacia.  

<span id="014">14</span> Et non clamaverunt ad me in corde suo,  
sed ululabant in cubilibus suis:  
super triticum et vinum ruminabant;  
recesserunt a me.  

<span id="015">15</span> Et ego erudivi eos, et confortavi brachia
eorum,  
et in me cogitaverunt malitiam.  

<span id="016">16</span> Reversi sunt ut essent absque jugo;  
facti sunt quasi arcus dolosus:  
cadent in gladio principes eorum, a furore linguæ suæ.  
Ista subsannatio eorum in terra Ægypti.\]

------------------------------------------------------------------------

[Next: Hosea Chapter 8](hos008.md)
