[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1023)  [KJV](../kjv/sa1023)  [Sep](../sep/sa1023.md) 
[Tan](../tan/sa1023.md)   
  
[1 Samuel Index](sa1.md)  
  [Previous](sa1022)  [Next](sa1024.md) 

------------------------------------------------------------------------

### Vulgate (Latin): 1 Samuel Chapter 23

<span id="001">1</span> Et annuntiaverunt David, dicentes: Ecce
Philisthiim oppugnant Ceilam et diripiunt areas.

<span id="002">2</span> Consuluit ergo David Dominum, dicens: Num vadam,
et percutiam Philisthæos istos? Et ait Dominus ad David: Vade, et
percuties Philisthæos, et Ceilam salvabis.

<span id="003">3</span> Et dixerunt viri qui erant cum David ad eum:
Ecce nos hic in Judæa consistentes timemus: quanto magis si ierimus in
Ceilam adversum agmina Philisthinorum?

<span id="004">4</span> Rursum ergo David consuluit Dominum. Qui
respondens, ait ei: Surge, et vade in Ceilam: ego enim tradam
Philisthæos in manu tua.

<span id="005">5</span> Abiit ergo David et viri ejus in Ceilam, et
pugnavit adversum Philisthæos: et abegit jumenta eorum, et percussit eos
plaga magna: et salvavit David habitatores Ceilæ.

<span id="006">6</span> Porro eo tempore quo fugiebat Abiathar filius
Achimelech ad David in Ceilam, ephod secum habens descenderat.  

<span id="007">7</span> Nuntiatum est autem Sauli quod venisset David in
Ceilam: et ait Saul: Tradidit eum Deus in manus meas, conclususque est
introgressus urbem, in qua portæ et seræ sunt.

<span id="008">8</span> Et præcepit Saul omni populo ut ad pugnam
descenderet in Ceilam, et obsideret David et viros ejus.

<span id="009">9</span> Quod cum David rescisset quia præpararet ei Saul
clam malum, dixit ad Abiathar sacerdotem: Applica ephod.

<span id="010">10</span> Et ait David: Domine Deus Israël, audivit famam
servus tuus, quod disponat Saul venire in Ceilam, ut evertat urbem
propter me:

<span id="011">11</span> si tradent me viri Ceilæ in manus ejus? et si
descendet Saul, sicut audivit servus tuus? Domine Deus Israël, indica
servo tuo. Et ait Dominus: Descendet.

<span id="012">12</span> Dixitque David: Si tradent me viri Ceilæ, et
viros qui sunt mecum, in manus Saul? Et dixit Dominus: Tradent.

<span id="013">13</span> Surrexit ergo David et viri ejus quasi
sexcenti, et egressi de Ceila, huc atque illuc vagabantur incerti:
nuntiatumque est Sauli quod fugisset David de Ceila, et salvatus esset:
quam ob rem dissimulavit exire.

<span id="014">14</span> Morabatur autem David in deserto in locis
firmissimis, mansitque in monte solitudinis Ziph, in monte opaco:
quærebat eum tamen Saul cunctis diebus, et non tradidit eum Deus in
manus ejus.

<span id="015">15</span> Et vidit David quod egressus esset Saul ut
quæreret animam ejus. Porro David erat in deserto Ziph in silva.

<span id="016">16</span> Et surrexit Jonathas filius Saul, et abiit ad
David in silvam, et confortavit manus ejus in Deo: dixitque ei:

<span id="017">17</span> Ne timeas: neque enim inveniet te manus Saul
patris mei, et tu regnabis super Israël, et ego ero tibi secundus: sed
et Saul pater meus scit hoc.

<span id="018">18</span> Percussit ergo uterque fœdus coram Domino:
mansitque David in silva, Jonathas autem reversus est in domum suam.  

<span id="019">19</span> Ascenderunt autem Ziphæi ad Saul in Gabaa,
dicentes: Nonne ecce David latitat apud nos in locis tutissimis silvæ,
in colle Hachila, quæ est ad dexteram deserti?

<span id="020">20</span> Nunc ergo, sicut desideravit anima tua ut
descenderes, descende: nostrum autem erit ut tradamus eum in manus
regis.

<span id="021">21</span> Dixitque Saul: Benedicti vos a Domino, quia
doluistis vicem meam.

<span id="022">22</span> Abite ergo, oro, et diligentius præparate, et
curiosius agite, et considerate locum ubi sit pes ejus, vel quis viderit
eum ibi: recogitat enim de me, quod callide insidier ei.

<span id="023">23</span> Considerate, et videte omnia latibula ejus in
quibus absconditur: et revertimini ad me ad rem certam, ut vadam
vobiscum. Quod si etiam in terram se abstruserit, perscrutabor eum in
cunctis millibus Juda.  

<span id="024">24</span> At illi surgentes abierunt in Ziph ante Saul:
David autem et viri ejus erant in deserto Maon, in campestribus ad
dexteram Jesimon.

<span id="025">25</span> Ivit ergo Saul et socii ejus ad quærendum eum.
Et nuntiatum est David: statimque descendit ad petram, et versabatur in
deserto Maon: quod cum audisset Saul, persecutus est David in deserto
Maon.

<span id="026">26</span> Et ibat Saul ad latus montis ex parte una:
David autem et viri ejus erant in latere montis ex parte altera. Porro
David desperabat se posse evadere a facie Saul: itaque Saul et viri ejus
in modum coronæ cingebant David et viros ejus, ut caperent eos.

<span id="027">27</span> Et nuntius venit ad Saul, dicens: Festina, et
veni, quoniam infuderunt se Philisthiim super terram.

<span id="028">28</span> Reversus est ergo Saul desistens persequi
David, et perrexit in occursum Philisthinorum: propter hoc vocaverunt
locum illum, Petram dividentem.

------------------------------------------------------------------------

[Next: 1 Samuel Chapter 24](sa1024.md)
