[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ti2002)  [GNT](../gnt/ti2002.md) 
[KJV](../kjv/ti2002.md)   
  
[2 Timothy Index](ti2.md)  
  [Previous](ti2001)  [Next](ti2003.md) 

------------------------------------------------------------------------

### Vulgate (Latin): 2 Timothy Chapter 2

<span id="001">1</span> Tu ergo fili mi, confortare in gratia, quæ est
in Christo Jesu:

<span id="002">2</span> et quæ audisti a me per multos testes, hæc
commenda fidelibus hominibus, qui idonei erant et alios docere.

<span id="003">3</span> Labora sicut bonus miles Christi Jesu.

<span id="004">4</span> Nemo militans Deo implicat se negotiis
sæcularibus: ut ei placeat, cui se probavit.

<span id="005">5</span> Nam et qui certat in agone, non coronatur nisi
legitime certaverit.

<span id="006">6</span> Laborantem agricolam oportet primum de fructibus
percipere.

<span id="007">7</span> Intellige quæ dico: dabit enim tibi Dominus in
omnibus intellectum.

<span id="008">8</span> Memor esto Dominum Jesum Christum resurrexisse a
mortuis ex semine David, secundum Evangelium meum,

<span id="009">9</span> in quo laboro usque ad vincula, quasi male
operans: sed verbum Dei non est alligatum.

<span id="010">10</span> Ideo omnia sustineo propter electos, ut et ipsi
salutem consequantur, quæ est in Christo Jesu, cum gloria cælesti.

<span id="011">11</span> Fidelis sermo: nam si commortui sumus, et
convivemus:

<span id="012">12</span> si sustinebimus, et conregnabimus: si
negaverimus, et ille negabit nos:

<span id="013">13</span> si non credimus, ille fidelis permanet, negare
seipsum non potest.  

<span id="014">14</span> Hæc commone, testificans coram Domino. Noli
contendere verbis: ad nihil enim utile est, nisi ad subversionem
audientium.

<span id="015">15</span> Sollicite cura teipsum probabilem exhibere Deo,
operarium inconfusibilem, recte tractantem verbum veritatis.

<span id="016">16</span> Profana autem et vaniloquia devita: multum enim
proficiunt ad impietatem:

<span id="017">17</span> et sermo eorum ut cancer serpit: ex quibus est
Hymenæus et Philetus,

<span id="018">18</span> qui a veritate exciderunt, dicentes
resurrectionem esse jam factam, et subverterunt quorumdam fidem.

<span id="019">19</span> Sed firmum fundamentum Dei stat, habens
signaculum hoc: cognovit Dominus qui sunt ejus, et discedat ab
iniquitate omnis qui nominat nomen Domini.

<span id="020">20</span> In magna autem domo non solum sunt vasa aurea,
et argentea, sed et lignea, et fictilia: et quædam quidem in honorem,
quædam autem in contumeliam.

<span id="021">21</span> Si quis ergo emundaverit se ab istis, erit vas
in honorem sanctificatum, et utile Domino ad omne opus bonum paratum.

<span id="022">22</span> Juvenilia autem desideria fuge, sectare vero
justitiam, fidem, spem, caritatem, et pacem cum iis qui invocant Dominum
de corde puro.

<span id="023">23</span> Stultas autem et sine disciplina quæstiones
devita: sciens quia generant lites.

<span id="024">24</span> Servum autem Domini non oportet litigare: sed
mansuetum esse ad omnes, docibilem, patientem,

<span id="025">25</span> cum modestia corripientem eos qui resistunt
veritati, nequando Deus det illis pœnitentiam ad cognoscendam veritatem,

<span id="026">26</span> et resipiscant a diaboli laqueis, a quo captivi
tenentur ad ipsius voluntatem.

------------------------------------------------------------------------

[Next: 2 Timothy Chapter 3](ti2003.md)
