[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa096)  [KJV](../kjv/psa096)  [Sep](../sep/psa096.md) 
[Tan](../tan/psa096.md)   
  
[Psalms Index](psa.md)  
  [Previous](psa095)  [Next](psa097.md) 

------------------------------------------------------------------------

### Vulgate (Latin): Psalms Chapter 96

<span id="001">1</span> Huic David, quando terra ejus restituta est.
\[Dominus regnavit: exsultet terra;  
lætentur insulæ multæ.  

<span id="002">2</span> Nubes et caligo in circuitu ejus;  
justitia et judicium correctio sedis ejus.  

<span id="003">3</span> Ignis ante ipsum præcedet,  
et inflammabit in circuitu inimicos ejus.  

<span id="004">4</span> Illuxerunt fulgura ejus orbi terræ;  
vidit, et commota est terra.  

<span id="005">5</span> Montes sicut cera fluxerunt a facie Domini;  
a facie Domini omnis terra.  

<span id="006">6</span> Annuntiaverunt cæli justitiam ejus,  
et viderunt omnes populi gloriam ejus.  

<span id="007">7</span> Confundantur omnes qui adorant sculptilia,  
et qui gloriantur in simulacris suis.  
Adorate eum omnes angeli ejus.  

<span id="008">8</span> Audivit, et lætata est Sion,  
et exsultaverunt filiæ Judæ  
propter judicia tua, Domine.  

<span id="009">9</span> Quoniam tu Dominus altissimus super omnem
terram;  
nimis exaltatus es super omnes deos.  

<span id="010">10</span> Qui diligitis Dominum, odite malum:  
custodit Dominus animas sanctorum suorum;  
de manu peccatoris liberabit eos.  

<span id="011">11</span> Lux orta est justo,  
et rectis corde lætitia.  

<span id="012">12</span> Lætamini, justi, in Domino,  
et confitemini memoriæ sanctificationis ejus.\]

------------------------------------------------------------------------

[Next: Psalms Chapter 97](psa097.md)
