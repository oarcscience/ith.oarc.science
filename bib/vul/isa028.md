[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa028)  [KJV](../kjv/isa028)  [Sep](../sep/isa028) 
[Tan](../tan/isa028)   
  
[Isaiah Index](isa)  
  [Previous](isa027)  [Next](isa029) 

------------------------------------------------------------------------

### Vulgate (Latin): Isaiah Chapter 28

<span id="001">1</span> \[Væ coronæ superbiæ, ebriis Ephraim,  
et flori decidenti, gloriæ exsultationis ejus,  
qui erant in vertice vallis pinguissimæ,  
errantes a vino.  

<span id="002">2</span> Ecce validus et fortis Dominus  
sicut impetus grandinis; turbo confringens,  
sicut impetus aquarum multarum inundantium  
et emissarum super terram spatiosam.  

<span id="003">3</span> Pedibus conculcabitur  
corona superbiæ ebriorum Ephraim.  

<span id="004">4</span> Et erit flos decidens gloriæ exsultationis
ejus,  
qui est super verticem vallis pinguium,  
quasi temporaneum ante maturitatem autumni,  
quod, cum aspexerit videns,  
statim ut manu tenuerit, devorabit illud.  

<span id="005">5</span> In die illa erit Dominus exercituum corona
gloriæ,  
et sertum exsultationis residuo populi sui;  

<span id="006">6</span> et spiritus judicii sedenti super judicium,  
et fortitudo revertentibus de bello ad portam.\]  

<span id="007">7</span> \[Verum hi quoque præ vino nescierunt, et præ
ebrietate erraverunt;  
sacerdos et propheta nescierunt præ ebrietate;  
absorpti sunt a vino, erraverunt in ebrietate,  
nescierunt videntem, ignoraverunt judicium.  

<span id="008">8</span> Omnes enim mensæ repletæ sunt vomitu
sordiumque,  
ita ut non esset ultra locus.  

<span id="009">9</span> Quem docebit scientiam?  
et quem intelligere faciet auditum?  
Ablactatos a lacte,  
avulsos ab uberibus.  

<span id="010">10</span> Quia manda, remanda; manda, remanda;  
exspecta, reexspecta; exspecta, reexspecta;  
modicum ibi, modicum ibi.  

<span id="011">11</span> In loquela enim labii,  
et lingua altera  
loquetur ad populum istum.  

<span id="012">12</span> Cui dixit: Hæc est requies mea,  
reficite lassum;  
et hoc est meum refrigerium:  
et noluerunt audire.  

<span id="013">13</span> Et erit eis verbum Domini:  
Manda, remanda; manda, remanda;  
exspecta, reexspecta; exspecta, reexspecta;  
modicum ibi, modicum ibi;  
ut vadant, et cadant retrorsum,  
et conterantur, et illaqueentur, et capiantur.  

<span id="014">14</span> Propter hoc audite verbum Domini, viri
illusores,  
qui dominamini super populum meum, qui est in Jerusalem.  

<span id="015">15</span> Dixistis enim: Percussimus fœdus cum morte,  
et cum inferno fecimus pactum:  
flagellum inundans cum transierit, non veniet super nos  
quia posuimus mendacium spem nostram,  
et mendacio protecti sumus.  

<span id="016">16</span> Idcirco hæc dicit Dominus Deus:  
Ecce ego mittam in fundamentis Sion lapidem,  
lapidem probatum,  
angularem, pretiosum, in fundamento fundatum;  
qui crediderit, non festinet.  

<span id="017">17</span> Et ponam in pondere judicium,  
et justitiam in mensura;  
et subvertet grando spem mendacii,  
et protectionem aquæ inundabunt.  

<span id="018">18</span> Et delebitur fœdus vestrum cum morte,  
et pactum vestrum cum inferno non stabit:  
flagellum inundans cum transierit, eritis ei in conculcationem.  

<span id="019">19</span> Quandocumque pertransierit, tollet vos,  
quoniam in mane diluculo pertransibit in die et in nocte;  
et tantummodo sola vexatio intellectum dabit auditui.  

<span id="020">20</span> Coangustatum est enim stratum, ita ut alter
decidat;  
et pallium breve utrumque operire non potest.  

<span id="021">21</span> Sicut enim in monte divisionum stabit
Dominus;  
sicut in valle quæ est in Gabaon irascetur,  
ut faciat opus suum, alienum opus ejus:  
ut operetur opus suum, peregrinum est opus ejus ab eo.  

<span id="022">22</span> Et nunc nolite illudere,  
ne forte constringantur vincula vestra;  
consummationem enim et abbreviationem audivi  
a Domino Deo exercituum, super universam terram.\]  

<span id="023">23</span> \[Auribus percipite, et audite vocem meam:  
attendite, et audite eloquium meum.  

<span id="024">24</span> Numquid tota die arabit arans ut serat?  
proscindet et sarriet humum suam?  

<span id="025">25</span> Nonne cum adæquaverit faciem ejus,  
seret gith et cyminum sparget?  
et ponet triticum per ordinem, et hordeum,  
et milium, et viciam in finibus suis?  

<span id="026">26</span> Et erudiet illum in judicio;  
Deus suus docebit illum.  

<span id="027">27</span> Non enim in serris triturabitur gith,  
nec rota plaustri super cyminum circuibit;  
sed in virga excutietur gith,  
et cyminum in baculo.  

<span id="028">28</span> Panis autem comminuetur;  
verum non in perpetuum triturans triturabit illum,  
neque vexabit eum rota plaustri,  
neque ungulis suis comminuet eum.  

<span id="029">29</span> Et hoc a Domino Deo exercituum exivit,  
ut mirabile faceret consilium, et magnificaret justitiam.\]

------------------------------------------------------------------------

[Next: Isaiah Chapter 29](isa029)
