[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2023)  [KJV](../kjv/kg2023)  [Sep](../sep/kg2023.md) 
[Tan](../tan/kg2023.md)   
  
[2 Kings Index](kg2.md)  
  [Previous](kg2022)  [Next](kg2024.md) 

------------------------------------------------------------------------

### Vulgate (Latin): 2 Kings Chapter 23

<span id="001">1</span> Et renuntiaverunt regi quod dixerat. Qui misit:
et congregati sunt ad eum omnes senes Juda et Jerusalem.

<span id="002">2</span> Ascenditque rex templum Domini, et omnes viri
Juda, universique qui habitabant in Jerusalem cum eo sacerdotes et
prophetæ, et omnis populus a parvo usque ad magnum: legitque, cunctis
audientibus, omnia verba libri fœderis, qui inventus est in domo Domini.

<span id="003">3</span> Stetitque rex super gradum: et fœdus percussit
coram Domino, ut ambularent post Dominum, et custodirent præcepta ejus,
et testimonia, et cæremonias in omni corde, et in tota anima, et
suscitarent verba fœderis hujus, quæ scripta erant in libro illo:
acquievitque populus pacto.

<span id="004">4</span> Et præcepit rex Helciæ pontifici, et
sacerdotibus secundi ordinis, et janitoribus, ut projicerent de templo
Domini omnia vasa quæ facta fuerant Baal, et in luco, et universæ
militiæ cæli: et combussit ea foris Jerusalem in convalle Cedron, et
tulit pulverem eorum in Bethel.

<span id="005">5</span> Et delevit aruspices quos posuerant reges Juda
ad sacrificandum in excelsis per civitates Juda, et in circuitu
Jerusalem: et eos qui adolebant incensum Baal, et soli, et lunæ, et
duodecim signis, et omni militiæ cæli.

<span id="006">6</span> Et efferri fecit lucum de domo Domini foras
Jerusalem in convalle Cedron, et combussit eum ibi, et redegit in
pulverem, et projecit super sepulchra vulgi.

<span id="007">7</span> Destruxit quoque ædiculas effeminatorum quæ
erant in domo Domini, pro quibus mulieres texebant quasi domunculas
luci.

<span id="008">8</span> Congregavitque omnes sacerdotes de civitatibus
Juda, et contaminavit excelsa ubi sacrificabant sacerdotes de Gabaa
usque Bersabee, et destruxit aras portarum in introitu ostii Josue
principis civitatis, quod erat ad sinistram portæ civitatis.

<span id="009">9</span> Verumtamen non ascendebant sacerdotes excelsorum
ad altare Domini in Jerusalem: sed tantum comedebant azyma in medio
fratrum suorum.

<span id="010">10</span> Contaminavit quoque Topheth, quod est in
convalle filii Ennom, ut nemo consecraret filium suum aut filiam per
ignem, Moloch.

<span id="011">11</span> Abstulit quoque equos quos dederant reges Juda
soli in introitu templi Domini juxta exedram Nathanmelech eunuchi, qui
erat in Pharurim: currus autem solis combussit igni.

<span id="012">12</span> Altaria quoque quæ erant super tecta cœnaculi
Achaz, quæ fecerant reges Juda, et altaria quæ fecerat Manasses in
duobus atriis templi Domini, destruxit rex, et cucurrit inde, et
dispersit cinerem eorum in torrentem Cedron.

<span id="013">13</span> Excelsa quoque, quæ erant in Jerusalem ad
dexteram partem montis offensionis, quæ ædificaverat Salomon rex Israël
Astaroth idolo Sidoniorum, et Chamos offensioni Moab, et Melchom
abominationi filiorum Ammon, polluit rex.

<span id="014">14</span> Et contrivit statuas, et succidit lucos:
replevitque loca eorum ossibus mortuorum.

<span id="015">15</span> Insuper et altare quod erat in Bethel, et
excelsum quod fecerat Jeroboam filius Nabat, qui peccare fecit Israël:
et altare illud, et excelsum destruxit, atque combussit, et comminuit in
pulverem, succenditque etiam lucum.

<span id="016">16</span> Et conversus Josias, vidit ibi sepulchra quæ
erant in monte: misitque et tulit ossa de sepulchris, et combussit ea
super altare, et polluit illud juxta verbum Domini quod locutus est vir
Dei, qui prædixerat verba hæc.

<span id="017">17</span> Et ait: Quis est titulus ille, quem video?
Responderuntque ei cives urbis illius: Sepulchrum est hominis Dei, qui
venit de Juda, et prædixit verba hæc, quæ fecisti super altare Bethel.

<span id="018">18</span> Et ait: Dimitte eum: nemo commoveat ossa ejus.
Et intacta manserunt ossa illius cum ossibus prophetæ qui venerat de
Samaria.

<span id="019">19</span> Insuper et omnia fana excelsorum quæ erant in
civitatibus Samariæ, quæ fecerant reges Israël ad irritandum Dominum,
abstulit Josias: et fecit eis secundum omnia opera quæ fecerat in
Bethel.

<span id="020">20</span> Et occidit universos sacerdotes excelsorum qui
erant ibi super altaria, et combussit ossa humana super ea: reversusque
est Jerusalem.

<span id="021">21</span> Et præcepit omni populo, dicens: Facite Phase
Domino Deo vestro, secundum quod scriptum est in libro fœderis hujus.

<span id="022">22</span> Nec enim factum est Phase tale a diebus judicum
qui judicaverunt Israël, et omnium dierum regum Israël et regum Juda,

<span id="023">23</span> sicut in octavodecimo anno regis Josiæ factum
est Phase istud Domino in Jerusalem.

<span id="024">24</span> Sed et pythones, et ariolos, et figuras
idolorum, et immunditias, et abominationes, quæ fuerant in terra Juda et
Jerusalem, abstulit Josias: ut statueret verba legis quæ scripta sunt in
libro quem invenit Helcias sacerdos in templo Domini.

<span id="025">25</span> Similis illi non fuit ante eum rex, qui
reverteretur ad Dominum in omni corde suo, et in tota anima sua, et in
universa virtute sua juxta omnem legem Moysi: neque post eum surrexit
similis illi.

<span id="026">26</span> Verumtamen non est aversus Dominus ab ira
furoris sui magni quo iratus est furor ejus contra Judam propter
irritationes quibus provocaverat eum Manasses.

<span id="027">27</span> Dixit itaque Dominus: Etiam Judam auferam a
facie mea, sicut abstuli Israël: et projiciam civitatem hanc quam elegi
Jerusalem, et domum de qua dixi: Erit nomen meum ibi.  

<span id="028">28</span> Reliqua autem sermonum Josiæ, et universa quæ
fecit, nonne hæc scripta sunt in libro verborum dierum regum Juda?

<span id="029">29</span> In diebus ejus ascendit Pharao Nechao rex
Ægypti contra regem Assyriorum ad flumen Euphraten, et abiit Josias rex
in occursum ejus: et occisus est in Mageddo cum vidisset eum.

<span id="030">30</span> Et portaverunt eum servi sui mortuum de
Mageddo: et pertulerunt in Jerusalem, et sepelierunt eum in sepulchro
suo. Tulitque populus terræ Joachaz filium Josiæ: et unxerunt eum, et
constituerunt eum regem pro patre suo.  

<span id="031">31</span> Viginti trium annorum erat Joachaz cum regnare
cœpisset, et tribus mensibus regnavit in Jerusalem: nomen matris ejus
Amital filia Jeremiæ de Lobna.

<span id="032">32</span> Et fecit malum coram Domino, juxta omnia quæ
fecerant patres ejus.

<span id="033">33</span> Vinxitque eum Pharao Nechao in Rebla, quæ est
in terra Emath, ne regnaret in Jerusalem: et imposuit mulctam terræ
centum talentis argenti, et talento auri.  

<span id="034">34</span> Regemque constituit Pharao Nechao Eliacim
filium Josiæ pro Josia patre ejus: vertitque nomen ejus Joakim. Porro
Joachaz tulit, et duxit in Ægyptum, et mortuus est ibi.

<span id="035">35</span> Argentum autem et aurum dedit Joakim Pharaoni,
cum indixisset terræ per singulos, ut conferretur juxta præceptum
Pharaonis: et unumquemque juxta vires suas exegit, tam argentum quam
aurum, de populo terræ, ut daret Pharaoni Nechao.

<span id="036">36</span> Viginti quinque annorum erat Joakim cum regnare
cœpisset, et undecim annis regnavit in Jerusalem: nomen matris ejus
Zebida filia Phadaia de Ruma.

<span id="037">37</span> Et fecit malum coram Domino juxta omnia quæ
fecerant patres ejus.

------------------------------------------------------------------------

[Next: 2 Kings Chapter 24](kg2024.md)
