[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job007)  [KJV](../kjv/job007)  [Sep](../sep/job007.md) 
[Tan](../tan/job007.md)   
  
[Job Index](job.md)  
  [Previous](job006)  [Next](job008.md) 

------------------------------------------------------------------------

### Vulgate (Latin): Job Chapter 7

<span id="001">1</span> \[Militia est vita hominis super terram,  
et sicut dies mercenarii dies ejus.  

<span id="002">2</span> Sicut servus desiderat umbram,  
et sicut mercenarius præstolatur finem operis sui,  

<span id="003">3</span> sic et ego habui menses vacuos,  
et noctes laboriosas enumeravi mihi.  

<span id="004">4</span> Si dormiero, dicam: Quando consurgam?  
et rursum expectabo vesperam,  
et replebor doloribus usque ad tenebras.  

<span id="005">5</span> Induta est caro mea putredine,  
et sordibus pulveris cutis mea aruit et contracta est.  

<span id="006">6</span> Dies mei velocius transierunt quam a texente
tela succiditur,  
et consumpti sunt absque ulla spe.  

<span id="007">7</span> Memento quia ventus est vita mea,  
et non revertetur oculus meus ut videat bona.  

<span id="008">8</span> Nec aspiciet me visus hominis;  
oculi tui in me, et non subsistam.  

<span id="009">9</span> Sicut consumitur nubes, et pertransit,  
sic qui descenderit ad inferos, non ascendet.  

<span id="010">10</span> Nec revertetur ultra in domum suam,  
neque cognoscet eum amplius locus ejus.  

<span id="011">11</span> Quapropter et ego non parcam ori meo:  
loquar in tribulatione spiritus mei;  
confabulabor cum amaritudine animæ meæ.  

<span id="012">12</span> Numquid mare ego sum, aut cetus,  
quia circumdedisti me carcere?  

<span id="013">13</span> Si dixero: Consolabitur me lectulus meus,  
et relevabor loquens mecum in strato meo:  

<span id="014">14</span> terrebis me per somnia,  
et per visiones horrore concuties.  

<span id="015">15</span> Quam ob rem elegit suspendium anima mea,  
et mortem ossa mea.  

<span id="016">16</span> Desperavi: nequaquam ultra jam vivam:  
parce mihi, nihil enim sunt dies mei.  

<span id="017">17</span> Quid est homo, quia magnificas eum?  
aut quid apponis erga eum cor tuum?  

<span id="018">18</span> Visitas eum diluculo,  
et subito probas illum.  

<span id="019">19</span> Usquequo non parcis mihi,  
nec dimittis me ut glutiam salivam meam?  

<span id="020">20</span> Peccavi; quid faciam tibi, o custos hominum?  
quare posuisti me contrarium tibi,  
et factus sum mihimetipsi gravis?  

<span id="021">21</span> Cur non tollis peccatum meum,  
et quare non aufers iniquitatem meam?  
ecce nunc in pulvere dormiam,  
et si mane me quæsieris, non subsistam.\]

------------------------------------------------------------------------

[Next: Job Chapter 8](job008.md)
