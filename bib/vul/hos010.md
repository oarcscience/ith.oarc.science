[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hos010)  [KJV](../kjv/hos010)  [Sep](../sep/hos010.md) 
[Tan](../tan/hos010.md)   
  
[Hosea Index](hos.md)  
  [Previous](hos009)  [Next](hos011.md) 

------------------------------------------------------------------------

### Vulgate (Latin): Hosea Chapter 10

<span id="001">1</span> \[Vitis frondosa Israël,  
fructus adæquatus est ei:  
secundum multitudinem fructus sui multiplicavit altaria,  
juxta ubertatem terræ suæ exuberavit simulacris.  

<span id="002">2</span> Divisum est cor eorum, nunc interibunt;  
ipse confringet simulacra eorum,  
depopulabitur aras eorum.  

<span id="003">3</span> Quia nunc dicent: Non est rex nobis,  
non enim timemus Dominum;  
et rex quid faciet nobis?  

<span id="004">4</span> Loquimini verba visionis inutilis, et ferietis
fœdus;  
et germinabit quasi amaritudo judicium super sulcos agri.  

<span id="005">5</span> Vaccas Bethaven coluerunt habitatores Samariæ;  
quia luxit super eum populus ejus,  
et æditui ejus super eum exsultaverunt  
in gloria ejus, quia migravit ab eo.  

<span id="006">6</span> Siquidem et ipse in Assur delatus est,  
munus regi ultori.  
Confusio Ephraim capiet,  
et confundetur Israël in voluntate sua.  

<span id="007">7</span> Transire fecit Samaria regem suum  
quasi spumam super faciem aquæ.  

<span id="008">8</span> Et disperdentur excelsa idoli, peccatum
Israël;  
lappa et tribulus ascendet super aras eorum:  
et dicent montibus: Operite nos,  
et collibus: Cadite super nos.  

<span id="009">9</span> Ex diebus Gabaa peccavit Israël;  
ibi steterunt.  
Non comprehendet eos in Gabaa  
prælium super filios iniquitatis.  

<span id="010">10</span> Juxta desiderium meum corripiam eos:  
congregabuntur super eos populi,  
cum corripientur propter duas iniquitates suas.  

<span id="011">11</span> Ephraim vitula docta diligere trituram,  
et ego transivi super pulchritudinem colli ejus:  
ascendam super Ephraim,  
arabit Judas;  
confringet sibi sulcos Jacob.  

<span id="012">12</span> Seminate vobis in justitia,  
et metite in ore misericordiæ.  
Innovate vobis novale;  
tempus autem requirendi Dominum,  
cum venerit qui docebit vos justitiam.  

<span id="013">13</span> Arastis impietatem,  
iniquitatem messuistis:  
comedistis frugem mendacii,  
quia confisus es in viis tuis,  
in multitudine fortium tuorum.  

<span id="014">14</span> Consurget tumultus in populo tuo;  
et omnes munitiones tuæ vastabuntur,  
sicut vastatus est Salmana a domo ejus qui judicavit Baal  
in die prælii, matre super filios allisa.  

<span id="015">15</span> Sic fecit vobis Bethel,  
a facie malitiæ nequitiarum vestrarum.\]

------------------------------------------------------------------------

[Next: Hosea Chapter 11](hos011.md)
