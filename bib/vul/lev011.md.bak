[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev011)  [KJV](../kjv/lev011)  [Sep](../sep/lev011.md) 
[Tan](../tan/lev011.md)   
  
[Leviticus Index](lev.md)  
  [Previous](lev010)  [Next](lev012.md) 

------------------------------------------------------------------------

### Vulgate (Latin): Leviticus Chapter 11

<span id="001">1</span> Locutusque est Dominus ad Moysen et Aaron,
dicens:

<span id="002">2</span> Dicite filiis Israël: Hæc sunt animalia quæ
comedere debetis de cunctis animantibus terræ:

<span id="003">3</span> omne quod habet divisam ungulam, et ruminat in
pecoribus, comedetis.

<span id="004">4</span> Quidquid autem ruminat quidem, et habet ungulam,
sed non dividit eam, sicut camelus et cetera, non comedetis illud, et
inter immunda reputabitis.

<span id="005">5</span> Chœrogryllus qui ruminat, ungulamque non
dividit, immundus est.

<span id="006">6</span> Lepus quoque: nam et ipse ruminat, sed ungulam
non dividit.

<span id="007">7</span> Et sus: qui cum ungulam dividat, non ruminat.

<span id="008">8</span> Horum carnibus non vescemini, nec cadavera
contingetis, quia immunda sunt vobis.  

<span id="009">9</span> Hæc sunt quæ gignuntur in aquis, et vesci
licitum est: omne quod habet pinnulas et squamas, tam in mari quam in
fluminibus et stagnis, comedetis.

<span id="010">10</span> Quidquid autem pinnulas et squamas non habet,
eorum quæ in aquis moventur et vivunt, abominabile vobis,

<span id="011">11</span> execrandumque erit: carnes eorum non comedetis,
et morticina vitabitis.

<span id="012">12</span> Cuncta quæ non habent pinnulas et squamas in
aquis, polluta erunt.  

<span id="013">13</span> Hæc sunt quæ de avibus comedere non debetis, et
vitanda sunt vobis: aquilam, et gryphem, et haliæetum,

<span id="014">14</span> et milvum ac vulturem juxta genus suum,

<span id="015">15</span> et omne corvini generis in similitudinem suam,

<span id="016">16</span> struthionem, et noctuam, et larum, et
accipitrem juxta genus suum:

<span id="017">17</span> bubonem, et mergulum, et ibin,

<span id="018">18</span> et cygnum, et onocrotalum, et porphyrionem,

<span id="019">19</span> herodionem, et charadrion juxta genus suum,
upupam quoque, et vespertilionem.  

<span id="020">20</span> Omne de volucribus quod graditur super quatuor
pedes, abominabile erit vobis.

<span id="021">21</span> Quidquid autem ambulat quidem super quatuor
pedes, sed habet longiora retro crura, per quæ salit super terram,

<span id="022">22</span> comedere debetis, ut est bruchus in genere suo,
et attacus atque ophiomachus, ac locusta, singula juxta genus suum.

<span id="023">23</span> Quidquid autem ex volucribus quatuor tantum
habet pedes, execrabile erit vobis:

<span id="024">24</span> et quicumque morticina eorum tetigerit,
polluetur, et erit immundus usque ad vesperum:

<span id="025">25</span> et si necesse fuerit ut portet quippiam horum
mortuum, lavabit vestimenta sua, et immundus erit usque ad occasum
solis.

<span id="026">26</span> Omne animal quod habet quidem ungulam, sed non
dividit eam, nec ruminat, immundum erit: et qui tetigerit illud,
contaminabitur.

<span id="027">27</span> Quod ambulat super manus ex cunctis
animantibus, quæ incedunt quadrupedia, immundum erit: qui tetigerit
morticina eorum, polluetur usque ad vesperum.

<span id="028">28</span> Et qui portaverit hujuscemodi cadavera, lavabit
vestimenta sua, et immundus erit usque ad vesperum: quia omnia hæc
immunda sunt vobis.

<span id="029">29</span> Hæc quoque inter polluta reputabuntur de his
quæ moventur in terra, mustela et mus et crocodilus, singula juxta genus
suum,

<span id="030">30</span> mygale, et chamæleon, et stellio, et lacerta,
et talpa.  

<span id="031">31</span> Omnia hæc immunda sunt. Qui tetigerit morticina
eorum, immundus erit usque ad vesperum:

<span id="032">32</span> et super quod ceciderit quidquam de morticinis
eorum, polluetur, tam vas ligneum et vestimentum, quam pelles et
cilicia: et in quocumque fit opus, tingentur aqua, et polluta erunt
usque ad vesperum, et sic postea mundabuntur.

<span id="033">33</span> Vas autem fictile, in quod horum quidquam intro
cecidit, polluetur, et idcirco frangendum est.

<span id="034">34</span> Omnis cibus, quem comedetis, si fusa fuerit
super eum aqua, immundus erit: et omne liquens quod bibitur de universo
vase, immundum erit.

<span id="035">35</span> Et quidquid de morticinis hujuscemodi ceciderit
super illud, immundum erit: sive clibani, sive chytropodes, destruentur,
et immundi erunt.

<span id="036">36</span> Fontes vero et cisternæ, et omnis aquarum
congregatio munda erit. Qui morticinum eorum tetigerit, polluetur.

<span id="037">37</span> Si ceciderit super sementem, non polluet eam.

<span id="038">38</span> Si autem quispiam aqua sementem perfuderit, et
postea morticinis tacta fuerit, illico polluetur.

<span id="039">39</span> Si mortuum fuerit animal, quod licet vobis
comedere, qui cadaver ejus tetigerit, immundus erit usque ad vesperum:

<span id="040">40</span> et qui comederit ex eo quippiam, sive
portaverit, lavabit vestimenta sua, et immundus erit usque ad vesperum.

<span id="041">41</span> Omne quod reptat super terram, abominabile
erit, nec assumetur in cibum.

<span id="042">42</span> Quidquid super pectus quadrupes graditur, et
multos habet pedes, sive per humum trahitur, non comedetis, quia
abominabile est.

<span id="043">43</span> Nolite contaminare animas vestras, nec tangatis
quidquam eorum, ne immundi sitis.

<span id="044">44</span> Ego enim sum Dominus Deus vester: sancti
estote, quia ego sanctus sum. Ne polluatis animas vestras in omni
reptili quod movetur super terram.

<span id="045">45</span> Ego enim sum Dominus, qui eduxi vos de terra
Ægypti, ut essem vobis in Deum. Sancti eritis, quia ego sanctus sum.

<span id="046">46</span> Ista est lex animantium ac volucrum, et omnis
animæ viventis, quæ movetur in aqua, et reptat in terra,

<span id="047">47</span> ut differentias noveritis mundi et immundi, et
sciatis quid comedere et quid respuere debeatis.

------------------------------------------------------------------------

[Next: Leviticus Chapter 12](lev012.md)
