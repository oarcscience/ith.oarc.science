[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen027)  [KJV](../kjv/gen027)  [Sep](../sep/gen027.md) 
[Tan](../tan/gen027.md)   
  
[Genesis Index](gen.md)  
  [Previous](gen026)  [Next](gen028.md) 

------------------------------------------------------------------------

### Vulgate (Latin): Genesis Chapter 27

<span id="001">1</span> Senuit autem Isaac, et caligaverunt oculi ejus,
et videre non poterat: vocavitque Esau filium suum majorem, et dixit ei:
Fili mi? Qui respondit: Adsum.

<span id="002">2</span> Cui pater: Vides, inquit, quod senuerim, et
ignorem diem mortis meæ.

<span id="003">3</span> Sume arma tua, pharetram, et arcum, et egredere
foras: cumque venatu aliquid apprehenderis,

<span id="004">4</span> fac mihi inde pulmentum sicut velle me nosti, et
affer ut comedam: et benedicat tibi anima mea antequam moriar.

<span id="005">5</span> Quod cum audisset Rebecca, et ille abiisset in
agrum ut jussionem patris impleret,

<span id="006">6</span> dixit filio suo Jacob: Audivi patrem tuum
loquentem cum Esau fratre tuo, et dicentem ei:

<span id="007">7</span> Affer mihi de venatione tua, et fac cibos ut
comedam, et benedicam tibi coram Domino antequam moriar.

<span id="008">8</span> Nunc ergo, fili mi, acquiesce consiliis meis:

<span id="009">9</span> et pergens ad gregem, affer mihi duos hædos
optimos, ut faciam ex eis escas patri tuo, quibus libenter vescitur:

<span id="010">10</span> quas cum intuleris, et comederit, benedicat
tibi priusquam moriatur.

<span id="011">11</span> Cui ille respondit: Nosti quod Esau frater meus
homo pilosus sit, et ego lenis:

<span id="012">12</span> si attrectaverit me pater meus, et senserit,
timeo ne putet me sibi voluisse illudere, et inducam super me
maledictionem pro benedictione.

<span id="013">13</span> Ad quem mater: In me sit, ait, ista maledictio,
fili mi: tantum audi vocem meam, et pergens, affer quæ dixi.

<span id="014">14</span> Abiit, et attulit, deditque matri. Paravit illa
cibos, sicut velle noverat patrem illius.

<span id="015">15</span> Et vestibus Esau valde bonis, quas apud se
habebat domi, induit eum:

<span id="016">16</span> pelliculasque hædorum circumdedit manibus, et
colli nuda protexit:

<span id="017">17</span> deditque pulmentum, et panes, quos coxerat,
tradidit.

<span id="018">18</span> Quibus illatis, dixit: Pater mi? At ille
respondit: Audio. Quis es tu, fili mi?

<span id="019">19</span> Dixitque Jacob: Ego sum primogenitus tuus Esau:
feci sicut præcepisti mihi: surge, sede, et comede de venatione mea, ut
benedicat mihi anima tua.

<span id="020">20</span> Rursumque Isaac ad filium suum: Quomodo,
inquit, tam cito invenire potuisti, fili mi? Qui respondit: Voluntas Dei
fuit ut cito occurreret mihi quod volebam.

<span id="021">21</span> Dixitque Isaac: Accede huc, ut tangam te, fili
mi, et probem utrum tu sis filius meus Esau, an non.

<span id="022">22</span> Accessit ille ad patrem, et palpato eo, dixit
Isaac: Vox quidem, vox Jacob est: sed manus, manus sunt Esau.

<span id="023">23</span> Et non cognovit eum, quia pilosæ manus
similitudinem majoris expresserant. Benedicens ergo illi,

<span id="024">24</span> ait: Tu es filius meus Esau? Respondit: Ego
sum.

<span id="025">25</span> At ille: Affer mihi, inquit, cibos de venatione
tua, fili mi, ut benedicat tibi anima mea. Quos cum oblatos comedisset,
obtulit ei etiam vinum. Quo hausto,

<span id="026">26</span> dixit ad eum: Accede ad me, et da mihi osculum,
fili mi.

<span id="027">27</span> Accessit, et osculatus est eum. Statimque ut
sensit vestimentorum illius fragrantiam, benedicens illi, ait: \[Ecce
odor filii mei  
sicut odor agri pleni,  
cui benedixit Dominus.  

<span id="028">28</span> Det tibi Deus de rore cæli  
et de pinguedine terræ  
abundantiam frumenti et vini.  

<span id="029">29</span> Et serviant tibi populi,  
et adorent te tribus:  
esto dominus fratrum tuorum,  
et incurventur ante te filii matris tuæ:  
qui maledixerit tibi, sit ille maledictus,  
et qui benedixerit tibi, benedictionibus repleatur.\]  

<span id="030">30</span> Vix Isaac sermonem impleverat, et egresso Jacob
foras, venit Esau,

<span id="031">31</span> coctosque de venatione cibos intulit patri,
dicens: Surge, pater mi, et comede de venatione filii tui, ut benedicat
mihi anima tua.

<span id="032">32</span> Dixitque illi Isaac: Quis enim es tu? Qui
respondit: Ego sum filius tuus primogenitus Esau.

<span id="033">33</span> Expavit Isaac stupore vehementi: et ultra quam
credi potest admirans, ait: Quis igitur ille est qui dudum captam
venationem attulit mihi, et comedi ex omnibus priusquam tu venires;
benedixique ei, et erit benedictus?

<span id="034">34</span> Auditis Esau sermonibus patris, irrugiit
clamore magno: et consternatus, ait: Benedic etiam et mihi, pater mi.

<span id="035">35</span> Qui ait: Venit germanus tuus fraudulenter, et
accepit benedictionem tuam.

<span id="036">36</span> At ille subjunxit: Juste vocatum est nomen ejus
Jacob: supplantavit enim me en altera vice: primogenita mea ante tulit,
et nunc secundo surripuit benedictionem meam. Rursumque ad patrem:
Numquid non reservasti, ait, et mihi benedictionem?

<span id="037">37</span> Respondit Isaac: Dominum tuum illum constitui,
et omnes fratres ejus servituti illius subjugavi; frumento et vino
stabilivi eum: et tibi post hæc, fili mi, ultra quid faciam?

<span id="038">38</span> Cui Esau: Num unam, inquit, tantum
benedictionem habes, pater? mihi quoque obsecro ut benedicas. Cumque
ejulatu magno fleret,

<span id="039">39</span> motus Isaac, dixit ad eum: \[In pinguedine
terræ,  
et in rore cæli desuper,

<span id="040">40</span> erit benedictio tua.  
Vives in gladio, et fratri tuo servies:  
tempusque veniet, cum excutias et solvas jugum ejus de cervicibus
tuis.\]  

<span id="041">41</span> Oderat ergo semper Esau Jacob pro benedictione
qua benedixerat ei pater: dixitque in corde suo: Venient dies luctus
patris mei, et occidam Jacob fratrem meum.

<span id="042">42</span> Nuntiata sunt hæc Rebeccæ: quæ mittens et
vocans Jacob filium suum, dixit ad eum: Ecce Esau frater tuus minatur ut
occidat te.

<span id="043">43</span> Nunc ergo, fili mi, audi vocem meam, et
consurgens fuge ad Laban fratrem meum in Haran:

<span id="044">44</span> habitabisque cum eo dies paucos, donec
requiescat furor fratris tui,

<span id="045">45</span> et cesset indignatio ejus, obliviscaturque
eorum quæ fecisti in eum: postea mittam, et adducam te inde huc: cur
utroque orbabor filio in uno die?

<span id="046">46</span> Dixitque Rebecca ad Isaac: Tædet me vitæ meæ
propter filias Heth: si acceperit Jacob uxorem de stirpe hujus terræ,
nolo vivere.

------------------------------------------------------------------------

[Next: Genesis Chapter 28](gen028.md)
