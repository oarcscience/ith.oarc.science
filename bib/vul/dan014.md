[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/dan014.md)   
  
[Daniel Index](dan.md)  
  [Previous](dan013)  [Next](hos001.md) 

------------------------------------------------------------------------

### Vulgate (Latin): Daniel Chapter 14

<span id="001">1</span> Erat autem Daniel conviva regis, et honoratus
super omnes amicos ejus.

<span id="002">2</span> Erat quoque idolum apud Babylonios nomine Bel:
et impendebantur in eo per dies singulos similæ artabæ duodecim, et oves
quadraginta, vinique amphoræ sex.

<span id="003">3</span> Rex quoque colebat eum, et ibat per singulos
dies adorare eum: porro Daniel adorabat Deum suum. Dixitque ei rex:
Quare non adoras Bel?

<span id="004">4</span> Qui respondens ait ei: Quia non colo idola
manufacta, sed viventem Deum, qui creavit cælum, et terram, et habet
potestatem omnis carnis.

<span id="005">5</span> Et dixit rex ad eum: Non videtur tibi esse Bel
vivens deus? an non vides quanta comedat et bibat quotidie?

<span id="006">6</span> Et ait Daniel arridens: Ne erres, rex: iste enim
intrinsecus luteus est, et forinsecus æreus, neque comedit aliquando.

<span id="007">7</span> Et iratus rex vocavit sacerdotes ejus, et ait
eis: Nisi dixeritis mihi quis est qui comedat impensas has, moriemini.

<span id="008">8</span> Si autem ostenderitis quoniam Bel comedat hæc,
morietur Daniel, quia blasphemavit in Bel. Et dixit Daniel regi: Fiat
juxta verbum tuum.

<span id="009">9</span> Erant autem sacerdotes Bel septuaginta, exceptis
uxoribus, et parvulis, et filiis.  
Et venit rex cum Daniele in templum Bel.

<span id="010">10</span> Et dixerunt sacerdotes Bel: Ecce nos egredimur
foras: et tu, rex, pone escas, et vinum misce, et claude ostium, et
signa annulo tuo:

<span id="011">11</span> et cum ingressus fueris mane, nisi inveneris
omnia comesta a Bel, morte moriemur, vel Daniel qui mentitus est
adversum nos.

<span id="012">12</span> Contemnebant autem, quia fecerant sub mensa
absconditum introitum, et per illum ingrediebantur semper, et devorabant
ea.

<span id="013">13</span> Factum est igitur postquam egressi sunt illi,
rex posuit cibos ante Bel: præcepit Daniel pueris suis, et attulerunt
cinerem, et cribravit per totum templum coram rege: et egressi
clauserunt ostium, et signantes annulo regis abierunt.

<span id="014">14</span> Sacerdotes autem ingressi sunt nocte juxta
consuetudinem suam, et uxores et filii eorum, et comederunt omnia, et
biberunt.

<span id="015">15</span> Surrexit autem rex primo diluculo, et Daniel
cum eo.

<span id="016">16</span> Et ait rex: Salvane sunt signacula, Daniel? Qui
respondit: Salva, rex.

<span id="017">17</span> Statimque cum aperuisset ostium, intuitus rex
mensam, exclamavit voce magna: Magnus es, Bel, et non est apud te dolus
quisquam.

<span id="018">18</span> Et risit Daniel, et tenuit regem ne
ingrederetur intro: et dixit: Ecce pavimentum: animadverte cujus
vestigia sint hæc.

<span id="019">19</span> Et dixit rex: Video vestigia virorum, et
mulierum, et infantium. Et iratus est rex.

<span id="020">20</span> Tunc apprehendit sacerdotes, et uxores, et
filios eorum: et ostenderunt ei abscondita ostiola, per quæ
ingrediebantur, et consumebant quæ erant super mensam.

<span id="021">21</span> Occidit ergo illos rex, et tradidit Bel in
potestatem Danielis: qui subvertit eum, et templum ejus.  

<span id="022">22</span> Et erat draco magnus in loco illo, et colebant
eum Babylonii.

<span id="023">23</span> Et dixit rex Danieli: Ecce nunc non potes
dicere quia iste non sit deus vivens: adora ergo eum.

<span id="024">24</span> Dixitque Daniel: Dominum Deum meum adoro, quia
ipse est Deus vivens: iste autem non est deus vivens.

<span id="025">25</span> Tu autem, rex, da mihi potestatem, et
interficiam draconem absque gladio et fuste. Et ait rex: Do tibi.

<span id="026">26</span> Tulit ergo Daniel picem, et adipem, et pilos,
et coxit pariter: fecitque massas, et dedit in os draconis, et diruptus
est draco. Et dixit: Ecce quem colebatis.

<span id="027">27</span> Quod cum audissent Babylonii, indignati sunt
vehementer: et congregati adversum regem, dixerunt: Judæus factus est
rex: Bel destruxit, draconem interfecit, et sacerdotes occidit.

<span id="028">28</span> Et dixerunt cum venissent ad regem: Trade nobis
Danielem, alioquin interficiemus te, et domum tuam.

<span id="029">29</span> Vidit ergo rex quod irruerent in eum
vehementer: et necessitate compulsus, tradidit eis Danielem.

<span id="030">30</span> Qui miserunt eum in lacum leonum, et erat ibi
diebus sex.

<span id="031">31</span> Porro in lacu erant leones septem, et dabantur
eis duo corpora quotidie, et duæ oves: et tunc non data sunt eis, ut
devorarent Danielem.

<span id="032">32</span> Erat autem Habacuc propheta in Judæa, et ipse
coxerat pulmentum, et intriverat panes in alveolo: et ibat in campum ut
ferret messoribus.

<span id="033">33</span> Dixitque angelus Domini ad Habacuc: Fer
prandium quod habes in Babylonem Danieli, qui est in lacu leonum.

<span id="034">34</span> Et dixit Habacuc: Domine, Babylonem non vidi,
et lacum nescio.

<span id="035">35</span> Et apprehendit eum angelus Domini in vertice
ejus, et portavit eum capillo capitis sui, posuitque eum in Babylone
supra lacum in impetu spiritus sui.

<span id="036">36</span> Et clamavit Habacuc, dicens: Daniel serve Dei,
tolle prandium quod misit tibi Deus.

<span id="037">37</span> Et ait Daniel: Recordatus es mei, Deus, et non
dereliquisti diligentes te.

<span id="038">38</span> Surgensque Daniel comedit. Porro angelus Domini
restituit Habacuc confestim in loco suo.  

<span id="039">39</span> Venit ergo rex die septimo ut lugeret Danielem:
et venit ad lacum, et introspexit, et ecce Daniel sedens in medio
leonum.

<span id="040">40</span> Et exclamavit voce magna rex, dicens: Magnus
es, Domine Deus Danielis. Et extraxit eum de lacu leonum.

<span id="041">41</span> Porro illos, qui perditionis ejus causa
fuerant, intromisit in lacum, et devorati sunt in momento coram eo.

<span id="042">42</span> Tunc rex ait: Paveant omnes habitantes in
universa terra Deum Danielis: quia ipse est salvator, faciens signa et
mirabilia in terra: qui liberavit Danielem de lacu leonum.

------------------------------------------------------------------------

[Next: Hosea Chapter 1](hos001.md)
