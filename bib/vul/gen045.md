[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen045)  [KJV](../kjv/gen045)  [Sep](../sep/gen045) 
[Tan](../tan/gen045)   
  
[Genesis Index](gen)  
  [Previous](gen044)  [Next](gen046) 

------------------------------------------------------------------------

### Vulgate (Latin): Genesis Chapter 45

<span id="001">1</span> Non se poterat ultra cohibere Joseph multis
coram astantibus: unde præcepit ut egrederentur cuncti foras, et nullus
interesset alienus agnitioni mutuæ.

<span id="002">2</span> Elevavitque vocem cum fletu, quam audierunt
Ægyptii, omnisque domus Pharaonis.

<span id="003">3</span> Et dixit fratribus suis: Ego sum Joseph: adhuc
pater meus vivit? Non poterant respondere fratres nimio terrore
perterriti.

<span id="004">4</span> Ad quos ille clementer: Accedite, inquit, ad me.
Et cum accessissent prope: Ego sum, ait, Joseph, frater vester, quem
vendidistis in Ægyptum.

<span id="005">5</span> Nolite pavere, neque vobis durum esse videatur
quod vendidistis me in his regionibus: pro salute enim vestra misit me
Deus ante vos in Ægyptum.

<span id="006">6</span> Biennium est enim quod cœpit fames esse in
terra: et adhuc quinque anni restant, quibus nec arari poterit, nec
meti.

<span id="007">7</span> Præmisitque me Deus ut reservemini super terram,
et escas ad vivendum habere possitis.

<span id="008">8</span> Non vestro consilio, sed Dei voluntate huc
missum sum: qui fecit me quasi patrem Pharaonis, et dominum universæ
domus ejus, ac principem in omni terra Ægypti.

<span id="009">9</span> Festinate, et ascendite ad patrem meum, et
dicetis ei: Hæc mandat filius tuus Joseph: Deus fecit me dominum
universæ terræ Ægypti: descende ad me, ne moreris,

<span id="010">10</span> et habitabis in terra Gessen: erisque juxta me
tu, et filii tui, et filii filiorum tuorum, oves tuæ, et armenta tua, et
universa quæ possides:

<span id="011">11</span> ibique te pascam (adhuc enim quinque anni
residui sunt famis) ne et tu pereas, et domus tua, et omnia quæ
possides.

<span id="012">12</span> En oculi vestri, et oculi fratris mei Benjamin,
vident quod os meum loquatur ad vos.

<span id="013">13</span> Nuntiate patri meo universam gloriam meam, et
cuncta quæ vidistis in Ægypto: festinate, et adducite eum ad me.

<span id="014">14</span> Cumque amplexatus recidisset in collum Benjamin
fratris sui, flevit: illo quoque similiter flente super collum ejus.

<span id="015">15</span> Osculatusque est Joseph omnes fratres suos, et
ploravit super singulos: post quæ ausi sunt loqui ad eum.

<span id="016">16</span> Auditumque est, et celebri sermone vulgatum in
aula regis: Venerunt fratres Joseph: et gavisus est Pharao, atque omnis
familia ejus.

<span id="017">17</span> Dixitque ad Joseph ut imperaret fratribus suis,
dicens: Onerantes jumenta, ite in terram Chanaan,

<span id="018">18</span> et tollite inde patrem vestrum et cognationem,
et venite ad me: et ego dabo vobis omnia bona Ægypti, ut comedatis
medullam terræ.

<span id="019">19</span> Præcipe etiam ut tollant plaustra de terra
Ægypti, ad subvectionem parvulorum suorum ac conjugum: et dicito:
Tollite patrem vestrum, et properate quantocius venientes.

<span id="020">20</span> Nec dimittatis quidquam de supellectili vestra:
quia omnes opes Ægypti vestræ erunt.  

<span id="021">21</span> Feceruntque filii Israël ut eis mandatum
fuerat. Quibus dedit Joseph plaustra, secundum Pharaonis imperium, et
cibaria in itinere.

<span id="022">22</span> Singulis quoque proferri jussit binas stolas:
Benjamin vero dedit trecentos argenteos cum quinque stolis optimis:

<span id="023">23</span> tantumdem pecuniæ et vestium mittens patri suo,
addens et asinos decem, qui subveherent ex omnibus divitiis Ægypti, et
totidem asinas, triticum in itinere, panesque portantes.

<span id="024">24</span> Dimisit ergo fratres suos, et proficiscentibus
ait: Ne irascamini in via.

<span id="025">25</span> Qui ascendentes ex Ægypto, venerunt in terram
Chanaan ad patrem suum Jacob.

<span id="026">26</span> Et nuntiaverunt ei, dicentes: Joseph filius
tuus vivit: et ipse dominatur in omni terra Ægypti. Quo audito Jacob,
quasi de gravi somno evigilans, tamen non credebat eis.

<span id="027">27</span> Illi e contra referebant omnem ordinem rei.
Cumque vidisset plaustra et universa quæ miserat, revixit spiritus ejus,

<span id="028">28</span> et ait: Sufficit mihi si adhuc Joseph filius
meus vivit: vadam, et videbo illum antequam moriar.

------------------------------------------------------------------------

[Next: Genesis Chapter 46](gen046)
