[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis018)  [Apo](../apo/wis018.md) 
[Sep](../sep/wis018.md)   
  
[Wisdom Index](wis.md)  
  [Previous](wis017)  [Next](wis019.md) 

------------------------------------------------------------------------

### Vulgate (Latin): Wisdom Chapter 18

<span id="001">1</span> \[Sanctis autem tuis maxima erat lux,  
et horum quidem vocem audiebant, sed figuram non videbant.  
Et quia non et ipsi eadem passi erant, magnificabant te;  

<span id="002">2</span> et qui ante læsi erant, quia non lædebantur,
gratias agebant,  
et ut esset differentia, donum petebant.  

<span id="003">3</span> Propter quod ignis ardentem columnam  
ducem habuerunt ignotæ viæ,  
et solem sine læsura boni hospitii præstitisti.  

<span id="004">4</span> Digni quidem illi carere luce,  
et pati carcerem tenebrarum,  
qui inclusos custodiebant filios tuos,  
per quos incipiebat incorruptum legis lumen sæculo dari.\]  

<span id="005">5</span> \[Cum cogitarent justorum occidere infantes,  
et uno exposito filio et liberato,  
in traductionem illorum, multitudinem filiorum abstulisti,  
et pariter illos perdidisti in aqua valida.  

<span id="006">6</span> Illa enim nox ante cognita est a patribus
nostris,  
ut vere scientes quibus juramentis crediderunt,  
animæquiores essent.  

<span id="007">7</span> Suscepta est autem a populo tuo sanitas quidem
justorum,  
injustorum autem exterminatio.  

<span id="008">8</span> Sicut enim læsisti adversarios,  
sic et nos provocans magnificasti.  

<span id="009">9</span> Absconse enim sacrificabant justi pueri
bonorum,  
et justitiæ legem in concordia disposuerunt;  
similiter et bona et mala recepturos justos,  
patrum jam decantantes laudes.  

<span id="010">10</span> Resonabat autem inconveniens inimicorum vox,  
et flebilis audiebatur planctus ploratorum infantium.  

<span id="011">11</span> Simili autem pœna servus cum domino afflictus
est,  
et popularis homo regi similia passus.  

<span id="012">12</span> Similiter ergo omnes, uno nomine mortis,  
mortuos habebant innumerabiles:  
nec enim ad sepeliendum vivi sufficiebant,  
quoniam uno momento quæ erat præclarior  
natio illorum exterminata est.  

<span id="013">13</span> De omnibus enim non credentes, propter
veneficia;  
tunc vero primum cum fuit exterminium primogenitorum,  
spoponderunt populum Dei esse.  

<span id="014">14</span> Cum enim quietum silentium contineret omnia,  
et nox in suo cursu medium iter haberet,  

<span id="015">15</span> omnipotens sermo tuus de cælo, a regalibus
sedibus,  
durus debellator in mediam exterminii terram prosilivit,  

<span id="016">16</span> gladius acutus insimulatum imperium tuum
portans:  
et stans, replevit omnia morte,  
et usque ad cælum attingebat stans in terra.  

<span id="017">17</span> Tunc continuo visus somniorum malorum
turbaverunt illos,  
et timores supervenerunt insperati.  

<span id="018">18</span> Et alius alibi projectus semivivus,  
propter quam moriebatur causam demonstrabat mortis.  

<span id="019">19</span> Visiones enim quæ illos turbaverunt hæc
præmonebant,  
ne inscii quare mala patiebantur perirent.  

<span id="020">20</span> Tetigit autem tunc et justos tentatio mortis,  
et commotio in eremo facta est multitudinis:  
sed non diu permansit ira tua.  

<span id="021">21</span> Prosperans enim homo sine querela deprecari pro
populis,  
proferens servitutis suæ scutum,  
orationem et per incensum deprecationem allegans,  
restitit iræ, et finem imposuit necessitati,  
ostendens quoniam tuus est famulus.  

<span id="022">22</span> Vicit autem turbas non in virtute corporis,  
nec armaturæ potentia:  
sed verbo illum qui se vexabat subjecit,  
juramenta parentum et testamentum commemorans.  

<span id="023">23</span> Cum enim jam acervatim cecidissent super
alterutrum mortui,  
interstitit, et amputavit impetum,  
et divisit illam quæ ad vivos ducebat viam.  

<span id="024">24</span> In veste enim poderis quam habebat, totus erat
orbis terrarum;  
et parentum magnalia in quatuor ordinibus lapidum erant sculpta,  
et magnificentia tua in diademate capitis illius sculpta erat.  

<span id="025">25</span> His autem cessit qui exterminabat, et hæc
extimuit:  
erat enim sola tentatio iræ sufficiens.\]

------------------------------------------------------------------------

[Next: Wisdom Chapter 19](wis019.md)
