[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/heb002)  [GNT](../gnt/heb002.md) 
[KJV](../kjv/heb002.md)   
  
[Hebrews Index](heb.md)  
  [Previous](heb001)  [Next](heb003.md) 

------------------------------------------------------------------------

### Vulgate (Latin): Hebrews Chapter 2

<span id="001">1</span> Propterea abundantius oportet observare nos ea
quæ audivimus, ne forte pereffluamus.

<span id="002">2</span> Si enim qui per angelos dictus est sermo, factus
est firmus, et omnis prævaricatio, et inobedientia accepit justam
mercedis retributionem:

<span id="003">3</span> quomodo nos effugiemus si tantam neglexerimus
salutem? quæ cum initium accepisset enarrari per Dominum ab eis, qui
audierunt, in nos confirmata est,

<span id="004">4</span> contestante Deo signis et portentis, et variis
virtutibus, et Spiritus Sancti distributionibus secundum suam
voluntatem.

<span id="005">5</span> Non enim angelis subjecit Deus orbem terræ
futurum, de quo loquimur.

<span id="006">6</span> Testatus est autem in quodam loco quis, dicens:
Quid est homo quod memor es ejus, aut filius hominis quoniam visitas
eum?

<span id="007">7</span> Minuisti eum paulo minus ab angelis: gloria et
honore coronasti eum: et constituisti eum super opera manuum tuarum.

<span id="008">8</span> Omnia subjecisti sub pedibus ejus. In eo enim
quod omnia ei subjecit, nihil dimisit non subjectum ei. Nunc autem
necdum videmus omnia subjecta ei.

<span id="009">9</span> Eum autem, qui modico quam angeli minoratus est,
videmus Jesum propter passionem mortis, gloria et honore coronatum: ut,
gratia Dei, pro omnibus gustaret mortem.  

<span id="010">10</span> Decebat enim eum, propter quem omnia, et per
quem omnia, qui multos filios in gloriam adduxerat, auctorem salutis
eorum per passionem consummare.

<span id="011">11</span> Qui enim sanctificat, et qui sanctificantur, ex
uno omnes. Propter quam causam non confunditur fratres eos vocare,
dicens:

<span id="012">12</span> Nuntiabo nomen tuum fratribus meis: in medio
ecclesiæ laudabo te.

<span id="013">13</span> Et iterum: Ego ero fidens in eum. Et iterum:
Ecce ego, et pueri mei, quos dedit mihi Deus.

<span id="014">14</span> Quia ergo pueri communicaverunt carni, et
sanguini, et ipse similiter participavit eisdem: ut per mortem
destrueret eum qui habebat mortis imperium, id est, diabolum:

<span id="015">15</span> et liberaret eos qui timore mortis per totam
vitam obnoxii erant servituti.

<span id="016">16</span> Nusquam enim angelos apprehendit, sed semen
Abrahæ apprehendit.

<span id="017">17</span> Unde debuit per omnia fratribus similari, ut
misericors fieret, et fidelis pontifex ad Deum, ut repropitiaret delicta
populi.

<span id="018">18</span> In eo enim, in quo passus est ipse et tentatus,
potens est et eis, qui tentantur, auxiliari.

------------------------------------------------------------------------

[Next: Hebrews Chapter 3](heb003.md)
