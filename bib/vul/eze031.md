[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze031)  [KJV](../kjv/eze031)  [Sep](../sep/eze031.md) 
[Tan](../tan/eze031.md)   
  
[Ezekiel Index](eze.md)  
  [Previous](eze030)  [Next](eze032.md) 

------------------------------------------------------------------------

### Vulgate (Latin): Ezekiel Chapter 31

<span id="001">1</span> Et factum est in anno undecimo, tertio mense,
una mensis: factum est verbum Domini ad me, dicens:

<span id="002">2</span> Fili hominis, dic Pharaoni regi Ægypti et populo
ejus: \[Cui similis factus es in magnitudine tua?  

<span id="003">3</span> ecce Assur quasi cedrus in Libano,  
pulcher ramis, et frondibus nemorosus, excelsusque altitudine,  
et inter condensas frondes elevatum est cacumen ejus.  

<span id="004">4</span> Aquæ nutrierunt illum;  
abyssus exaltavit illum:  
flumina ejus manabant in circuitu radicum ejus,  
et rivos suos emisit ad universa ligna regionis.  

<span id="005">5</span> Propterea elevata est altitudo ejus super omnia
ligna regionis,  
et multiplicata sunt arbusta ejus,  
et elevati sunt rami ejus præ aquis multis.  

<span id="006">6</span> Cumque extendisset umbram suam,  
in ramis ejus fecerunt nidos omnia volatilia cæli:  
et sub frondibus ejus genuerunt omnes bestiæ saltuum,  
et sub umbraculo illius habitabat cœtus gentium plurimarum.  

<span id="007">7</span> Eratque pulcherrimus in magnitudine sua,  
et in dilatatione arbustorum suorum:  
erat enim radix illius juxta aquas multas.  

<span id="008">8</span> Cedri non fuerunt altiores illo in paradiso
Dei;  
abietes non adæquaverunt summitatem ejus,  
et platani non fuerunt æquæ frondibus illius:  
omne lignum paradisi Dei non est assimilatum illi,  
et pulchritudini ejus.  

<span id="009">9</span> Quoniam speciosum feci eum,  
et multis condensisque frondibus,  
et æmulata sunt eum omnia ligna voluptatis  
quæ erant in paradiso Dei.\]  

<span id="010">10</span> \[Propterea hæc dicit Dominus Deus:  
Pro eo quod sublimatus est in altitudine,  
et dedit summitatem suam virentem atque condensam,  
et elevatum est cor ejus in altitudine sua:  

<span id="011">11</span> tradidi eum in manu fortissimi gentium:  
faciens faciet ei:  
juxta impietatem ejus ejeci eum.  

<span id="012">12</span> Et succident eum alieni,  
et crudelissimi nationum,  
et projicient eum super montes:  
et in cunctis convallibus corruent rami ejus,  
et confringentur arbusta ejus in universis rupibus terræ:  
et recedent de umbraculo ejus omnes populi terræ,  
et relinquent eum.  

<span id="013">13</span> In ruina ejus habitaverunt omnia volatilia
cæli,  
et in ramis ejus fuerunt universæ bestiæ regionis.  

<span id="014">14</span> Quam ob rem non elevabuntur in altitudine sua
omnia ligna aquarum,  
nec ponent sublimitatem suam inter nemorosa atque frondosa,  
nec stabunt in sublimitate sua omnia quæ irrigantur aquis:  
quia omnes traditi sunt in mortem ad terram ultimam,  
in medio filiorum hominum,  
ad eos qui descendunt in lacum.  

<span id="015">15</span> Hæc dicit Dominus Deus:  
In die quando descendit ad inferos, induxi luctum:  
operui eum abysso,  
et prohibui flumina ejus,  
et coërcui aquas multas:  
contristatus est super eum Libanus,  
et omnia ligna agri concussa sunt.  

<span id="016">16</span> A sonitu ruinæ ejus commovi gentes  
cum deducerem eum ad infernum  
cum his qui descendebant in lacum:  
et consolata sunt in terra infima  
omnia ligna voluptatis egregia atque præclara in Libano,  
universa quæ irrigabantur aquis.  

<span id="017">17</span> Nam et ipsi cum eo descendent in infernum ad
interfectos gladio:  
et brachium uniuscujusque sedebit sub umbraculo ejus  
in medio nationum.  

<span id="018">18</span> Cui assimilatus es, o inclyte atque sublimis
inter ligna voluptatis?  
ecce deductus es cum lignis voluptatis ad terram ultimam:  
in medio incircumcisorum dormies,  
cum eis qui interfecti sunt gladio:  
ipse est Pharao, et omnis multitudo ejus,  
dicit Dominus Deus.\]

------------------------------------------------------------------------

[Next: Ezekiel Chapter 32](eze032.md)
