[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/phi003)  [GNT](../gnt/phi003.md) 
[KJV](../kjv/phi003.md)   
  
[Philippians Index](phi.md)  
  [Previous](phi002)  [Next](phi004.md) 

------------------------------------------------------------------------

### Vulgate (Latin): Philippians Chapter 3

<span id="001">1</span> De cetero, fratres mei, gaudete in Domino. Eadem
vobis scribere, mihi quidem non pigrum, vobis autem necessarium.

<span id="002">2</span> Videte canes, videte malos operarios, videte
concisionem.

<span id="003">3</span> Nos enim sumus circumcisio, qui spiritu servimus
Deo, et gloriamur in Christo Jesu, et non in carne fiduciam habentes,

<span id="004">4</span> quamquam ego habeam confidentiam et in carne. Si
quis alius videtur confidere in carne, ego magis,

<span id="005">5</span> circumcisus octavo die, ex genere Israël, de
tribu Benjamin, Hebræus ex Hebræis, secundum legem pharisæus,

<span id="006">6</span> secundum æmulationem persequens Ecclesiam Dei,
secundum justitiam, quæ in lege est, conversatus sine querela.

<span id="007">7</span> Sed quæ mihi fuerunt lucra, hæc arbitratus sum
propter Christum detrimenta.

<span id="008">8</span> Verumtamen existimo omnia detrimentum esse
propter eminentem scientiam Jesu Christi Domini mei: propter quem omnia
detrimentum feci, et arbitror ut stercora, ut Christum lucrifaciam,

<span id="009">9</span> et inveniar in illo non habens meam justitiam,
quæ ex lege est, sed illam, quæ ex fide est Christi Jesu: quæ ex Deo est
justitia in fide,

<span id="010">10</span> ad cognoscendum illum, et virtutem
resurrectionis ejus, et societatem passionum illius: configuratus morti
ejus:

<span id="011">11</span> si quo modo occurram ad resurrectionem, quæ est
ex mortuis:

<span id="012">12</span> non quod jam acceperim, aut jam perfectus sim:
sequor autem, si quomodo comprehendam in quo et comprehensus sum a
Christo Jesu.

<span id="013">13</span> Fratres, ego me non arbitror comprehendisse.
Unum autem, quæ quidem retro sunt obliviscens, ad ea vero quæ sunt
priora, extendens meipsum,

<span id="014">14</span> ad destinatum persequor, ad bravium supernæ
vocationis Dei in Christo Jesu.

<span id="015">15</span> Quicumque ergo perfecti sumus, hoc sentiamus:
et si quid aliter sapitis, et hoc vobis Deus revelabit.

<span id="016">16</span> Verumtamen ad quod pervenimus ut idem sapiamus,
et in eadem permaneamus regula.

<span id="017">17</span> Imitatores mei estote, fratres, et observate
eos qui ita ambulant, sicut habetis formam nostram.

<span id="018">18</span> Multi enim ambulant, quos sæpe dicebam vobis
(nunc autem et flens dico) inimicos crucis Christi:

<span id="019">19</span> quorum finis interitus: quorum Deus venter est:
et gloria in confusione ipsorum, qui terrena sapiunt.

<span id="020">20</span> Nostra autem conversatio in cælis est: unde
etiam Salvatorem exspectamus Dominum nostrum Jesum Christum,

<span id="021">21</span> qui reformabit corpus humilitatis nostræ,
configuratum corpori claritatis suæ, secundum operationem, qua etiam
possit subjicere sibi omnia.

------------------------------------------------------------------------

[Next: Philippians Chapter 4](phi004.md)
