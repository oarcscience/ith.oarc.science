[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer018)  [KJV](../kjv/jer018)  [Sep](../sep/jer018.md) 
[Tan](../tan/jer018.md)   
  
[Jeremiah Index](jer.md)  
  [Previous](jer017)  [Next](jer019.md) 

------------------------------------------------------------------------

### Vulgate (Latin): Jeremiah Chapter 18

<span id="001">1</span> Verbum quod factum est ad Jeremiam a Domino,
dicens:

<span id="002">2</span> Surge, et descende in domum figuli, et ibi
audies verba mea.

<span id="003">3</span> Et descendi in domum figuli, et ecce ipse
faciebat opus super rotam.

<span id="004">4</span> Et dissipatum est vas quod ipse faciebat e luto
manibus suis: conversusque fecit illud vas alterum, sicut placuerat in
oculis ejus ut faceret.

<span id="005">5</span> Et factum est verbum Domini ad me, dicens:

<span id="006">6</span> \[Numquid sicut figulus iste,  
non potero vobis facere, domus Israël? ait Dominus:  
ecce sicut lutum in manu figuli,  
sic vos in manu mea, domus Israël.  

<span id="007">7</span> Repente loquar adversum gentem et adversus
regnum,  
ut eradicem, et destruam, et disperdam illud:  

<span id="008">8</span> si pœnitentiam egerit gens illa a malo suo  
quod locutus sum adversus eam,  
agam et ego pœnitentiam super malo  
quod cogitavi ut facerem ei.  

<span id="009">9</span> Et subito loquar de gente et de regno,  
ut ædificem et plantem illud.  

<span id="010">10</span> Si fecerit malum in oculis meis,  
ut non audiat vocem meam,  
pœnitentiam agam super bono quod locutus sum ut facerem ei.  

<span id="011">11</span> Nunc ergo dic viro Juda, et habitatoribus
Jerusalem, dicens:  
Hæc dicit Dominus:  
Ecce ego fingo contra vos malum,  
et cogito contra vos cogitationem:  
revertatur unusquisque a via sua mala,  
et dirigite vias vestras et studia vestra.  

<span id="012">12</span> Qui dixerunt: Desperavimus:  
post cogitationes enim nostras ibimus,  
et unusquisque pravitatem cordis sui mali faciemus.  

<span id="013">13</span> Ideo hæc dicit Dominus:  
Interrogate gentes:  
Quis audivit talia horribilia,  
quæ fecit nimis virgo Israël?  

<span id="014">14</span> Numquid deficiet de petra agri nix Libani?  
aut evelli possunt aquæ erumpentes frigidæ, et defluentes?  

<span id="015">15</span> Quia oblitus est mei populus meus,  
frustra libantes,  
et impingentes in viis suis,  
in semitis sæculi,  
ut ambularent per eas in itinere non trito,  

<span id="016">16</span> ut fieret terra eorum in desolationem,  
et in sibilum sempiternum:  
omnis qui præterierit per eam obstupescet,  
et movebit caput suum.  

<span id="017">17</span> Sicut ventus urens dispergam eos coram
inimico:  
dorsum, et non faciem, ostendam eis in die perditionis eorum.\]  

<span id="018">18</span> Et dixerunt: \[Venite, et cogitemus contra
Jeremiam cogitationes:  
non enim peribit lex a sacerdote,  
neque consilium a sapiente,  
nec sermo a propheta:  
venite, et percutiamus eum lingua,  
et non attendamus ad universos sermones ejus.\]

<span id="019">19</span> \[Attende, Domine, ad me,  
et audi vocem adversariorum meorum.  

<span id="020">20</span> Numquid redditur pro bono malum,  
quia foderunt foveam animæ meæ?  
Recordare quod steterim in conspectu tuo  
ut loquerer pro eis bonum,  
et averterem indignationem tuam ab eis.  

<span id="021">21</span> Propterea da filios eorum in famem,  
et deduc eos in manus gladii:  
fiant uxores eorum absque liberis, et viduæ:  
et viri earum interficiantur morte:  
juvenes eorum confodiantur gladio in prælio:  

<span id="022">22</span> audiatur clamor de domibus eorum:  
adduces enim super eos latronem repente,  
quia foderunt foveam ut caperent me,  
et laqueos absconderunt pedibus meis.  

<span id="023">23</span> Tu autem, Domine, scis omne consilium eorum  
adversum me in mortem:  
ne propitieris iniquitati eorum,  
et peccatum eorum a facie tua non deleatur:  
fiant corruentes in conspectu tuo;  
in tempore furoris tui abutere eis.\]

------------------------------------------------------------------------

[Next: Jeremiah Chapter 19](jer019.md)
