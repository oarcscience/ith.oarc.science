[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa050)  [KJV](../kjv/isa050)  [Sep](../sep/isa050.md) 
[Tan](../tan/isa050.md)   
  
[Isaiah Index](isa.md)  
  [Previous](isa049)  [Next](isa051.md) 

------------------------------------------------------------------------

### Vulgate (Latin): Isaiah Chapter 50

<span id="001">1</span> \[Hæc dicit Dominus:  
Quis est hic liber repudii matris vestræ,  
quo dimisi eam?  
aut quis est creditor meus,  
cui vendidi vos?  
Ecce in iniquitatibus vestris venditi estis,  
et in sceleribus vestris dimisi matrem vestram.  

<span id="002">2</span> Quia veni, et non erat vir;  
vocavi, et non erat qui audiret.  
Numquid abbreviata et parvula facta est manus mea,  
ut non possim redimere?  
aut non est in me virtus ad liberandum?  
Ecce in increpatione mea desertum faciam mare,  
ponam flumina in siccum;  
computrescent pisces sine aqua,  
et morientur in siti.  

<span id="003">3</span> Induam cælos tenebris,  
et saccum ponam operimentum eorum.\]  

<span id="004">4</span> \[Dominus dedit mihi  
linguam eruditam,  
ut sciam sustentare eum qui lassus est verbo.  
Erigit mane,  
mane erigit mihi aurem,  
ut audiam quasi magistrum.  

<span id="005">5</span> Dominus Deus aperuit mihi aurem,  
ego autem non contradico:  
retrorsum non abii.  

<span id="006">6</span> Corpus meum dedi percutientibus,  
et genas meas vellentibus;  
faciem meam non averti ab increpantibus  
et conspuentibus in me.  

<span id="007">7</span> Dominus Deus auxiliator meus,  
ideo non sum confusus;  
ideo posui faciem meam ut petram durissimam,  
et scio quoniam non confundar.  

<span id="008">8</span> Juxta est qui justificat me; quis contradicet
mihi?  
Stemus simul;  
quis est adversarius meus? accedat ad me.  

<span id="009">9</span> Ecce Dominus Deus auxiliator meus;  
quis est qui condemnet me?  
Ecce omnes quasi vestimentum conterentur;  
tinea comedet eos.  

<span id="010">10</span> Quis ex vobis timens Dominum,  
audiens vocem servi sui?  
Qui ambulavit in tenebris,  
et non est lumen ei,  
speret in nomine Domini,  
et innitatur super Deum suum.  

<span id="011">11</span> Ecce vos omnes accendentes ignem,  
accincti flammis:  
ambulate in lumine ignis vestri,  
et in flammis quas succendistis;  
de manu mea factum est hoc vobis:  
in doloribus dormietis.\]

------------------------------------------------------------------------

[Next: Isaiah Chapter 51](isa051.md)
