[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2007)  [KJV](../kjv/sa2007)  [Sep](../sep/sa2007.md) 
[Tan](../tan/sa2007.md)   
  
[2 Samuel Index](sa2.md)  
  [Previous](sa2006)  [Next](sa2008.md) 

------------------------------------------------------------------------

### Vulgate (Latin): 2 Samuel Chapter 7

<span id="001">1</span> Factum est autem cum sedisset rex in domo sua,
et Dominus dedisset ei requiem undique ab universis inimicis suis,

<span id="002">2</span> dixit ad Nathan prophetam: Videsne quod ego
habitem in domo cedrina, et arca Dei posita sit in medio pellium?

<span id="003">3</span> Dixitque Nathan ad regem: Omne quod est in corde
tuo, vade, fac: quia Dominus tecum est.

<span id="004">4</span> Factum est autem in illa nocte: et ecce sermo
Domini ad Nathan, dicens:

<span id="005">5</span> Vade, et loquere ad servum meum David: Hæc dicit
Dominus: Numquid tu ædificabis mihi domum ad habitandum?

<span id="006">6</span> Neque enim habitavi in domo ex die illa, qua
eduxi filios Israël de terra Ægypti, usque in diem hanc: sed ambulabam
in tabernaculo, et in tentorio.

<span id="007">7</span> Per cuncta loca quæ transivi cum omnibus filiis
Israël, numquid loquens locutus sum ad unam de tribubus Israël, cui
præcepi ut pasceret populum meum Israël, dicens: Quare non ædificastis
mihi domum cedrinam?  

<span id="008">8</span> Et nunc hæc dices servo meo David: Hæc dicit
Dominus exercituum: Ego tuli te de pascuis sequentem greges, ut esses
dux super populum meum Israël:

<span id="009">9</span> et fui tecum in omnibus ubicumque ambulasti, et
interfeci universos inimicos tuos a facie tua: fecique tibi nomen
grande, juxta nomen magnorum qui sunt in terra.

<span id="010">10</span> Et ponam locum populo meo Israël, et plantabo
eum, et habitabit sub eo, et non turbabitur amplius: nec addent filii
iniquitatis ut affligant eum sicut prius,

<span id="011">11</span> ex die qua constitui judices super populum meum
Israël: et requiem dabo tibi ab omnibus inimicis tuis: prædicitque tibi
Dominus quod domum faciat tibi Dominus.

<span id="012">12</span> Cumque completi fuerint dies tui, et dormieris
cum patribus tuis, suscitabo semen tuum post te, quod egredietur de
utero tuo, et firmabo regnum ejus.

<span id="013">13</span> Ipse ædificabit domum nomini meo, et stabiliam
thronum regni ejus usque in sempiternum.

<span id="014">14</span> Ego ero ei in patrem, et ipse erit mihi in
filium: qui si inique aliquid gesserit, arguam eum in virga virorum, et
in plagis filiorum hominum.

<span id="015">15</span> Misericordiam autem meam non auferam ab eo,
sicut abstuli a Saul, quem amovi a facie mea.

<span id="016">16</span> Et fidelis erit domus tua, et regnum tuum usque
in æternum ante faciem tuam, et thronus tuus erit firmus jugiter.

<span id="017">17</span> Secundum omnia verba hæc, et juxta universam
visionem istam, sic locutus est Nathan ad David.  

<span id="018">18</span> Ingressus est autem rex David, et sedit coram
Domino, et dixit: Quis ego sum, Domine Deus, et quæ domus mea, quia
adduxisti me hucusque?

<span id="019">19</span> Sed et hoc parum visum est in conspectu tuo,
Domine Deus, nisi loquereris etiam de domo servi tui in longinquum: ista
est enim lex Adam, Domine Deus.

<span id="020">20</span> Quid ergo addere poterit adhuc David, ut
loquatur ad te? tu enim scis servum tuum, Domine Deus.

<span id="021">21</span> Propter verbum tuum, et secundum cor tuum,
fecisti omnia magnalia hæc, ita ut notum faceres servo tuo.

<span id="022">22</span> Idcirco magnificatus es, Domine Deus, quia non
est similis tui, neque est deus extra te, in omnibus quæ audivimus
auribus nostris.

<span id="023">23</span> Quæ est autem ut populus tuus Israël gens in
terra, propter quam ivit Deus ut redimeret eam sibi in populum, et
poneret sibi nomen, faceretque eis magnalia et horribilia super terram a
facie populi tui quem redemisti tibi ex Ægypto, gentem, et deum ejus.

<span id="024">24</span> Firmasti enim tibi populum tuum Israël in
populum sempiternum: et tu, Domine Deus, factus es eis in Deum.

<span id="025">25</span> Nunc ergo Domine Deus, verbum quod locutus es
super servum tuum, et super domum ejus, suscita in sempiternum: et fac
sicut locutus es,

<span id="026">26</span> ut magnificetur nomen tuum usque in
sempiternum, atque dicatur: Dominus exercituum, Deus super Israël. Et
domus servi tui David erit stabilita coram Domino,

<span id="027">27</span> quia tu, Domine exercituum Deus Israël,
revelasti aurem servi tui, dicens: Domum ædificabo tibi: propterea
invenit servus tuus cor suum ut oraret te oratione hac.

<span id="028">28</span> Nunc ergo Domine Deus, tu es Deus, et verba tua
erunt vera: locutus es enim ad servum tuum bona hæc.

<span id="029">29</span> Incipe ergo, et benedic domui servi tui, ut sit
in sempiternum coram te: quia tu, Domine Deus, locutus es, et
benedictione tua benedicetur domus servi tui in sempiternum.

------------------------------------------------------------------------

[Next: 2 Samuel Chapter 8](sa2008.md)
