[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir007)  [Apo](../apo/sir007) 
[Sep](../sep/sir007)   
  
[Sirach Index](sir)  
  [Previous](sir006)  [Next](sir008) 

------------------------------------------------------------------------

### Vulgate (Latin): Sirach Chapter 7

<span id="001">1</span> \[Noli facere mala, et non te apprehendent:  

<span id="002">2</span> discede ab iniquo, et deficient mala abs te.  

<span id="003">3</span> Fili, non semines mala in sulcis injustitiæ,  
et non metes ea in septuplum.  

<span id="004">4</span> Noli quærere a Domino ducatum,  
neque a rege cathedram honoris.  

<span id="005">5</span> Non te justifices ante Deum,  
quoniam agnitor cordis ipse est:  
et penes regem noli velle videri sapiens.  

<span id="006">6</span> Noli quærere fieri judex,  
nisi valeas virtute irrumpere iniquitates:  
ne forte extimescas faciem potentis,  
et ponas scandalum in æquitate tua.  

<span id="007">7</span> Non pecces in multitudinem civitatis,  
nec te immittas in populum:  

<span id="008">8</span> neque alliges duplicia peccata,  
nec enim in uno eris immunis.  

<span id="009">9</span> Noli esse pusillanimis in animo tuo:  

<span id="010">10</span> exorare et facere eleemosynam ne despicias.  

<span id="011">11</span> Ne dicas: In multitudine munerum meorum
respiciet Deus,  
et offerente me Deo altissimo, munera mea suscipiet.  

<span id="012">12</span> Non irrideas hominem in amaritudine animæ:  
est enim qui humiliat et exaltat circumspector Deus.  

<span id="013">13</span> Noli amare mendacium adversus fratrem tuum,  
neque in amicum similiter facias.  

<span id="014">14</span> Noli velle mentiri omne mendacium:  
assiduitas enim illius non est bona.  

<span id="015">15</span> Noli verbosus esse in multitudine
presbyterorum,  
et non iteres verbum in oratione tua.  

<span id="016">16</span> Non oderis laboriosa opera,  
et rusticationem creatam ab Altissimo.  

<span id="017">17</span> Non te reputes in multitudine
indisciplinatorum.  

<span id="018">18</span> Memento iræ, quoniam non tardabit.  

<span id="019">19</span> Humilia valde spiritum tuum,  
quoniam vindicta carnis impii ignis et vermis.\]  

<span id="020">20</span> \[Noli prævaricari in amicum pecuniam
differentem,  
neque fratrem carissimum auro spreveris.  

<span id="021">21</span> Noli discedere a muliere sensata et bona,  
quam sortitus es in timore Domini:  
gratia enim verecundiæ illius super aurum.  

<span id="022">22</span> Non lædas servum in veritate operantem,  
neque mercenarium dantem animam suam.  

<span id="023">23</span> Servus sensatus sit tibi dilectus quasi anima
tua:  
non defraudes illum libertate,  
neque inopem derelinquas illum.  

<span id="024">24</span> Pecora tibi sunt, attende illis:  
et si sunt utilia, perseverent apud te.  

<span id="025">25</span> Filii tibi sunt? erudi illos,  
et curva illos a pueritia illorum.  

<span id="026">26</span> Filiæ tibi sunt? serva corpus illarum,  
et non ostendas hilarem faciem tuam ad illas.  

<span id="027">27</span> Trade filiam, et grande opus feceris:  
et homini sensato da illam.  

<span id="028">28</span> Mulier si est tibi secundum animam tuam, non
projicias illam:  
et odibili non credas te.  
In toto corde tuo  

<span id="029">29</span> honora patrem tuum,  
et gemitus matris tuæ ne obliviscaris:  

<span id="030">30</span> memento quoniam nisi per illos natus non
fuisses:  
et retribue illis, quomodo et illi tibi.\]  

<span id="031">31</span> \[In tota anima tua time Dominum,  
et sacerdotes illius sanctifica.  

<span id="032">32</span> In omni virtute tua dilige eum qui te fecit,  
et ministros ejus ne derelinquas.  

<span id="033">33</span> Honora Deum ex tota anima tua,  
et honorifica sacerdotes,  
et propurga te cum brachiis.  

<span id="034">34</span> Da illis partem, sicut mandatum est tibi,
primitiarum et purgationis,  
et de negligentia tua purga te cum paucis.  

<span id="035">35</span> Datum brachiorum tuorum,  
et sacrificium sanctificationis offeres Domino,  
et initia sanctorum.  

<span id="036">36</span> Et pauperi porrige manum tuam,  
ut perficiatur propitiatio et benedictio tua.  

<span id="037">37</span> Gratia dati in conspectu omnis viventis,  
et mortuo non prohibeas gratiam.  

<span id="038">38</span> Non desis plorantibus in consolatione,  
et cum lugentibus ambula.  

<span id="039">39</span> Non te pigeat visitare infirmum:  
ex his enim in dilectione firmaberis.  

<span id="040">40</span> In omnibus operibus tuis memorare novissima
tua,  
et in æternum non peccabis.\]

------------------------------------------------------------------------

[Next: Sirach Chapter 8](sir008)
