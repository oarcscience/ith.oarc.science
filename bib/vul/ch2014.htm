<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Chronicles: 2 Chronicles Chapter 14</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/ch2014.htm">Polyglot</A>&nbsp;
<A HREF="../kjv/ch2014.htm">KJV</A>&nbsp;
<A HREF="../sep/ch2014.htm">Sep</A>&nbsp;
<A HREF="../tan/ch2014.htm">Tan</A>&nbsp;

<BR>
<BR><A HREF="ch2.htm">2 Chronicles Index</A><BR>
&nbsp;
<A HREF="ch2013.htm">Previous</A>&nbsp;
<A HREF="ch2015.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Chronicles Chapter 14</H3><P><a name="001">1</A>&nbsp;Dormivit autem Abia cum patribus suis, et sepelierunt eum in civitate David: regnavitque Asa filius ejus pro eo, in cujus diebus quievit terra annis decem.</P>
<P><a name="002">2</A>&nbsp;Fecit autem Asa quod bonum et placitum erat in conspectu Dei sui, et subvertit altaria peregrini cultus, et excelsa.</P>
<P><a name="003">3</A>&nbsp;Et confregit statuas, lucosque succidit:</P>
<P><a name="004">4</A>&nbsp;et pr&#230;cepit Jud&#230; ut qu&#230;reret Dominum Deum patrum suorum, et faceret legem, et universa mandata:</P>
<P><a name="005">5</A>&nbsp;et abstulit de cunctis urbibus Juda aras et fana, et regnavit in pace.</P>
<P><a name="006">6</A>&nbsp;&#198;dificavit quoque urbes munitas in Juda, quia quietus erat, et nulla temporibus ejus bella surrexerant, pacem Domino largiente.</P>
<P><a name="007">7</A>&nbsp;Dixit autem Jud&#230;: &#198;dificemus civitates istas, et vallemus muris, et roboremus turribus, et portis, et seris, donec a bellis quieta sunt omnia, eo quod qu&#230;sierimus Dominum Deum patrum nostrorum, et dederit nobis pacem per gyrum. &#198;dificaverunt igitur, et nullum in exstruendo impedimentum fuit.</P>
<P><a name="008">8</A>&nbsp;Habuit autem Asa in exercitu suo portantium scuta et hastas de Juda trecenta millia, de Benjamin vero scutariorum et sagittariorum ducenta octoginta millia: omnes isti viri fortissimi.<BR>
</P>
<P><a name="009">9</A>&nbsp;Egressus est autem contra eos Zara &#198;thiops cum exercitu suo, decies centena millia, et curribus trecentis: et venit usque Maresa.</P>
<P><a name="010">10</A>&nbsp;Porro Asa perrexit obviam ei, et instruxit aciem ad bellum in valle Sephata, qu&#230; est juxta Maresa:</P>
<P><a name="011">11</A>&nbsp;et invocavit Dominum Deum, et ait: Domine, non est apud te ulla distantia, utrum in paucis auxilieris, an in pluribus. Adjuva nos, Domine Deus noster: in te enim, et in tuo nomine habentes fiduciam, venimus contra hanc multitudinem. Domine, Deus noster tu es: non pr&#230;valeat contra te homo.</P>
<P><a name="012">12</A>&nbsp;Exterruit itaque Dominus &#198;thiopes coram Asa et Juda: fugeruntque &#198;thiopes.</P>
<P><a name="013">13</A>&nbsp;Et persecutus est eos Asa, et populus qui cum eo erat, usque Gerara: et ruerunt &#198;thiopes usque ad internecionem, quia Domino c&#230;dente contriti sunt, et exercitu illius pr&#230;liante. Tulerunt ergo spolia multa,</P>
<P><a name="014">14</A>&nbsp;et percusserunt civitates omnes per circuitum Gerar&#230;: grandis quippe cunctos terror invaserat: et diripuerunt urbes, et multam pr&#230;dam asportaverunt.</P>
<P><a name="015">15</A>&nbsp;Sed et caulas ovium destruentes, tulerunt pecorum infinitam multitudinem, et camelorum: reversique sunt in Jerusalem.</P>
<P><HR>
<CENTER>
<A HREF="ch2015.htm">Next: 2 Chronicles Chapter 15</A></CENTER>
</BODY>
</HTML>
