[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen009)  [KJV](../kjv/gen009)  [Sep](../sep/gen009.md) 
[Tan](../tan/gen009.md)   
  
[Genesis Index](gen.md)  
  [Previous](gen008)  [Next](gen010.md) 

------------------------------------------------------------------------

### Vulgate (Latin): Genesis Chapter 9

<span id="001">1</span> Benedixitque Deus Noë et filiis ejus. Et dixit
ad eos: Crescite, et multiplicamini, et replete terram.

<span id="002">2</span> Et terror vester ac tremor sit super cuncta
animalia terræ, et super omnes volucres cæli, cum universis quæ moventur
super terram: omnes pisces maris manui vestræ traditi sunt.

<span id="003">3</span> Et omne, quod movetur et vivit, erit vobis in
cibum: quasi olera virentia tradidi vobis omnia.

<span id="004">4</span> Excepto, quod carnem cum sanguine non comedetis.

<span id="005">5</span> Sanguinem enim animarum vestrarum requiram de
manu cunctarum bestiarum: et de manu hominis, de manu viri, et fratris
ejus requiram animam hominis.

<span id="006">6</span> Quicumque effuderit humanum sanguinem, fundetur
sanguis illius: ad imaginem quippe Dei factus est homo.

<span id="007">7</span> Vos autem crescite et multiplicamini, et
ingredimini super terram, et implete eam.  

<span id="008">8</span> Hæc quoque dixit Deus ad Noë, et ad filios ejus
cum eo:

<span id="009">9</span> Ecce ego statuam pactum meum vobiscum, et cum
semine vestro post vos:

<span id="010">10</span> et ad omnem animam viventem, quæ est vobiscum,
tam in volucribus quam in jumentis et pecudibus terræ cunctis, quæ
egressa sunt de arca, et universis bestiis terræ.

<span id="011">11</span> Statuam pactum meum vobiscum, et nequaquam
ultra interficietur omnis caro aquis diluvii, neque erit deinceps
diluvium dissipans terram.

<span id="012">12</span> Dixitque Deus: Hoc signum fœderis quod do inter
me et vos, et ad omnem animam viventem, quæ est vobiscum in generationes
sempiternas:

<span id="013">13</span> arcum meum ponam in nubibus, et erit signum
fœderis inter me et inter terram.

<span id="014">14</span> Cumque obduxero nubibus cælum, apparebit arcus
meus in nubibus:

<span id="015">15</span> et recordabor fœderis mei vobiscum, et cum omni
anima vivente quæ carnem vegetat: et non erunt ultra aquæ diluvii ad
delendum universam carnem.

<span id="016">16</span> Eritque arcus in nubibus, et videbo illum, et
recordabor fœderis sempiterni quod pactum est inter Deum et omnem animam
viventem universæ carnis quæ est super terram.

<span id="017">17</span> Dixitque Deus ad Noë: Hoc erit signum fœderis,
quod constitui inter me et omnem carnem super terram.  

<span id="018">18</span> Erant ergo filii Noë, qui egressi sunt de arca,
Sem, Cham et Japheth: porro Cham ipse est pater Chanaan.

<span id="019">19</span> Tres isti filii sunt Noë: et ab his
disseminatum est omne genus hominum super universam terram.

<span id="020">20</span> Cœpitque Noë vir agricola exercere terram, et
plantavit vineam.

<span id="021">21</span> Bibensque vinum inebriatus est, et nudatus in
tabernaculo suo.

<span id="022">22</span> Quod cum vidisset Cham, pater Chanaan, verenda
scilicet patris sui esse nudata, nuntiavit duobus fratribus suis foras.

<span id="023">23</span> At vero Sem et Japheth pallium imposuerunt
humeris suis, et incedentes retrorsum, operuerunt verenda patris sui:
faciesque eorum aversæ erant, et patris virilia non viderunt.

<span id="024">24</span> Evigilans autem Noë ex vino, cum didicisset quæ
fecerat ei filius suus minor,

<span id="025">25</span> ait: \[Maledictus Chanaan,  
servus servorum erit fratribus suis.\]

<span id="026">26</span> Dixitque: \[Benedictus Dominus Deus Sem,  
sit Chanaan servus ejus.  

<span id="027">27</span> Dilatet Deus Japheth, et habitet in
tabernaculis Sem,  
sitque Chanaan servus ejus.\]

<span id="028">28</span> Vixit autem Noë post diluvium trecentis
quinquaginta annis.

<span id="029">29</span> Et impleti sunt omnes dies ejus nongentorum
quinquaginta annorum: et mortuus est.

------------------------------------------------------------------------

[Next: Genesis Chapter 10](gen010.md)
