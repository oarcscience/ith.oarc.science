[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat027)  [GNT](../gnt/mat027) 
[KJV](../kjv/mat027)   
  
[Matthew Index](mat)  
  [Previous](mat026)  [Next](mat028) 

------------------------------------------------------------------------

### Vulgate (Latin): Matthew Chapter 27

<span id="001">1</span> Mane autem facto, consilium inierunt omnes
principes sacerdotum et seniores populi adversus Jesum, ut eum morti
traderent.

<span id="002">2</span> Et vinctum adduxerunt eum, et tradiderunt Pontio
Pilato præsidi.  

<span id="003">3</span> Tunc videns Judas, qui eum tradidit, quod
damnatus esset, pœnitentia ductus, retulit triginta argenteos
principibus sacerdotum, et senioribus,

<span id="004">4</span> dicens: Peccavi, tradens sanguinem justum. At
illi dixerunt: Quid ad nos? tu videris.

<span id="005">5</span> Et projectis argenteis in templo, recessit: et
abiens laqueo se suspendit.

<span id="006">6</span> Principes autem sacerdotum, acceptis argenteis,
dixerunt: Non licet eos mittere in corbonam: quia pretium sanguinis est.

<span id="007">7</span> Consilio autem inito, emerunt ex illis agrum
figuli, in sepulturam peregrinorum.

<span id="008">8</span> Propter hoc vocatus est ager ille, Haceldama,
hoc est, Ager sanguinis, usque in hodiernum diem.

<span id="009">9</span> Tunc impletum est quod dictum est per Jeremiam
prophetam, dicentem: Et acceperunt triginta argenteos pretium
appretiati, quem appretiaverunt a filiis Israël:

<span id="010">10</span> et dederunt eos in agrum figuli, sicut
constituit mihi Dominus.  

<span id="011">11</span> Jesus autem stetit ante præsidem, et
interrogavit eum præses, dicens: Tu es rex Judæorum? Dicit illi Jesus:
Tu dicis.

<span id="012">12</span> Et cum accusaretur a principibus sacerdotum et
senioribus, nihil respondit.

<span id="013">13</span> Tunc dicit illi Pilatus: Non audis quanta
adversum te dicunt testimonia?

<span id="014">14</span> Et non respondit ei ad ullum verbum, ita ut
miraretur præses vehementer.

<span id="015">15</span> Per diem autem solemnem consueverat præses
populo dimittere unum vinctum, quem voluissent:

<span id="016">16</span> habebat autem tunc vinctum insignem, qui
dicebatur Barrabas.

<span id="017">17</span> Congregatis ergo illis, dixit Pilatus: Quem
vultis dimittam vobis: Barabbam, an Jesum, qui dicitur Christus?

<span id="018">18</span> Sciebat enim quod per invidiam tradidissent
eum.

<span id="019">19</span> Sedente autem illo pro tribunali, misit ad eum
uxor ejus, dicens: Nihil tibi, et justo illi: multa enim passa sum hodie
per visum propter eum.

<span id="020">20</span> Principes autem sacerdotum et seniores
persuaserunt populis ut peterent Barabbam, Jesum vero perderent.

<span id="021">21</span> Respondens autem præses, ait illis: Quem vultis
vobis de duobus dimitti? At illi dixerunt: Barabbam.

<span id="022">22</span> Dicit illis Pilatus: Quid igitur faciam de
Jesu, qui dicitur Christus?

<span id="023">23</span> Dicunt omnes: Crucifigatur. Ait illis præses:
Quid enim mali fecit? At illi magis clamabant dicentes: Crucifigatur.

<span id="024">24</span> Videns autem Pilatus quia nihil proficeret, sed
magis tumultus fieret: accepta aqua, lavit manus coram populo, dicens:
Innocens ego sum a sanguine justi hujus: vos videritis.

<span id="025">25</span> Et respondens universus populus, dixit: Sanguis
ejus super nos, et super filios nostros.

<span id="026">26</span> Tunc dimisit illis Barabbam: Jesum autem
flagellatum tradidit eis ut crucifigeretur.  

<span id="027">27</span> Tunc milites præsidis suscipientes Jesum in
prætorium, congregaverunt ad eum universam cohortem:

<span id="028">28</span> et exeuntes eum, chlamydem coccineam
circumdederunt ei,

<span id="029">29</span> et plectentes coronam de spinis, posuerunt
super caput ejus, et arundinem in dextera ejus. Et genu flexo ante eum,
illudebant ei, dicentes: Ave rex Judæorum.

<span id="030">30</span> Et exspuentes in eum, acceperunt arundinem, et
percutiebant caput ejus.

<span id="031">31</span> Et postquam illuserunt ei, exuerunt eum
chlamyde, et induerunt eum vestimentis ejus, et duxerunt eum ut
crucifigerent.  

<span id="032">32</span> Exeuntes autem invenerunt hominem Cyrenæum,
nomine Simonem: hunc angariaverunt ut tolleret crucem ejus.

<span id="033">33</span> Et venerunt in locum qui dicitur Golgotha, quod
est Calvariæ locus.

<span id="034">34</span> Et dederunt ei vinum bibere cum felle mistum.
Et cum gustasset, noluit bibere.

<span id="035">35</span> Postquam autem crucifixerunt eum, diviserunt
vestimenta ejus, sortem mittentes: ut impleretur quod dictum est per
prophetam dicentem: Diviserunt sibi vestimenta mea, et super vestem meam
miserunt sortem.

<span id="036">36</span> Et sedentes servabant eum.

<span id="037">37</span> Et imposuerunt super caput ejus causam ipsius
scriptam: Hic est Jesus rex Judæorum.

<span id="038">38</span> Tunc crucifixi sunt cum eo duo latrones: unus a
dextris, et unus a sinistris.

<span id="039">39</span> Prætereuntes autem blasphemabant eum moventes
capita sua,

<span id="040">40</span> et dicentes: Vah! qui destruis templum Dei, et
in triduo illud reædificas: salva temetipsum: si Filius Dei es, descende
de cruce.

<span id="041">41</span> Similiter et principes sacerdotum illudentes
cum scribis et senioribus dicebant:

<span id="042">42</span> Alios salvos fecit, seipsum non potest salvum
facere: si rex Israël est, descendat nunc de cruce, et credimus ei:

<span id="043">43</span> confidit in Deo: liberet nunc, si vult eum:
dixit enim: Quia Filius Dei sum.

<span id="044">44</span> Idipsum autem et latrones, qui crucifixi erant
cum eo, improperabant ei.  

<span id="045">45</span> A sexta autem hora tenebræ factæ sunt super
universam terram usque ad horam nonam.

<span id="046">46</span> Et circa horam nonam clamavit Jesus voce magna,
dicens: Eli, Eli, lamma sabacthani? hoc est: Deus meus, Deus meus, ut
quid dereliquisti me?

<span id="047">47</span> Quidam autem illic stantes, et audientes,
dicebant: Eliam vocat iste.

<span id="048">48</span> Et continuo currens unus ex eis, acceptam
spongiam implevit aceto, et imposuit arundini, et dabat ei bibere.

<span id="049">49</span> Ceteri vero dicebant: Sine, videamus an veniat
Elias liberans eum.

<span id="050">50</span> Jesus autem iterum clamans voce magna, emisit
spiritum.  

<span id="051">51</span> Et ecce velum templi scissum est in duas partes
a summo usque deorsum: et terra mota est, et petræ scissæ sunt,

<span id="052">52</span> et monumenta aperta sunt: et multa corpora
sanctorum, qui dormierant, surrexerunt.

<span id="053">53</span> Et exeuntes de monumentis post resurrectionem
ejus, venerunt in sanctam civitatem, et apparuerunt multis.

<span id="054">54</span> Centurio autem, et qui cum eo erant,
custodientes Jesum, viso terræmotu, et his quæ fiebant, timuerunt valde,
dicentes: Vere Filius Dei erat iste.  

<span id="055">55</span> Erant autem ibi mulieres multæ a longe, quæ
secutæ erant Jesum a Galilæa, ministrantes ei:

<span id="056">56</span> inter quas erat Maria Magdalene, et Maria
Jacobi, et Joseph mater, et mater filiorum Zebedæi.

<span id="057">57</span> Cum autem sero factum esset, venit quidam homo
dives ab Arimathæa, nomine Joseph, qui et ipse discipulus erat Jesu:

<span id="058">58</span> hic accessit ad Pilatum, et petiit corpus Jesu.
Tunc Pilatus jussit reddi corpus.

<span id="059">59</span> Et accepto corpore, Joseph involvit illud in
sindone munda,

<span id="060">60</span> et posuit illud in monumento suo novo, quod
exciderat in petra. Et advolvit saxum magnum ad ostium monumenti, et
abiit.

<span id="061">61</span> Erant autem ibi Maria Magdalene, et altera
Maria, sedentes contra sepulchrum.  

<span id="062">62</span> Altera autem die, quæ est post Parasceven,
convenerunt principes sacerdotum et pharisæi ad Pilatum,

<span id="063">63</span> dicentes: Domine, recordati sumus, quia
seductor ille dixit adhuc vivens: Post tres dies resurgam.

<span id="064">64</span> Jube ergo custodiri sepulchrum usque in diem
tertium: ne forte veniant discipuli ejus, et furentur eum, et dicant
plebi: Surrexit a mortuis: et erit novissimus error pejor priore.

<span id="065">65</span> Ait illis Pilatus: Habetis custodiam, ite,
custodite sicut scitis.

<span id="066">66</span> Illi autem abeuntes, munierunt sepulchrum,
signantes lapidem, cum custodibus.

------------------------------------------------------------------------

[Next: Matthew Chapter 28](mat028)
