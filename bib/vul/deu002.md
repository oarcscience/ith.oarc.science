[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu002)  [KJV](../kjv/deu002)  [Sep](../sep/deu002.md) 
[Tan](../tan/deu002.md)   
  
[Deuteronomy Index](deu.md)  
  [Previous](deu001)  [Next](deu003.md) 

------------------------------------------------------------------------

### Vulgate (Latin): Deuteronomy Chapter 2

<span id="001">1</span> Profectique inde, venimus in solitudinem, quæ
ducit ad mare Rubrum, sicut mihi dixerat Dominus: et circuivimus montem
Seir longo tempore.

<span id="002">2</span> Dixitque Dominus ad me:

<span id="003">3</span> Sufficit vobis circuire montem istum: ite contra
aquilonem:

<span id="004">4</span> et populo præcipe, dicens: Transibitis per
terminos fratrum vestrorum filiorum Esau, qui habitant in Seir, et
timebunt vos.

<span id="005">5</span> Videte ergo diligenter ne moveamini contra eos.
Neque enim dabo vobis de terra eorum quantum potest unius pedis calcare
vestigium, quia in possessionem Esau dedi montem Seir.

<span id="006">6</span> Cibos emetis ab eis pecunia, et comedetis: aquam
emptam haurietis, et bibetis.

<span id="007">7</span> Dominus Deus tuus benedixit tibi in omni opere
manuum tuarum: novit iter tuum, quomodo transieris solitudinem hanc
magnam, per quadraginta annos habitans tecum Dominus Deus tuus, et nihil
tibi defuit.

<span id="008">8</span> Cumque transissemus fratres nostros filios Esau,
qui habitabant in Seir, per viam campestrem de Elath, et de Asiongaber,
venimus ad iter quod ducit in desertum Moab.  

<span id="009">9</span> Dixitque Dominus ad me: Non pugnes contra
Moabitas, nec ineas adversus eos prælium: non enim dabo tibi quidquam de
terra eorum, quia filiis Loth tradidi Ar in possessionem.

<span id="010">10</span> Emim primi fuerunt habitatores ejus, populus
magnus, et validus, et tam excelsus ut de Enacim stirpe,

<span id="011">11</span> quasi gigantes crederentur, et essent similes
filiorum Enacim. Denique Moabitæ appellant eos Emim.

<span id="012">12</span> In Seir autem prius habitaverunt Horrhæi:
quibus expulsis atque deletis, habitaverunt filii Esau, sicut fecit
Israël in terra possessionis suæ, quam dedit illi Dominus.

<span id="013">13</span> Surgentes ergo ut transiremus torrentem Zared,
venimus ad eum.

<span id="014">14</span> Tempus autem, quo ambulavimus de Cadesbarne
usque ad transitum torrentis Zared, triginta et octo annorum fuit: donec
consumeretur omnis generatio hominum bellatorum de castris, sicut
juraverat Dominus:

<span id="015">15</span> cujus manus fuit adversum eos, ut interirent de
castrorum medio.  

<span id="016">16</span> Postquam autem universi ceciderunt pugnatores,

<span id="017">17</span> locutus est Dominus ad me, dicens:

<span id="018">18</span> Tu transibis hodie terminos Moab, urbem nomine
Ar:

<span id="019">19</span> et accedens in vicina filiorum Ammon, cave ne
pugnes contra eos, nec movearis ad prælium: non enim dabo tibi de terra
filiorum Ammon, quia filiis Loth dedi eam in possessionem.

<span id="020">20</span> Terra gigantum reputata est: et in ipsa olim
habitaverunt gigantes, quos Ammonitæ vocant Zomzommim,

<span id="021">21</span> populus magnus, et multus, et proceræ
longitudinis, sicut Enacim, quos delevit Dominus a facie eorum: et fecit
illos habitare pro eis,

<span id="022">22</span> sicut fecerat filiis Esau, qui habitant in
Seir, delens Horrhæos, et terram eorum illis tradens, quam possident
usque in præsens.

<span id="023">23</span> Hevæos quoque, qui habitabant in Haserim usque
Gazan, Cappadoces expulerunt: qui egressi de Cappadocia deleverunt eos,
et habitaverunt pro illis.

<span id="024">24</span> Surgite, et transite torrentem Arnon: ecce
tradidi in manu tua Sehon regem Hesebon Amorrhæum, et terram ejus incipe
possidere, et committe adversus eum prælium.

<span id="025">25</span> Hodie incipiam mittere terrorem atque
formidinem tuam in populos, qui habitant sub omni cælo: ut audito nomine
tuo paveant, et in morem parturientium contremiscant, et dolore
teneantur.  

<span id="026">26</span> Misi ergo nuntios de solitudine Cademoth ad
Sehon regem Hesebon verbis pacificis, dicens:

<span id="027">27</span> Transibimus per terram tuam: publica gradiemur
via; non declinabimus neque ad dexteram, neque ad sinistram.

<span id="028">28</span> Alimenta pretio vende nobis, ut vescamur: aquam
pecunia tribue, et sic bibemus. Tantum est ut nobis concedas transitum,

<span id="029">29</span> sicut fecerunt filii Esau, qui habitant in
Seir, et Moabitæ, qui morantur in Ar: donec veniamus ad Jordanem, et
transeamus ad terram, quam Dominus Deus noster daturus est nobis.

<span id="030">30</span> Noluitque Sehon rex Hesebon dare nobis
transitum: quia induraverat Dominus Deus tuus spiritum ejus, et
obfirmaverat cor illius, ut traderetur in manus tuas, sicut nunc vides.

<span id="031">31</span> Dixitque Dominus ad me: Ecce cœpi tibi tradere
Sehon, et terram ejus: incipe possidere eam.

<span id="032">32</span> Egressusque est Sehon obviam nobis cum omni
populo suo ad prælium in Jasa.

<span id="033">33</span> Et tradidit eum Dominus Deus noster nobis:
percussimusque eum cum filiis suis et omni populo suo.

<span id="034">34</span> Cunctasque urbes in tempore illo cepimus,
interfectis habitatoribus earum, viris ac mulieribus et parvulis: non
reliquimus in eis quidquam,

<span id="035">35</span> absque jumentis, quæ in partem venere
prædantium: et spoliis urbium, quas cepimus

<span id="036">36</span> ab Aroër, quæ est super ripam torrentis Arnon,
oppido quod in valle situm est, usque Galaad. Non fuit vicus et civitas,
quæ nostras effugeret manus: omnes tradidit Dominus Deus noster nobis,

<span id="037">37</span> absque terra filiorum Ammon, ad quam non
accessimus: et cunctis quæ adjacent torrenti Jeboc, et urbibus montanis,
universisque locis, a quibus nos prohibuit Dominus Deus noster.

------------------------------------------------------------------------

[Next: Deuteronomy Chapter 3](deu003.md)
