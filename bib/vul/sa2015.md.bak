[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2015)  [KJV](../kjv/sa2015)  [Sep](../sep/sa2015.md) 
[Tan](../tan/sa2015.md)   
  
[2 Samuel Index](sa2.md)  
  [Previous](sa2014)  [Next](sa2016.md) 

------------------------------------------------------------------------

### Vulgate (Latin): 2 Samuel Chapter 15

<span id="001">1</span> Igitur post hæc fecit sibi Absalom currus, et
equites, et quinquaginta viros qui præcederent eum.

<span id="002">2</span> Et mane consurgens Absalom, stabat juxta
introitum portæ, et omnem virum qui habebat negotium ut veniret ad regis
judicium, vocabat Absalom ad se, et dicebat: De qua civitate es tu? Qui
respondens aiebat: Ex una tribu Israël ego sum servus tuus.

<span id="003">3</span> Respondebatque ei Absalom: Videntur mihi
sermones tui boni et justi, sed non est qui te audiat constitutus a
rege. Dicebatque Absalom:

<span id="004">4</span> Quis me constituat judicem super terram, ut ad
me veniant omnes qui habent negotium, et juste judicem?

<span id="005">5</span> Sed et cum accederet ad eum homo ut salutaret
illum, extendebat manum suam, et apprehendens osculabatur eum.

<span id="006">6</span> Faciebatque hoc omni Israël venienti ad judicium
ut audiretur a rege, et sollicitabat corda virorum Israël.  

<span id="007">7</span> Post quadraginta autem annos, dixit Absalom ad
regem David: Vadam, et reddam vota mea quæ vovi Domino in Hebron.

<span id="008">8</span> Vovens enim vovit servus tuus cum esset in
Gessur Syriæ, dicens: Si reduxerit me Dominus in Jerusalem, sacrificabo
Domino.

<span id="009">9</span> Dixitque ei rex David: Vade in pace. Et
surrexit, et abiit in Hebron.

<span id="010">10</span> Misit autem Absalom exploratores in universas
tribus Israël, dicens: Statim ut audieritis clangorem buccinæ, dicite:
Regnavit Absalom in Hebron.

<span id="011">11</span> Porro cum Absalom ierunt ducenti viri de
Jerusalem vocati, euntes simplici corde, et causam penitus ignorantes.

<span id="012">12</span> Accersivit quoque Absalom Achitophel Gilonitem
consiliarium David, de civitate sua Gilo. Cumque immolaret victimas,
facta est conjuratio valida, populusque concurrens augebatur cum
Absalom.

<span id="013">13</span> Venit igitur nuntius ad David, dicens: Toto
corde universus Israël sequitur Absalom.

<span id="014">14</span> Et ait David servis suis qui erant cum eo in
Jerusalem: Surgite, fugiamus: neque enim erit nobis effugium a facie
Absalom: festinate egredi, ne forte veniens occupet nos, et impellat
super nos ruinam, et percutiat civitatem in ore gladii.

<span id="015">15</span> Dixeruntque servi regis ad eum: Omnia quæcumque
præceperit dominus noster rex, libenter exequemur servi tui.  

<span id="016">16</span> Egressus est ergo rex et universa domus ejus
pedibus suis: et dereliquit rex decem mulieres concubinas ad
custodiendam domum.

<span id="017">17</span> Egressusque rex et omnis Israël pedibus suis,
stetit procul a domo:

<span id="018">18</span> et universi servi ejus ambulabant juxta eum, et
legiones Cerethi, et Phelethi, et omnes Gethæi, pugnatores validi,
sexcenti viri qui secuti eum fuerant de Geth pedites, præcedebant regem.

<span id="019">19</span> Dixit autem rex ad Ethai Gethæum: Cur venis
nobiscum? revertere, et habita cum rege, quia peregrinus es, et egressus
es de loco tuo.

<span id="020">20</span> Heri venisti, et hodie compelleris nobiscum
egredi? ego autem vadam quo iturus sum: revertere, et reduc tecum
fratres tuos, et Dominus faciet tecum misericordiam et veritatem, quia
ostendisti gratiam et fidem.

<span id="021">21</span> Et respondit Ethai regi dicens: Vivit Dominus,
et vivit dominus meus rex, quoniam in quocumque loco fueris, domine mi
rex, sive in morte, sive in vita, ibi erit servus tuus.

<span id="022">22</span> Et ait David Ethai: Veni, et transi. Et
transivit Ethai Gethæus, et omnes viri qui cum eo erant, et reliqua
multitudo.

<span id="023">23</span> Omnesque flebant voce magna, et universus
populus transibat: rex quoque transgrediebatur torrentem Cedron, et
cunctus populus incedebat contra viam quæ respicit ad desertum.

<span id="024">24</span> Venit autem et Sadoc sacerdos, et universi
Levitæ cum eo, portantes arcam fœderis Dei: et deposuerunt arcam Dei. Et
ascendit Abiathar, donec expletus esset omnis populus qui egressus
fuerat de civitate.

<span id="025">25</span> Et dixit rex ad Sadoc: Reporta arcam Dei in
urbem: si invenero gratiam in oculis Domini, reducet me, et ostendet
mihi eam, et tabernaculum suum.

<span id="026">26</span> Si autem dixerit mihi: Non places: præsto sum:
faciat quod bonum est coram se.

<span id="027">27</span> Et dixit rex ad Sadoc sacerdotem: O videns,
revertere in civitatem in pace: et Achimaas filius tuus, et Jonathas
filius Abiathar, duo filii vestri, sint vobiscum.

<span id="028">28</span> Ecce ego abscondar in campestribus deserti,
donec veniat sermo a vobis indicans mihi.

<span id="029">29</span> Reportaverunt ergo Sadoc et Abiathar arcam Dei
in Jerusalem, et manserunt ibi.

<span id="030">30</span> Porro David ascendebat clivum Olivarum,
scandens et flens, nudis pedibus incedens, et operto capite: sed et
omnis populus qui erat cum eo, operto capite ascendebat plorans.

<span id="031">31</span> Nuntiatum est autem David quod et Achitophel
esset in conjuratione cum Absalom: dixitque David: Infatua, quæso,
Domine, consilium Achitophel.

<span id="032">32</span> Cumque ascenderet David summitatem montis in
quo adoraturus erat Dominum, ecce occurrit ei Chusai Arachites, scissa
veste, et terra pleno capite.

<span id="033">33</span> Et dixit ei David: Si veneris mecum, eris mihi
oneri:

<span id="034">34</span> si autem in civitatem revertaris, et dixeris
Absalom: Servus tuus sum, rex: sicut fui servus patris tui, sic ero
servus tuus: dissipabis consilium Achitophel.

<span id="035">35</span> Habes autem tecum Sadoc et Abiathar sacerdotes:
et omne verbum quodcumque audieris de domo regis, indicabis Sadoc et
Abiathar sacerdotibus.

<span id="036">36</span> Sunt autem cum eis duo filii eorum Achimaas
filius Sadoc, et Jonathas filius Abiathar: et mittetis per eos ad me
omne verbum quod audieritis.

<span id="037">37</span> Veniente ergo Chusai amico David in civitatem,
Absalom quoque ingressus est Jerusalem.

------------------------------------------------------------------------

[Next: 2 Samuel Chapter 16](sa2016.md)
