[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos009)  [KJV](../kjv/jos009.md) 
[Sep:JsB](../sep/jsb009)  [Tan](../tan/jos009.md)   
  
[Joshua Index](jos.md)  
  [Previous](jos008)  [Next](jos010.md) 

------------------------------------------------------------------------

### Vulgate (Latin): Joshua Chapter 9

<span id="001">1</span> Quibus auditis, cuncti reges trans Jordanem, qui
versabantur in montanis et campestribus, in maritimis ac littore magni
maris, hi quoque qui habitabant juxta Libanum, Hethæus et Amorrhæus,
Chananæus, Pherezæus, et Hevæus, et Jebusæus,

<span id="002">2</span> congregati sunt pariter, ut pugnarent contra
Josue et Israël uno animo, eademque sententia.  

<span id="003">3</span> At hi qui habitabant in Gabaon, audientes cuncta
quæ fecerat Josue Jericho, et Hai,

<span id="004">4</span> et callide cogitantes, tulerunt sibi cibaria,
saccos veteres asinis imponentes, et utres vinarios scissos atque
consutos,

<span id="005">5</span> calceamentaque perantiqua quæ ad indicium
vetustatis pittaciis consuta erant, induti veteribus vestimentis: panes
quoque, quos portabant ob viaticum, duri erant, et in frustra comminuti:

<span id="006">6</span> perrexeruntque ad Josue, qui tunc morabatur in
castris Galgalæ, et dixerunt ei, atque simul omni Israëli: De terra
longinqua venimus, pacem vobiscum facere cupientes. Responderuntque viri
Israël ad eos, atque dixerunt:

<span id="007">7</span> Ne forte in terra, quæ nobis sorte debetur,
habitetis, et non possimus fœdus inire vobiscum.

<span id="008">8</span> At illi ad Josue: Servi, inquiunt, tui sumus.
Quibus Josue ait: Quinam estis vos? et unde venistis?

<span id="009">9</span> Responderunt: De terra longinqua valde venerunt
servi tui in nomine Domini Dei tui. Audivimus enim famam potentiæ ejus,
cuncta quæ fecit in Ægypto,

<span id="010">10</span> et duobus regibus Amorrhæorum qui fuerunt trans
Jordanem, Sehon regi Hesebon, et Og regi Basan, qui erat in Astaroth:

<span id="011">11</span> dixeruntque nobis seniores, et omnes
habitatores terræ nostræ: Tollite in manibus cibaria ob longissimam
viam, et occurrite eis, et dicite: Servi vestri sumus: fœdus inite
nobiscum.

<span id="012">12</span> En panes quando egressi sumus de domibus
nostris, ut veniremus ad vos, calidos sumpsimus; nunc sicci facti sunt,
et vetustate nimia comminuti.

<span id="013">13</span> Utres vini novos implevimus; nunc rupti sunt et
soluti. Vestes et calceamenta quibus induimur, et quæ habemus in
pedibus, ob longitudinem longioris viæ trita sunt, et pene consumpta.

<span id="014">14</span> Susceperunt igitur de cibariis eorum, et os
Domini non interrogaverunt.

<span id="015">15</span> Fecitque Josue cum eis pacem, et inito fœdere
pollicitus est quod non occiderentur: principes quoque multitudinis
juraverunt eis.  

<span id="016">16</span> Post dies autem tres initi fœderis, audierunt
quod in vicino habitarent, et inter eos futuri essent.

<span id="017">17</span> Moveruntque castra filii Israël, et venerunt in
civitates eorum die tertio, quarum hæc vocabula sunt: Gabaon, et
Caphira, et Beroth, et Cariathiarim.

<span id="018">18</span> Et non percusserunt eos, eo quod jurassent eis
principes multitudinis in nomine Domini Dei Israël. Murmuravit itaque
omne vulgus contra principes.

<span id="019">19</span> Qui responderunt eis: Juravimus illis in nomine
Domini Dei Israël, et idcirco non possumus eos contingere.

<span id="020">20</span> Sed hoc faciemus eis: reserventur quidem ut
vivant, ne contra nos ira Domini concitetur, si pejeraverimus:

<span id="021">21</span> sed sic vivant, ut in usus universæ
multitudinis ligna cædant, aquasque comportent. Quibus hæc loquentibus,

<span id="022">22</span> vocavit Gabaonitas Josue, et dixit eis: Cur nos
decipere fraude voluistis, ut diceretis: Procul valde habitamus a vobis,
cum in medio nostri sitis?

<span id="023">23</span> itaque sub maledictione eritis, et non deficiet
de stirpe vestra ligna cædens, aquasque comportans in domum Dei mei.

<span id="024">24</span> Qui responderunt: Nuntiatum est nobis servis
tuis, quod promisisset Dominus Deus tuus Moysi servo suo ut traderet
vobis omnem terram, et disperderet cunctos habitatores ejus. Timuimus
igitur valde, et providimus animabus nostris, vestro terrore compulsi,
et hoc consilium inivimus.

<span id="025">25</span> Nunc autem in manu tua sumus: quod tibi bonum
et rectum videtur, fac nobis.

<span id="026">26</span> Fecit ergo Josue ut dixerat, et liberavit eos
de manu filiorum Israël, ut non occiderentur.

<span id="027">27</span> Decrevitque in illo die eos esse in ministerio
cuncti populi, et altaris Domini, cædentes ligna, et aquas comportantes,
usque in præsens tempus, in loco quem Dominus elegisset.

------------------------------------------------------------------------

[Next: Joshua Chapter 10](jos010.md)
