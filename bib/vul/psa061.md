[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa061)  [KJV](../kjv/psa061)  [Sep](../sep/psa061) 
[Tan](../tan/psa061)   
  
[Psalms Index](psa)  
  [Previous](psa060)  [Next](psa062) 

------------------------------------------------------------------------

### Vulgate (Latin): Psalms Chapter 61

<span id="001">1</span> In finem, pro Idithun. Psalmus David.

<span id="002">2</span> \[Nonne Deo subjecta erit anima mea?  
ab ipso enim salutare meum.  

<span id="003">3</span> Nam et ipse Deus meus et salutaris meus;  
susceptor meus, non movebor amplius.  

<span id="004">4</span> Quousque irruitis in hominem?  
interficitis universi vos,  
tamquam parieti inclinato et maceriæ depulsæ.  

<span id="005">5</span> Verumtamen pretium meum cogitaverunt
repellere;  
cucurri in siti:  
ore suo benedicebant,  
et corde suo maledicebant.  

<span id="006">6</span> Verumtamen Deo subjecta esto, anima mea,  
quoniam ab ipso patientia mea:  

<span id="007">7</span> quia ipse Deus meus et salvator meus,  
adjutor meus, non emigrabo.  

<span id="008">8</span> In Deo salutare meum et gloria mea;  
Deus auxilii mei, et spes mea in Deo est.  

<span id="009">9</span> Sperate in eo, omnis congregatio populi;  
effundite coram illo corda vestra:  
Deus adjutor noster in æternum.  

<span id="010">10</span> Verumtamen vani filii hominum,  
mendaces filii hominum in stateris,  
ut decipiant ipsi de vanitate in idipsum.  

<span id="011">11</span> Nolite sperare in iniquitate,  
et rapinas nolite concupiscere;  
divitiæ si affluant, nolite cor apponere.  

<span id="012">12</span> Semel locutus est Deus;  
duo hæc audivi:  
quia potestas Dei est,

<span id="013">13</span> et tibi, Domine, misericordia:  
quia tu reddes unicuique juxta opera sua.\]

------------------------------------------------------------------------

[Next: Psalms Chapter 62](psa062)
