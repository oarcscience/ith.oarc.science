[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom001)  [GNT](../gnt/rom001) 
[KJV](../kjv/rom001)   
  
[Romans Index](rom)  
  [Previous](act028)  [Next](rom002) 

------------------------------------------------------------------------

### Vulgate (Latin): Romans Chapter 1

<span id="001">1</span> Paulus, servus Jesu Christi, vocatus Apostolus,
segregatus in Evangelium Dei,

<span id="002">2</span> quod ante promiserat per prophetas suos in
Scripturis sanctis

<span id="003">3</span> de Filio suo, qui factus est ei ex semine David
secundum carnem,

<span id="004">4</span> qui prædestinatus est Filius Dei in virtute
secundum spiritum sanctificationis ex resurrectione mortuorum Jesu
Christi Domini nostri:

<span id="005">5</span> per quem accepimus gratiam, et apostolatum ad
obediendum fidei in omnibus gentibus pro nomine ejus,

<span id="006">6</span> in quibus estis et vos vocati Jesu Christi:

<span id="007">7</span> omnibus qui sunt Romæ, dilectis Dei, vocatis
sanctis. Gratia vobis, et pax a Deo Patre nostro, et Domino Jesu
Christo.  

<span id="008">8</span> Primum quidem gratias ago Deo meo per Jesum
Christum pro omnibus vobis: quia fides vestra annuntiatur in universo
mundo.

<span id="009">9</span> Testis enim mihi est Deus, cui servio in spiritu
meo in Evangelio Filii ejus, quod sine intermissione memoriam vestri
facio

<span id="010">10</span> semper in orationibus meis: obsecrans, si
quomodo tandem aliquando prosperum iter habeam in voluntate Dei veniendi
ad vos.

<span id="011">11</span> Desidero enim videre vos, ut aliquid impertiar
vobis gratiæ spiritualis ad confirmandos vos:

<span id="012">12</span> id est, simul consolari in vobis per eam quæ
invicem est, fidem vestram atque meam.

<span id="013">13</span> Nolo autem vos ignorare fratres: quia sæpe
proposui venire ad vos (et prohibitus sum usque adhuc) ut aliquem
fructum habeam et in vobis, sicut et in ceteris gentibus.

<span id="014">14</span> Græcis ac barbaris, sapientibus, et
insipientibus debitor sum:

<span id="015">15</span> ita (quod in me) promptum est et vobis, qui
Romæ estis, evangelizare.  

<span id="016">16</span> Non enim erubesco Evangelium. Virtus enim Dei
est in salutem omni credenti, Judæo primum, et Græco.

<span id="017">17</span> Justitia enim Dei in eo revelatur ex fide in
fidem: sicut scriptum est: Justus autem ex fide vivit.  

<span id="018">18</span> Revelatur enim ira Dei de cælo super omnem
impietatem, et injustitiam hominum eorum, qui veritatem Dei in
injustitia detinent:

<span id="019">19</span> quia quod notum est Dei, manifestum est in
illis. Deus enim illis manifestavit.

<span id="020">20</span> Invisibilia enim ipsius, a creatura mundi, per
ea quæ facta sunt, intellecta, conspiciuntur: sempiterna quoque ejus
virtus, et divinitas: ita ut sint inexcusabiles.

<span id="021">21</span> Quia cum cognovissent Deum, non sicut Deum
glorificaverunt, aut gratias egerunt: sed evanuerunt in cogitationibus
suis, et obscuratum est insipiens cor eorum:

<span id="022">22</span> dicentes enim se esse sapientes, stulti facti
sunt.

<span id="023">23</span> Et mutaverunt gloriam incorruptibilis Dei in
similitudinem imaginis corruptibilis hominis, et volucrum, et
quadrupedum, et serpentium.  

<span id="024">24</span> Propter quod tradidit illos Deus in desideria
cordis eorum, in immunditiam, ut contumeliis afficiant corpora sua in
semetipsis:

<span id="025">25</span> qui commutaverunt veritatem Dei in mendacium:
et coluerunt, et servierunt creaturæ potius quam Creatori, qui est
benedictus in sæcula. Amen.

<span id="026">26</span> Propterea tradidit illos Deus in passiones
ignominiæ: nam feminæ eorum immutaverunt naturalem usum in eum usum qui
est contra naturam.

<span id="027">27</span> Similiter autem et masculi, relicto naturali
usu feminæ, exarserunt in desideriis suis in invicem, masculi in
masculos turpitudinem operantes, et mercedem, quam oportuit, erroris sui
in semetipsis recipientes.

<span id="028">28</span> Et sicut non probaverunt Deum habere in
notitia, tradidit illos Deus in reprobum sensum, ut faciant ea quæ non
conveniunt,

<span id="029">29</span> repletos omni iniquitate, malitia,
fornicatione, avaritia, nequitia, plenos invidia, homicidio,
contentione, dolo, malignitate: susurrones,

<span id="030">30</span> detractores, Deo odibiles, contumeliosos,
superbos, elatos, inventores malorum, parentibus non obedientes,

<span id="031">31</span> insipientes, incompositos, sine affectione,
absque fœdere, sine misericordia.

<span id="032">32</span> Qui cum justitiam Dei cognovissent, non
intellexerunt quoniam qui talia agunt, digni sunt morte: et non solum
qui ea faciunt, sed etiam qui consentiunt facientibus.

------------------------------------------------------------------------

[Next: Romans Chapter 2](rom002)
