<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Zechariah: Zechariah Chapter 9</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/zac009.htm">Polyglot</A>&nbsp;
<A HREF="../kjv/zac009.htm">KJV</A>&nbsp;
<A HREF="../sep/zac009.htm">Sep</A>&nbsp;
<A HREF="../tan/zac009.htm">Tan</A>&nbsp;

<BR>
<BR><A HREF="zac.htm">Zechariah Index</A><BR>
&nbsp;
<A HREF="zac008.htm">Previous</A>&nbsp;
<A HREF="zac010.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Zechariah Chapter 9</H3><P><a name="001">1</A>&nbsp;[Onus verbi Domini in terra Hadrach<BR> et Damasci requiei ejus,<BR> quia Domini est oculus hominis et omnium tribuum Isra&#235;l.<BR></P>
<P><a name="002">2</A>&nbsp;Emath quoque in terminis ejus, et Tyrus, et Sidon:<BR> assumpserunt quippe sibi sapientiam valde.<BR></P>
<P><a name="003">3</A>&nbsp;Et &#230;dificavit Tyrus munitionem suam,<BR> et coacervavit argentum quasi humum,<BR> et aurum ut lutum platearum.<BR></P>
<P><a name="004">4</A>&nbsp;Ecce Dominus possidebit eam:<BR> et percutiet in mari fortitudinem ejus,<BR> et h&#230;c igni devorabitur.<BR></P>
<P><a name="005">5</A>&nbsp;Videbit Ascalon, et timebit,<BR> et Gaza, et dolebit nimis,<BR> et Accaron, quoniam confusa est spes ejus:<BR> et peribit rex de Gaza,<BR> et Ascalon non habitabitur.<BR></P>
<P><a name="006">6</A>&nbsp;Et sedebit separator in Azoto,<BR> et disperdam superbiam Philisthinorum.<BR></P>
<P><a name="007">7</A>&nbsp;Et auferam sanguinem ejus de ore ejus,<BR> et abominationes ejus de medio dentium ejus:<BR> et relinquetur etiam ipse Deo nostro,<BR> et erit quasi dux in Juda,<BR> et Accaron quasi Jebus&#230;us.<BR></P>
<P><a name="008">8</A>&nbsp;Et circumdabo domum meam<BR> ex his qui militant mihi euntes et revertentes:<BR> et non transibit super eos ultra exactor,<BR> quia nunc vidi in oculis meis.]<BR>
</P>
<P><a name="009">9</A>&nbsp;[Exsulta satis, filia Sion;<BR> jubila, filia Jerusalem:<BR> ecce rex tuus veniet tibi justus, et salvator:<BR> ipse pauper, et ascendens super asinam<BR> et super pullum filium asin&#230;.<BR></P>
<P><a name="010">10</A>&nbsp;Et disperdam quadrigam ex Ephraim,<BR> et equum de Jerusalem,<BR> et dissipabitur arcus belli:<BR> et loquetur pacem gentibus,<BR> et potestas ejus a mari usque ad mare,<BR> et a fluminibus usque ad fines terr&#230;.<BR></P>
<P><a name="011">11</A>&nbsp;Tu quoque in sanguine testamenti tui<BR> emisisti vinctos tuos de lacu in quo non est aqua.<BR></P>
<P><a name="012">12</A>&nbsp;Convertimini ad munitionem, vincti spei:<BR> hodie quoque annuntians duplicia reddam tibi.<BR></P>
<P><a name="013">13</A>&nbsp;Quoniam extendi mihi Judam quasi arcum:<BR> implevi Ephraim:<BR> et suscitabo filios tuos, Sion,<BR> super filios tuos, Gr&#230;cia:<BR> et ponam te quasi gladium fortium.<BR></P>
<P><a name="014">14</A>&nbsp;Et Dominus Deus super eos videbitur,<BR> et exibit ut fulgur jaculum ejus:<BR> et Dominus Deus in tuba canet,<BR> et vadet in turbine austri.<BR></P>
<P><a name="015">15</A>&nbsp;Dominus exercituum proteget eos:<BR> et devorabunt, et subjicient lapidibus fund&#230;:<BR> et bibentes inebriabuntur quasi a vino,<BR> et replebuntur ut phial&#230;,<BR> et quasi cornua altaris.<BR></P>
<P><a name="016">16</A>&nbsp;Et salvabit eos Dominus Deus eorum in die illa,<BR> ut gregem populi sui,<BR> quia lapides sancti elevabuntur super terram ejus.<BR></P>
<P><a name="017">17</A>&nbsp;Quid enim bonum ejus est,<BR> et quid pulchrum ejus,<BR> nisi frumentum electorum,<BR> et vinum germinans virgines?]</P>
<P><HR>
<CENTER>
<A HREF="zac010.htm">Next: Zechariah Chapter 10</A></CENTER>
</BODY>
</HTML>
