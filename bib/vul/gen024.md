[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen024)  [KJV](../kjv/gen024)  [Sep](../sep/gen024.md) 
[Tan](../tan/gen024.md)   
  
[Genesis Index](gen.md)  
  [Previous](gen023)  [Next](gen025.md) 

------------------------------------------------------------------------

### Vulgate (Latin): Genesis Chapter 24

<span id="001">1</span> Erat autem Abraham senex, dierumque multorum: et
Dominus in cunctis benedixerat ei.

<span id="002">2</span> Dixitque ad servum seniorem domus suæ, qui
præerat omnibus quæ habebat: Pone manum tuam subter femur meum,

<span id="003">3</span> ut adjurem te per Dominum Deum cæli et terræ, ut
non accipias uxorem filio meo de filiabus Chananæorum, inter quos
habito:

<span id="004">4</span> sed ad terram et cognationem meam proficiscaris
et inde accipias uxorem filio meo Isaac.

<span id="005">5</span> Respondit servus: Si noluerit mulier venire
mecum in terram hanc, numquid reducere debeo filium tuum ad locum, de
quo egressus es?

<span id="006">6</span> Dixitque Abraham: Cave nequando reducas filium
meum illuc.

<span id="007">7</span> Dominus Deus cæli, qui tulit me de domo patris
mei, et de terra nativitatis meæ, qui locutus est mihi, et juravit mihi,
dicens: Semini tuo dabo terram hanc: ipse mittet angelum suum coram te,
et accipies inde uxorem filio meo:

<span id="008">8</span> sin autem mulier noluerit sequi te, non
teneberis juramento: filium meum tantum ne reducas illuc.

<span id="009">9</span> Posuit ergo servus manum sub femore Abraham
domini sui, et juravit illi super sermone hoc.

<span id="010">10</span> Tulitque decem camelos de grege domini sui, et
abiit, ex omnibus bonis ejus portans secum, profectusque perrexit in
Mesopotamiam ad urbem Nachor.

<span id="011">11</span> Cumque camelos fecisset accumbere extra oppidum
juxta puteum aquæ vespere, tempore quo solent mulieres egredi ad
hauriendam aquam, dixit:

<span id="012">12</span> Domine Deus domini mei Abraham, occurre,
obsecro, mihi hodie, et fac misericordiam cum domino meo Abraham.

<span id="013">13</span> Ecce ego sto prope fontem aquæ, et filiæ
habitatorum hujus civitatis egredientur ad hauriendam aquam.

<span id="014">14</span> Igitur puella, cui ego dixero: Inclina hydriam
tuam ut bibam: et illa responderit: Bibe, quin et camelis tuis dabo
potum: ipsa est quam præparasti servo tuo Isaac: et per hoc intelligam
quod feceris misericordiam cum domino meo.

<span id="015">15</span> Necdum intra se verba compleverat, et ecce
Rebecca egrediebatur, filia Bathuel, filii Melchæ uxoris Nachor fratris
Abraham, habens hydriam in scapula sua:

<span id="016">16</span> puella decora nimis, virgoque pulcherrima, et
incognita viro: descenderat autem ad fontem, et impleverat hydriam, ac
revertebatur.

<span id="017">17</span> Occurritque ei servus, et ait: Pauxillum aquæ
mihi ad bibendum præbe de hydria tua.

<span id="018">18</span> Quæ respondit: Bibe, domine mi: celeriterque
deposuit hydriam super ulnam suam, et dedit ei potum.

<span id="019">19</span> Cumque ille bibisset, adjecit: Quin et camelis
tuis hauriam aquam, donec cuncti bibant.

<span id="020">20</span> Effundensque hydriam in canalibus, recurrit ad
puteum ut hauriret aquam: et haustam omnibus camelis dedit.

<span id="021">21</span> Ipse autem contemplabatur eam tacitus, scire
volens utrum prosperum iter suum fecisset Dominus, an non.

<span id="022">22</span> Postquam autem biberunt cameli, protulit vir
inaures aureas, appendentes siclos duos, et armillas totidem pondo
siclorum decem.

<span id="023">23</span> Dixitque ad eam: Cujus es filia? indica mihi,
est in domo patris tui locus ad manendum?

<span id="024">24</span> Quæ respondit: Filia sum Bathuelis, filii
Melchæ, quem peperit ipsi Nachor.

<span id="025">25</span> Et addidit, dicens: Palearum quoque et fœni
plurimum est apud nos, et locus spatiosus ad manendum.

<span id="026">26</span> Inclinavit se homo, et adoravit Dominum,

<span id="027">27</span> dicens: Benedictus Dominus Deus domini mei
Abraham, qui non abstulit misericordiam et veritatem suam a domino meo,
et recto itinere me perduxit in domum fratris domini mei.  

<span id="028">28</span> Cucurrit itaque puella, et nuntiavit in domum
matris suæ omnia quæ audierat.

<span id="029">29</span> Habebat autem Rebecca fratrem nomine Laban, qui
festinus egressus est ad hominem, ubi erat fons.

<span id="030">30</span> Cumque vidisset inaures et armillas in manibus
sororis suæ, et audisset cuncta verba referentis: Hæc locutus est mihi
homo: venit ad virum qui stabat juxta camelos, et prope fontem aquæ:

<span id="031">31</span> dixitque ad eum: Ingredere, benedicte Domini:
cur foris stas? præparavi domum, et locum camelis.

<span id="032">32</span> Et introduxit eum in hospitium: ac destravit
camelos, deditque paleas et fœnum, et aquam ad lavandos pedes ejus, et
virorum qui venerant cum eo.

<span id="033">33</span> Et appositus est in conspectu ejus panis. Qui
ait: Non comedam, donec loquar sermones meos. Respondit ei: Loquere.

<span id="034">34</span> At ille: Servus, inquit, Abraham sum:

<span id="035">35</span> et Dominus benedixit domino meo valde,
magnificatusque est: et dedit ei oves et boves, argentum et aurum,
servos et ancillas, camelos et asinos.

<span id="036">36</span> Et peperit Sara uxor domini mei filium domino
meo in senectute sua, deditque illi omnia quæ habuerat.

<span id="037">37</span> Et adjuravit me dominus meus, dicens: Non
accipies uxorem filio meo de filiabus Chananæorum, in quorum terra
habito:

<span id="038">38</span> sed ad domum patris mei perges, et de
cognatione mea accipies uxorem filio meo.

<span id="039">39</span> Ego vero respondi domino meo: Quid si noluerit
venire mecum mulier?

<span id="040">40</span> Dominus, ait, in cujus conspectu ambulo, mittet
angelum suum tecum, et diriget viam tuam: accipiesque uxorem filio meo
de cognatione mea, et de domo patris mei.

<span id="041">41</span> Innocens eris a maledictione mea, cum veneris
ad propinquos meos, et non dederint tibi.

<span id="042">42</span> Veni ergo hodie ad fontem aquæ, et dixi: Domine
Deus domini mei Abraham, si direxisti viam meam, in qua nunc ambulo,

<span id="043">43</span> ecce sto juxta fontem aquæ, et virgo, quæ
egredietur ad hauriendam aquam, audierit a me: Da mihi pauxillum aquæ ad
bibendum ex hydria tua:

<span id="044">44</span> et dixerit mihi: Et tu bibe, et camelis tuis
hauriam: ipsa est mulier, quam præparavit Dominus filio domini mei.

<span id="045">45</span> Dumque hæc tacitus mecum volverem, apparuit
Rebecca veniens cum hydria, quam portabat in scapula: descenditque ad
fontem, et hausit aquam. Et aio ad eam: Da mihi paululum bibere.

<span id="046">46</span> Quæ festinans deposuit hydriam de humero, et
dixit mihi: Et tu bibe, et camelis tuis tribuam potum. Bibi, et
adaquavit camelos.

<span id="047">47</span> Interrogavique eam, et dixi: Cujus es filia?
Quæ respondit: Filia Bathuelis sum, filii Nachor, quem peperit ei
Melcha. Suspendi itaque inaures ad ornandam faciem ejus, et armillas
posui in manibus ejus.

<span id="048">48</span> Pronusque adoravi Dominum, benedicens Domino
Deo domini mei Abraham, qui perduxit me recto itinere, ut sumerem filiam
fratris domini mei filio ejus.

<span id="049">49</span> Quam ob rem si facitis misericordiam et
veritatem cum domino meo, indicate mihi: sin autem aliud placet, et hoc
dicite mihi, ut vadam ad dextram, sive ad sinistram.  

<span id="050">50</span> Responderuntque Laban et Bathuel: A Domino
egressus est sermo: non possumus extra placitum ejus quidquam aliud
loqui tecum.

<span id="051">51</span> En Rebecca coram te est, tolle eam, et
proficiscere, et sit uxor filii domini tui, sicut locutus est Dominus.

<span id="052">52</span> Quod cum audisset puer Abraham, procidens
adoravit in terram Dominum.

<span id="053">53</span> Prolatisque vasis argenteis, et aureis, ac
vestibus, dedit ea Rebecca pro munere: fratribus quoque ejus et matri
dona obtulit.

<span id="054">54</span> Inito convivio, vescentes pariter et bibentes
manserunt ibi. Surgens autem mane, locutus est puer: Dimitte me, ut
vadam ad dominum meum.

<span id="055">55</span> Responderuntque fratres ejus et mater: Maneat
puella saltem decem dies apud nos, et postea proficiscetur.

<span id="056">56</span> Nolite, ait, me retinere, quia Dominus direxit
viam meam: dimittite me ut pergam ad dominum meum.

<span id="057">57</span> Et dixerunt: Vocemus puellam, et quæramus
ipsius voluntatem.

<span id="058">58</span> Cumque vocata venisset, sciscitati sunt: Vis
ire cum homine isto? Quæ ait: Vadam.

<span id="059">59</span> Dimiserunt ergo eam, et nutricem illius,
servumque Abraham, et comites ejus,

<span id="060">60</span> imprecantes prospera sorori suæ, atque
dicentes: Soror nostra es, crescas in mille millia, et possideat semen
tuum portas inimicorum suorum.

<span id="061">61</span> Igitur Rebecca et puellæ illius, ascensis
camelis, secutæ sunt virum: qui festinus revertebatur ad dominum suum.

<span id="062">62</span> Eo autem tempore deambulabat Isaac per viam quæ
ducit ad puteum, cujus nomen est Viventis et videntis: habitabat enim in
terra australi:

<span id="063">63</span> et egressus fuerat ad meditandum in agro,
inclinata jam die: cumque elevasset oculos, vidit camelos venientes
procul.

<span id="064">64</span> Rebecca quoque, conspecto Isaac, descendit de
camelo,

<span id="065">65</span> et ait ad puerum: Quis est ille homo qui venit
per agrum in occursum nobis? Dixitque ei: Ipse est dominus meus. At illa
tollens cito pallium, operuit se.

<span id="066">66</span> Servus autem cuncta, quæ gesserat, narravit
Isaac.

<span id="067">67</span> Qui introduxit eam in tabernaculum Saræ matris
suæ, et accepit eam uxorem: et in tantum dilexit eam, ut dolorem, qui ex
morte matris ejus acciderat, temperaret.

------------------------------------------------------------------------

[Next: Genesis Chapter 25](gen025.md)
