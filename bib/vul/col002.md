[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/col002)  [GNT](../gnt/col002.md) 
[KJV](../kjv/col002.md)   
  
[Colossians Index](col.md)  
  [Previous](col001)  [Next](col003.md) 

------------------------------------------------------------------------

### Vulgate (Latin): Colossians Chapter 2

<span id="001">1</span> Volo enim vos scire qualem sollicitudinem habeam
pro vobis, et pro iis qui sunt Laodiciæ, et quicumque non viderunt
faciem meam in carne:

<span id="002">2</span> ut consolentur corda ipsorum, instructi in
caritate, et in omnes divitias plenitudinis intellectus, in agnitionem
mysterii Dei Patris et Christi Jesu:

<span id="003">3</span> in quo sunt omnes thesauri sapientiæ et scientiæ
absconditi.  

<span id="004">4</span> Hoc autem dico, ut nemo vos decipiat in
sublimitate sermonum.

<span id="005">5</span> Nam etsi corpore absens sum, sed spiritu
vobiscum sum: gaudens, et videns ordinem vestrum, et firmamentum ejus,
quæ in Christo est, fidei vestræ.

<span id="006">6</span> Sicut ergo accepistis Jesum Christum Dominum, in
ipso ambulate,

<span id="007">7</span> radicati, et superædificati in ipso, et
confirmati fide, sicut et didicistis, abundantes in illo in gratiarum
actione.

<span id="008">8</span> Videte ne quis vos decipiat per philosophiam, et
inanem fallaciam secundum traditionem hominum, secundum elementa mundi,
et non secundum Christum:

<span id="009">9</span> quia in ipso inhabitat omnis plenitudo
divinitatis corporaliter:

<span id="010">10</span> et estis in illo repleti, qui est caput omnis
principatus et potestatis:

<span id="011">11</span> in quo et circumcisi estis circumcisione non
manu facta in expoliatione corporis carnis, sed in circumcisione
Christi:

<span id="012">12</span> consepulti ei in baptismo, in quo et
resurrexistis per fidem operationis Dei, qui suscitavit illum a mortuis.

<span id="013">13</span> Et vos cum mortui essetis in delictis, et
præputio carnis vestræ, convivificavit cum illo, donans vobis omnia
delicta:

<span id="014">14</span> delens quod adversus nos erat chirographum
decreti, quod erat contrarium nobis, et ipsum tulit de medio, affigens
illud cruci:

<span id="015">15</span> et expolians principatus, et potestates
traduxit confidenter, palam triumphans illos in semetipso.  

<span id="016">16</span> Nemo ergo vos judicet in cibo, aut in potu, aut
in parte diei festi, aut neomeniæ, aut sabbatorum:

<span id="017">17</span> quæ sunt umbra futurorum: corpus autem Christi.

<span id="018">18</span> Nemo vos seducat, volens in humilitate, et
religione angelorum, quæ non vidit ambulans, frustra inflatus sensu
carnis suæ,

<span id="019">19</span> et non tenens caput, ex quo totum corpus per
nexus, et conjunctiones subministratum, et constructum crescit in
augmentum Dei.

<span id="020">20</span> Si ergo mortui estis cum Christo ab elementis
hujus mundi: quid adhuc tamquam viventes in mundo decernitis?

<span id="021">21</span> Ne tetigeritis, neque gustaveritis, neque
contrectaveritis:

<span id="022">22</span> quæ sunt omnia in interitum ipso usu, secundum
præcepta et doctrinas hominum:

<span id="023">23</span> quæ sunt rationem quidem habentia sapientiæ in
superstitione, et humilitate, et non ad parcendum corpori, non in honore
aliquo ad saturitatem carnis.

------------------------------------------------------------------------

[Next: Colossians Chapter 3](col003.md)
