[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat007)  [GNT](../gnt/mat007.md) 
[KJV](../kjv/mat007.md)   
  
[Matthew Index](mat.md)  
  [Previous](mat006)  [Next](mat008.md) 

------------------------------------------------------------------------

### Vulgate (Latin): Matthew Chapter 7

<span id="001">1</span> Nolite judicare, ut non judicemini.

<span id="002">2</span> In quo enim judicio judicaveritis, judicabimini:
et in qua mensura mensi fueritis, remetietur vobis.

<span id="003">3</span> Quid autem vides festucam in oculo fratris tui,
et trabem in oculo tuo non vides?

<span id="004">4</span> aut quomodo dicis fratri tuo: Sine ejiciam
festucam de oculo tuo, et ecce trabs est in oculo tuo?

<span id="005">5</span> Hypocrita, ejice primum trabem de oculo tuo, et
tunc videbis ejicere festucam de oculo fratris tui.

<span id="006">6</span> Nolite dare sanctum canibus: neque mittatis
margaritas vestras ante porcos, ne forte conculcent eas pedibus suis, et
conversi dirumpant vos.  

<span id="007">7</span> Petite, et dabitur vobis: quærite, et
invenietis: pulsate, et aperietur vobis.

<span id="008">8</span> Omnis enim qui petit, accipit: et qui quærit,
invenit: et pulsanti aperietur.

<span id="009">9</span> Aut quis est ex vobis homo, quem si petierit
filius suus panem, numquid lapidem porriget ei?

<span id="010">10</span> aut si piscem petierit, numquid serpentem
porriget ei?

<span id="011">11</span> Si ergo vos, cum sitis mali, nostis bona data
dare filiis vestris: quanto magis Pater vester, qui in cælis est, dabit
bona petentibus se?  

<span id="012">12</span> Omnia ergo quæcumque vultis ut faciant vobis
homines, et vos facite illis. Hæc est enim lex, et prophetæ.

<span id="013">13</span> Intrate per angustam portam: quia lata porta,
et spatiosa via est, quæ ducit ad perditionem, et multi sunt qui intrant
per eam.

<span id="014">14</span> Quam angusta porta, et arcta via est, quæ ducit
ad vitam: et pauci sunt qui inveniunt eam!  

<span id="015">15</span> Attendite a falsis prophetis, qui veniunt ad
vos in vestimentis ovium, intrinsecus autem sunt lupi rapaces:

<span id="016">16</span> a fructibus eorum cognoscetis eos. Numquid
colligunt de spinas uvas, aut de tribulis ficus?

<span id="017">17</span> Sic omnis arbor bona fructus bonos facit: mala
autem arbor malos fructus facit.

<span id="018">18</span> Non potest arbor bona malos fructus facere:
neque arbor mala bonos fructus facere.

<span id="019">19</span> Omnis arbor, quæ non facit fructum bonum,
excidetur, et in ignem mittetur.

<span id="020">20</span> Igitur ex fructibus eorum cognoscetis eos.  

<span id="021">21</span> Non omnis qui dicit mihi, Domine, Domine,
intrabit in regnum cælorum: sed qui facit voluntatem Patris mei, qui in
cælis est, ipse intrabit in regnum cælorum.

<span id="022">22</span> Multi dicent mihi in illa die: Domine, Domine,
nonne in nomine tuo prophetavimus, et in nomine tuo dæmonia ejecimus, et
in nomine tuo virtutes multas fecimus?

<span id="023">23</span> Et tunc confitebor illis: Quia numquam novi
vos: discedite a me, qui operamini iniquitatem.

<span id="024">24</span> Omnis ergo qui audit verba mea hæc, et facit
ea, assimilabitur viro sapienti, qui ædificavit domum suam supra petram,

<span id="025">25</span> et descendit pluvia, et venerunt flumina, et
flaverunt venti, et irruerunt in domum illam, et non cecidit: fundata
enim erat super petram.

<span id="026">26</span> Et omnis qui audit verba mea hæc, et non facit
ea, similis erit viro stulto, qui ædificavit domum suam super arenam:

<span id="027">27</span> et descendit pluvia, et venerunt flumina, et
flaverunt venti, et irruerunt in domum illam, et cecidit, et fuit ruina
illius magna.

<span id="028">28</span> Et factum est: cum consummasset Jesus verba
hæc, admirabantur turbæ super doctrina ejus.

<span id="029">29</span> Erat enim docens eos sicut potestatem habens,
et non sicut scribæ eorum, et pharisæi.

------------------------------------------------------------------------

[Next: Matthew Chapter 8](mat008.md)
