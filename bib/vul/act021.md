[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act021)  [GNT](../gnt/act021) 
[KJV](../kjv/act021)   
  
[Acts Index](act)  
  [Previous](act020)  [Next](act022) 

------------------------------------------------------------------------

### Vulgate (Latin): Acts Chapter 21

<span id="001">1</span> Cum autem factum esset ut navigaremus abstracti
ab eis, recto cursu venimus Coum, et sequenti die Rhodum, et inde
Pataram.

<span id="002">2</span> Et cum invenissemus navem transfretantem in
Phœnicen, ascendentes navigavimus.

<span id="003">3</span> Cum apparuissemus autem Cypro, relinquentes eam
ad sinistram, navigavimus in Syriam, et venimus Tyrum: ibi enim navis
expositura erat onus.

<span id="004">4</span> Inventis autem discipulis, mansimus ibi diebus
septem: qui Paulo dicebant per Spiritum ne ascenderet Jerosolymam.

<span id="005">5</span> Et expletis diebus, profecti ibamus,
deducentibus nos omnibus cum uxoribus et filiis usque foras civitatem:
et positis genibus in littore, oravimus.

<span id="006">6</span> Et cum valefecissemus invicem, ascendimus navem:
illi autem redierunt in sua.

<span id="007">7</span> Nos vero navigatione expleta a Tyro descendimus
Ptolemaidam: et salutatis fratribus, mansimus die una apud illos.

<span id="008">8</span> Alia autem die profecti, venimus Cæsaream. Et
intrantes domum Philippi evangelistæ, qui erat unus de septem, mansimus
apud eum.

<span id="009">9</span> Huic autem erant quatuor filiæ virgines
prophetantes.  

<span id="010">10</span> Et cum moraremur per dies aliquot, supervenit
quidam a Judæa propheta, nomine Agabus.

<span id="011">11</span> Is cum venisset ad nos, tulit zonam Pauli: et
alligans sibi pedes et manus, dixit: Hæc dicit Spiritus Sanctus: Virum,
cujus est zona hæc, sic alligabunt in Jerusalem Judæi, et tradent in
manus gentium.

<span id="012">12</span> Quod cum audissemus, rogabamus nos, et qui loci
illius erant, ne ascenderet Jerosolymam.

<span id="013">13</span> Tunc respondit Paulus, et dixit: Quid facitis
flentes, et affligentes cor meum? Ego enim non solum alligari, sed et
mori in Jerusalem paratus sum propter nomen Domini Jesu.

<span id="014">14</span> Et cum ei suadere non possemus, quievimus,
dicentes: Domini voluntas fiat.  

<span id="015">15</span> Post dies autem istos, præparati ascendebamus
in Jerusalem.

<span id="016">16</span> Venerunt autem et ex discipulis a Cæsarea
nobiscum, adducentes secum apud quem hospitaremur Mnasonem quemdam
Cyprium, antiquum discipulum.

<span id="017">17</span> Et cum venissemus Jerosolymam, libenter
exceperunt nos fratres.  

<span id="018">18</span> Sequenti autem die introibat Paulus nobiscum ad
Jacobum, omnesque collecti sunt seniores.

<span id="019">19</span> Quos cum salutasset, narrabat per singula quæ
Deus fecisset in gentibus per ministerium ipsius.

<span id="020">20</span> At illi cum audissent, magnificabant Deum,
dixeruntque ei: Vides, frater, quot millia sunt in Judæis qui
crediderunt, et omnes æmulatores sunt legis.

<span id="021">21</span> Audierunt autem de te quia discessionem doceas
a Moyse eorum qui per gentes sunt Judæorum, dicens non debere eos
circumcidere filios suos, neque secundum consuetudinem ingredi.

<span id="022">22</span> Quid ergo est? utique oportet convenire
multitudinem: audient enim te supervenisse.

<span id="023">23</span> Hoc ergo fac quod tibi dicimus. Sunt nobis viri
quatuor, votum habentes super se.

<span id="024">24</span> His assumptis, sanctifica te cum illis, et
impende in illis ut radant capita: et scient omnes quia quæ de te
audierunt, falsa sunt, sed ambulas et ipse custodiens legem.

<span id="025">25</span> De his autem qui crediderunt ex gentibus, nos
scripsimus judicantes ut abstineant se ab idolis immolato, et sanguine,
et suffocato, et fornicatione.

<span id="026">26</span> Tunc Paulus, assumptis viris, postera die
purificatus cum illis intravit in templum, annuntians expletionem dierum
purificationis, donec offerretur pro unoquoque eorum oblatio.  

<span id="027">27</span> Dum autem septem dies consummarentur, hi qui de
Asia erant Judæi, cum vidissent eum in templo, concitaverunt omnem
populum, et injecerunt ei manus, clamantes:

<span id="028">28</span> Viri Israëlitæ, adjuvate: hic est homo qui
adversus populum, et legem, et locum hunc, omnes ubique docens, insuper
et gentiles induxit in templum, et violavit sanctum locum istum.

<span id="029">29</span> Viderant enim Trophimum Ephesium in civitate
cum ipso, quem æstimaverunt quoniam in templum introduxisset Paulus.

<span id="030">30</span> Commotaque est civitas tota, et facta est
concursio populi. Et apprehendentes Paulum, trahebant eum extra templum:
et statim clausæ sunt januæ.

<span id="031">31</span> Quærentibus autem eum occidere, nuntiatum est
tribuno cohortis quia tota confunditur Jerusalem.

<span id="032">32</span> Qui statim, assumptis militibus et
centurionibus, decurrit ad illos. Qui cum vidissent tribunum et milites,
cessaverunt percutere Paulum.

<span id="033">33</span> Tunc accedens tribunus apprehendit eum, et
jussit eum alligari catenis duabus: et interrogabat quis esset, et quid
fecisset.

<span id="034">34</span> Alii autem aliud clamabant in turba. Et cum non
posset certum cognoscere præ tumultu, jussit duci eum in castra.

<span id="035">35</span> Et cum venisset ad gradus, contigit ut
portaretur a militibus propter vim populi.

<span id="036">36</span> Sequebatur enim multitudo populi, clamans:
Tolle eum.

<span id="037">37</span> Et cum cœpisset induci in castra Paulus, dicit
tribuno: Si licet mihi loqui aliquid ad te? Qui dixit: Græce nosti?

<span id="038">38</span> nonne tu es Ægyptius, qui ante hos dies
tumultum concitasti, et eduxisti in desertum quatuor millia virorum
sicariorum?

<span id="039">39</span> Et dixit ad eum Paulus: Ego homo sum quidem
Judæus a Tarso Ciliciæ, non ignotæ civitatis municeps. Rogo autem te,
permitte mihi loqui ad populum.

<span id="040">40</span> Et cum ille permisisset, Paulus stans in
gradibus annuit manu ad plebem, et magno silentio facto, allocutus est
lingua hebræa, dicens:

------------------------------------------------------------------------

[Next: Acts Chapter 22](act022)
