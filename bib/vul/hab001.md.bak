[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/hab001)  [KJV](../kjv/hab001)  [Sep](../sep/hab001.md) 
[Tan](../tan/hab001.md)   
  
[Habakkuk Index](hab.md)  
  [Previous](nah003)  [Next](hab002.md) 

------------------------------------------------------------------------

### Vulgate (Latin): Habakkuk Chapter 1

<span id="001">1</span> Onus quod vidit Habacuc propheta.  

<span id="002">2</span> \[Usquequo, Domine, clamabo,  
et non exaudies?  
vociferabor ad te, vim patiens,  
et non salvabis?  

<span id="003">3</span> Quare ostendisti mihi iniquitatem et laborem,  
videre prædam et injustitiam contra me?  
Et factum est judicium, et contradictio potentior.  

<span id="004">4</span> Propter hoc lacerata est lex,  
et non pervenit usque ad finem judicium;  
quia impius prævalet adversus justum,  
propterea egreditur judicium perversum.  

<span id="005">5</span> Aspicite in gentibus, et videte;  
admiramini, et obstupescite:  
quia opus factum est in diebus vestris,  
quod nemo credet cum narrabitur.  

<span id="006">6</span> Quia ecce ego suscitabo Chaldæos,  
gentem amaram et velocem,  
ambulantem super latitudinem terræ,  
ut possideat tabernacula non sua.  

<span id="007">7</span> Horribilis et terribilis est:  
ex semetipsa judicium et onus ejus egredietur.  

<span id="008">8</span> Leviores pardis equi ejus,  
et velociores lupis vespertinis:  
et diffundentur equites ejus:  
equites namque ejus de longe venient;  
volabunt quasi aquila festinans ad comedendum.  

<span id="009">9</span> Omnes ad prædam venient,  
facies eorum ventus urens;  
et congregabit quasi arenam captivitatem.  

<span id="010">10</span> Et ipse de regibus triumphabit,  
et tyranni ridiculi ejus erunt;  
ipse super omnem munitionem ridebit,  
et comportabit aggerem, et capiet eam.  

<span id="011">11</span> Tunc mutabitur spiritus, et pertransibit, et
corruet:  
hæc est fortitudo ejus dei sui.\]  

<span id="012">12</span> \[Numquid non tu a principio,  
Domine, Deus meus, sancte meus,  
et non moriemur?  
Domine, in judicium posuisti eum,  
et fortem, ut corriperes, fundasti eum.  

<span id="013">13</span> Mundi sunt oculi tui, ne videas malum,  
et respicere ad iniquitatem non poteris.  
Quare respicis super iniqua agentes,  
et taces devorante impio justiorem se?  

<span id="014">14</span> Et facies homines quasi pisces maris,  
et quasi reptile non habens principem.  

<span id="015">15</span> Totum in hamo sublevavit,  
traxit illud in sagena sua,  
et congregavit in rete suum.  
Super hoc lætabitur, et exsultabit.  

<span id="016">16</span> Propterea immolabit sagenæ suæ,  
et sacrificabit reti suo,  
quia in ipsis incrassata est pars ejus,  
et cibus ejus electus.  

<span id="017">17</span> Propter hoc ergo expandit sagenam suam,  
et semper interficere gentes non parcet.\]

------------------------------------------------------------------------

[Next: Habakkuk Chapter 2](hab002.md)
