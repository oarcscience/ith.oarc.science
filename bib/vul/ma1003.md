[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma1003)  [Apo](../apo/ma1003) 
[Sep](../sep/ma1003)   
  
[1 Macabees Index](ma1)  
  [Previous](ma1002)  [Next](ma1004) 

------------------------------------------------------------------------

### Vulgate (Latin): 1 Macabees Chapter 3

<span id="001">1</span> Et surrexit Judas, qui vocabatur Machabæus,
filius ejus, pro eo:

<span id="002">2</span> et adjuvabant eum omnes fratres ejus, et
universi qui se conjunxerant patri ejus, et præliabantur prælium Israël
cum lætitia.

<span id="003">3</span> \[Et dilatavit gloriam populo suo,  
et induit se loricam sicut gigas,  
et succinxit se arma bellica sua in præliis,  
et protegebat castra gladio suo.  

<span id="004">4</span> Similis factus est leoni in operibus suis,  
et sicut catulus leonis rugiens in venatione.  

<span id="005">5</span> Et persecutus est iniquos perscrutans eos:  
et qui conturbabant populum suum, eos succendit flammis:  

<span id="006">6</span> et repulsi sunt inimici ejus præ timore ejus,  
et omnes operarii iniquitatis conturbati sunt:  
et directa est salus in manu ejus.  

<span id="007">7</span> Et exacerbabat reges multos,  
et lætificabat Jacob in operibus suis,  
et in sæculum memoria ejus in benedictione.  

<span id="008">8</span> Et perambulavit civitates Juda,  
et perdidit impios ex eis,  
et avertit iram ab Israël.  

<span id="009">9</span> Et nominatus est usque ad novissimum terræ,  
et congregavit pereuntes.\]  

<span id="010">10</span> Et congregavit Apollonius gentes, et a Samaria
virtutem multam et magnam ad bellandum contra Israël.

<span id="011">11</span> Et cognovit Judas, et exiit obviam illi: et
percussit, et occidit illum: et ceciderunt vulnerati multi, et reliqui
fugerunt.

<span id="012">12</span> Et accepit spolia eorum: et gladium Apollonii
abstulit Judas, et erat pugnans in eo omnibus diebus.

<span id="013">13</span> Et audivit Seron princeps exercitus Syriæ, quod
congregavit Judas congregationem fidelium, et ecclesiam secum,

<span id="014">14</span> et ait: Faciam mihi nomen, et glorificabor in
regno, et debellabo Judam, et eos qui cum ipso sunt, qui spernebant
verbum regis.

<span id="015">15</span> Et præparavit se: et ascenderunt cum eo castra
impiorum fortes auxiliarii ut facerent vindictam in filios Israël.

<span id="016">16</span> Et appropinquaverunt usque ad Bethoron: et
exivit Judas obviam illi cum paucis.

<span id="017">17</span> Ut autem viderunt exercitum venientem sibi
obviam, dixerunt Judæ: Quomodo poterimus pauci pugnare contra
multitudinem tantam, et tam fortem, et nos fatigati sumus jejunio hodie?

<span id="018">18</span> Et ait Judas: Facile est concludi multos in
manus paucorum: et non est differentia in conspectu Dei cæli liberare in
multis, et in paucis:

<span id="019">19</span> quoniam non in multitudine exercitus victoria
belli, sed de cælo fortitudo est.

<span id="020">20</span> Ipsi veniunt ad nos in multitudine contumaci,
et superbia, ut disperdant nos, et uxores nostras, et filios nostros, et
ut spolient nos:

<span id="021">21</span> nos vero pugnabimus pro animabus nostris, et
legibus nostris:

<span id="022">22</span> et ipse Dominus conteret eos ante faciem
nostram: vos autem ne timueritis eos.

<span id="023">23</span> Ut cessavit autem loqui, insiluit in eos
subito: et contritus est Seron et exercitus ejus in conspectu ipsius:

<span id="024">24</span> et persecutus est eum in descensu Bethoron
usque in campum, et ceciderunt ex eis octingenti viri, reliqui autem
fugerunt in terram Philisthiim.

<span id="025">25</span> Et cecidit timor Judæ ac fratrum ejus, et
formido super omnes gentes in circuitu eorum:

<span id="026">26</span> et pervenit ad regem nomen ejus, et de præliis
Judæ narrabant omnes gentes.  

<span id="027">27</span> Ut audivit autem rex Antiochus sermones istos,
iratus est animo: et misit, et congregavit exercitum universi regni sui,
castra fortia valde:

<span id="028">28</span> et aperuit ærarium suum, et dedit stipendia
exercitui in annum: et mandavit illis ut essent parati ad omnia.

<span id="029">29</span> Et vidit quod defecit pecunia de thesauris
suis, et tributa regionis modica propter dissensionem et plagam quam
fecit in terra, ut tolleret legitima, quæ erant a primis diebus:

<span id="030">30</span> et timuit ne non haberet ut semel et bis, in
sumptus et donaria, quæ dederat ante larga manu: et abundaverat super
reges qui ante eum fuerant.

<span id="031">31</span> Et consternatus erat animo valde, et cogitavit
ire in Persidem, et accipere tributa regionum, et congregare argentum
multum.

<span id="032">32</span> Et reliquit Lysiam hominem nobilem de genere
regali, super negotia regia, a flumine Euphrate usque ad flumen Ægypti,

<span id="033">33</span> et ut nutriret Antiochum filium suum, donec
rediret.

<span id="034">34</span> Et tradidit ei medium exercitum, et elephantos:
et mandavit ei de omnibus quæ volebat, et de inhabitantibus Judæam, et
Jerusalem:

<span id="035">35</span> et ut mitteret ad eos exercitum ad conterendam
et extirpandam virtutem Israël, et reliquias Jerusalem, et auferendam
memoriam eorum de loco:

<span id="036">36</span> et ut constitueret habitatores filios
alienigenas in omnibus finibus eorum, et sorte distribueret terram
eorum.

<span id="037">37</span> Et rex assumpsit partem exercitus residui, et
exivit ab Antiochia civitate regni sui anno centesimo et quadragesimo
septimo: et transfretavit Euphraten flumen, et perambulabat superiores
regiones.  

<span id="038">38</span> Et elegit Lysias Ptolemæum filium Dorymini, et
Nicanorem, et Gorgiam, viros potentes ex amicis regis:

<span id="039">39</span> et misit cum eis quadraginta millia virorum, et
septem millia equitum, ut venirent in terram Juda, et disperderent eam
secundum verbum regis.

<span id="040">40</span> Et processerunt cum universa virtute sua, et
venerunt, et applicuerunt Emmaum in terra campestri.

<span id="041">41</span> Et audierunt mercatores regionum nomen eorum:
et acceperunt argentum, et aurum multum valde, et pueros, et venerunt in
castra ut acciperent filios Israël in servos, et additi sunt ad eos
exercitus Syriæ, et terræ alienigenarum.

<span id="042">42</span> Et vidit Judas et fratres ejus, quia
multiplicata sunt mala, et exercitus applicabant ad fines eorum: et
cognoverunt verba regis, quæ mandavit populo facere in interitum et
consummationem:

<span id="043">43</span> et dixerunt unusquisque ad proximum suum:
Erigamus dejectionem populi nostri, et pugnemus pro populo nostro, et
sanctis nostris.

<span id="044">44</span> Et congregatus est conventus ut essent parati
in prælium, et ut orarent et peterent misericordiam et miserationes.

<span id="045">45</span> Et Jerusalem non habitabatur, sed erat sicut
desertum: non erat qui ingrederetur et egrederetur de natis ejus. Et
sanctum conculcabatur: et filii alienigenarum erant in arce; ibi erat
habitatio gentium: et ablata est voluptas a Jacob, et defecit ibi tibia
et cithara.  

<span id="046">46</span> Et congregati sunt, et venerunt in Maspha
contra Jerusalem, quia locus orationis erat in Maspha ante in Israël.

<span id="047">47</span> Et jejunaverunt illa die, et induerunt se
ciliciis, et cinerem imposuerunt capiti suo, et disciderunt vestimenta
sua:

<span id="048">48</span> et expanderunt libros legis, de quibus
scrutabantur gentes similitudinem simulacrorum suorum:

<span id="049">49</span> et attulerunt ornamenta sacerdotalia, et
primitias, et decimas: et suscitaverunt Nazaræos, qui impleverant dies,

<span id="050">50</span> et clamaverunt voce magna in cælum, dicentes:
Quid faciemus istis, et quo eos ducemus?

<span id="051">51</span> et sancta tua conculcata sunt, et contaminata
sunt, et sacerdotes tui facti sunt in luctum, et in humilitatem:

<span id="052">52</span> et ecce nationes convenerunt adversum nos ut
nos disperdant: tu scis quæ cogitant in nos.

<span id="053">53</span> Quomodo poterimus subsistere ante faciem eorum,
nisi tu, Deus, adjuves nos?

<span id="054">54</span> Et tubis exclamaverunt voce magna.

<span id="055">55</span> Et post hæc constituit Judas duces populi,
tribunos, et centuriones, et pentacontarchos, et decuriones.

<span id="056">56</span> Et dixit his, qui ædificabant domos, et
sponsabant uxores, et plantabant vineas, et formidolosis, ut redirent
unusquisque in domum suam secundum legem.

<span id="057">57</span> Et moverunt castra, et collocaverunt ad austrum
Emmaum.

<span id="058">58</span> Et ait Judas: Accingimini, et estote filii
potentes, et estote parati in mane, ut pugnetis adversus nationes has
quæ convenerunt adversus nos disperdere nos, et sancta nostra:

<span id="059">59</span> quoniam melius est nos mori in bello, quam
videre mala gentis nostræ, et sanctorum.

<span id="060">60</span> Sicut autem fuerit voluntas in cælo, sic fiat.

------------------------------------------------------------------------

[Next: 1 Macabees Chapter 4](ma1004)
