[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev022)  [GNT](../gnt/rev022) 
[KJV](../kjv/rev022)   
  
[Revelation Index](rev)  
  [Previous](rev021) 

------------------------------------------------------------------------

### Vulgate (Latin): Revelation Chapter 22

<span id="001">1</span> Et ostendit mihi fluvium aquæ vitæ, splendidum
tamquam crystallum, procedentem de sede Dei et Agni.

<span id="002">2</span> In medio plateæ ejus, et ex utraque parte
fluminis, lignum vitæ, afferens fructus duodecim per menses singulos,
reddens fructum suum et folia ligni ad sanitatem gentium.

<span id="003">3</span> Et omne maledictum non erit amplius: sed sedes
Dei et Agni in illa erunt, et servi ejus servient illi.

<span id="004">4</span> Et videbunt faciem ejus: et nomen ejus in
frontibus eorum.

<span id="005">5</span> Et nox ultra non erit: et non egebunt lumine
lucernæ, neque lumine solis, quoniam Dominus Deus illuminabit illos, et
regnabunt in sæcula sæculorum.  

<span id="006">6</span> Et dixit mihi: Hæc verba fidelissima sunt, et
vera. Et Dominus Deus spirituum prophetarum misit angelum suum ostendere
servis suis quæ oportet fieri cito.

<span id="007">7</span> Et ecce venio velociter. Beatus, qui custodit
verba prophetiæ libri hujus.

<span id="008">8</span> Et ego Joannes, qui audivi, et vidi hæc. Et
postquam audissem, et vidissem, cecidi ut adorarem ante pedes angeli,
qui mihi hæc ostendebat:

<span id="009">9</span> et dixit mihi: Vide ne feceris: conservus enim
tuus sum, et fratrum tuorum prophetarum, et eorum qui servant verba
prophetiæ libri hujus: Deum adora.

<span id="010">10</span> Et dicit mihi: Ne signaveris verba prophetiæ
libri hujus: tempus enim prope est.

<span id="011">11</span> Qui nocet, noceat adhuc: et qui in sordibus
est, sordescat adhuc: et qui justus est, justificetur adhuc: et sanctus,
sanctificetur adhuc.

<span id="012">12</span> Ecce venio cito, et merces mea mecum est,
reddere unicuique secundum opera sua.

<span id="013">13</span> Ego sum alpha et omega, primus et novissimus,
principium et finis.

<span id="014">14</span> Beati, qui lavant stolas suas in sanguine Agni:
ut sit potestas eorum in ligno vitæ, et per portas intrent in civitatem.

<span id="015">15</span> Foris canes, et venefici, et impudici, et
homicidæ, et idolis servientes, et omnis qui amat et facit mendacium.

<span id="016">16</span> Ego Jesus misi angelum meum testificari vobis
hæc in ecclesiis. Ego sum radix, et genus David, stella splendida et
matutina.

<span id="017">17</span> Et spiritus, et sponsa dicunt: Veni. Et qui
audit, dicat: Veni. Et qui sitit, veniat: et qui vult, accipiat aquam
vitæ, gratis.

<span id="018">18</span> Contestor enim omni audienti verba prophetiæ
libri hujus: si quis apposuerit ad hæc, apponet Deus super illum plagas
scriptas in libro isto.

<span id="019">19</span> Et si quis diminuerit de verbis libri prophetiæ
hujus, auferet Deus partem ejus de libro vitæ, et de civitate sancta, et
de his quæ scripta sunt in libro isto:

<span id="020">20</span> dicit qui testimonium perhibet istorum. Etiam
venio cito: amen. Veni, Domine Jesu.

<span id="021">21</span> Gratia Domini nostri Jesu Christi cum omnibus
vobis. Amen.
