[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act009)  [GNT](../gnt/act009.md) 
[KJV](../kjv/act009.md)   
  
[Acts Index](act.md)  
  [Previous](act008)  [Next](act010.md) 

------------------------------------------------------------------------

### Vulgate (Latin): Acts Chapter 9

<span id="001">1</span> Saulus autem adhuc spirans minarum et cædis in
discipulos Domini, accessit ad principem sacerdotum,

<span id="002">2</span> et petiit ab eo epistolas in Damascum ad
synagogas: ut si quos invenisset hujus viæ viros ac mulieres, vinctos
perduceret in Jerusalem.  

<span id="003">3</span> Et cum iter faceret, contigit ut appropinquaret
Damasco: et subito circumfulsit eum lux de cælo.

<span id="004">4</span> Et cadens in terram audivit vocem dicentem sibi:
Saule, Saule, quid me persequeris?

<span id="005">5</span> Qui dixit: Quis es, domine? Et ille: Ego sum
Jesus, quem tu persequeris: durum est tibi contra stimulum calcitrare.

<span id="006">6</span> Et tremens ac stupens dixit: Domine, quid me vis
facere?

<span id="007">7</span> Et Dominus ad eum: Surge, et ingredere
civitatem, et ibi dicetur tibi quid te oporteat facere. Viri autem illi
qui comitabantur cum eo, stabant stupefacti, audientes quidem vocem,
neminem autem videntes.

<span id="008">8</span> Surrexit autem Saulus de terra, apertisque
oculis nihil videbat. Ad manus autem illum trahentes, introduxerunt
Damascum.

<span id="009">9</span> Et erat ibi tribus diebus non videns, et non
manducavit, neque bibit.  

<span id="010">10</span> Erat autem quidam discipulus Damasci, nomine
Ananias: et dixit ad illum in visu Dominus: Anania. At ille ait: Ecce
ego, Domine.

<span id="011">11</span> Et Dominus ad eum: Surge, et vade in vicum qui
vocatur Rectus: et quære in domo Judæ Saulum nomine Tarsensem: ecce enim
orat.

<span id="012">12</span> (Et vidit virum Ananiam nomine, introëuntem, et
imponentem sibi manus ut visum recipiat.)

<span id="013">13</span> Respondit autem Ananias: Domine, audivi a
multis de viro hoc, quanta mala fecerit sanctis tuis in Jerusalem:

<span id="014">14</span> et hic habet potestatem a principibus
sacerdotum alligandi omnes qui invocant nomen tuum.

<span id="015">15</span> Dixit autem ad eum Dominus: Vade, quoniam vas
electionis est mihi iste, ut portet nomen meum coram gentibus, et
regibus, et filiis Israël.

<span id="016">16</span> Ego enim ostendam illi quanta oporteat eum pro
nomine meo pati.  

<span id="017">17</span> Et abiit Ananias, et introivit in domum: et
imponens ei manus, dixit: Saule frater, Dominus misit me Jesus, qui
apparuit tibi in via qua veniebas, ut videas, et implearis Spiritu
Sancto.

<span id="018">18</span> Et confestim ceciderunt ab oculis ejus tamquam
squamæ, et visum recepit: et surgens baptizatus est.

<span id="019">19</span> Et cum accepisset cibum, confortatus est.  
Fuit autem cum discipulis qui erant Damasci per dies aliquot.

<span id="020">20</span> Et continuo in synagogis prædicabat Jesum,
quoniam hic est Filius Dei.

<span id="021">21</span> Stupebant autem omnes qui audiebant, et
dicebant: Nonne hic est qui expugnabat in Jerusalem eos qui invocabant
nomen istud: et huc ad hoc venit, ut vinctos illos duceret ad principes
sacerdotum?

<span id="022">22</span> Saulus autem multo magis convalescebat, et
confundebat Judæos qui habitabant Damasci, affirmans quoniam hic est
Christus.

<span id="023">23</span> Cum autem implerentur dies multi, consilium
fecerunt in unum Judæi ut eum interficerent.

<span id="024">24</span> Notæ autem factæ sunt Saulo insidiæ eorum.
Custodiebant autem et portas die ac nocte, ut eum interficerent.

<span id="025">25</span> Accipientes autem eum discipuli nocte, per
murum dimiserunt eum, submittentes in sporta.  

<span id="026">26</span> Cum autem venisset in Jerusalem, tentabat se
jungere discipulis, et omnes timebant eum, non credentes quod esset
discipulus.

<span id="027">27</span> Barnabas autem apprehensum illum duxit ad
Apostolos: et narravit illis quomodo in via vidisset Dominum, et quia
locutus est ei, et quomodo in Damasco fiducialiter egerit in nomine
Jesu.

<span id="028">28</span> Et erat cum illis intrans et exiens in
Jerusalem, et fiducialiter agens in nomine Domini.

<span id="029">29</span> Loquebatur quoque gentibus, et disputabat cum
Græcis: illi autem quærebant occidere eum.  

<span id="030">30</span> Quod cum cognovissent fratres, deduxerunt eum
Cæsaream, et dimiserunt Tarsum.

<span id="031">31</span> Ecclesia quidem per totam Judæam, et Galilæam,
et Samariam habebat pacem, et ædificabatur ambulans in timore Domini, et
consolatione Sancti Spiritus replebatur.  

<span id="032">32</span> Factum est autem, ut Petrus dum pertransiret
universos, deveniret ad sanctos qui habitabant Lyddæ.

<span id="033">33</span> Invenit autem ibi hominem quemdam, nomine
Æneam, ab annis octo jacentem in grabato, qui erat paralyticus.

<span id="034">34</span> Et ait illi Petrus: Ænea, sanat te Dominus
Jesus Christus: surge, et sterne tibi. Et continuo surrexit.

<span id="035">35</span> Et viderunt eum omnes qui habitabant Lyddæ et
Saronæ: qui conversi sunt ad Dominum.  

<span id="036">36</span> In Joppe autem fuit quædam discipula, nomine
Tabitha, quæ interpretata dicitur Dorcas. Hæc erat plena operibus bonis
et eleemosynis quas faciebat.

<span id="037">37</span> Factum est autem in diebus illis ut infirmata
moreretur. Quam cum lavissent, posuerunt eam in cœnaculo.

<span id="038">38</span> Cum autem prope esset Lydda ad Joppen,
discipuli, audientes quia Petrus esset in ea, miserunt duos viros ad
eum, rogantes: Ne pigriteris venire ad nos.

<span id="039">39</span> Exsurgens autem Petrus, venit cum illis. Et cum
advenisset, duxerunt illum in cœnaculum: et circumsteterunt illum omnes
viduæ flentes, et ostendentes ei tunicas et vestes quas faciebat illis
Dorcas.

<span id="040">40</span> Ejectis autem omnibus foras, Petrus ponens
genua oravit: et conversus ad corpus, dixit: Tabitha, surge. At illa
aperuit oculos suos: et viso Petro, resedit.

<span id="041">41</span> Dans autem illi manum, erexit eam. Et cum
vocasset sanctos et viduas, assignavit eam vivam.

<span id="042">42</span> Notum autem factum est per universam Joppen: et
crediderunt multi in Domino.

<span id="043">43</span> Factum est autem ut dies multos moraretur in
Joppe, apud Simonem quemdam coriarium.

------------------------------------------------------------------------

[Next: Acts Chapter 10](act010.md)
