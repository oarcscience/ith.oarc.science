[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2008)  [Apo](../apo/ma2008) 
[Sep](../sep/ma2008)   
  
[2 Macabees Index](ma2)  
  [Previous](ma2007)  [Next](ma2009) 

------------------------------------------------------------------------

### Vulgate (Latin): 2 Macabees Chapter 8

<span id="001">1</span> Judas vero Machabæus, et qui cum illo erant,
introibant latenter in castella: et convocantes cognatos et amicos, et
eos qui permanserunt in Judaismo assumentes, eduxerunt ad se sex millia
virorum.

<span id="002">2</span> Et invocabant Dominum, ut respiceret in populum
qui ab omnibus calcabatur, et misereretur templo quod contaminabatur ab
impiis:

<span id="003">3</span> misereretur etiam exterminio civitatis, quæ
esset illico complananda, et vocem sanguinis ad se clamantis audiret:

<span id="004">4</span> memoraretur quoque iniquissimas mortes
parvulorum innocentum, et blasphemias nomini suo illatas, et
indignaretur super his.

<span id="005">5</span> At Machabæus, congregata multitudine,
intolerabilis gentibus efficiebatur: ira enim Domini in misericordiam
conversa est.

<span id="006">6</span> Et superveniens castellis et civitatibus
improvisus, succendebat eas: et opportuna loca occupans, non paucas
hostium strages dabat:

<span id="007">7</span> maxime autem noctibus ad hujuscemodi excursus
ferebatur, et fama virtutis ejus ubique diffundebatur.

<span id="008">8</span> Videns autem Philippus paulatim virum ad
profectum venire, ac frequentius res ei cedere propere, ad Ptolemæum
ducem Cœlesyriæ et Phœnicis scripsit ut auxilium ferret regis
negotiis.  

<span id="009">9</span> At ille velociter misit Nicanorem Patrocli de
primoribus amicum, datis ei de permistis gentibus, armatis non minus
viginti millibus, ut universum Judæorum genus deleret, adjuncto ei
Gorgia viro militari, et in bellicis rebus experientissimo.

<span id="010">10</span> Constituit autem Nicanor, ut regi tributum,
quod Romanis erat dandum, duo millia talentorum de captivitate Judæorum
suppleret:

<span id="011">11</span> statimque ad maritimas civitates misit,
convocans ad coëmptionem Judaicorum mancipiorum, promittens se nonaginta
mancipia talento distracturum, non respiciens ad vindictam quæ eum ab
Omnipotente esset consecutura.

<span id="012">12</span> Judas autem ubi comperit, indicavit his qui
secum erant Judæis Nicanoris adventum.

<span id="013">13</span> Ex quibus quidam formidantes, et non credentes
Dei justitiæ, in fugam vertebantur:

<span id="014">14</span> alii vero si quid eis supererat vendebant,
simulque Dominum deprecabantur ut eriperet eos ab impio Nicanore, qui
eos priusquam cominus veniret, vendiderat:

<span id="015">15</span> etsi non propter eos, propter testamentum tamen
quod erat ad patres eorum, et propter invocationem sancti et magnifici
nominis ejus super ipsos.  

<span id="016">16</span> Convocatis autem Machabæus septem millibus qui
cum ipso erant, rogabat ne hostibus reconciliarentur, neque metuerent
inique venientium adversum se hostium multitudinem: sed fortiter
contenderent,

<span id="017">17</span> ante oculos habentes contumeliam quæ loco
sancto ab his injuste esset illata, itemque et ludibrio habitæ civitatis
injuriam, adhuc etiam veterum instituta convulsa.

<span id="018">18</span> Nam illi quidem armis confidunt, ait, simul et
audacia: nos autem in omnipotente Domino, qui potest et venientes
adversum nos, et universum mundum, uno nutu delere, confidimus.

<span id="019">19</span> Admonuit autem eos et de auxiliis Dei, quæ
facta sunt erga parentes: et quod sub Sennacherib centum octoginta
quinque millia perierunt:

<span id="020">20</span> et de prælio quod eis adversus Galatas fuit in
Babylonia, ut omnes, ubi ad rem ventum est, Macedonibus sociis
hæsitantibus, ipsi sex millia soli peremerunt centum viginti millia,
propter auxilium illis datum de cælo, et beneficia pro his plurima
consecuti sunt.

<span id="021">21</span> His verbis constantes effecti sunt, et pro
legibus et patria mori parati.

<span id="022">22</span> Constituit itaque fratres suos duces utrique
ordini, Simonem, et Josephum, et Jonathan, subjectis unicuique millenis
et quingentenis.

<span id="023">23</span> Ad hoc etiam ab Esdra lecto illis sancto libro,
et dato signo adjutorii Dei, in prima acie ipse dux commisit cum
Nicanore.

<span id="024">24</span> Et facto sibi adjutore Omnipotente,
interfecerunt super novem millia hominum: majorem autem partem exercitus
Nicanoris vulneribus debilem factam fugere compulerunt.

<span id="025">25</span> Pecuniis vero eorum, qui ad emptionem ipsorum
venerant, sublatis, ipsos usquequaque persecuti sunt:

<span id="026">26</span> sed reversi sunt hora conclusi, nam erat ante
sabbatum: quam ob causam non perseveraverunt insequentes.

<span id="027">27</span> Arma autem ipsorum, et spolia congregantes,
sabbatum agebant, benedicentes Dominum, qui liberavit eos in isto die,
misericordiæ initium stillans in eos.

<span id="028">28</span> Post sabbatum vero debilibus, et orphanis, et
viduis diviserunt spolia: et residua ipsi cum suis habuere.

<span id="029">29</span> His itaque gestis, et communiter ab omnibus
facta obsecratione, misericordem Dominum postulabant ut in finem servis
suis reconciliaretur.

<span id="030">30</span> Et ex his qui cum Timotheo et Bacchide erant
contra se contendentes, super viginti millia interfecerunt, et
munitiones excelsas obtinuerunt: et plures prædas diviserunt, æquam
portionem debilibus, pupillis, et viduis, sed et senioribus facientes.

<span id="031">31</span> Et cum arma eorum diligenter collegissent,
omnia composuerunt in locis opportunis: residua vero spolia Jerosolymam
detulerunt:

<span id="032">32</span> et Philarchen, qui cum Timotheo erat,
interfecerunt, virum scelestum, qui in multis Judæos afflixerat.

<span id="033">33</span> Et cum epinicia agerent Jerosolymis, eum qui
sacras januas incenderat, id est, Callisthenem, cum in quoddam
domicilium refugisset, incenderunt, digna ei mercede pro impietatibus
suis reddita.

<span id="034">34</span> Facinorosissimus autem Nicanor, qui mille
negotiantes ad Judæorum venditionem adduxerat,

<span id="035">35</span> humiliatus auxilio Domini ab his quos nullos
existimaverat, deposita veste gloriæ, per mediterranea fugiens, solus
venit Antiochiam, summam infelicitatem de interitu sui exercitus
consecutus.

<span id="036">36</span> Et qui promiserat Romanis se tributum
restituere de captivitate Jerosolymorum, prædicabat nunc protectorem
Deum habere Judæos, et ob ipsum invulnerabiles esse, eo quod sequerentur
leges ab ipso constitutas.

------------------------------------------------------------------------

[Next: 2 Macabees Chapter 9](ma2009)
