[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze003)  [KJV](../kjv/eze003)  [Sep](../sep/eze003) 
[Tan](../tan/eze003)   
  
[Ezekiel Index](eze)  
  [Previous](eze002)  [Next](eze004) 

------------------------------------------------------------------------

### Vulgate (Latin): Ezekiel Chapter 3

<span id="001">1</span> Et dixit ad me: Fili hominis, quodcumque
inveneris, comede: comede volumen istud, et vadens loquere ad filios
Israël.

<span id="002">2</span> Et aperui os meum, et cibavit me volumine illo:

<span id="003">3</span> et dixit ad me: Fili hominis, venter tuus
comedet, et viscera tua complebuntur volumine isto quod ego do tibi. Et
comedi illud, et factum est in ore meo sicut mel dulce.

<span id="004">4</span> Et dixit ad me: Fili hominis, vade ad domum
Israël, et loqueris verba mea ad eos.

<span id="005">5</span> Non enim ad populum profundi sermonis et ignotæ
linguæ tu mitteris ad domum Israël:

<span id="006">6</span> neque ad populos multos profundi sermonis et
ignotæ linguæ, quorum non possis audire sermones: et si ad illos
mittereris, ipsi audirent te:

<span id="007">7</span> domus autem Israël nolunt audire te, quia nolunt
audire me: omnis quippe domus Israël attrita fronte est, et duro corde.

<span id="008">8</span> Ecce dedi faciem tuam valentiorem faciebus
eorum, et frontem tuam duriorem frontibus eorum:

<span id="009">9</span> ut adamantem et ut silicem dedi faciem tuam: ne
timeas eos, neque metuas a facie eorum, quia domus exasperans est.  

<span id="010">10</span> Et dixit ad me: Fili hominis, omnes sermones
meos quos ego loquor ad te, assume in corde tuo, et auribus tuis audi:

<span id="011">11</span> et vade, ingredere ad transmigrationem, ad
filios populi tui, et loqueris ad eos: et dices eis: Hæc dicit Dominus
Deus: si forte audiant et quiescant.

<span id="012">12</span> Et assumpsit me spiritus, et audivi post me
vocem commotionis magnæ: Benedicta gloria Domini de loco suo:

<span id="013">13</span> et vocem alarum animalium percutientium alteram
ad alteram, et vocem rotarum sequentium animalia, et vocem commotionis
magnæ.

<span id="014">14</span> Spiritus quoque levavit me, et assumpsit me: et
abii amarus in indignatione spiritus mei: manus enim Domini erat mecum,
confortans me.

<span id="015">15</span> Et veni ad transmigrationem, ad acervum novarum
frugum, ad eos qui habitabant juxta flumen Chobar: et sedi ubi illi
sedebant, et mansi ibi septem diebus mœrens in medio eorum.

<span id="016">16</span> Cum autem pertransissent septem dies, factum
est verbum Domini ad me, dicens:

<span id="017">17</span> Fili hominis, speculatorem dedi te domui
Israël, et audies de ore meo verbum, et annuntiabis eis ex me.

<span id="018">18</span> Si, dicente me ad impium: Morte morieris, non
annuntiaveris ei, neque locutus fueris ut avertatur a via sua impia et
vivat, ipse impius in iniquitate sua morietur, sanguinem autem ejus de
manu tua requiram.

<span id="019">19</span> Si autem tu annuntiaveris impio, et ille non
fuerit conversus ab impietate sua et a via sua impia, ipse quidem in
iniquitate sua morietur: tu autem animam tuam liberasti.

<span id="020">20</span> Sed et si conversus justus a justitia sua
fuerit, et fecerit iniquitatem, ponam offendiculum coram eo: ipse
morietur quia non annuntiasti ei. In peccato suo morietur, et non erunt
in memoria justitiæ ejus quas fecit: sanguinem vero ejus de manu tua
requiram.

<span id="021">21</span> Si autem tu annuntiaveris justo ut non peccet
justus, et ille non peccaverit, vivens vivet, quia annuntiasti ei, et tu
animam tuam liberasti.  

<span id="022">22</span> Et facta est super me manus Domini, et dixit ad
me: Surgens egredere in campum, et ibi loquar tecum.

<span id="023">23</span> Et surgens egressus sum in campum: et ecce ibi
gloria Domini stabat, quasi gloria quam vidi juxta fluvium Chobar: et
cecidi in faciem meam.

<span id="024">24</span> Et ingressus est in me spiritus, et statuit me
super pedes meos, et locutus est mihi, et dixit ad me: Ingredere, et
includere in medio domus tuæ.

<span id="025">25</span> Et tu, fili hominis, ecce data sunt super te
vincula, et ligabunt te in eis, et non egredieris de medio eorum.

<span id="026">26</span> Et linguam tuam adhærere faciam palato tuo, et
eris mutus, nec quasi vir objurgans, quia domus exasperans est.

<span id="027">27</span> Cum autem locutus fuero tibi, aperiam os tuum,
et dices ad eos: Hæc dicit Dominus Deus: Qui audit, audiat, et qui
quiescit, quiescat: quia domus exasperans est.

------------------------------------------------------------------------

[Next: Ezekiel Chapter 4](eze004)
