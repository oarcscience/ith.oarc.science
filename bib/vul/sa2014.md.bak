[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2014)  [KJV](../kjv/sa2014)  [Sep](../sep/sa2014.md) 
[Tan](../tan/sa2014.md)   
  
[2 Samuel Index](sa2.md)  
  [Previous](sa2013)  [Next](sa2015.md) 

------------------------------------------------------------------------

### Vulgate (Latin): 2 Samuel Chapter 14

<span id="001">1</span> Intelligens autem Joab filius Sarviæ quod cor
regis versum esset ad Absalom,

<span id="002">2</span> misit Thecuam, et tulit inde mulierem sapientem:
dixitque ad eam: Lugere te simula, et induere veste lugubri, et ne
ungaris oleo, ut sis quasi mulier jam plurimo tempore lugens mortuum:

<span id="003">3</span> et ingredieris ad regem, et loqueris ad eum
sermones hujuscemodi. Posuit autem Joab verba in ore ejus.

<span id="004">4</span> Itaque cum ingressa fuisset mulier Thecuitis ad
regem, cecidit coram eo super terram, et adoravit, et dixit: Serva me,
rex.

<span id="005">5</span> Et ait ad eam rex: Quid causæ habes? Quæ
respondit: Heu, mulier vidua ego sum: mortuus est enim vir meus.

<span id="006">6</span> Et ancillæ tuæ erant duo filii: qui rixati sunt
adversum se in agro, nullusque erat qui eos prohibere posset: et
percussit alter alterum, et interfecit eum.

<span id="007">7</span> Et ecce consurgens universa cognatio adversum
ancillam tuam, dicit: Trade eum qui percussit fratrem suum, ut occidamus
eum pro anima fratris sui quem interfecit, et deleamus hæredem: et
quærunt extinguere scintillam meam quæ relicta est, ut non supersit viro
meo nomen, et reliquiæ super terram.

<span id="008">8</span> Et ait rex ad mulierem: Vade in domum tuam, et
ego jubebo pro te.

<span id="009">9</span> Dixitque mulier Thecuitis ad regem: In me,
domine mi rex, sit iniquitas, et in domum patris mei: rex autem et
thronus ejus sit innocens.

<span id="010">10</span> Et ait rex: Qui contradixerit tibi, adduc eum
ad me, et ultra non addet ut tangat te.

<span id="011">11</span> Quæ ait: Recordetur rex Domini Dei sui, ut non
multiplicentur proximi sanguinis ad ulciscendum, et nequaquam
interficiant filium meum. Qui ait: Vivit Dominus, quia non cadet de
capillis filii tui super terram.

<span id="012">12</span> Dixit ergo mulier: Loquatur ancilla tua ad
dominum meum regem verbum. Et ait: Loquere.

<span id="013">13</span> Dixitque mulier: Quare cogitasti hujuscemodi
rem contra populum Dei, et locutus est rex verbum istud, ut peccet, et
non reducat ejectum suum?

<span id="014">14</span> Omnes morimur, et quasi aquæ dilabimur in
terram, quæ non revertuntur: nec vult Deus perire animam, sed retractat
cogitans ne penitus pereat qui abjectus est.

<span id="015">15</span> Nunc igitur veni, ut loquar ad dominum meum
regem verbum hoc, præsente populo. Et dixit ancilla tua: Loquar ad
regem, si quomodo faciat rex verbum ancillæ suæ.

<span id="016">16</span> Et audivit rex, ut liberaret ancillam suam de
manu omnium qui volebant de hæreditate Dei delere me, et filium meum
simul.

<span id="017">17</span> Dicat ergo ancilla tua, ut fiat verbum domini
mei regis sicut sacrificium. Sicut enim angelus Dei, sic est dominus
meus rex, ut nec benedictione, nec maledictione moveatur: unde et
Dominus Deus tuus est tecum.

<span id="018">18</span> Et respondens rex, dixit ad mulierem: Ne
abscondas a me verbum quod te interrogo. Dixitque ei mulier: Loquere,
domine mi rex.

<span id="019">19</span> Et ait rex: Numquid manus Joab tecum est in
omnibus istis? Respondit mulier, et ait: Per salutem animæ tuæ, domine
mi rex, nec ad sinistram, nec ad dexteram est ex omnibus his quæ locutus
est dominus meus rex: servus enim tuus Joab, ipse præcepit mihi, et ipse
posuit in os ancillæ tuæ omnia verba hæc.

<span id="020">20</span> Ut verterem figuram sermonis hujus, servus tuus
Joab præcepit istud: tu autem, domine mi rex, sapiens es, sicut habet
sapientiam angelus Dei, ut intelligas omnia super terram.  

<span id="021">21</span> Et ait rex ad Joab: Ecce placatus feci verbum
tuum: vade ergo, et revoca puerum Absalom.

<span id="022">22</span> Cadensque Joab super faciem suam in terram,
adoravit, et benedixit regi: et dixit Joab: Hodie intellexit servus tuus
quia inveni gratiam in oculis tuis, domine mi rex: fecisti enim sermonem
servi tui.

<span id="023">23</span> Surrexit ergo Joab et abiit in Gessur, et
adduxit Absalom in Jerusalem.

<span id="024">24</span> Dixit autem rex: Revertatur in domum suam, et
faciem meam non videat. Reversus est itaque Absalom in domum suam, et
faciem regis non vidit.

<span id="025">25</span> Porro sicut Absalom, vir non erat pulcher in
omni Israël, et decorus nimis: a vestigio pedis usque ad verticem non
erat in eo ulla macula.

<span id="026">26</span> Et quando tondebat capillum (semel autem in
anno tondebatur, quia gravabat eum cæsaries), ponderabat capillos
capitis sui ducentis siclis, pondere publico.

<span id="027">27</span> Nati sunt autem Absalom filii tres, et filia
una nomine Thamar, elegantis formæ.  

<span id="028">28</span> Mansitque Absalom in Jerusalem duobus annis, et
faciem regis non vidit.

<span id="029">29</span> Misit itaque ad Joab, ut mitteret eum ad regem:
qui noluit venire ad eum. Cumque secundo misisset, et ille noluisset
venire ad eum,

<span id="030">30</span> dixit servis suis: Scitis agrum Joab juxta
agrum meum, habentem messem hordei: ite igitur, et succendite eum igni.
Succenderunt ergo servi Absalom segetem igni. Et venientes servi Joab,
scissis vestibus suis, dixerunt: Succenderunt servi Absalom partem agri
igni.

<span id="031">31</span> Surrexitque Joab, et venit ad Absalom in domum
ejus, et dixit: Quare succenderunt servi tui segetem meam igni?

<span id="032">32</span> Et respondit Absalom ad Joab: Misi ad te
obsecrans ut venires ad me, et mitterem te ad regem, et diceres ei:
Quare veni de Gessur? melius mihi erat ibi esse: obsecro ergo ut videam
faciem regis: quod si memor est iniquitatis meæ, interficiat me.

<span id="033">33</span> Ingressus itaque Joab ad regem, nuntiavit ei
omnia: vocatusque est Absalom, et intravit ad regem, et adoravit super
faciem terræ coram eo: osculatusque est rex Absalom.

------------------------------------------------------------------------

[Next: 2 Samuel Chapter 15](sa2015.md)
