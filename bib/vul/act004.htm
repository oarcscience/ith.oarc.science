<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Acts: Acts Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/act004.htm">Polyglot</A>&nbsp;
<A HREF="../gnt/act004.htm">GNT</A>&nbsp;
<A HREF="../kjv/act004.htm">KJV</A>&nbsp;

<BR>
<BR><A HREF="act.htm">Acts Index</A><BR>
&nbsp;
<A HREF="act003.htm">Previous</A>&nbsp;
<A HREF="act005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Acts Chapter 4</H3><P><a name="001">1</A>&nbsp;Loquentibus autem illis ad populum, supervenerunt sacerdotes, et magistratus templi, et sadduc&#230;i,</P>
<P><a name="002">2</A>&nbsp;dolentes quod docerent populum, et annuntiarent in Jesu resurrectionem ex mortuis:</P>
<P><a name="003">3</A>&nbsp;et injecerunt in eos manus, et posuerunt eos in custodiam in crastinum: erat enim jam vespera.</P>
<P><a name="004">4</A>&nbsp;Multi autem eorum qui audierant verbum, crediderunt: et factus est numerus virorum quinque millia.</P>
<P><a name="005">5</A>&nbsp;Factum est autem in crastinum, ut congregarentur principes eorum, et seniores, et scrib&#230;, in Jerusalem:</P>
<P><a name="006">6</A>&nbsp;et Annas princeps sacerdotum, et Caiphas, et Joannes, et Alexander, et quotquot erant de genere sacerdotali.</P>
<P><a name="007">7</A>&nbsp;Et statuentes eos in medio, interrogabant: In qua virtute, aut in quo nomine fecistis hoc vos?<BR>
</P>
<P><a name="008">8</A>&nbsp;Tunc repletus Spiritu Sancto Petrus, dixit ad eos: Principes populi, et seniores, audite:</P>
<P><a name="009">9</A>&nbsp;si nos hodie dijudicamur in benefacto hominis infirmi, in quo iste salvus factus est,</P>
<P><a name="010">10</A>&nbsp;notum sit omnibus vobis, et omni plebi Isra&#235;l, quia in nomine Domini nostri Jesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus.</P>
<P><a name="011">11</A>&nbsp;Hic est lapis qui reprobatus est a vobis &#230;dificantibus, qui factus est in caput anguli:</P>
<P><a name="012">12</A>&nbsp;et non est in alio aliquo salus. Nec enim aliud nomen est sub c&#230;lo datum hominibus, in quo oporteat nos salvos fieri.<BR>
</P>
<P><a name="013">13</A>&nbsp;Videntes autem Petri constantiam, et Joannis, comperto quod homines essent sine litteris, et idiot&#230;, admirabantur, et cognoscebant eos quoniam cum Jesu fuerant:</P>
<P><a name="014">14</A>&nbsp;hominem quoque videntes stantem cum eis, qui curatus fuerat, nihil poterant contradicere.</P>
<P><a name="015">15</A>&nbsp;Jusserunt autem eos foras extra concilium secedere: et conferebant ad invicem,</P>
<P><a name="016">16</A>&nbsp;dicentes: Quid faciemus hominibus istis? quoniam quidem notum signum factum est per eos omnibus habitantibus Jerusalem: manifestum est, et non possumus negare.</P>
<P><a name="017">17</A>&nbsp;Sed ne amplius divulgetur in populum, comminemur eis ne ultra loquantur in nomine hoc ulli hominum.</P>
<P><a name="018">18</A>&nbsp;Et vocantes eos, denuntiaverunt ne omnino loquerentur neque docerent in nomine Jesu.</P>
<P><a name="019">19</A>&nbsp;Petrus vero et Joannes respondentes, dixerunt ad eos: Si justum est in conspectu Dei vos potius audire quam Deum, judicate.</P>
<P><a name="020">20</A>&nbsp;Non enim possumus qu&#230; vidimus et audivimus non loqui.</P>
<P><a name="021">21</A>&nbsp;At illi comminantes dimiserunt eos, non invenientes quomodo punirent eos propter populum: quia omnes clarificabant id quod factum fuerat in eo quod acciderat.</P>
<P><a name="022">22</A>&nbsp;Annorum enim erat amplius quadraginta homo, in quo factum fuerat signum istud sanitatis.<BR>
</P>
<P><a name="023">23</A>&nbsp;Dimissi autem venerunt ad suos, et annuntiaverunt eis quanta ad eos principes sacerdotum et seniores dixissent.</P>
<P><a name="024">24</A>&nbsp;Qui cum audissent, unanimiter levaverunt vocem ad Deum, et dixerunt: Domine, tu es qui fecisti c&#230;lum et terram, mare et omnia qu&#230; in eis sunt:</P>
<P><a name="025">25</A>&nbsp;qui Spiritu Sancto per os patris nostri David pueri tui dixisti: [Quare fremuerunt gentes,<BR> et populi meditati sunt inania?<BR></P>
<P><a name="026">26</A>&nbsp;Astiterunt reges terr&#230;,<BR> et principes convenerunt in unum<BR> adversus Dominum, et adversus Christum ejus.]</P>
<P><a name="027">27</A>&nbsp;Convenerunt enim vere in civitate ista adversus sanctum puerum tuum Jesum, quem unxisti, Herodes et Pontius Pilatus, cum gentibus et populis Isra&#235;l,</P>
<P><a name="028">28</A>&nbsp;facere qu&#230; manus tua et consilium tuum decreverunt fieri.</P>
<P><a name="029">29</A>&nbsp;Et nunc, Domine, respice in minas eorum, et da servis tuis cum omni fiducia loqui verbum tuum,</P>
<P><a name="030">30</A>&nbsp;in eo quod manum tuam extendas ad sanitates, et signa, et prodigia fieri per nomen sancti filii tui Jesu.</P>
<P><a name="031">31</A>&nbsp;Et cum orassent, motus est locus in quo erant congregati: et repleti sunt omnes Spiritu Sancto, et loquebantur verbum Dei cum fiducia.<BR>
</P>
<P><a name="032">32</A>&nbsp;Multitudinis autem credentium erat cor unum et anima una: nec quisquam eorum qu&#230; possidebat, aliquid suum esse dicebat, sed erant illis omnia communia.</P>
<P><a name="033">33</A>&nbsp;Et virtute magna reddebant Apostoli testimonium resurrectionis Jesu Christi Domini nostri: et gratia magna erat in omnibus illis.</P>
<P><a name="034">34</A>&nbsp;Neque enim quisquam egens erat inter illos. Quotquot enim possessores agrorum aut domorum erant, vendentes afferebant pretia eorum qu&#230; vendebant,</P>
<P><a name="035">35</A>&nbsp;et ponebant ante pedes Apostolorum. Dividebatur autem singulis prout cuique opus erat.</P>
<P><a name="036">36</A>&nbsp;Joseph autem, qui cognominatus est Barnabas ab Apostolis (quod est interpretatum, Filius consolationis), Levites, Cyprius genere,</P>
<P><a name="037">37</A>&nbsp;cum haberet agrum, vendidit eum, et attulit pretium, et posuit ante pedes Apostolorum.</P>
<P><HR>
<CENTER>
<A HREF="act005.htm">Next: Acts Chapter 5</A></CENTER>
</BODY>
</HTML>
