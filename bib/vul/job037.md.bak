[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job037)  [KJV](../kjv/job037)  [Sep](../sep/job037.md) 
[Tan](../tan/job037.md)   
  
[Job Index](job.md)  
  [Previous](job036)  [Next](job038.md) 

------------------------------------------------------------------------

### Vulgate (Latin): Job Chapter 37

<span id="001">1</span> \[Super hoc expavit cor meum,  
et emotum est de loco suo.  

<span id="002">2</span> Audite auditionem in terrore vocis ejus,  
et sonum de ore illius procedentem.  

<span id="003">3</span> Subter omnes cælos ipse considerat,  
et lumen illius super terminos terræ.  

<span id="004">4</span> Post eum rugiet sonitus;  
tonabit voce magnitudinis suæ:  
et non investigabitur, cum audita fuerit vox ejus.  

<span id="005">5</span> Tonabit Deus in voce sua mirabiliter,  
qui facit magna et inscrutabilia;  

<span id="006">6</span> qui præcipit nivi ut descendat in terram,  
et hiemis pluviis, et imbri fortitudinis suæ;  

<span id="007">7</span> qui in manu omnium hominum signat,  
ut noverint singuli opera sua.  

<span id="008">8</span> Ingredietur bestia latibulum,  
et in antro suo morabitur.  

<span id="009">9</span> Ab interioribus egredietur tempestas,  
et ab Arcturo frigus.  

<span id="010">10</span> Flante Deo, concrescit gelu,  
et rursum latissimæ funduntur aquæ.  

<span id="011">11</span> Frumentum desiderat nubes,  
et nubes spargunt lumen suum.  

<span id="012">12</span> Quæ lustrant per circuitum,  
quocumque eas voluntas gubernantis duxerit,  
ad omne quod præceperit illis super faciem orbis terrarum:  

<span id="013">13</span> sive in una tribu, sive in terra sua,  
sive in quocumque loco misericordiæ suæ  
eas jusserit inveniri.  

<span id="014">14</span> Ausculta hæc, Job:  
sta, et considera mirabilia Dei.  

<span id="015">15</span> Numquid scis quando præceperit Deus pluviis,  
ut ostenderent lucem nubium ejus?  

<span id="016">16</span> Numquid nosti semitas nubium magnas,  
et perfectas scientias?  

<span id="017">17</span> Nonne vestimenta tua calida sunt,  
cum perflata fuerit terra austro?  

<span id="018">18</span> Tu forsitan cum eo fabricatus es cælos,  
qui solidissimi quasi ære fusi sunt.  

<span id="019">19</span> Ostende nobis quid dicamus illi:  
nos quippe involvimur tenebris.  

<span id="020">20</span> Quis narrabit ei quæ loquor?  
etiam si locutus fuerit homo, devorabitur.  

<span id="021">21</span> At nunc non vident lucem:  
subito aër cogetur in nubes,  
et ventus transiens fugabit eas.  

<span id="022">22</span> Ab aquilone aurum venit,  
et ad Deum formidolosa laudatio.  

<span id="023">23</span> Digne eum invenire non possumus:  
magnus fortitudine, et judicio, et justitia:  
et enarrari non potest.  

<span id="024">24</span> Ideo timebunt eum viri,  
et non audebunt contemplari omnes qui sibi videntur esse sapientes.\]

------------------------------------------------------------------------

[Next: Job Chapter 38](job038.md)
