[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2005)  [KJV](../kjv/ch2005)  [Sep](../sep/ch2005.md) 
[Tan](../tan/ch2005.md)   
  
[2 Chronicles Index](ch2.md)  
  [Previous](ch2004)  [Next](ch2006.md) 

------------------------------------------------------------------------

### Vulgate (Latin): 2 Chronicles Chapter 5

<span id="001">1</span> Intulit igitur Salomon omnia quæ voverat David
pater suus: argentum, et aurum, et universa vasa posuit in thesauris
domus Dei.

<span id="002">2</span> Post quæ congregavit majores natu Israël, et
cunctos principes tribuum, et capita familiarum de filiis Israël in
Jerusalem, ut adducerent arcam fœderis Domini de civitate David, quæ est
Sion.

<span id="003">3</span> Venerunt itaque ad regem omnes viri Israël in
die solemni mensis septimi.

<span id="004">4</span> Cumque venissent cuncti seniorum Israël,
portaverunt Levitæ arcam,

<span id="005">5</span> et intulerunt eam, et omnem paraturam
tabernaculi. Porro vasa sanctuarii, quæ erant in tabernaculo,
portaverunt sacerdotes cum Levitis.

<span id="006">6</span> Rex autem Salomon, et universus cœtus Israël, et
omnes qui fuerunt congregati ante arcam, immolabant arietes et boves
absque ullo numero: tanta enim erat multitudo victimarum.

<span id="007">7</span> Et intulerunt sacerdotes arcam fœderis Domini in
locum suum, id est, ad oraculum templi, in Sancta sanctorum subter alas
cherubim:

<span id="008">8</span> ita ut cherubim expanderent alas suas super
locum in quo posita erat arca, et ipsam arcam tegerent cum vectibus
suis.

<span id="009">9</span> Vectium autem quibus portabatur arca, quia
paululum longiores erant, capita parebant ante oraculum: si vero quis
paululum fuisset extrinsecus, eos videre non poterat. Fuit itaque arca
ibi usque in præsentem diem.

<span id="010">10</span> Nihilque erat aliud in arca, nisi duæ tabulæ
quas posuerat Moyses in Horeb, quando legem dedit Dominus filiis Israël
egredientibus ex Ægypto.

<span id="011">11</span> Egressis autem sacerdotibus de sanctuario
(omnes enim sacerdotes qui ibi potuerant inveniri, sanctificati sunt:
nec adhuc in illo tempore vices et ministeriorum ordo inter eos divisus
erat),

<span id="012">12</span> tam Levitæ quam cantores, id est, et qui sub
Asaph erant, et qui sub Eman, et qui sub Idithun, filii et fratres eorum
vestiti byssinis, cymbalis, et psalteriis, et citharis concrepabant,
stantes ad orientalem plagam altaris: et cum eis sacerdotes centum
viginti canentes tubis.

<span id="013">13</span> Igitur cunctis pariter, et tubis, et voce, et
cymbalis, et organis, et diversi generis musicorum concinentibus, et
vocem in sublime tollentibus, longe sonitus audiebatur, ita ut cum
Dominum laudare cœpissent et dicere: Confitemini Domino quoniam bonus,
quoniam in æternum misericordia ejus: impleretur domus Dei nube,

<span id="014">14</span> nec possent sacerdotes stare et ministrare
propter caliginem. Compleverat enim gloria Domini domum Dei.

------------------------------------------------------------------------

[Next: 2 Chronicles Chapter 6](ch2006.md)
