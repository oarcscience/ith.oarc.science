[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo032)  [KJV](../kjv/exo032)  [Sep](../sep/exo032.md) 
[Tan](../tan/exo032.md)   
  
[Exodus Index](exo.md)  
  [Previous](exo031)  [Next](exo033.md) 

------------------------------------------------------------------------

### Vulgate (Latin): Exodus Chapter 32

<span id="001">1</span> Videns autem populus quod moram faceret
descendendi de monte Moyses, congregatus adversus Aaron, dixit: Surge,
fac nobis deos, qui nos præcedant: Moysi enim huic viro, qui nos eduxit
de terra Ægypti, ignoramus quid acciderit.

<span id="002">2</span> Dixitque ad eos Aaron: Tollite inaures aureas de
uxorum, filiorumque et filiarum vestrarum auribus, et afferte ad me.

<span id="003">3</span> Fecitque populus quæ jusserat, deferens inaures
ad Aaron.

<span id="004">4</span> Quas cum ille accepisset, formavit opere
fusorio, et fecit ex eis vitulum conflatilem: dixeruntque: Hi sunt dii
tui Israël, qui te eduxerunt de terra Ægypti.

<span id="005">5</span> Quod cum vidisset Aaron, ædificavit altare coram
eo, et præconis voce clamavit dicens: Cras solemnitas Domini est.

<span id="006">6</span> Surgentesque mane, obtulerunt holocausta, et
hostias pacificas, et sedit populus manducare, et bibere, et surrexerunt
ludere.  

<span id="007">7</span> Locutus est autem Dominus ad Moysen, dicens:
Vade, descende: peccavit populus tuus, quem eduxisti de terra Ægypti.

<span id="008">8</span> Recesserunt cito de via, quam ostendisti eis:
feceruntque sibi vitulum conflatilem, et adoraverunt, atque immolantes
ei hostias, dixerunt: Isti sunt dii tui Israël, qui te eduxerunt de
terra Ægypti.

<span id="009">9</span> Rursumque ait Dominus ad Moysen: Cerno quod
populus iste duræ cervicis sit:

<span id="010">10</span> dimitte me, ut irascatur furor meus contra eos,
et deleam eos, faciamque te in gentem magnam.

<span id="011">11</span> Moyses autem orabat Dominum Deum suum, dicens:
Cur, Domine, irascitur furor tuus contra populum tuum, quem eduxisti de
terra Ægypti, in fortitudine magna, et in manu robusta?

<span id="012">12</span> Ne quæso dicant Ægyptii: Callide eduxit eos, ut
interficeret in montibus, et deleret e terra: quiescat ira tua, et esto
placabilis super nequitia populi tui.

<span id="013">13</span> Recordare Abraham, Isaac, et Israël servorum
tuorum, quibus jurasti per temetipsum, dicens: Multiplicabo semen
vestrum sicut stellas cæli; et universam terram hanc, de qua locutus
sum, dabo semini vestro, et possidebitis eam semper.

<span id="014">14</span> Placatusque est Dominus ne faceret malum quod
locutus fuerat adversus populum suum.  

<span id="015">15</span> Et reversus est Moyses de monte, portans duas
tabulas testimonii in manu sua, scriptas ex utraque parte,

<span id="016">16</span> et factas opere Dei: scriptura quoque Dei erat
sculpta in tabulis.

<span id="017">17</span> Audiens autem Josue tumultum populi
vociferantis, dixit ad Moysen: Ululatus pugnæ auditur in castris.

<span id="018">18</span> Qui respondit: Non est clamor adhortantium ad
pugnam, neque vociferatio compellentium ad fugam: sed vocem cantantium
ego audio.

<span id="019">19</span> Cumque appropinquasset ad castra, vidit
vitulum, et choros: iratusque valde, projecit de manu tabulas, et
confregit eas ad radicem montis:

<span id="020">20</span> arripiensque vitulum quem fecerant, combussit,
et contrivit usque ad pulverem, quem sparsit in aquam, et dedit ex eo
potum filiis Israël.

<span id="021">21</span> Dixitque ad Aaron: Quid tibi fecit hic populus,
ut induceres super eum peccatum maximum?

<span id="022">22</span> Cui ille respondit: Ne indignetur dominus meus:
tu enim nosti populum istum, quod pronus sit ad malum:

<span id="023">23</span> dixerunt mihi: Fac nobis deos, qui nos
præcedant: huic enim Moysi, qui nos eduxit de terra Ægypti, nescimus
quid acciderit.

<span id="024">24</span> Quibus ego dixi: Quis vestrum habet aurum?
Tulerunt, et dederunt mihi: et projeci illud in ignem, egressusque est
hic vitulus.  

<span id="025">25</span> Videns ergo Moyses populum quod esset nudatus
(spoliaverat enim eum Aaron propter ignominiam sordis, et inter hostes
nudum constituerat),

<span id="026">26</span> et stans in porta castrorum, ait: Si quis est
Domini, jungatur mihi. Congregatique sunt ad eum omnes filii Levi:

<span id="027">27</span> quibus ait: Hæc dicit Dominus Deus Israël:
Ponat vir gladium super femur suum: ite, et redite de porta usque ad
portam per medium castrorum, et occidat unusquisque fratrem, et amicum,
et proximum suum.

<span id="028">28</span> Feceruntque filii Levi juxta sermonem Moysi,
cecideruntque in die illa quasi viginti tria millia hominum.

<span id="029">29</span> Et ait Moyses: Consecrastis manus vestras hodie
Domino, unusquisque in filio, et in fratre suo, ut detur vobis
benedictio.

<span id="030">30</span> Facto autem altero die, locutus est Moyses ad
populum: Peccastis peccatum maximum: ascendam ad Dominum, si quomodo
quivero eum deprecari pro scelere vestro.

<span id="031">31</span> Reversusque ad Dominum, ait: Obsecro, peccavit
populus iste peccatum maximum, feceruntque sibi deos aureos: aut dimitte
eis hanc noxam,

<span id="032">32</span> aut si non facis, dele me de libro tuo quem
scripsisti.

<span id="033">33</span> Cui respondit Dominus: Qui peccaverit mihi,
delebo eum de libro meo:

<span id="034">34</span> tu autem vade, et duc populum istum quo locutus
sum tibi: angelus meus præcedet te. Ego autem in die ultionis visitabo
et hoc peccatum eorum.

<span id="035">35</span> Percussit ergo Dominus populum pro reatu
vituli, quem fecerat Aaron.

------------------------------------------------------------------------

[Next: Exodus Chapter 33](exo033.md)
