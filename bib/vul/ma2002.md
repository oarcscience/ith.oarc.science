[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2002)  [Apo](../apo/ma2002) 
[Sep](../sep/ma2002)   
  
[2 Macabees Index](ma2)  
  [Previous](ma2001)  [Next](ma2003) 

------------------------------------------------------------------------

### Vulgate (Latin): 2 Macabees Chapter 2

<span id="001">1</span> Invenitur autem in descriptionibus Jeremiæ
prophetæ, quod jussit eos ignem accipere qui transmigrabant, ut
significatum est, et ut mandavit transmigratis.

<span id="002">2</span> Et dedit illis legem, ne obliviscerentur
præcepta Domini, et non exerrarent mentibus, videntes simulacra aurea et
argentea, et ornamenta eorum.

<span id="003">3</span> Et alia hujusmodi dicens, hortabatur ne legem
amoverent a corde suo.

<span id="004">4</span> Erat autem in ipsa scriptura, quomodo
tabernaculum et arcam jussit propheta divino responso ad se facto
comitari secum, usquequo exiit in montem in quo Moyses ascendit, et
vidit Dei hæreditatem.

<span id="005">5</span> Et veniens ibi Jeremias, invenit locum speluncæ:
et tabernaculum, et arcam, et altare incensi intulit illuc, et ostium
obstruxit.

<span id="006">6</span> Et accesserunt quidam simul, qui sequebantur, ut
notarent sibi locum: et non potuerunt invenire.

<span id="007">7</span> Ut autem cognovit Jeremias, culpans illos dixit:
Quod ignotus erit locus donec congreget Deus congregationem populi, et
propitius fiat:

<span id="008">8</span> et tunc Dominus ostendet hæc, et apparebit
majestas Domini, et nubes erit, sicut et Moysi manifestabatur, et sicut
cum Salomon petiit ut locus sanctificaretur magno Deo, manifestabat hæc.

<span id="009">9</span> Magnifice etenim sapientiam tractabat: et ut
sapientiam habens, obtulit sacrificium dedicationis et consummationis
templi.

<span id="010">10</span> Sicut et Moyses orabat ad Dominum, et descendit
ignis de cælo et consumpsit holocaustum, sic et Salomon oravit, et
descendit ignis de cælo et consumpsit holocaustum.

<span id="011">11</span> Et dixit Moyses: Eo quod non sit comestum quod
erat pro peccato, consumptum est.

<span id="012">12</span> Similiter et Salomon octo diebus celebravit
dedicationem.  

<span id="013">13</span> Inferebantur autem in descriptionibus et
commentariis Nehemiæ hæc eadem: et ut construens bibliothecam
congregavit de regionibus libros et prophetarum et David, et epistolas
regum, et de donariis.

<span id="014">14</span> Similiter autem et Judas ea quæ deciderant per
bellum quod nobis acciderat, congregavit omnia, et sunt apud nos.

<span id="015">15</span> Si ergo desideratis hæc, mittite qui perferant
vobis.

<span id="016">16</span> Acturi itaque purificationem scripsimus vobis:
bene ergo facietis, si egeritis hos dies.

<span id="017">17</span> Deus autem, qui liberavit populum suum, et
reddidit hæreditatem omnibus, et regnum, et sacerdotium, et
sanctificationem,

<span id="018">18</span> sicut promisit in lege, speramus quod cito
nostri miserebitur, et congregavit de sub cælo in locum sanctum.

<span id="019">19</span> Eripuit enim nos de magnis periculis, et locum
purgavit.  

<span id="020">20</span> De Juda vero Machabæo, et fratribus ejus, et de
templi magni purificatione, et de aræ dedicatione,

<span id="021">21</span> sed et de præliis quæ pertinent ad Antiochum
Nobilem et filium ejus Eupatorem,

<span id="022">22</span> et de illuminationibus quæ de cælo factæ sunt
ad eos qui pro Judæis fortiter fecerunt, ita ut universam regionem, cum
pauci essent, vindicarent, et barbaram multitudinem fugarent,

<span id="023">23</span> et famosissimum in toto orbe templum
recuperarent, et civitatem liberarent, et leges quæ abolitæ erant,
restituerentur, Domino cum omni tranquillitate propitio facto illis.

<span id="024">24</span> Itemque ab Jasone Cyrenæo quinque libris
comprehensa tentavimus nos uno volumine breviare.

<span id="025">25</span> Considerantes enim multitudinem librorum, et
difficultatem volentibus aggredi narrationes historiarum propter
multitudinem rerum,

<span id="026">26</span> curavimus volentibus quidem legere, ut esset
animi oblectatio: studiosis vero, ut facilius possint memoriæ
commendare: omnibus autem legentibus utilitas conferatur.

<span id="027">27</span> Et nobis quidem ipsis, qui hoc opus breviandi
causa suscepimus, non facilem laborem, immo vero negotium plenum
vigiliarum et sudoris assumpsimus.

<span id="028">28</span> Sicut hi qui præparant convivium, et quærunt
aliorum voluntati parere propter multorum gratiam, libenter laborem
sustinemus.

<span id="029">29</span> Veritatem quidem de singulis auctoribus
concedentes, ipsi autem secundum datam formam brevitati studentes.

<span id="030">30</span> Sicut enim novæ domus architecto de universa
structura curandum est; ei vero qui pingere curat, quæ apta sunt ad
ornatum exquirenda sunt: ita æstimandum est et in nobis.

<span id="031">31</span> Etenim intellectum colligere, et ordinare
sermonem, et curiosius partes singulas quasque disquirere, historiæ
congruit auctori:

<span id="032">32</span> brevitatem vero dictionis sectari, et
executiones rerum vitare, brevianti concedendum est.

<span id="033">33</span> Hinc ergo narrationem incipiemus: de præfatione
tantum dixisse sufficiat. Stultum etenim est ante historiam effluere, in
ipsa autem historia succingi.

------------------------------------------------------------------------

[Next: 2 Macabees Chapter 3](ma2003)
