[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zac001)  [KJV](../kjv/zac001)  [Sep](../sep/zac001.md) 
[Tan](../tan/zac001.md)   
  
[Zechariah Index](zac.md)  
  [Previous](hag002)  [Next](zac002.md) 

------------------------------------------------------------------------

### Vulgate (Latin): Zechariah Chapter 1

<span id="001">1</span> In mense octavo, in anno secundo Darii regis,
factum est verbum Domini ad Zachariam filium Barachiæ filii Addo
prophetam, dicens:

<span id="002">2</span> Iratus est Dominus super patres vestros
iracundia.

<span id="003">3</span> Et dices ad eos: \[Hæc dicit Dominus
exercituum:  
Convertimini ad me, ait Dominus exercituum,  
et convertar ad vos, dicit Dominus exercituum.  

<span id="004">4</span> Ne sitis sicut patres vestri,  
ad quos clamabant prophetæ priores, dicentes:  
Hæc dicit Dominus exercituum:  
Convertimini de viis vestris malis,  
et de cogitationibus vestris pessimis:  
et non audierunt, neque attenderunt ad me,  
dicit Dominus.  

<span id="005">5</span> Patres vestri, ubi sunt?  
et prophetæ numquid in sempiternum vivent?  

<span id="006">6</span> Verumtamen verba mea, et legitima mea,  
quæ mandavi servis meis prophetis,  
numquid non comprehenderunt patres vestros,  
et conversi sunt, et dixerunt:  
Sicut cogitavit Dominus exercituum facere nobis  
secundum vias nostras, et secundum adinventiones nostras,  
fecit nobis?\]  

<span id="007">7</span> In die vigesima et quarta undecimi mensis
Sabath, in anno secundo Darii, factum est verbum Domini ad Zachariam
filium Barachiæ filii Addo prophetam, dicens:

<span id="008">8</span> Vidi per noctem, et ecce vir ascendens super
equum rufum, et ipse stabat inter myrteta, quæ erant in profundo, et
post eum equi rufi, varii, et albi.

<span id="009">9</span> Et dixi: Quid sunt isti, domine mi? Et dixit ad
me angelus qui loquebatur in me: Ego ostendam tibi quid sint hæc.

<span id="010">10</span> Et respondit vir qui stabat inter myrteta, et
dixit: Isti sunt quos misit Dominus ut perambulent terram.

<span id="011">11</span> Et responderunt angelo Domini, qui stabat inter
myrteta, et dixerunt: Perambulavimus terram, et ecce omnis terra
habitatur, et quiescit.

<span id="012">12</span> Et respondit angelus Domini, et dixit: Domine
exercituum, usquequo tu non misereberis Jerusalem, et urbium Juda,
quibus iratus es? iste jam septuagesimus annus est.

<span id="013">13</span> Et respondit Dominus angelo qui loquebatur in
me verba bona, verba consolatoria.

<span id="014">14</span> Et dixit ad me angelus qui loquebatur in me:
Clama, dicens: \[Hæc dicit Dominus exercituum:  
Zelatus sum Jerusalem et Sion zelo magno,  

<span id="015">15</span> et ira magna ego irascor super gentes
opulentas,  
quia ego iratus sum parum,  
ipsi vero adjuverunt in malum.  

<span id="016">16</span> Propterea hæc dicit Dominus:  
Revertar ad Jerusalem in misericordiis,  
et domus mea ædificabitur in ea, ait Dominus exercituum,  
et perpendiculum extendetur super Jerusalem.\]

<span id="017">17</span> Adhuc clama, dicens: \[Hæc dicit Dominus
exercituum:  
Adhuc affluent civitates meæ bonis,  
et consolabitur adhuc Dominus Sion, et eliget adhuc Jerusalem.\]  

<span id="018">18</span> Et levavi oculos meos, et vidi, et ecce quatuor
cornua.

<span id="019">19</span> Et dixi ad angelum qui loquebatur in me: Quid
sunt hæc? Et dixit ad me: Hæc sunt cornua quæ ventilaverunt Judam, et
Israël, et Jerusalem.

<span id="020">20</span> Et ostendit mihi Dominus quatuor fabros.

<span id="021">21</span> Et dixi: Quid isti veniunt facere? Qui ait,
dicens: Hæc sunt cornua quæ ventilaverunt Judam per singulos viros, et
nemo eorum levavit caput suum: et venerunt isti deterrere ea, ut
dejiciant cornua gentium, quæ levaverunt cornu super terram Juda ut
dispergerent eam.

------------------------------------------------------------------------

[Next: Zechariah Chapter 2](zac002.md)
