[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat021)  [GNT](../gnt/mat021) 
[KJV](../kjv/mat021)   
  
[Matthew Index](mat)  
  [Previous](mat020)  [Next](mat022) 

------------------------------------------------------------------------

### Vulgate (Latin): Matthew Chapter 21

<span id="001">1</span> Et cum appropinquassent Jerosolymis, et
venissent Bethphage ad montem Oliveti: tunc Jesus misit duos discipulos,

<span id="002">2</span> dicens eis: Ite in castellum, quod contra vos
est, et statim invenietis asinam alligatam, et pullum cum ea: solvite,
et adducite mihi:

<span id="003">3</span> et si quis vobis aliquid dixerit, dicite quia
Dominus his opus habet: et confestim dimittet eos.

<span id="004">4</span> Hoc autem totum factum est, ut adimpleretur quod
dictum est per prophetam dicentem:

<span id="005">5</span> \[Dicite filiæ Sion:  
Ecce rex tuus venit tibi  
mansuetus, sedens super asinam,  
et pullum filium subjugalis.\]

<span id="006">6</span> Euntes autem discipuli fecerunt sicut præcepit
illis Jesus.

<span id="007">7</span> Et adduxerunt asinam, et pullum: et imposuerunt
super eos vestimenta sua, et eum desuper sedere fecerunt.

<span id="008">8</span> Plurima autem turba straverunt vestimenta sua in
via: alii autem cædebant ramos de arboribus, et sternebant in via:

<span id="009">9</span> turbæ autem, quæ præcedebant, et quæ
sequebantur, clamabant, dicentes: Hosanna filio David: benedictus, qui
venit in nomine Domini: hosanna in altissimis.

<span id="010">10</span> Et cum intrasset Jerosolymam, commota est
universa civitas, dicens: Quis est hic?

<span id="011">11</span> Populi autem dicebant: Hic est Jesus propheta a
Nazareth Galilææ.

<span id="012">12</span> Et intravit Jesus in templum Dei, et ejiciebat
omnes vendentes et ementes in templo, et mensas numulariorum, et
cathedras vendentium columbas evertit:

<span id="013">13</span> et dicit eis: Scriptum est: Domus mea domus
orationis vocabitur: vos autem fecistis illam speluncam latronum.

<span id="014">14</span> Et accesserunt ad eum cæci, et claudi in
templo: et sanavit eos.

<span id="015">15</span> Videntes autem principes sacerdotum et scribæ
mirabilia quæ fecit, et pueros clamantes in templo, et dicentes: Hosanna
filio David: indignati sunt,

<span id="016">16</span> et dixerunt ei: Audis quid isti dicunt? Jesus
autem dixit eis: Utique. Numquam legistis: Quia ex ore infantium et
lactentium perfecisti laudem?

<span id="017">17</span> Et relictis illis, abiit foras extra civitatem
in Bethaniam: ibique mansit.  

<span id="018">18</span> Mane autem revertens in civitatem, esuriit.

<span id="019">19</span> Et videns fici arborem unam secus viam, venit
ad eam: et nihil invenit in ea nisi folia tantum, et ait illi: Numquam
ex te fructus nascatur in sempiternum. Et arefacta est continuo
ficulnea.

<span id="020">20</span> Et videntes discipuli, mirati sunt, dicentes:
Quomodo continuo aruit?

<span id="021">21</span> Respondens autem Jesus, ait eis: Amen dico
vobis, si habueritis fidem, et non hæsitaveritis, non solum de ficulnea
facietis, sed et si monti huic dixeritis: Tolle, et jacta te in mare,
fiet.

<span id="022">22</span> Et omnia quæcumque petieritis in oratione
credentes, accipietis.  

<span id="023">23</span> Et cum venisset in templum, accesserunt ad eum
docentem principes sacerdotum, et seniores populi, dicentes: In qua
potestate hæc facis? et quis tibi dedit hanc potestatem?

<span id="024">24</span> Respondens Jesus dixit eis: Interrogabo vos et
ego unum sermonem: quem si dixeritis mihi, et ego vobis dicam in qua
potestate hæc facio.

<span id="025">25</span> Baptismus Joannis unde erat? e cælo, an ex
hominibus? At illi cogitabant inter se, dicentes:

<span id="026">26</span> Si dixerimus, e cælo, dicet nobis: Quare ergo
non credidistis illi? Si autem dixerimus, ex hominibus, timemus turbam:
omnes enim habebant Joannem sicut prophetam.

<span id="027">27</span> Et respondentes Jesu, dixerunt: Nescimus. Ait
illis et ipse: Nec ego dico vobis in qua potestate hæc facio.  

<span id="028">28</span> Quid autem vobis videtur? Homo quidam habebat
duos filios, et accedens ad primum, dixit: Fili, vade hodie, operare in
vinea mea.

<span id="029">29</span> Ille autem respondens, ait: Nolo. Postea autem,
pœnitentia motus, abiit.

<span id="030">30</span> Accedens autem ad alterum, dixit similiter. At
ille respondens, ait: Eo, domine, et non ivit:

<span id="031">31</span> quis ex duobus fecit voluntatem patris? Dicunt
ei: Primus. Dicit illis Jesus: Amen dico vobis, quia publicani et
meretrices præcedent vos in regnum Dei.

<span id="032">32</span> Venit enim ad vos Joannes in via justitiæ, et
non credidistis ei: publicani autem et meretrices crediderunt ei: vos
autem videntes nec pœnitentiam habuistis postea, ut crederetis ei.  

<span id="033">33</span> Aliam parabolam audite: Homo erat
paterfamilias, qui plantavit vineam, et sepem circumdedit ei, et fodit
in ea torcular, et ædificavit turrim, et locavit eam agricolis, et
peregre profectus est.

<span id="034">34</span> Cum autem tempus fructuum appropinquasset,
misit servos suos ad agricolas, ut acciperent fructus ejus.

<span id="035">35</span> Et agricolæ, apprehensis servis ejus, alium
ceciderunt, alium occiderunt, alium vero lapidaverunt.

<span id="036">36</span> Iterum misit alios servos plures prioribus, et
fecerunt illis similiter.

<span id="037">37</span> Novissime autem misit ad eos filium suum,
dicens: Verebuntur filium meum.

<span id="038">38</span> Agricolæ autem videntes filium dixerunt intra
se: Hic est hæres, venite, occidamus eum, et habebimus hæreditatem ejus.

<span id="039">39</span> Et apprehensum eum ejecerunt extra vineam, et
occiderunt.

<span id="040">40</span> Cum ergo venerit dominus vineæ, quid faciet
agricolis illis?

<span id="041">41</span> Aiunt illi: Malos male perdet: et vineam suam
locabit aliis agricolis, qui reddant ei fructum temporibus suis.

<span id="042">42</span> Dicit illis Jesus: Numquam legistis in
Scripturis: \[Lapidem quem reprobaverunt ædificantes,  
hic factus est in caput anguli:  
a Domino factum est istud,  
et est mirabile in oculis nostris?\]

<span id="043">43</span> Ideo dico vobis, quia auferetur a vobis regnum
Dei, et dabitur genti facienti fructus ejus.

<span id="044">44</span> Et qui ceciderit super lapidem istum,
confringetur: super quem vero ceciderit, conteret eum.

<span id="045">45</span> Et cum audissent principes sacerdotum et
pharisæi parabolas ejus, cognoverunt quod de ipsis diceret.

<span id="046">46</span> Et quærentes eum tenere, timuerunt turbas:
quoniam sicut prophetam eum habebant.

------------------------------------------------------------------------

[Next: Matthew Chapter 22](mat022)
