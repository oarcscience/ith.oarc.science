[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/bar003)  [Apo](../apo/bar003) 
[Sep](../sep/bar003)   
  
[Baruch Index](bar)  
  [Previous](bar002)  [Next](bar004) 

------------------------------------------------------------------------

### Vulgate (Latin): Baruch Chapter 3

<span id="001">1</span> \[Et nunc, Domine omnipotens, Deus Israël,  
anima in angustiis, et spiritus anxius clamat ad te.  

<span id="002">2</span> Audi, Domine, et miserere,  
quia Deus es misericors:  
et miserere nostri, quia peccavimus ante te:  

<span id="003">3</span> quia tu sedes in sempiternum,  
et nos, peribimus in ævum?  

<span id="004">4</span> Domine omnipotens, Deus Israël,  
audi nunc orationem mortuorum Israël,  
et filiorum ipsorum qui peccaverunt ante te,  
et non audierunt vocem Domini Dei sui,  
et agglutinata sunt nobis mala.  

<span id="005">5</span> Noli meminisse iniquitatum patrum nostrorum,  
sed memento manus tuæ et nominis tui in tempore isto:  

<span id="006">6</span> quia tu es Dominus Deus noster,  
et laudabimus te, Domine:  

<span id="007">7</span> quia propter hoc dedisti timorem tuum in
cordibus nostris,  
et ut invocemus nomen tuum,  
et laudemus te in captivitate nostra,  
quia convertimur ab iniquitate patrum nostrorum,  
qui peccaverunt ante te.  

<span id="008">8</span> Et ecce nos in captivitate nostra sumus hodie,  
qua nos dispersisti in improperium,  
et in maledictum, et in peccatum,  
secundum omnes iniquitates patrum nostrorum,  
qui recesserunt a te, Domine Deus noster.\]  

<span id="009">9</span> \[Audi, Israël, mandata vitæ:  
auribus percipe, ut scias prudentiam.  

<span id="010">10</span> Quid est, Israël, quod in terra inimicorum
es,  

<span id="011">11</span> inveterasti in terra aliena,  
coinquinatus es cum mortuis,  
deputatus es cum descendentibus in infernum?  

<span id="012">12</span> Dereliquisti fontem sapientiæ:  

<span id="013">13</span> nam si in via Dei ambulasses,  
habitasses utique in pace sempiterna.  

<span id="014">14</span> Disce ubi sit prudentia,  
ubi sit virtus, ubi sit intellectus,  
ut scias simul ubi sit longiturnitas vitæ et victus,  
ubi sit lumen oculorum, et pax.  

<span id="015">15</span> Quis invenit locum ejus?  
et quis intravit in thesauros ejus?  

<span id="016">16</span> Ubi sunt principes gentium,  
et qui dominantur super bestias quæ sunt super terram?  

<span id="017">17</span> qui in avibus cæli ludunt,  

<span id="018">18</span> qui argentum thesaurizant, et aurum,  
in quo confidunt homines,  
et non est finis acquisitionis eorum?  
qui argentum fabricant, et solliciti sunt,  
nec est inventio operum illorum?  

<span id="019">19</span> Exterminati sunt, et ad inferos descenderunt,  
et alii loco eorum surrexerunt.  

<span id="020">20</span> Juvenes viderunt lumen, et habitaverunt super
terram,  
viam autem disciplinæ ignoraverunt,  

<span id="021">21</span> neque intellexerunt semitas ejus,  
neque filii eorum susceperunt eam:  
a facie ipsorum longe facta est;  

<span id="022">22</span> non est audita in terra Chanaan,  
neque visa est in Theman.  

<span id="023">23</span> Filii quoque Agar, qui exquirunt prudentiam quæ
de terra est,  
negotiatores Merrhæ et Theman,  
et fabulatores, et exquisitores prudentiæ et intelligentiæ:  
viam autem sapientiæ nescierunt,  
neque commemorati sunt semitas ejus.  

<span id="024">24</span> O Israël, quam magna est domus Dei,  
et ingens locus possessionis ejus!  

<span id="025">25</span> magnus est, et non habet finem:  
excelsus, et immensus.  

<span id="026">26</span> Ibi fuerunt gigantes nominati illi, qui ab
initio fuerunt,  
statura magna, scientes bellum.  

<span id="027">27</span> Non hos elegit Dominus,  
neque viam disciplinæ invenerunt:  
propterea perierunt,  

<span id="028">28</span> et quoniam non habuerunt sapientiam,  
interierunt propter suam insipientiam.  

<span id="029">29</span> Quis ascendit in cælum, et accepit eam,  
et eduxit eam de nubibus?  

<span id="030">30</span> Quis transfretavit mare, et invenit illam, et
attulit illam super aurum electum?  

<span id="031">31</span> Non est qui possit scire vias ejus,  
neque qui exquirat semitas ejus:  

<span id="032">32</span> sed qui scit universa novit eam,  
et adinvenit eam prudentia sua  
qui præparavit terram in æterno tempore:  
et replevit eam pecudibus et quadrupedibus  

<span id="033">33</span> qui emittit lumen, et vadit,  
et vocavit illud, et obedit illi in tremore.  

<span id="034">34</span> Stellæ autem dederunt lumen in custodiis
suis,  
et lætatæ sunt:  

<span id="035">35</span> vocatæ sunt, et dixerunt: Adsumus,  
et luxerunt ei cum jucunditate, qui fecit illas.  

<span id="036">36</span> Hic est Deus noster,  
et non æstimabitur alius adversus eum.  

<span id="037">37</span> Hic adinvenit omnem viam disciplinæ,  
et tradidit illam Jacob puero suo,  
et Israël dilecto suo.  

<span id="038">38</span> Post hæc in terris visus est,  
et cum hominibus conversatus est.\]

------------------------------------------------------------------------

[Next: Baruch Chapter 4](bar004)
