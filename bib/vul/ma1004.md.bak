[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1004)  [Apo](../apo/ma1004.md) 
[Sep](../sep/ma1004.md)   
  
[1 Macabees Index](ma1.md)  
  [Previous](ma1003)  [Next](ma1005.md) 

------------------------------------------------------------------------

### Vulgate (Latin): 1 Macabees Chapter 4

<span id="001">1</span> Et assumpsit Gorgias quinque millia virorum, et
mille equites electos: et moverunt castra nocte,

<span id="002">2</span> ut applicarent ad castra Judæorum, et
percuterent eos subito: et filii, qui erant ex arce, erant illis duces.

<span id="003">3</span> Et audivit Judas, et surrexit ipse et potentes
percutere virtutem exercituum regis, qui erant in Emmaum:

<span id="004">4</span> adhuc enim dispersus erat exercitus a castris.

<span id="005">5</span> Et venit Gorgias in castra Judæ noctu, et
neminem invenit: et quærebat eos in montibus, quoniam dixit: Fugiunt hi
a nobis.

<span id="006">6</span> Et cum dies factus esset, apparuit Judas in
campo cum tribus millibus virorum tantum, qui tegumenta et gladios non
habebant:

<span id="007">7</span> et viderunt castra gentium valida, et loricatos
et equitatus in circuitu eorum, et hi docti ad prælium.

<span id="008">8</span> Et ait Judas viris, qui secum erant: Ne
timueritis multitudinem eorum, et impetum eorum ne formidetis.

<span id="009">9</span> Mementote qualiter salvi facti sunt patres
nostri in mari Rubro, cum sequeretur eos Pharao cum exercitu multo.

<span id="010">10</span> Et nunc clamemus in cælum: et miserebitur
nostri Dominus, et memor erit testamenti patrum nostrorum, et conteret
exercitum istum ante faciem nostram hodie:

<span id="011">11</span> et scient omnes gentes quia est qui redimat et
liberet Israël.

<span id="012">12</span> Et elevaverunt alienigenæ oculos suos, et
viderunt eos venientes ex adverso.

<span id="013">13</span> Et exierunt de castris in prælium, et tuba
cecinerunt hi qui erant cum Juda.

<span id="014">14</span> Et congressi sunt: et contritæ sunt gentes, et
fugerunt in campum.

<span id="015">15</span> Novissimi autem omnes ceciderunt in gladio, et
persecuti sunt eos usque Gezeron, et usque in campos Idumææ, et Azoti,
et Jamniæ: et ceciderunt ex illis usque ad tria millia virorum.

<span id="016">16</span> Et reversus est Judas, et exercitus ejus
sequens eum.

<span id="017">17</span> Dixitque ad populum: Non concupiscatis spolia:
quia bellum contra nos est,

<span id="018">18</span> et Gorgias et exercitus ejus prope nos in
monte: sed state nunc contra inimicos nostros, et expugnate eos, et
sumetis postea spolia securi.

<span id="019">19</span> Et adhuc loquente Juda hæc, ecce apparuit pars
quædam prospiciens de monte.

<span id="020">20</span> Et vidit Gorgias quod in fugam conversi sunt
sui, et succenderunt castra: fumus enim, qui videbatur, declarabat quod
factum est.

<span id="021">21</span> Quibus illi conspectis timuerunt valde,
aspicientes simul et Judam, et exercitum in campo paratum ad prælium.

<span id="022">22</span> Et fugerunt omnes in campum alienigenarum:

<span id="023">23</span> et Judas reversus est ad spolia castrorum, et
acceperunt aurum multum, et argentum, et hyacinthinum, et purpuram
marinam, et opes magnas.

<span id="024">24</span> Et conversi, hymnum canebant, et benedicebant
Deum in cælum, quoniam bonus est, quoniam in sæculum misericordia ejus.

<span id="025">25</span> Et facta est salus magna in Israël in die illa.

<span id="026">26</span> Quicumque autem alienigenarum evaserunt,
venerunt, et nuntiaverunt Lysiæ universa quæ acciderant.

<span id="027">27</span> Quibus ille auditis, consternatus animo
deficiebat: quod non qualia voluit, talia contigerunt in Israël, et
qualia mandavit rex.  

<span id="028">28</span> Et sequenti anno, congregavit Lysias virorum
electorum sexaginta millia, et equitum quinque millia, ut debellaret
eos.

<span id="029">29</span> Et venerunt in Judæam, et castra posuerunt in
Bethoron, et occurrit illis Judas cum decem millibus viris.

<span id="030">30</span> Et viderunt exercitum fortem, et oravit, et
dixit: Benedictus es, salvator Israël, qui contrivisti impetum potentis
in manu servi tui David, et tradidisti castra alienigenarum in manu
Jonathæ filii Saul, et armigeri ejus.

<span id="031">31</span> Conclude exercitum istum in manu populi tui
Israël, et confundantur in exercitu suo et equitibus.

<span id="032">32</span> Da illis formidinem, et tabefac audaciam
virtutis eorum, et commoveantur contritione sua.

<span id="033">33</span> Dejice illos gladio diligentium te: et
collaudent te omnes, qui noverunt nomen tuum, in hymnis.

<span id="034">34</span> Et commiserunt prælium: et ceciderunt de
exercitu Lysiæ quinque millia virorum.

<span id="035">35</span> Videns autem Lysias fugam suorum, et Judæorum
audaciam, et quod parati sunt aut vivere, aut mori fortiter, abiit
Antiochiam, et elegit milites, ut multiplicati rursus venirent in
Judæam.  

<span id="036">36</span> Dixit autem Judas, et fratres ejus: Ecce
contriti sunt inimici nostri: ascendamus nunc mundare sancta, et
renovare.

<span id="037">37</span> Et congregatus est omnis exercitus, et
ascenderunt in montem Sion.

<span id="038">38</span> Et viderunt sanctificationem desertam, et
altare profanatum, et portas exustas, et in atriis virgulta nata sicut
in saltu vel in montibus, et pastophoria diruta.

<span id="039">39</span> Et sciderunt vestimenta sua, et planxerunt
planctu magno, et imposuerunt cinerem super caput suum,

<span id="040">40</span> et ceciderunt in faciem super terram, et
exclamaverunt tubis signorum, et clamaverunt in cælum.

<span id="041">41</span> Tunc ordinavit Judas viros ut pugnarent
adversus eos qui erant in arce, donec emundarent sancta.

<span id="042">42</span> Et elegit sacerdotes sine macula, voluntatem
habentes in lege Dei:

<span id="043">43</span> et mundaverunt sancta, et tulerunt lapides
contaminationis in locum immundum.

<span id="044">44</span> Et cogitavit de altari holocaustorum, quod
profanatum erat, quid de eo faceret.

<span id="045">45</span> Et incidit illis consilium bonum ut destruerent
illud: ne forte illis esset in opprobrium, quia contaminaverunt illud
gentes, et demoliti sunt illud.

<span id="046">46</span> Et reposuerunt lapides in monte domus in loco
apto, quoadusque veniret propheta, et responderet de eis.

<span id="047">47</span> Et acceperunt lapides integros secundum legem,
et ædificaverunt altare novum secundum illud quod fuit prius:

<span id="048">48</span> et ædificaverunt sancta, et quæ intra domum
erant intrinsecus: et ædem, et atria sanctificaverunt.

<span id="049">49</span> Et fecerunt vasa sancta nova, et intulerunt
candelabrum, et altare incensorum, et mensam, in templum.

<span id="050">50</span> Et incensum posuerunt super altare, et
accenderunt lucernas quæ super candelabrum erant, et lucebant in templo.

<span id="051">51</span> Et posuerunt super mensam panes, et appenderunt
vela, et consummaverunt omnia opera quæ fecerant.

<span id="052">52</span> Et ante matutinum surrexerunt quinta et
vigesima die mensis noni (hic est mensis Casleu) centesimi quadragesimi
octavi anni:

<span id="053">53</span> et obtulerunt sacrificium secundum legem super
altare holocaustorum novum, quod fecerunt.

<span id="054">54</span> Secundum tempus et secundum diem in qua
contaminaverunt illud gentes, in ipsa renovatum est in canticis, et
citharis, et cinyris, et in cymbalis.

<span id="055">55</span> Et cecidit omnis populus in faciem, et
adoraverunt, et benedixerunt in cælum eum, qui prosperavit eis.

<span id="056">56</span> Et fecerunt dedicationem altaris diebus octo,
et obtulerunt holocausta cum lætitia, et sacrificium salutaris et
laudis.

<span id="057">57</span> Et ornaverunt faciem templi coronis aureis et
scutulis, et dedicaverunt portas et pastophoria, et imposuerunt eis
januas.

<span id="058">58</span> Et facta est lætitia in populo magna valde, et
aversum est opprobrium gentium.

<span id="059">59</span> Et statuit Judas, et fratres ejus, et universa
ecclesia Israël, ut agatur dies dedicationis altaris in temporibus suis
ab anno in annum per dies octo a quinta et vigesima die mensis Casleu,
cum lætitia et gaudio.

<span id="060">60</span> Et ædificaverunt in tempore illo montem Sion,
et per circuitum muros altos et turres firmas, nequando venirent gentes,
et conculcarent eum sicut antea fecerunt.

<span id="061">61</span> Et collocavit illic exercitum, ut servarent
eum, et munivit eum ad custodiendum Bethsuram, ut haberet populus
munitionem contra faciem Idumææ.

------------------------------------------------------------------------

[Next: 1 Macabees Chapter 5](ma1005.md)
