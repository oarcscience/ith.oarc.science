[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg004)  [KJV](../kjv/jdg004.md) 
[Sep:JdB](../sep/jdb004)  [Sep:JdA](../sep/jda004.md) 
[Tan](../tan/jdg004.md)   
  
[Judges Index](jdg.md)  
  [Previous](jdg003)  [Next](jdg005.md) 

------------------------------------------------------------------------

### Vulgate (Latin): Judges Chapter 4

<span id="001">1</span> Addideruntque filii Israël facere malum in
conspectu Domini post mortem Aod,

<span id="002">2</span> et tradidit illos Dominus in manus Jabin regis
Chanaan, qui regnavit in Asor: habuitque ducem exercitus sui nomine
Sisaram, ipse autem habitabat in Haroseth gentium.

<span id="003">3</span> Clamaveruntque filii Israël ad Dominum:
nongentos enim habebat falcatos currus, et per viginti annos vehementer
oppresserat eos.

<span id="004">4</span> Erat autem Debbora prophetis uxor Lapidoth, quæ
judicabat populum in illo tempore.

<span id="005">5</span> Et sedebat sub palma, quæ nomine illius
vocabatur, inter Rama et Bethel in monte Ephraim: ascendebantque ad eam
filii Israël in omne judicium.

<span id="006">6</span> Quæ misit et vocavit Barac filium Abinoëm de
Cedes Nephthali: dixitque ad eum: Præcepit tibi Dominus Deus Israël:
Vade, et duc exercitum in montem Thabor, tollesque tecum decem millia
pugnatorum de filiis Nephthali, et de filiis Zabulon:

<span id="007">7</span> ego autem adducam ad te in loco torrentis Cison,
Sisaram principem exercitus Jabin, et currus ejus, atque omnem
multitudinem, et tradam eos in manu tua.

<span id="008">8</span> Dixitque ad eam Barac: Si venis mecum, vadam: si
nolueris venire mecum, non pergam.

<span id="009">9</span> Quæ dixit ad eum: Ibo quidem tecum, sed in hac
vice victoria non reputabitur tibi, quia in manu mulieris tradetur
Sisara. Surrexit itaque Debbora, et perrexit cum Barac in Cedes.

<span id="010">10</span> Qui, accitis Zabulon et Nephthali, ascendit cum
decem millibus pugnatorum, habens Debboram in comitatu suo.

<span id="011">11</span> Haber autem Cinæus recesserat quondam a ceteris
Cinæis fratribus suis, filiis Hobab cognati Moysi: et tetenderat
tabernacula usque ad vallem, quæ vocatur Sennim, et erat juxta Cedes.

<span id="012">12</span> Nuntiatumque est Sisaræ quod ascendisset Barac
filius Abinoëm in montem Thabor:

<span id="013">13</span> et congregavit nongentos falcatos currus, et
omnem exercitum de Haroseth gentium ad torrentem Cison.

<span id="014">14</span> Dixitque Debbora ad Barac: Surge, hæc est enim
dies, in qua tradidit Dominus Sisaram in manus tuas: en ipse ductor est
tuus. Descendit itaque Barac de monte Thabor, et decem millia pugnatorum
cum eo.

<span id="015">15</span> Perterruitque Dominus Sisaram, et omnes currus
ejus, universamque multitudinem in ore gladii ad conspectum Barac: in
tantum, ut Sisara de curru desiliens, pedibus fugeret,

<span id="016">16</span> et Barac persequeretur fugientes currus, et
exercitum usque ad Haroseth gentium, et omnis hostium multitudo usque ad
internecionem caderet.  

<span id="017">17</span> Sisara autem fugiens pervenit ad tentorium
Jahel uxoris Haber Cinæi. Erat enim pax inter Jabin regem Asor, et domum
Haber Cinæi.

<span id="018">18</span> Egressa igitur Jahel in occursum Sisaræ, dixit
ad eum: Intra ad me, domine mi: intra, ne timeas. Qui ingressus
tabernaculum ejus, et opertus ab ea pallio,

<span id="019">19</span> dixit ad eam: Da mihi, obsecro, paululum aquæ,
quia sitio valde. Quæ aperuit utrem lactis, et dedit ei bibere, et
operuit illum.

<span id="020">20</span> Dixitque Sisara ad eam: Sta ante ostium
tabernaculi: et cum venerit aliquis interrogans te, et dicens: Numquid
hic est aliquis? respondebis: Nullus est.

<span id="021">21</span> Tulit itaque Jahel uxor Haber clavum
tabernaculi, assumens pariter et malleum: et ingressa abscondite et cum
silentio, posuit supra tempus capitis ejus clavum, percussumque malleo
defixit in cerebrum usque ad terram: qui soporem morti consocians
defecit, et mortuus est.

<span id="022">22</span> Et ecce Barac sequens Sisaram veniebat:
egressaque Jahel in occursum ejus, dixit ei: Veni, et ostendam tibi
virum quem quæris. Qui cum intrasset ad eam, vidit Sisaram jacentem
mortuum, et clavum infixum in tempore ejus.

<span id="023">23</span> Humiliavit ergo Deus in die illo Jabin regem
Chanaan coram filiis Israël:

<span id="024">24</span> qui crescebant quotidie, et forti manu
opprimebant Jabin regem Chanaan, donec delerent eum.

------------------------------------------------------------------------

[Next: Judges Chapter 5](jdg005.md)
