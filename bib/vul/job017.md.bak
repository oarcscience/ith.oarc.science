[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job017)  [KJV](../kjv/job017)  [Sep](../sep/job017.md) 
[Tan](../tan/job017.md)   
  
[Job Index](job.md)  
  [Previous](job016)  [Next](job018.md) 

------------------------------------------------------------------------

### Vulgate (Latin): Job Chapter 17

<span id="001">1</span> \[Spiritus meus attenuabitur;  
dies mei breviabuntur:  
et solum mihi superest sepulchrum.  

<span id="002">2</span> Non peccavi,  
et in amaritudinibus moratur oculus meus.  

<span id="003">3</span> Libera me, Domine, et pone me juxta te,  
et cujusvis manus pugnet contra me.  

<span id="004">4</span> Cor eorum longe fecisti a disciplina:  
propterea non exaltabuntur.  

<span id="005">5</span> Prædam pollicetur sociis,  
et oculi filiorum ejus deficient.  

<span id="006">6</span> Posuit me quasi in proverbium vulgi,  
et exemplum sum coram eis.  

<span id="007">7</span> Caligavit ab indignatione oculus meus,  
et membra mea quasi in nihilum redacta sunt.  

<span id="008">8</span> Stupebunt justi super hoc,  
et innocens contra hypocritam suscitabitur.  

<span id="009">9</span> Et tenebit justus viam suam,  
et mundis manibus addet fortitudinem.  

<span id="010">10</span> Igitur omnes vos convertimini, et venite,  
et non inveniam in vobis ullum sapientem.  

<span id="011">11</span> Dies mei transierunt;  
cogitationes meæ dissipatæ sunt,  
torquentes cor meum.  

<span id="012">12</span> Noctem verterunt in diem,  
et rursum post tenebras spero lucem.  

<span id="013">13</span> Si sustinuero, infernus domus mea est,  
et in tenebris stravi lectulum meum.  

<span id="014">14</span> Putredini dixi: Pater meus es;  
Mater mea, et soror mea, vermibus.  

<span id="015">15</span> Ubi est ergo nunc præstolatio mea?  
et patientiam meam quis considerat?  

<span id="016">16</span> In profundissimum infernum descendent omnia
mea:  
putasne saltem ibi erit requies mihi?\]

------------------------------------------------------------------------

[Next: Job Chapter 18](job018.md)
