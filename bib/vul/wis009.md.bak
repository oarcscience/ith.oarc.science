[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis009)  [Apo](../apo/wis009.md) 
[Sep](../sep/wis009.md)   
  
[Wisdom Index](wis.md)  
  [Previous](wis008)  [Next](wis010.md) 

------------------------------------------------------------------------

### Vulgate (Latin): Wisdom Chapter 9

<span id="001">1</span> \[Deus patrum meorum, et Domine misericordiæ,  
qui fecisti omnia verbo tuo,  

<span id="002">2</span> et sapientia tua constituisti hominem,  
ut dominaretur creaturæ quæ a te facta est,  

<span id="003">3</span> ut disponat orbem terrarum in æquitate et
justitia,  
et in directione cordis judicium judicet:  

<span id="004">4</span> da mihi sedium tuarum assistricem sapientiam,  
et noli me reprobare a pueris tuis:  

<span id="005">5</span> quoniam servus tuus sum ego, et filius ancillæ
tuæ;  
homo infirmus, et exigui temporis,  
et minor ad intellectum judicii et legum.  

<span id="006">6</span> Nam etsi quis erit consummatus inter filios
hominum,  
si ab illo abfuerit sapientia tua, in nihilum computabitur.  

<span id="007">7</span> Tu elegisti me regem populo tuo,  
et judicem filiorum tuorum et filiarum:  

<span id="008">8</span> et dixisti me ædificare templum in monte sancto
tuo,  
et in civitate habitationis tuæ altare:  
similitudinem tabernaculi sancti tui quod præparasti ab initio.  

<span id="009">9</span> Et tecum sapientia tua, quæ novit opera tua,  
quæ et affuit tunc cum orbem terrarum faceres,  
et sciebat quid esset placitum oculis tuis,  
et quid directum in præceptis tuis.  

<span id="010">10</span> Mitte illam de cælis sanctis tuis,  
et a sede magnitudinis tuæ,  
ut mecum sit et mecum laboret,  
ut sciam quid acceptum sit apud te:  

<span id="011">11</span> scit enim illa omnia, et intelligit,  
et deducet me in operibus meis sobrie,  
et custodiet me in sua potentia.  

<span id="012">12</span> Et erunt accepta opera mea,  
et disponam populum tuum juste,  
et ero dignus sedium patris mei.  

<span id="013">13</span> Quis enim hominum poterit scire consilium
Dei?  
aut quis poterit cogitare quid velit Deus?  

<span id="014">14</span> Cogitationes enim mortalium timidæ,  
et incertæ providentiæ nostræ;  

<span id="015">15</span> corpus enim quod corrumpitur aggravat animam,  
et terrena inhabitatio deprimit sensum multa cogitantem.  

<span id="016">16</span> Et difficile æstimamus quæ in terra sunt,  
et quæ in prospectu sunt invenimus cum labore:  
quæ autem in cælis sunt, quis investigabit?  

<span id="017">17</span> Sensum autem tuum, quis sciet, nisi tu dederis
sapientiam,  
et miseris spiritum sanctum tuum de altissimis,  

<span id="018">18</span> et sic correctæ sint semitæ eorum qui sunt in
terris,  
et quæ tibi placent didicerint homines?  

<span id="019">19</span> Nam per sapientiam sanati sunt  
quicumque placuerunt tibi, Domine, a principio.\]

------------------------------------------------------------------------

[Next: Wisdom Chapter 10](wis010.md)
