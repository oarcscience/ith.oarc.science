[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mar011)  [GNT](../gnt/mar011.md) 
[KJV](../kjv/mar011.md)   
  
[Mark Index](mar.md)  
  [Previous](mar010)  [Next](mar012.md) 

------------------------------------------------------------------------

### Vulgate (Latin): Mark Chapter 11

<span id="001">1</span> Et cum appropinquarent Jerosolymæ et Bethaniæ ad
montem Olivarum, mittit duos ex discipulis suis,

<span id="002">2</span> et ait illis: Ite in castellum, quod contra vos
est, et statim introëuntes illuc, invenietis pullum ligatum, super quem
nemo adhuc hominum sedit: solvite illum, et adducite.

<span id="003">3</span> Et si quis vobis dixerit: Quid facitis? dicite,
quia Domino necessarius est: et continuo illum dimittet huc.

<span id="004">4</span> Et abeuntes invenerunt pullum ligatum ante
januam foris in bivio: et solvunt eum.

<span id="005">5</span> Et quidam de illic stantibus dicebant illis:
Quid facitis solventes pullum?

<span id="006">6</span> Qui dixerunt eis sicut præceperat illis Jesus,
et dimiserunt eis.

<span id="007">7</span> Et duxerunt pullum ad Jesum: et imponunt illi
vestimenta sua, et sedit super eum.

<span id="008">8</span> Multi autem vestimenta sua straverunt in via:
alii autem frondes cædebant de arboribus, et sternebant in via.

<span id="009">9</span> Et qui præibant, et qui sequebantur, clamabant,
dicentes: Hosanna: benedictus qui venit in nomine Domini:

<span id="010">10</span> benedictum quod venit regnum patris nostri
David: hosanna in excelsis.

<span id="011">11</span> Et introivit Jerosolymam in templum: et
circumspectis omnibus, cum jam vespera esset hora, exiit in Bethaniam
cum duodecim.  

<span id="012">12</span> Et alia die cum exirent a Bethania, esuriit.

<span id="013">13</span> Cumque vidisset a longe ficum habentem folia,
venit si quid forte inveniret in ea: et cum venisset ad eam, nihil
invenit præter folia: non enim erat tempus ficorum.

<span id="014">14</span> Et respondens dixit ei: Jam non amplius in
æternum ex te fructum quisquam manducet. Et audiebant discipuli ejus.  

<span id="015">15</span> Et veniunt in Jerosolymam. Et cum introisset in
templum, cœpit ejicere vendentes et ementes in templo: et mensas
numulariorum, et cathedras vendentium columbas evertit:

<span id="016">16</span> et non sinebat ut quisquam transferret vas per
templum:

<span id="017">17</span> et docebat, dicens eis: Nonne scriptum est:
Quia domus mea, domus orationis vocabitur omnibus gentibus? vos autem
fecistis eam speluncam latronum.

<span id="018">18</span> Quo audito principes sacerdotum et scribæ,
quærebant quomodo eum perderent: timebant enim eum, quoniam universa
turba admirabatur super doctrina ejus.

<span id="019">19</span> Et cum vespera facta esset, egrediebatur de
civitate.  

<span id="020">20</span> Et cum mane transirent, viderunt ficum aridam
factam a radicibus.

<span id="021">21</span> Et recordatus Petrus, dixit ei: Rabbi, ecce
ficus, cui maledixisti, aruit.

<span id="022">22</span> Et respondens Jesus ait illis: Habete fidem
Dei.

<span id="023">23</span> Amen dico vobis, quia quicumque dixerit huic
monti: Tollere, et mittere in mare, et non hæsitaverit in corde suo, sed
crediderit, quia quodcumque dixerit fiat, fiat ei.

<span id="024">24</span> Propterea dico vobis, omnia quæcumque orantes
petitis, credite quia accipietis, et evenient vobis.

<span id="025">25</span> Et cum stabitis ad orandum, dimittite si quis
habetis adversus aliquem: ut et Pater vester, qui in cælis est, dimittat
vobis peccata vestra.

<span id="026">26</span> Quod si vos non dimiseritis: nec Pater vester,
qui in cælis est, dimittet vobis peccata vestra.  

<span id="027">27</span> Et veniunt rursus Jerosolymam. Et cum ambularet
in templo, accedunt ad eum summi sacerdotes, et scribæ, et seniores:

<span id="028">28</span> et dicunt ei: In qua potestate hæc facis? et
quis dedit tibi hanc potestatem ut ista facias?

<span id="029">29</span> Jesus autem respondens, ait illis: Interrogabo
vos et ego unum verbum, et respondete mihi: et dicam vobis in qua
potestate hæc faciam.

<span id="030">30</span> Baptismus Joannis, de cælo erat, an ex
hominibus? Respondete mihi.

<span id="031">31</span> At illi cogitabant secum, dicentes: Si
dixerimus: De cælo, dicet: Quare non credidistis ei?

<span id="032">32</span> Si dixerimus: Ex hominibus, timemus populum:
omnes enim habebant Joannem quia vere propheta esset.

<span id="033">33</span> Et respondentes dicunt Jesu: Nescimus. Et
respondens Jesus ait illis: Neque ego dico vobis in qua potestate hæc
faciam.

------------------------------------------------------------------------

[Next: Mark Chapter 12](mar012.md)
