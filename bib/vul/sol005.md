[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sol005)  [KJV](../kjv/sol005)  [Sep](../sep/sol005.md) 
[Tan](../tan/sol005.md)   
  
[Song of Solomon Index](sol.md)  
  [Previous](sol004)  [Next](sol006.md) 

------------------------------------------------------------------------

### Vulgate (Latin): Song of Solomon Chapter 5

<span id="001">1</span> \[Veniat dilectus meus in hortum suum,  
et comedat fructum pomorum suorum.  
Veni in hortum meum, soror mea, sponsa;  
messui myrrham meam cum aromatibus meis;  
comedi favum cum melle meo;  
bibi vinum meum cum lacte meo;  
comedite, amici, et bibite,  
et inebriamini, carissimi.  

<span id="002">2</span> Ego dormio, et cor meum vigilat.  
Vox dilecti mei pulsantis:  
Aperi mihi, soror mea, amica mea,  
columba mea, immaculata mea,  
quia caput meum plenum est rore,  
et cincinni mei guttis noctium.  

<span id="003">3</span> Expoliavi me tunica mea: quomodo induar illa?  
lavi pedes meos: quomodo inquinabo illos?  

<span id="004">4</span> Dilectus meus misit manum suam per foramen,  
et venter meus intremuit ad tactum ejus.  

<span id="005">5</span> Surrexi ut aperirem dilecto meo;  
manus meæ stillaverunt myrrham,  
et digiti mei pleni myrrha probatissima.  

<span id="006">6</span> Pessulum ostii mei aperui dilecto meo,  
at ille declinaverat, atque transierat.  
Anima mea liquefacta est, ut locutus est;  
quæsivi, et non inveni illum;  
vocavi, et non respondit mihi.  

<span id="007">7</span> Invenerunt me custodes qui circumeunt
civitatem;  
percusserunt me, et vulneraverunt me.  
Tulerunt pallium meum mihi custodes murorum.  

<span id="008">8</span> Adjuro vos, filiæ Jerusalem,  
si inveneritis dilectum meum,  
ut nuntietis ei quia amore langueo.  

<span id="009">9</span> Qualis est dilectus tuus ex dilecto, o
pulcherrima mulierum?  
qualis est dilectus tuus ex dilecto, quia sic adjurasti nos?  

<span id="010">10</span> Dilectus meus candidus et rubicundus;  
electus ex millibus.  

<span id="011">11</span> Caput ejus aurum optimum;  
comæ ejus sicut elatæ palmarum, nigræ quasi corvus.  

<span id="012">12</span> Oculi ejus sicut columbæ super rivulos
aquarum,  
quæ lacte sunt lotæ, et resident juxta fluenta plenissima.  

<span id="013">13</span> Genæ illius sicut areolæ aromatum,  
consitæ a pigmentariis.  
Labia ejus lilia,  
distillantia myrrham primam.  

<span id="014">14</span> Manus illius tornatiles, aureæ,  
plenæ hyacinthis.  
Venter ejus eburneus,  
distinctus sapphiris.  

<span id="015">15</span> Crura illius columnæ marmoreæ  
quæ fundatæ sunt super bases aureas.  
Species ejus ut Libani,  
electus ut cedri.  

<span id="016">16</span> Guttur illius suavissimum,  
et totus desiderabilis.  
Talis est dilectus meus,  
et ipse est amicus meus, filiæ Jerusalem.  

<span id="017">17</span> Quo abiit dilectus tuus, o pulcherrima
mulierum?  
quo declinavit dilectus tuus?  
et quæremus eum tecum.\]

------------------------------------------------------------------------

[Next: Song of Solomon Chapter 6](sol006.md)
