[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro028)  [KJV](../kjv/pro028) 
[Tan](../tan/pro028)   
  
[Proverbs Index](pro)  
  [Previous](pro027)  [Next](pro029) 

------------------------------------------------------------------------

### Vulgate (Latin): Proverbs Chapter 28

<span id="001">1</span> \[Fugit impius nemine persequente;  
justus autem, quasi leo confidens, absque terrore erit.  

<span id="002">2</span> Propter peccata terræ multi principes ejus;  
et propter hominis sapientiam, et horum scientiam quæ dicuntur,  
vita ducis longior erit.  

<span id="003">3</span> Vir pauper calumnians pauperes  
similis est imbri vehementi in quo paratur fames.\]  

<span id="004">4</span> \[Qui derelinquunt legem laudant impium;  
qui custodiunt, succenduntur contra eum.  

<span id="005">5</span> Viri mali non cogitant judicium;  
qui autem inquirunt Dominum animadvertunt omnia.  

<span id="006">6</span> Melior est pauper ambulans in simplicitate sua  
quam dives in pravis itineribus.  

<span id="007">7</span> Qui custodit legem filius sapiens est;  
qui autem comessatores pascit confundit patrem suum.  

<span id="008">8</span> Qui coacervat divitias usuris et fœnore,  
liberali in pauperes congregat eas.  

<span id="009">9</span> Qui declinat aures suas ne audiat legem,  
oratio ejus erit execrabilis.  

<span id="010">10</span> Qui decipit justos in via mala, in interitu suo
corruet,  
et simplices possidebunt bona ejus.  

<span id="011">11</span> Sapiens sibi videtur vir dives;  
pauper autem prudens scrutabitur eum.  

<span id="012">12</span> In exsultatione justorum multa gloria est;  
regnantibus impiis, ruinæ hominum.  

<span id="013">13</span> Qui abscondit scelera sua non dirigetur;  
qui autem confessus fuerit et reliquerit ea, misericordiam
consequetur.  

<span id="014">14</span> Beatus homo qui semper est pavidus;  
qui vero mentis est duræ corruet in malum.  

<span id="015">15</span> Leo rugiens et ursus esuriens,  
princeps impius super populum pauperem.  

<span id="016">16</span> Dux indigens prudentia multos opprimet per
calumniam;  
qui autem odit avaritiam, longi fient dies ejus.  

<span id="017">17</span> Hominem qui calumniatur animæ sanguinem,  
si usque ad lacum fugerit, nemo sustinet.  

<span id="018">18</span> Qui ambulat simpliciter salvus erit;  
qui perversis graditur viis concidet semel.  

<span id="019">19</span> Qui operatur terram suam satiabitur panibus;  
qui autem sectatur otium replebitur egestate.\]  

<span id="020">20</span> \[Vir fidelis multum laudabitur;  
qui autem festinat ditari non erit innocens.  

<span id="021">21</span> Qui cognoscit in judicio faciem non bene
facit;  
iste et pro buccella panis deserit veritatem.  

<span id="022">22</span> Vir qui festinat ditari, et aliis invidet,  
ignorat quod egestas superveniet ei.  

<span id="023">23</span> Qui corripit hominem gratiam postea inveniet
apud eum,  
magis quam ille qui per linguæ blandimenta decipit.  

<span id="024">24</span> Qui subtrahit aliquid a patre suo et a matre,  
et dicit hoc non esse peccatum,  
particeps homicidæ est.  

<span id="025">25</span> Qui se jactat et dilatat, jurgia concitat;  
qui vero sperat in Domino sanabitur.  

<span id="026">26</span> Qui confidit in corde suo stultus est;  
qui autem graditur sapienter, ipse salvabitur.  

<span id="027">27</span> Qui dat pauperi non indigebit;  
qui despicit deprecantem sustinebit penuriam.  

<span id="028">28</span> Cum surrexerint impii, abscondentur homines;  
cum illi perierint, multiplicabuntur justi.\]

------------------------------------------------------------------------

[Next: Proverbs Chapter 29](pro029)
