[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jo1002)  [GNT](../gnt/jo1002.md) 
[KJV](../kjv/jo1002.md)   
  
[1 John Index](jo1.md)  
  [Previous](jo1001)  [Next](jo1003.md) 

------------------------------------------------------------------------

### Vulgate (Latin): 1 John Chapter 2

<span id="001">1</span> Filioli mei, hæc scribo vobis, ut non peccetis.
Sed et si quis peccaverit, advocatum habemus apud Patrem, Jesum Christum
justum:

<span id="002">2</span> et ipse est propitiatio pro peccatis nostris:
non pro nostris autem tantum, sed etiam pro totius mundi.  

<span id="003">3</span> Et in hoc scimus quoniam cognovimus eum, si
mandata ejus observemus.

<span id="004">4</span> Qui dicit se nosse eum, et mandata ejus non
custodit, mendax est, et in hoc veritas non est.

<span id="005">5</span> Qui autem servat verbum ejus, vere in hoc
caritas Dei perfecta est: et in hoc scimus quoniam in ipso sumus.

<span id="006">6</span> Qui dicit se in ipso manere, debet, sicut ille
ambulavit, et ipse ambulare.

<span id="007">7</span> Carissimi, non mandatum novum scribo vobis, sed
mandatum vetus, quod habuistis ab initio. Mandatum vetus est verbum,
quod audistis.

<span id="008">8</span> Iterum mandatum novum scribo vobis, quod verum
est et in ipso, et in vobis: quia tenebræ transierunt, et verum lumen
jam lucet.

<span id="009">9</span> Qui dicit se in luce esse, et fratrem suum odit,
in tenebris est usque adhuc.

<span id="010">10</span> Qui diligit fratrem suum, in lumine manet, et
scandalum in eo non est.

<span id="011">11</span> Qui autem odit fratrem suum, in tenebris est,
et in tenebris ambulat, et nescit quo eat: quia tenebræ obcæcaverunt
oculos ejus.  

<span id="012">12</span> Scribo vobis, filioli, quoniam remittuntur
vobis peccata propter nomen ejus.

<span id="013">13</span> Scribo vobis, patres, quoniam cognovistis eum,
qui ab initio est. Scribo vobis, adolescentes, quoniam vicistis
malignum.

<span id="014">14</span> Scribo vobis, infantes, quoniam cognovistis
patrem. Scribo vobis juvenes, quoniam fortes estis, et verbum Dei manet
in vobis, et vicistis malignum.

<span id="015">15</span> Nolite diligere mundum, neque ea quæ in mundo
sunt. Si quis diligit mundum, non est caritas Patris in eo:

<span id="016">16</span> quoniam omne quod est in mundo, concupiscentia
carnis est, et concupiscentia oculorum, et superbia vitæ: quæ non est ex
Patre, sed ex mundo est.

<span id="017">17</span> Et mundus transit, et concupiscentia ejus: qui
autem facit voluntatem Dei manet in æternum.  

<span id="018">18</span> Filioli, novissima hora est: et sicut audistis
quia antichristus venit, et nunc antichristi multi facti sunt; unde
scimus, quia novissima hora est.

<span id="019">19</span> Ex nobis prodierunt, sed non erant ex nobis,
nam, si fuissent ex nobis, permansissent utique nobiscum: sed ut
manifesti sint quoniam non sunt omnes ex nobis.

<span id="020">20</span> Sed vos unctionem habetis a Sancto, et nostis
omnia.

<span id="021">21</span> Non scripsi vobis quasi ignorantibus veritatem,
sed quasi scientibus eam: et quoniam omne mendacium ex veritate non est.

<span id="022">22</span> Quis est mendax, nisi is qui negat quoniam
Jesus est Christus? Hic est antichristus, qui negat Patrem, et Filium.

<span id="023">23</span> Omnis qui negat Filium, nec Patrem habet: qui
confitetur Filium, et Patrem habet.

<span id="024">24</span> Vos quod audistis ab initio, in vobis
permaneat: si in vobis permanserit quod audistis ab initio, et vos in
Filio et Patre manebitis.

<span id="025">25</span> Et hæc est repromissio, quam ipse pollicitus
est nobis, vitam æternam.

<span id="026">26</span> Hæc scripsi vobis de his, qui seducant vos.

<span id="027">27</span> Et vos unctionem, quam accepistis ab eo, maneat
in vobis. Et non necesse habetis ut aliquis doceat vos: sed sicut unctio
ejus docet vos de omnibus, et verum est, et non est mendacium. Et sicut
docuit vos: manete in eo.  

<span id="028">28</span> Et nunc, filioli, manete in eo: ut cum
apparuerit, habeamus fiduciam, et non confundamur ab eo in adventu ejus.

<span id="029">29</span> Si scitis quoniam justus est, scitote quoniam
et omnis, qui facit justitiam, ex ipso natus est.

------------------------------------------------------------------------

[Next: 1 John Chapter 3](jo1003.md)
