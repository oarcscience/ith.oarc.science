[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2029)  [KJV](../kjv/ch2029)  [Sep](../sep/ch2029) 
[Tan](../tan/ch2029)   
  
[2 Chronicles Index](ch2)  
  [Previous](ch2028)  [Next](ch2030) 

------------------------------------------------------------------------

### Vulgate (Latin): 2 Chronicles Chapter 29

<span id="001">1</span> Igitur Ezechias regnare cœpit, cum viginti
quinque esset annorum, et viginti novem annis regnavit in Jerusalem:
nomen matris ejus Abia filia Zachariæ.

<span id="002">2</span> Fecitque quod erat placitum in conspectu Domini,
juxta omnia quæ fecerat David pater ejus.

<span id="003">3</span> Ipse, anno et mense primo regni sui, aperuit
valvas domus Domini, et instauravit eas.

<span id="004">4</span> Adduxitque sacerdotes atque Levitas, et
congregavit eos in plateam orientalem.

<span id="005">5</span> Dixitque ad eos: Audite me, Levitæ, et
sanctificamini: mundate domum Domini Dei patrum vestrorum, et auferte
omnem immunditiam de sanctuario.

<span id="006">6</span> Peccaverunt patres nostri, et fecerunt malum in
conspectu Domini Dei nostri, derelinquentes eum: averterunt facies suas
a tabernaculo Domini, et præbuerunt dorsum.

<span id="007">7</span> Clauserunt ostia quæ erant in porticu, et
extinxerunt lucernas, incensumque non adoleverunt, et holocausta non
obtulerunt in sanctuario Deo Israël.

<span id="008">8</span> Concitatus est itaque furor Domini super Judam
et Jerusalem, tradiditque eos in commotionem, et in interitum, et in
sibilum, sicut ipsi cernitis oculis vestris.

<span id="009">9</span> En corruerunt patres nostri gladiis: filii
nostri, et filiæ nostræ, et conjuges captivæ ductæ sunt propter hoc
scelus.

<span id="010">10</span> Nunc ergo placet mihi ut ineamus fœdus cum
Domino Deo Israël, et avertet a nobis furorem iræ suæ.

<span id="011">11</span> Filii mei, nolite negligere: vos elegit Dominus
ut stetis coram eo, et ministretis illi, colatisque eum, et cremetis ei
incensum.  

<span id="012">12</span> Surrexerunt ergo Levitæ: Mahath filius Amasai,
et Joël filius Azariæ de filiis Caath: porro de filiis Merari, Cis
filius Abdi, et Azarias filius Jalaleel. De filiis autem Gersom, Joah
filius Zemma, et Eden filius Joah.

<span id="013">13</span> At vero de filiis Elisaphan, Samri, et Jahiel.
De filiis quoque Asaph, Zacharias, et Mathanias:

<span id="014">14</span> necnon de filiis Heman, Jahiel, et Semei: sed
et de filiis Idithun, Semeias, et Oziel.

<span id="015">15</span> Congregaveruntque fratres suos, et sanctificati
sunt, et ingressi sunt juxta mandatum regis et imperium Domini, ut
expiarent domum Dei.

<span id="016">16</span> Sacerdotes quoque ingressi templum Domini ut
sanctificarent illud, extulerunt omnem immunditiam quam intro repererant
in vestibulo domus Domini: quam tulerunt Levitæ, et asportaverunt ad
torrentem Cedron foras.

<span id="017">17</span> Cœperunt autem prima die mensis primi mundare,
et in die octavo ejusdem mensis ingressi sunt porticum templi Domini,
expiaveruntque templum diebus octo, et in die sextadecima mensis
ejusdem, quod cœperant, impleverunt.

<span id="018">18</span> Ingressi quoque sunt ad Ezechiam regem, et
dixerunt ei: Sanctificavimus omnem domum Domini, et altare holocausti,
vasaque ejus, necnon et mensam propositionis cum omnibus vasis suis,

<span id="019">19</span> cunctamque templi supellectilem, quam polluerat
rex Achaz in regno suo, postquam prævaricatus est: et ecce exposita sunt
omnia coram altare Domini.  

<span id="020">20</span> Consurgensque diluculo Ezechias rex, adunavit
omnes principes civitatis, et ascendit in domum Domini:

<span id="021">21</span> obtuleruntque simul tauros septem, et arietes
septem, agnos septem, et hircos septem pro peccato, pro regno, pro
sanctuario, pro Juda: dixitque sacerdotibus filiis Aaron, ut offerrent
super altare Domini.

<span id="022">22</span> Mactaverunt igitur tauros, et susceperunt
sanguinem sacerdotes, et fuderunt illum super altare: mactaverunt etiam
arietes, et illorum sanguinem super altare fuderunt, immolaveruntque
agnos, et fuderunt super altare sanguinem.

<span id="023">23</span> Applicuerunt hircos pro peccato coram rege, et
universa multitudine, imposueruntque manus suas super eos:

<span id="024">24</span> et immolaverunt illos sacerdotes, et
asperserunt sanguinem eorum coram altare pro piaculo universi Israëlis:
pro omni quippe Israël præceperat rex ut holocaustum fieret, et pro
peccato.

<span id="025">25</span> Constituit quoque Levitas in domo Domini cum
cymbalis, et psalteriis, et citharis secundum dispositionem David regis,
et Gad videntis, et Nathan prophetæ: siquidem Domini præceptum fuit per
manum prophetarum ejus.

<span id="026">26</span> Steteruntque Levitæ tenentes organa David, et
sacerdotes tubas.

<span id="027">27</span> Et jussit Ezechias ut offerrent holocausta
super altare: cumque offerrentur holocausta, cœperunt laudes canere
Domino, et clangere tubis, atque in diversis organis quæ David rex
Israël præparaverat, concrepare.

<span id="028">28</span> Omni autem turba adorante, cantores, et ii qui
tenebant tubas, erant in officio suo donec compleretur holocaustum.

<span id="029">29</span> Cumque finita esset oblatio, incurvatus est
rex, et omnes qui erant cum eo, et adoraverunt.

<span id="030">30</span> Præcepitque Ezechias et principes Levitis, ut
laudarent Dominum sermonibus David, et Asaph videntis: qui laudaverunt
eum magna lætitia, et incurvato genu adoraverunt.  

<span id="031">31</span> Ezechias autem etiam hæc addidit: Implestis
manus vestras Domino: accedite, et offerte victimas et laudes in domo
Domini. Obtulit ergo universa multitudo hostias, et laudes, et
holocausta, mente devota.

<span id="032">32</span> Porro numerus holocaustorum quæ obtulit
multitudo, hic fuit: tauros septuaginta, arietes centum, agnos ducentos.

<span id="033">33</span> Sanctificaveruntque Domino boves sexcentos, et
oves tria millia.

<span id="034">34</span> Sacerdotes vero pauci erant, nec poterant
sufficere ut pelles holocaustorum detraherent: unde et Levitæ fratres
eorum adjuverunt eos, donec impleretur opus, et sanctificarentur
antistites: Levitæ quippe faciliori ritu sanctificantur quam sacerdotes.

<span id="035">35</span> Fuerunt ergo holocausta plurima, adipes
pacificorum, et libamina holocaustorum: et completus est cultus domus
Domini.

<span id="036">36</span> Lætatusque est Ezechias et omnis populus, eo
quod ministerium Domini esset expletum: de repente quippe hoc fieri
placuerat.

------------------------------------------------------------------------

[Next: 2 Chronicles Chapter 30](ch2030)
