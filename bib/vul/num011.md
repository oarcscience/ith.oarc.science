[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num011)  [KJV](../kjv/num011)  [Sep](../sep/num011) 
[Tan](../tan/num011)   
  
[Numbers Index](num)  
  [Previous](num010)  [Next](num012) 

------------------------------------------------------------------------

### Vulgate (Latin): Numbers Chapter 11

<span id="001">1</span> Interea ortum est murmur populi, quasi dolentium
pro labore, contra Dominum. Quod cum audisset Dominus, iratus est. Et
accensus in eos ignis Domini, devoravit extremam castrorum partem.

<span id="002">2</span> Cumque clamasset populus ad Moysen, oravit
Moyses ad Dominum, et absorptus est ignis.

<span id="003">3</span> Vocavitque nomen illius, Incensio: eo quod
incensus fuisset contra eos ignis Domini.

<span id="004">4</span> Vulgus quippe promiscuum, quod ascenderat cum
eis, flagravit desiderio, sedens et flens, junctis sibi pariter filiis
Israël, et ait: Quis dabit nobis ad vescendum carnes?

<span id="005">5</span> recordamur piscium quos comedebamus in Ægypto
gratis: in mentem nobis veniunt cucumeres, et pepones, porrique, et
cæpe, et allia.

<span id="006">6</span> Anima nostra arida est: nihil aliud respiciunt
oculi nostri nisi man.

<span id="007">7</span> Erat autem man quasi semen coriandri, coloris
bdellii.

<span id="008">8</span> Circuibatque populus, et colligens illud,
frangebat mola, sive terebat in mortario, coquens in olla, et faciens ex
eo tortulas saporis quasi panis oleati.

<span id="009">9</span> Cumque descenderet nocte super castra ros,
descendebat pariter et man.  

<span id="010">10</span> Audivit ergo Moyses flentem populum per
familias, singulos per ostia tentorii sui. Iratusque est furor Domini
valde: sed et Moysi intoleranda res visa est,

<span id="011">11</span> et ait ad Dominum: Cur afflixisti servum tuum?
quare non invenio gratiam coram te? et cur imposuisti pondus universi
populi hujus super me?

<span id="012">12</span> Numquid ego concepi omnem hanc multitudinem,
vel genui eam, ut dicas mihi: Porta eos in sinu tuo sicut portare solet
nutrix infantulum, et defer in terram, pro qua jurasti patribus eorum?

<span id="013">13</span> Unde mihi carnes ut dem tantæ multitudini?
flent contra me, dicentes: Da nobis carnes ut comedamus.

<span id="014">14</span> Non possum solus sustinere omnem hunc populum,
quia gravis est mihi.

<span id="015">15</span> Sin aliter tibi videtur, obsecro ut interficias
me, et inveniam gratiam in oculis tuis, ne tantis afficiar malis.  

<span id="016">16</span> Et dixit Dominus ad Moysen: Congrega mihi
septuaginta viros de senibus Israël, quos tu nosti quod senes populi
sint ac magistri: et duces eos ad ostium tabernaculi fœderis, faciesque
ibi stare tecum,

<span id="017">17</span> ut descendam et loquar tibi: et auferam de
spiritu tuo, tradamque eis, ut sustentent tecum onus populi, et non tu
solus graveris.

<span id="018">18</span> Populo quoque dices: Sanctificamini (cras
comedetis carnes: ego enim audivi vos dicere: Quis dabit nobis escas
carnium? bene nobis erat in Ægypto), ut det vobis Dominus carnes, et
comedatis:

<span id="019">19</span> non uno die, nec duobus, vel quinque aut decem,
nec viginti quidem,

<span id="020">20</span> sed usque ad mensem dierum, donec exeat per
nares vestras, et vertatur in nauseam, eo quod repuleritis Dominum, qui
in medio vestri est, et fleveritis coram eo, dicentes: Quare egressi
sumus ex Ægypto?

<span id="021">21</span> Et ait Moyses: Sexcenta millia peditum hujus
populi sunt: et tu dicis: Dabo eis esum carnium mense integro?

<span id="022">22</span> numquid ovium et boum multitudo cædetur, ut
possit sufficere ad cibum? vel omnes pisces maris in unum
congregabuntur, ut eos satient?

<span id="023">23</span> Cui respondit Dominus: Numquid manus Domini
invalida est? jam nunc videbis utrum meus sermo opere compleatur.

<span id="024">24</span> Venit igitur Moyses, et narravit populo verba
Domini, congregans septuaginta viros de senibus Israël, quos stare fecit
circa tabernaculum.

<span id="025">25</span> Descenditque Dominus per nubem, et locutus est
ad eum, auferens de spiritu qui erat in Moyse, et dans septuaginta
viris. Cumque requievisset in eis spiritus, prophetaverunt, nec ultra
cessaverunt.

<span id="026">26</span> Remanserat autem in castris duo viri, quorum
unus vocabatur Eldad, et alter Medad, super quos requievit spiritus. Nam
et ipsi descripti fuerant, et non exierant ad tabernaculum.

<span id="027">27</span> Cumque prophetarent in castris, cucurrit puer,
et nuntiavit Moysi, dicens: Eldad et Medad prophetant in castris.

<span id="028">28</span> Statim Josue filius Nun, minister Moysi, et
electus e pluribus, ait: Domine mi Moyses, prohibe eos.

<span id="029">29</span> At ille: Quid, inquit æmularis pro me? quis
tribuat ut omnis populus prophetet, et det eis Dominus spiritum suum?

<span id="030">30</span> Reversusque est Moyses, et majores natu Israël
in castra.  

<span id="031">31</span> Ventus autem egrediens a Domino, arreptans
trans mare coturnices detulit, et demisit in castra itinere quantum uno
die confici potest, ex omni parte castrorum per circuitum, volabantque
in aëre duobus cubitis altitudine super terram.

<span id="032">32</span> Surgens ergo populus toto die illo, et nocte,
ac die altero, congregavit coturnicum: qui parum, decem coros: et
siccaverunt eas per gyrum castrorum.

<span id="033">33</span> Adhuc carnes erant in dentibus eorum, nec
defecerat hujuscemodi cibus: et ecce furor Domini concitatus in populum,
percussit eum plaga magna nimis.

<span id="034">34</span> Vocatusque est ille locus, Sepulchra
concupiscentiæ: ibi enim sepelierunt populum qui desideraverat. Egressi
autem de Sepulchris concupiscentiæ, venerunt in Haseroth, et manserunt
ibi.

------------------------------------------------------------------------

[Next: Numbers Chapter 12](num012)
