[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh002)  [GNT](../gnt/joh002.md) 
[KJV](../kjv/joh002.md)   
  
[John Index](joh.md)  
  [Previous](joh001)  [Next](joh003.md) 

------------------------------------------------------------------------

### Vulgate (Latin): John Chapter 2

<span id="001">1</span> Et die tertia nuptiæ factæ sunt in Cana Galilææ,
et erat mater Jesu ibi.

<span id="002">2</span> Vocatus est autem et Jesus, et discipuli ejus,
ad nuptias.

<span id="003">3</span> Et deficiente vino, dicit mater Jesu ad eum:
Vinum non habent.

<span id="004">4</span> Et dicit ei Jesus: Quid mihi et tibi est,
mulier? nondum venit hora mea.

<span id="005">5</span> Dicit mater ejus ministris: Quodcumque dixerit
vobis, facite.

<span id="006">6</span> Erant autem ibi lapideæ hydriæ sex positæ
secundum purificationem Judæorum, capientes singulæ metretas binas vel
ternas.

<span id="007">7</span> Dicit eis Jesus: Implete hydrias aqua. Et
impleverunt eas usque ad summum.

<span id="008">8</span> Et dicit eis Jesus: Haurite nunc, et ferte
architriclino. Et tulerunt.

<span id="009">9</span> Ut autem gustavit architriclinus aquam vinum
factam, et non sciebat unde esset, ministri autem sciebant, qui
hauserant aquam: vocat sponsum architriclinus,

<span id="010">10</span> et dicit ei: Omnis homo primum bonum vinum
ponit et cum inebriati fuerint, tunc id, quod deterius est. Tu autem
servasti bonum vinum usque adhuc.

<span id="011">11</span> Hoc fecit initium signorum Jesus in Cana
Galilææ; et manifestavit gloriam suam, et crediderunt in eum discipuli
ejus.

<span id="012">12</span> Post hoc descendit Capharnaum ipse, et mater
ejus, et fratres ejus, et discipuli ejus: et ibi manserunt non multis
diebus.  

<span id="013">13</span> Et prope erat Pascha Judæorum, et ascendit
Jesus Jerosolymam:

<span id="014">14</span> et invenit in templo vendentes boves, et oves,
et columbas, et numularios sedentes.

<span id="015">15</span> Et cum fecisset quasi flagellum de funiculis,
omnes ejecit de templo, oves quoque, et boves, et numulariorum effudit
æs, et mensas subvertit.

<span id="016">16</span> Et his qui columbas vendebant, dixit: Auferte
ista hinc, et nolite facere domum patris mei, domum negotiationis.

<span id="017">17</span> Recordati sunt vero discipuli ejus quia
scriptum est: Zelus domus tuæ comedit me.

<span id="018">18</span> Responderunt ergo Judæi, et dixerunt ei: Quod
signum ostendis nobis, quia hæc facis?

<span id="019">19</span> Respondit Jesus, et dixit eis: Solvite templum
hoc, et in tribus diebus excitabo illud.

<span id="020">20</span> Dixerunt ergo Judæi: Quadraginta et sex annis
ædificatum est templum hoc, et tu in tribus diebus excitabis illud?

<span id="021">21</span> Ille autem dicebat de templo corporis sui.

<span id="022">22</span> Cum ergo resurrexisset a mortuis, recordati
sunt discipuli ejus, quia hoc dicebat, et crediderunt scripturæ et
sermoni quem dixit Jesus.

<span id="023">23</span> Cum autem esset Jerosolymis in Pascha in die
festo, multi crediderunt in nomine ejus, videntes signa ejus, quæ
faciebat.

<span id="024">24</span> Ipse autem Jesus non credebat semetipsum eis,
eo quod ipse nosset omnes,

<span id="025">25</span> et quia opus ei non erat ut quis testimonium
perhiberet de homine: ipse enim sciebat quid esset in homine.

------------------------------------------------------------------------

[Next: John Chapter 3](joh003.md)
