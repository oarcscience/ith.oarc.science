[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job032)  [KJV](../kjv/job032)  [Sep](../sep/job032) 
[Tan](../tan/job032)   
  
[Job Index](job)  
  [Previous](job031)  [Next](job033) 

------------------------------------------------------------------------

### Vulgate (Latin): Job Chapter 32

<span id="001">1</span> Omiserunt autem tres viri isti respondere Job,
eo quod justus sibi videretur.

<span id="002">2</span> Et iratus indignatusque est Eliu filius Barachel
Buzites, de cognatione Ram: iratus est autem adversum Job, eo quod
justum se esse diceret coram Deo.

<span id="003">3</span> Porro adversum amicos ejus indignatus est, eo
quod non invenissent responsionem rationabilem, sed tantummodo
condemnassent Job.

<span id="004">4</span> Igitur Eliu expectavit Job loquentem, eo quod
seniores essent qui loquebantur.

<span id="005">5</span> Cum autem vidisset quod tres respondere non
potuissent, iratus est vehementer.

<span id="006">6</span> Respondensque Eliu filius Barachel Buzites,
dixit: \[Junior sum tempore, vos autem antiquiores:  
idcirco, demisso capite,  
veritus sum vobis indicare meam sententiam.  

<span id="007">7</span> Sperabam enim quod ætas prolixior loqueretur,  
et annorum multitudo doceret sapientiam.  

<span id="008">8</span> Sed, ut video, spiritus est in hominibus,  
et inspiratio Omnipotentis dat intelligentiam.  

<span id="009">9</span> Non sunt longævi sapientes,  
nec senes intelligunt judicium.  

<span id="010">10</span> Ideo dicam: Audite me:  
ostendam vobis etiam ego meam sapientiam.  

<span id="011">11</span> Expectavi enim sermones vestros;  
audivi prudentiam vestram,  
donec disceptaremini sermonibus;  

<span id="012">12</span> et donec putabam vos aliquid dicere,
considerabam:  
sed, ut video, non est qui possit arguere Job,  
et respondere ex vobis sermonibus ejus.  

<span id="013">13</span> Ne forte dicatis: Invenimus sapientiam:  
Deus projecit eum, non homo.  

<span id="014">14</span> Nihil locutus est mihi:  
et ego non secundum sermones vestros respondebo illi.  

<span id="015">15</span> Extimuerunt, nec responderunt ultra,  
abstuleruntque a se eloquia.  

<span id="016">16</span> Quoniam igitur expectavi, et non sunt locuti:  
steterunt, nec ultra responderunt:  

<span id="017">17</span> respondebo et ego partem meam,  
et ostendam scientiam meam.  

<span id="018">18</span> Plenus sum enim sermonibus,  
et coarctat me spiritus uteri mei.  

<span id="019">19</span> En venter meus quasi mustum absque spiraculo,  
quod lagunculas novas disrumpit.  

<span id="020">20</span> Loquar, et respirabo paululum:  
aperiam labia mea, et respondebo.  

<span id="021">21</span> Non accipiam personam viri,  
et Deum homini non æquabo.  

<span id="022">22</span> Nescio enim quamdiu subsistam,  
et si post modicum tollat me factor meus.\]

------------------------------------------------------------------------

[Next: Job Chapter 33](job033)
