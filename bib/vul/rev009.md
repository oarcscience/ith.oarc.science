[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev009)  [GNT](../gnt/rev009.md) 
[KJV](../kjv/rev009.md)   
  
[Revelation Index](rev.md)  
  [Previous](rev008)  [Next](rev010.md) 

------------------------------------------------------------------------

### Vulgate (Latin): Revelation Chapter 9

<span id="001">1</span> Et quintus angelus tuba cecinit: et vidi stellam
de cælo cecidisse in terram, et data est ei clavis putei abyssi.

<span id="002">2</span> Et aperuit puteum abyssi: et ascendit fumus
putei, sicut fumus fornacis magnæ: et obscuratus est sol, et aër de fumo
putei:

<span id="003">3</span> et de fumo putei exierunt locustæ in terram, et
data est illis potestas, sicut habent potestatem scorpiones terræ:

<span id="004">4</span> et præceptum est illis ne læderent fœnum terræ,
neque omne viride, neque omnem arborem: nisi tantum homines, qui non
habent signum Dei in frontibus suis:

<span id="005">5</span> et datum est illis ne occiderent eos: sed ut
cruciarent mensibus quinque: et cruciatus eorum, ut cruciatus scorpii
cum percutit hominem.

<span id="006">6</span> Et in diebus illis quærent homines mortem, et
non invenient eam: et desiderabunt mori, et fugiet mors ab eis.

<span id="007">7</span> Et similitudines locustarum, similes equis
paratis in prælium: et super capita earum tamquam coronæ similes auro:
et facies earum tamquam facies hominum.

<span id="008">8</span> Et habebant capillos sicut capillos mulierum. Et
dentes earum, sicut dentes leonum erant:

<span id="009">9</span> et habebant loricas sicut loricas ferreas, et
vox alarum earum sicut vox curruum equorum multorum currentium in
bellum:

<span id="010">10</span> et habebant caudas similes scorpionum, et
aculei erant in caudis earum: et potestas earum nocere hominibus
mensibus quinque:

<span id="011">11</span> et habebant super se regem angelum abyssi cui
nomen hebraice Abaddon, græce autem Apollyon, latine habens nomen
Exterminans.

<span id="012">12</span> Væ unum abiit, et ecce veniunt adhuc duo væ
post hæc.  

<span id="013">13</span> Et sextus angelus tuba cecinit: et audivi vocem
unam ex quatuor cornibus altaris aurei, quod est ante oculos Dei,

<span id="014">14</span> dicentem sexto angelo, qui habebat tubam: Solve
quatuor angelos, qui alligati sunt in flumine magno Euphrate.

<span id="015">15</span> Et soluti sunt quatuor angeli, qui parati erant
in horam, et diem, et mensem, et annum, ut occiderent tertiam partem
hominum.

<span id="016">16</span> Et numerus equestris exercitus vicies millies
dena millia. Et audivi numerum eorum.

<span id="017">17</span> Et ita vidi equos in visione: et qui sedebant
super eos, habebant loricas igneas, et hyacinthinas, et sulphureas, et
capita eorum erant tamquam capita leonum: et de ore eorum procedit
ignis, et fumus, et sulphur.

<span id="018">18</span> Et ab his tribus plagis occisa est tertia pars
hominum de igne, et de fumo, et sulphure, quæ procedebant de ore
ipsorum.

<span id="019">19</span> Potestas enim equorum in ore eorum est, et in
caudis eorum, nam caudæ eorum similes serpentibus, habentes capita: et
in his nocent.

<span id="020">20</span> Et ceteri homines, qui non sunt occisi in his
plagis, neque pœnitentiam egerunt de operibus manuum suarum, ut non
adorarent dæmonia, et simulacra aurea, et argentea, et ærea, et lapidea,
et lignea, quæ neque videre possunt, neque audire, neque ambulare,

<span id="021">21</span> et non egerunt pœnitentiam ab homicidiis suis,
neque a veneficiis suis, neque a fornicatione sua, neque a furtis suis.

------------------------------------------------------------------------

[Next: Revelation Chapter 10](rev010.md)
