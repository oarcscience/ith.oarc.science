[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom002)  [GNT](../gnt/rom002.md) 
[KJV](../kjv/rom002.md)   
  
[Romans Index](rom.md)  
  [Previous](rom001)  [Next](rom003.md) 

------------------------------------------------------------------------

### Vulgate (Latin): Romans Chapter 2

<span id="001">1</span> Propter quod inexcusabilis es, o homo omnis qui
judicas. In quo enim judicas alterum, teipsum condemnas: eadem enim agis
quæ judicas.

<span id="002">2</span> Scimus enim quoniam judicium Dei est secundum
veritatem in eos qui talia agunt.

<span id="003">3</span> Existimas autem hoc, o homo, qui judicas eos qui
talia agunt, et facis ea, quia tu effugies judicium Dei?

<span id="004">4</span> an divitias bonitatis ejus, et patientiæ, et
longanimitatis contemnis? ignoras quoniam benignitas Dei ad pœnitentiam
te adducit?

<span id="005">5</span> Secundum autem duritiam tuam, et impœnitens cor,
thesaurizas tibi iram in die iræ, et revelationis justi judicii Dei,

<span id="006">6</span> qui reddet unicuique secundum opera ejus:

<span id="007">7</span> iis quidem qui secundum patientiam boni operis,
gloriam, et honorem, et incorruptionem quærunt, vitam æternam:

<span id="008">8</span> iis autem qui sunt ex contentione, et qui non
acquiescunt veritati, credunt autem iniquitati, ira et indignatio.

<span id="009">9</span> Tribulatio et angustia in omnem animam hominis
operantis malum, Judæi primum, et Græci:

<span id="010">10</span> gloria autem, et honor, et pax omni operanti
bonum, Judæo primum, et Græco:

<span id="011">11</span> non enim est acceptio personarum apud Deum.  

<span id="012">12</span> Quicumque enim sine lege peccaverunt, sine lege
peribunt: et quicumque in lege peccaverunt, per legem judicabuntur.

<span id="013">13</span> Non enim auditores legis justi sunt apud Deum,
sed factores legis justificabuntur.

<span id="014">14</span> Cum autem gentes, quæ legem non habent,
naturaliter ea, quæ legis sunt, faciunt, ejusmodi legem non habentes,
ipsi sibi sunt lex:

<span id="015">15</span> qui ostendunt opus legis scriptum in cordibus
suis, testimonium reddente illis conscientia ipsorum, et inter se
invicem cogitationibus accusantibus, aut etiam defendentibus,

<span id="016">16</span> in die, cum judicabit Deus occulta hominum,
secundum Evangelium meum per Jesum Christum.  

<span id="017">17</span> Si autem tu Judæus cognominaris, et requiescis
in lege, et gloriaris in Deo,

<span id="018">18</span> et nosti voluntatem ejus, et probas utiliora,
instructus per legem,

<span id="019">19</span> confidis teipsum esse ducem cæcorum, lumen
eorum qui in tenebris sunt,

<span id="020">20</span> eruditorem insipientium, magistrum infantium,
habentem formam scientiæ, et veritatis in lege.

<span id="021">21</span> Qui ergo alium doces, teipsum non doces: qui
prædicas non furandum, furaris:

<span id="022">22</span> qui dicis non mœchandum, mœcharis: qui
abominaris idola, sacrilegium facis:

<span id="023">23</span> qui in lege gloriaris, per prævaricationem
legis Deum inhonoras.

<span id="024">24</span> (Nomen enim Dei per vos blasphematur inter
gentes, sicut scriptum est.)  

<span id="025">25</span> Circumcisio quidem prodest, si legem observes:
si autem prævaricator legis sis, circumcisio tua præputium facta est.

<span id="026">26</span> Si igitur præputium justitias legis custodiat,
nonne præputium illius in circumcisionem reputabitur?

<span id="027">27</span> et judicabit id quod ex natura est præputium,
legem consummans, te, qui per litteram et circumcisionem prævaricator
legis es?

<span id="028">28</span> Non enim qui in manifesto, Judæus est: neque
quæ in manifesto, in carne, est circumcisio:

<span id="029">29</span> sed qui in abscondito, Judæus est: et
circumcisio cordis in spiritu, non littera: cujus laus non ex hominibus,
sed ex Deo est.

------------------------------------------------------------------------

[Next: Romans Chapter 3](rom003.md)
