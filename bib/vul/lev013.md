[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev013)  [KJV](../kjv/lev013)  [Sep](../sep/lev013) 
[Tan](../tan/lev013)   
  
[Leviticus Index](lev)  
  [Previous](lev012)  [Next](lev014) 

------------------------------------------------------------------------

### Vulgate (Latin): Leviticus Chapter 13

<span id="001">1</span> Locutusque est Dominus ad Moysen, et Aaron,
dicens:

<span id="002">2</span> Homo, in cujus cute et carne ortus fuerit
diversus color, sive pustula, aut quasi lucens quippiam, id est, plaga
lepræ, adducetur ad Aaron sacerdotem, vel ad unum quemlibet filiorum
ejus.

<span id="003">3</span> Qui cum viderit lepram in cute, et pilos in
album mutatos colorem, ipsamque speciem lepræ humiliorem cute et carne
reliqua: plaga lepræ est, et ad arbitrium ejus separabitur.  

<span id="004">4</span> Sin autem lucens candor fuerit in cute, nec
humilior carne reliqua, et pili coloris pristini, recludet eum sacerdos
septem diebus:

<span id="005">5</span> et considerabit die septimo: et si quidem lepra
ultra non creverit, nec transierit in cute priores terminos, rursum
recludet eum septem diebus aliis.

<span id="006">6</span> Et die septimo contemplabitur: si obscurior
fuerit lepra, et non creverit in cute, mundabit eum, quia scabies est:
lavabitque homo vestimenta sua, et mundus erit.

<span id="007">7</span> Quod si postquam a sacerdote visus est, et
redditus munditiæ, iterum lepra creverit: adducetur ad eum,

<span id="008">8</span> et immunditiæ condemnabitur.  

<span id="009">9</span> Plaga lepræ si fuerit in homine, adducetur ad
sacerdotem,

<span id="010">10</span> et videbit eum. Cumque color albus in cute
fuerit, et capillorum mutaverit aspectum, ipsa quoque caro viva
apparuerit:

<span id="011">11</span> lepra vetustissima judicabitur, atque inolita
cuti. Contaminabit itaque eum sacerdos, et non recludet, quia perspicuæ
immunditiæ est.

<span id="012">12</span> Sin autem effloruerit discurrens lepra in cute,
et operuerit omnem cutem a capite usque ad pedes, quidquid sub aspectum
oculorum cadit,

<span id="013">13</span> considerabit eum sacerdos, et teneri lepra
mundissima judicabit: eo quod omnis in candorem versa sit, et idcirco
homo mundus erit.

<span id="014">14</span> Quando vero caro vivens in eo apparuerit,

<span id="015">15</span> tunc sacerdotis judicio polluetur, et inter
immundos reputabitur: caro enim viva, si lepra aspergitur, immunda est.

<span id="016">16</span> Quod si rursum versa fuerit in alborem, et
totum hominem operuerit,

<span id="017">17</span> considerabit eum sacerdos, et mundum esse
decernet.  

<span id="018">18</span> Caro autem et cutis in qua ulcus natum est, et
sanatum,

<span id="019">19</span> et in loco ulceris cicatrix alba apparuerit,
sive subrufa, adducetur homo ad sacerdotem.

<span id="020">20</span> Qui cum viderit locum lepræ humiliorem carne
reliqua, et pilos versos in candorem, contaminabit eum: plaga enim lepræ
orta est in ulcere.

<span id="021">21</span> Quod si pilus coloris est pristini, et cicatrix
subobscura, et vicina carne non est humilior, recludet eum septem
diebus:

<span id="022">22</span> et si quidem creverit, adjudicabit eum lepræ;

<span id="023">23</span> sin autem steterit in loco suo, ulceris est
cicatrix, et homo mundus erit.  

<span id="024">24</span> Caro autem et cutis, quam ignis exusserit, et
sanata albam sive rufam habuerit cicatricem,

<span id="025">25</span> considerabit eam sacerdos: et ecce versa est in
alborem, et locus ejus reliqua cute est humilior, contaminabit eum, quia
plaga lepræ in cicatrice orta est.

<span id="026">26</span> Quod si pilorum color non fuerit immutatus, nec
humilior plaga carne reliqua, et ipsa lepræ species fuerit subobscura,
recludet eum septem diebus,

<span id="027">27</span> et die septimo contemplabitur: si creverit in
cute lepra, contaminabit eum.

<span id="028">28</span> Sin autem in loco suo candor steterit non satis
clarus, plaga combustionis est, et idcirco mundabitur, quia cicatrix est
combusturæ.  

<span id="029">29</span> Vir, sive mulier, in cujus capite vel barba
germinaverit lepra, videbit eos sacerdos.

<span id="030">30</span> Et si quidem humilior fuerit locus carne
reliqua, et capillus flavus, solitoque subtilior, contaminabit eos, quia
lepra capitis ac barbæ est.

<span id="031">31</span> Sin autem viderit locum maculæ æqualem vicinæ
carni, et capillum nigrum: recludet eum septem diebus,

<span id="032">32</span> et die septimo intuebitur. Si non creverit
macula, et capillus sui coloris est, et locus plagæ carni reliquæ
æqualis:

<span id="033">33</span> radetur homo absque loco maculæ, et includetur
septem diebus aliis.

<span id="034">34</span> Si die septimo visa fuerit stetisse plaga in
loco suo, nec humilior carne reliqua, mundabit eum: lotisque vestibus
suis, mundus erit.

<span id="035">35</span> Sin autem post emundationem rursus creverit
macula in cute,

<span id="036">36</span> non quæret amplius utrum capillus in flavum
colorem sit immutatus, quia aperte immundus est.

<span id="037">37</span> Porro si steterit macula, et capilli nigri
fuerint, noverit hominem sanatum esse, et confidenter eum pronuntiet
mundum.  

<span id="038">38</span> Vir, sive mulier, in cujus cute candor
apparuerit,

<span id="039">39</span> intuebitur eos sacerdos. Si deprehenderit
subobscurum alborem lucere in cute, sciat non esse lepram, sed maculam
coloris candidi, et hominem mundum.  

<span id="040">40</span> Vir, de cujus capite capilli fluunt, calvus et
mundus est:

<span id="041">41</span> et si a fronte ceciderint pili, recalvaster et
mundus est.

<span id="042">42</span> Sin autem in calvitio sive in recalvatione
albus vel rufus color fuerit exortus,

<span id="043">43</span> et hoc sacerdos viderit, condemnabit eum haud
dubiæ lepræ, quæ orta est in calvitio.

<span id="044">44</span> Quicumque ergo maculatus fuerit lepra, et
separatus est ad arbitrium sacerdotis,

<span id="045">45</span> habebit vestimenta dissuta, caput nudum, os
veste contectum, contaminatum ac sordidum se clamabit.

<span id="046">46</span> Omni tempore quo leprosus est et immundus,
solus habitabit extra castra.  

<span id="047">47</span> Vestis lanea sive linea, quæ lepram habuerit,

<span id="048">48</span> in stamine atque subtegmine, aut certe pellis,
vel quidquid ex pelle confectum est,

<span id="049">49</span> si alba vel rufa macula fuerit infecta, lepra
reputabitur, ostendeturque sacerdoti:

<span id="050">50</span> qui consideratam recludet septem diebus:

<span id="051">51</span> et die septimo rursus aspiciens, si
deprehenderit crevisse, lepra perseverans est: pollutum judicabit
vestimentum, et omne in quo fuerit inventa:

<span id="052">52</span> et idcirco comburetur flammis.

<span id="053">53</span> Quod si eam viderit non crevisse,

<span id="054">54</span> præcipiet, et lavabunt id in quo lepra est,
recludetque illud septem diebus aliis.

<span id="055">55</span> Et cum viderit faciem quidem pristinam non
reversam, nec tamen crevisse lepram, immundum judicabit, et igne
comburet, eo quod infusa sit in superficie vestimenti, vel per totum,
lepra.

<span id="056">56</span> Sin autem obscurior fuerit locus lepræ,
postquam vestis est lota, abrumpet eum, et a solido dividet.

<span id="057">57</span> Quod si ultra apparuerit in his locis, quæ
prius immaculata erant, lepra volatilis et vaga, debet igne comburi.

<span id="058">58</span> Si cessaverit, lavabit aqua ea, quæ pura sunt,
secundo, et munda erunt.

<span id="059">59</span> Ista est lex lepræ vestimenti lanei et linei,
staminis, atque subtegminis, omnisque supellectilis pelliceæ, quomodo
mundari debeat, vel contaminari.

------------------------------------------------------------------------

[Next: Leviticus Chapter 14](lev014)
