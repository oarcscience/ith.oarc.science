[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo017)  [KJV](../kjv/exo017)  [Sep](../sep/exo017) 
[Tan](../tan/exo017)   
  
[Exodus Index](exo)  
  [Previous](exo016)  [Next](exo018) 

------------------------------------------------------------------------

### Vulgate (Latin): Exodus Chapter 17

<span id="001">1</span> Igitur profecta omnis multitudo filiorum Israël
de deserto Sin per mansiones suas, juxta sermonem Domini, castrametati
sunt in Raphidim, ubi non erat aqua ad bibendum populo.

<span id="002">2</span> Qui jurgatus contra Moysen, ait: Da nobis aquam,
ut bibamus. Quibus respondit Moyses: Quid jurgamini contra me? cur
tentatis Dominum?

<span id="003">3</span> Sitivit ergo ibi populus præ aquæ penuria, et
murmuravit contra Moysen, dicens: Cur fecisti nos exire de Ægypto, ut
occideres nos, et liberos nostros, ac jumenta siti?

<span id="004">4</span> Clamavit autem Moyses ad Dominum, dicens: Quid
faciam populo huic? adhuc paululum, et lapidabit me.

<span id="005">5</span> Et ait Dominus ad Moysen: Antecede populum, et
sume tecum de senioribus Israël: et virgam qua percussisti fluvium,
tolle in manu tua, et vade.

<span id="006">6</span> En ego stabo ibi coram te, supra petram Horeb:
percutiesque petram, et exibit ex ea aqua, ut bibat populus. Fecit
Moyses ita coram senioribus Israël:

<span id="007">7</span> et vocavit nomen loci illius, Tentatio, propter
jurgium filiorum Israël, et quia tentaverunt Dominum, dicentes: Estne
Dominus in nobis, an non?  

<span id="008">8</span> Venit autem Amalec, et pugnabat contra Israël in
Raphidim.

<span id="009">9</span> Dixitque Moyses ad Josue: Elige viros: et
egressus, pugna contra Amalec: cras ego stabo in vertice collis, habens
virgam Dei in manu mea.

<span id="010">10</span> Fecit Josue ut locutus erat Moyses, et pugnavit
contra Amalec: Moyses autem et Aaron et Hur ascenderunt super verticem
collis.

<span id="011">11</span> Cumque levaret Moyses manus, vincebat Israël:
sin autem paululum remisisset, superabat Amalec.

<span id="012">12</span> Manus autem Moysi erant graves: sumentes igitur
lapidem, posuerunt subter eum, in quo sedit: Aaron autem et Hur
sustentabant manus ejus ex utraque parte. Et factum est ut manus illius
non lassarentur usque ad occasum solis.

<span id="013">13</span> Fugavitque Josue Amalec, et populum ejus in ore
gladii.

<span id="014">14</span> Dixit autem Dominus ad Moysen: Scribe hoc ob
monimentum in libro, et trade auribus Josue: delebo enim memoriam Amalec
sub cælo.

<span id="015">15</span> Ædificavitque Moyses altare: et vocavit nomen
ejus, Dominus exaltatio mea, dicens:

<span id="016">16</span> Quia manus solii Domini, et bellum Domini erit
contra Amalec, a generatione in generationem.

------------------------------------------------------------------------

[Next: Exodus Chapter 18](exo018)
