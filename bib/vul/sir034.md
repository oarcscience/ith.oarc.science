[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir034)  [Apo](../apo/sir034) 
[Sep](../sep/sir034)   
  
[Sirach Index](sir)  
  [Previous](sir033)  [Next](sir035) 

------------------------------------------------------------------------

### Vulgate (Latin): Sirach Chapter 34

<span id="001">1</span> \[Vana spes et mendacium viro insensato:  
et somnia extollunt imprudentes.  

<span id="002">2</span> Quasi qui apprehendit umbram et persequitur
ventum,  
sic et qui attendit ad visa mendacia.  

<span id="003">3</span> Hoc secundum hoc visio somniorum,  
ante faciem hominis similitudo hominis.  

<span id="004">4</span> Ab immundo, quid mundabitur?  
et a mendace, quid verum dicetur?  

<span id="005">5</span> Divinatio erroris, et auguria mendacia,  
et somnia malefacientium, vanitas est:  

<span id="006">6</span> et sicut parturientis, cor tuum phantasias
patitur.  
Nisi ab Altissimo fuerit emissa visitatio,  
ne dederis in illis cor tuum:  

<span id="007">7</span> multos enim errare fecerunt somnia,  
et exciderunt sperantes in illis.  

<span id="008">8</span> Sine mendacio consummabitur verbum legis,  
et sapientia in ore fidelis complanabitur.\]  

<span id="009">9</span> \[Qui non est tentatus quid scit?  
vir in multis expertus cogitabit multa:  
et qui multa didicit enarrabit intellectum.  

<span id="010">10</span> Qui non est expertus pauca recognoscit:  
qui autem in multis factus est, multiplicat malitiam.  

<span id="011">11</span> Qui tentatus non est qualia scit?  
qui implanatus est abundabit nequitia.  

<span id="012">12</span> Multa vidi errando,  
et plurimas verborum consuetudines.  

<span id="013">13</span> Aliquoties usque ad mortem periclitatus sum
horum causa,  
et liberatus sum gratia Dei.\]  

<span id="014">14</span> \[Spiritus timentium Deum quæritur,  
et in respectu illius benedicetur.  

<span id="015">15</span> Spes enim illorum in salvantem illos,  
et oculi Dei in diligentes se.  

<span id="016">16</span> Qui timet Dominum nihil trepidabit:  
et non pavebit, quoniam ipse est spes ejus.  

<span id="017">17</span> Timentis Dominum, beata est anima ejus.  

<span id="018">18</span> Ad quem respicit, et quis est fortitudo ejus?  

<span id="019">19</span> Oculi Domini super timentes eum:  
protector potentiæ, firmamentum virtutis,  
tegimen ardoris, et umbraculum meridiani:  

<span id="020">20</span> deprecatio offensionis, et adjutorium casus:  
exaltans animam, et illuminans oculos,  
dans sanitatem, et vitam, et benedictionem.\]  

<span id="021">21</span> \[Immolantis ex iniquo oblatio est maculata,  
et non sunt beneplacitæ subsannationes injustorum.  

<span id="022">22</span> Dominus solus sustinentibus se  
in via veritatis et justitiæ.  

<span id="023">23</span> Dona iniquorum non probat Altissimus,  
nec respicit in oblationes iniquorum,  
nec in multitudine sacrificiorum eorum propitiabitur peccatis.  

<span id="024">24</span> Qui offert sacrificium ex substantia
pauperum,  
quasi qui victimat filium in conspectu patris sui.  

<span id="025">25</span> Panis egentium vita pauperum est:  
qui defraudat illum homo sanguinis est.  

<span id="026">26</span> Qui aufert in sudore panem,  
quasi qui occidit proximum suum.  

<span id="027">27</span> Qui effundit sanguinem,  
et qui fraudem facit mercenario, fratres sunt.  

<span id="028">28</span> Unus ædificans, et unus destruens:  
quid prodest illis, nisi labor?  

<span id="029">29</span> Unus orans, et unus maledicens:  
cujus vocem exaudiet Deus?  

<span id="030">30</span> Qui baptizatur a mortuo, et iterum tangit
eum,  
quid proficit lavatio illius?  

<span id="031">31</span> Sic homo qui jejunat in peccatis suis,  
et iterum eadem faciens:  
quid proficit humiliando se?  
orationem illius quis exaudiet?\]

------------------------------------------------------------------------

[Next: Sirach Chapter 35](sir035)
