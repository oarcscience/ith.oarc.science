[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa032)  [KJV](../kjv/isa032)  [Sep](../sep/isa032.md) 
[Tan](../tan/isa032.md)   
  
[Isaiah Index](isa.md)  
  [Previous](isa031)  [Next](isa033.md) 

------------------------------------------------------------------------

### Vulgate (Latin): Isaiah Chapter 32

<span id="001">1</span> \[Ecce in justitia regnabit rex,  
et principes in judicio præerunt.  

<span id="002">2</span> Et erit vir sicut qui absconditur a vento,  
et celat se a tempestate;  
sicut rivi aquarum in siti,  
et umbra petræ prominentis in terra deserta.  

<span id="003">3</span> Non caligabunt oculi videntium,  
et aures audientium diligenter auscultabunt.  

<span id="004">4</span> Et cor stultorum intelliget scientiam,  
et lingua balborum velociter loquetur et plane.  

<span id="005">5</span> Non vocabitur ultra is qui insipiens est,
princeps,  
neque fraudulentus appellabitur major;  

<span id="006">6</span> stultus enim fatua loquetur,  
et cor ejus faciet iniquitatem,  
ut perficiat simulationem,  
et loquatur ad Dominum fraudulenter,  
et vacuam faciat animam esurientis,  
et potum sitienti auferat.  

<span id="007">7</span> Fraudulenti vasa pessima sunt;  
ipse enim cogitationes concinnavit  
ad perdendos mites in sermone mendacii,  
cum loqueretur pauper judicium.  

<span id="008">8</span> Princeps vero ea quæ digna sunt principe
cogitabit,  
et ipse super duces stabit.\]  

<span id="009">9</span> \[Mulieres opulentæ, surgite,  
et audite vocem meam;  
filiæ confidentes,  
percipite auribus eloquium meum.  

<span id="010">10</span> Post dies enim et annum,  
vos conturbabimini confidentes;  
consummata est enim vindemia,  
collectio ultra non veniet.  

<span id="011">11</span> Obstupescite, opulentæ;  
conturbamini, confidentes:  
exuite vos et confundimini;  
accingite lumbos vestros.  

<span id="012">12</span> Super ubera plangite,  
super regione desiderabili,  
super vinea fertili.  

<span id="013">13</span> Super humum populi mei  
spinæ et vepres ascendent:  
quanto magis super omnes domos gaudii  
civitatis exultantis!  

<span id="014">14</span> Domus enim dimissa est,  
multitudo urbis relicta est,  
tenebræ et palpatio  
factæ sunt super speluncas usque in æternum;  
gaudium onagrorum,  
pascua gregum.  

<span id="015">15</span> Donec effundatur super nos  
spiritus de excelso,  
et erit desertum in carmel,  
et carmel in saltum reputabitur.  

<span id="016">16</span> Et habitabit in solitudine judicium,  
et justitia in carmel sedebit.  

<span id="017">17</span> Et erit opus justitiæ pax,  
et cultus justitiæ silentium,  
et securitas usque in sempiternum.  

<span id="018">18</span> Et sedebit populus meus in pulchritudine
pacis,  
et in tabernaculis fiduciæ,  
et in requie opulenta.  

<span id="019">19</span> Grando autem in descensione saltus,  
et humilitate humiliabitur civitas.  

<span id="020">20</span> Beati qui seminatis super omnes aquas,  
immittentes pedem bovis et asini.\]

------------------------------------------------------------------------

[Next: Isaiah Chapter 33](isa033.md)
