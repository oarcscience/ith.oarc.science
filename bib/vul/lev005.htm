<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Leviticus: Leviticus Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/lev005.htm">Polyglot</A>&nbsp;
<A HREF="../kjv/lev005.htm">KJV</A>&nbsp;
<A HREF="../sep/lev005.htm">Sep</A>&nbsp;
<A HREF="../tan/lev005.htm">Tan</A>&nbsp;

<BR>
<BR><A HREF="lev.htm">Leviticus Index</A><BR>
&nbsp;
<A HREF="lev004.htm">Previous</A>&nbsp;
<A HREF="lev006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Leviticus Chapter 5</H3><P><a name="001">1</A>&nbsp;Si peccaverit anima, et audierit vocem jurantis, testisque fuerit quod aut ipse vidit, aut conscius est: nisi indicaverit, portabit iniquitatem suam.</P>
<P><a name="002">2</A>&nbsp;Anima qu&#230; tetigerit aliquid immundum, sive quod occisum a bestia est, aut per se mortuum, aut quodlibet aliud reptile: et oblita fuerit immunditi&#230; su&#230;, rea est, et deliquit:</P>
<P><a name="003">3</A>&nbsp;et si tetigerit quidquam de immunditia hominis juxta omnem impuritatem, qua pollui solet, oblitaque cognoverit postea, subjacebit delicto.<BR>
</P>
<P><a name="004">4</A>&nbsp;Anima, qu&#230; juraverit, et protulerit labiis suis, ut vel male quid faceret, vel bene, et idipsum juramento et sermone firmaverit, oblitaque postea intellexerit delictum suum,</P>
<P><a name="005">5</A>&nbsp;agat p&#156;nitentiam pro peccato,</P>
<P><a name="006">6</A>&nbsp;et offerat de gregibus agnam sive capram, orabitque pro ea sacerdos et pro peccato ejus.</P>
<P><a name="007">7</A>&nbsp;Sin autem non potuerit offerre pecus, offerat duos turtures, vel duos pullos columbarum Domino, unum pro peccato, et alterum in holocaustum,</P>
<P><a name="008">8</A>&nbsp;dabitque eos sacerdoti: qui primum offerens pro peccato, retorquebit caput ejus ad pennulas, ita ut collo h&#230;reat, et non penitus abrumpatur.</P>
<P><a name="009">9</A>&nbsp;Et asperget de sanguine ejus parietem altaris; quidquid autem reliquum fuerit, faciet distillare ad fundamentum ejus, quia pro peccato est.</P>
<P><a name="010">10</A>&nbsp;Alterum vero adolebit in holocaustum, ut fieri solet: rogabitque pro eo sacerdos et pro peccato ejus, et dimittetur ei.</P>
<P><a name="011">11</A>&nbsp;Quod si non quiverit manus ejus duos offerre turtures, aut duos pullos columbarum, offeret pro peccato suo simil&#230; partem ephi decimam: non mittet in eam oleum, nec thuris aliquid imponet, quia pro peccato est.</P>
<P><a name="012">12</A>&nbsp;Tradetque eam sacerdoti: qui plenum ex ea pugillum hauriens, cremabit super altare in monimentum ejus qui obtulerit,</P>
<P><a name="013">13</A>&nbsp;rogans pro illo et expians: reliquam vero partem ipse habebit in munere.<BR>
</P>
<P><a name="014">14</A>&nbsp;Locutusque est Dominus ad Moysen, dicens:</P>
<P><a name="015">15</A>&nbsp;Anima si pr&#230;varicans c&#230;remonias, per errorem, in his qu&#230; Domino sunt sanctificata, peccaverit, offeret pro delicto suo arietem immaculatum de gregibus, qui emi potest duobus siclis, juxta pondus sanctuarii:</P>
<P><a name="016">16</A>&nbsp;ipsumque quod intulit damni restituet, et quintam partem ponet supra, tradens sacerdoti, qui rogabit pro eo offerens arietem, et dimittetur ei.</P>
<P><a name="017">17</A>&nbsp;Anima si peccaverit per ignorantiam, feceritque unum ex his qu&#230; Domini lege prohibentur, et peccati rea intellexerit iniquitatem suam,</P>
<P><a name="018">18</A>&nbsp;offeret arietem immaculatum de gregibus sacerdoti, juxta mensuram &#230;stimationemque peccati: qui orabit pro eo, quia nesciens fecerit: et dimittetur ei,</P>
<P><a name="019">19</A>&nbsp;quia per errorem deliquit in Dominum.</P>
<P><HR>
<CENTER>
<A HREF="lev006.htm">Next: Leviticus Chapter 6</A></CENTER>
</BODY>
</HTML>
