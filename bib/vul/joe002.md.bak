[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joe002)  [KJV](../kjv/joe002)  [Sep](../sep/joe002.md) 
[Tan](../tan/joe002.md)   
  
[Joel Index](joe.md)  
  [Previous](joe001)  [Next](joe003.md) 

------------------------------------------------------------------------

### Vulgate (Latin): Joel Chapter 2

<span id="001">1</span> \[Canite tuba in Sion,  
ululate in monte sancto meo,  
conturbentur omnes habitatores terræ:  
quia venit dies Domini, quia prope est.  

<span id="002">2</span> Dies tenebrarum et caliginis,  
dies nubis et turbinis;  
quasi mane expansum super montes  
populus multus et fortis:  
similis ei non fuit a principio,  
et post eum non erit  
usque in annos generationis et generationis.  

<span id="003">3</span> Ante faciem ejus ignis vorans,  
et post eum exurens flamma.  
Quasi hortus voluptatis terra coram eo,  
et post eum solitudo deserti,  
neque est qui effugiat eum.  

<span id="004">4</span> Quasi aspectus equorum, aspectus eorum;  
et quasi equites, sic current.  

<span id="005">5</span> Sicut sonitus quadrigarum super capita montium
exilient,  
sicut sonitus flammæ ignis devorantis stipulam,  
velut populus fortis præparatus ad prælium.  

<span id="006">6</span> A facie ejus cruciabuntur populi;  
omnes vultus redigentur in ollam.  

<span id="007">7</span> Sicut fortes current;  
quasi viri bellatores ascendent murum:  
viri in viis suis gradientur,  
et non declinabunt a semitis suis.  

<span id="008">8</span> Unusquisque fratrem suum non coarctabit,  
singuli in calle suo ambulabunt;  
sed et per fenestras cadent, et non demolientur.  

<span id="009">9</span> Urbem ingredientur, in muro current,  
domos conscendent, per fenestras intrabunt quasi fur.  

<span id="010">10</span> A facie ejus contremuit terra,  
moti sunt cæli,  
sol et luna obtenebrati sunt,  
et stellæ retraxerunt splendorem suum.  

<span id="011">11</span> Et Dominus dedit vocem suam ante faciem
exercitus sui,  
quia multa sunt nimis castra ejus,  
quia fortia et facientia verbum ejus:  
magnus enim dies Domini, et terribilis valde,  
et quis sustinebit eum?  

<span id="012">12</span> Nunc ergo, dicit Dominus,  
convertimini ad me in toto corde vestro,  
in jejunio, et in fletu, et in planctu.  

<span id="013">13</span> Et scindite corda vestra, et non vestimenta
vestra;  
et convertimini ad Dominum Deum vestrum,  
quia benignus et misericors est,  
patiens et multæ misericordiæ,  
et præstabilis super malitia.  

<span id="014">14</span> Quis scit si convertatur, et ignoscat,  
et relinquat post se benedictionem, sacrificium et libamen Domino Deo
vestro?  

<span id="015">15</span> Canite tuba in Sion,  
sanctificate jejunium, vocate cœtum:  

<span id="016">16</span> congregate populum, sanctificate ecclesiam,  
coadunate senes, congregate parvulos, et sugentes ubera;  
egrediatur sponsus de cubili suo,  
et sponsa de thalamo suo.  

<span id="017">17</span> Inter vestibulum et altare plorabunt
sacerdotes, ministri Domini,  
et dicent: Parce, Domine, parce populo tuo;  
et ne des hæreditatem tuam in opprobrium,  
ut dominentur eis nationes.  
Quare dicunt in populis: Ubi est Deus eorum?\]  

<span id="018">18</span> \[Zelatus est Dominus terram suam,  
et pepercit populo suo.  

<span id="019">19</span> Et respondit Dominus, et dixit populo suo:  
Ecce ego mittam vobis frumentum, et vinum, et oleum,  
et replebimini eis;  
et non dabo vos ultra opprobrium in gentibus.  

<span id="020">20</span> Et eum qui ab aquilone est procul faciam a
vobis,  
et expellam eum in terram inviam et desertam:  
faciem ejus contra mare orientale,  
et extremum ejus ad mare novissimum:  
et ascendet fœtor ejus,  
et ascendet putredo ejus,  
quia superbe egit.  

<span id="021">21</span> Noli timere, terra:  
exsulta, et lætare,  
quoniam magnificavit Dominus ut faceret.  

<span id="022">22</span> Nolite timere, animalia regionis,  
quia germinaverunt speciosa deserti;  
quia lignum attulit fructum suum,  
ficus et vinea dederunt virtutem suam.  

<span id="023">23</span> Et, filii Sion, exsultate,  
et lætamini in Domino Deo vestro,  
quia dedit vobis doctorem justitiæ,  
et descendere faciet ad vos imbrem matutinum et serotinum,  
sicut in principio.  

<span id="024">24</span> Et implebuntur areæ frumento,  
et redundabunt torcularia vino et oleo.  

<span id="025">25</span> Et reddam vobis annos, quos comedit locusta,  
bruchus, et rubigo, et eruca:  
fortitudo mea magna quam misi in vos.  

<span id="026">26</span> Et comedetis vescentes, et saturabimini;  
et laudabitis nomen Domini Dei vestri,  
qui fecit mirabilia vobiscum;  
et non confundetur populus meus in sempiternum.  

<span id="027">27</span> Et scietis quia in medio Israël ego sum,  
et ego Dominus Deus vester, et non est amplius;  
et non confundetur populus meus in æternum.\]  

<span id="028">28</span> \[Et erit post hæc:  
effundam spiritum meum super omnem carnem,  
et prophetabunt filii vestri et filiæ vestræ:  
senes vestri somnia somniabunt,  
et juvenes vestri visiones videbunt.  

<span id="029">29</span> Sed et super servos meos et ancillas  
in diebus illis effundam spiritum meum.  

<span id="030">30</span> Et dabo prodigia in cælo et in terra,  
sanguinem, et ignem, et vaporem fumi.  

<span id="031">31</span> Sol convertetur in tenebras,  
et luna in sanguinem,  
antequam veniat dies Domini magnus et horribilis.  

<span id="032">32</span> Et erit: omnis qui invocaverit nomen Domini,
salvus erit:  
quia in monte Sion et in Jerusalem  
erit salvatio, sicut dixit Dominus,  
et in residuis quos Dominus vocaverit.\]

------------------------------------------------------------------------

[Next: Joel Chapter 3](joe003.md)
