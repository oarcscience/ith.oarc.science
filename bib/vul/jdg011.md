[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg011)  [KJV](../kjv/jdg011.md) 
[Sep:JdB](../sep/jdb011)  [Sep:JdA](../sep/jda011.md) 
[Tan](../tan/jdg011.md)   
  
[Judges Index](jdg.md)  
  [Previous](jdg010)  [Next](jdg012.md) 

------------------------------------------------------------------------

### Vulgate (Latin): Judges Chapter 11

<span id="001">1</span> Fuit illo tempore Jephte Galaadites vir
fortissimus atque pugnator, filius mulieris meretricis, qui natus est de
Galaad.

<span id="002">2</span> Habuit autem Galaad uxorem, de qua suscepit
filios: qui postquam creverant, ejecerunt Jephte, dicentes: Hæres in
domo patris nostri esse non poteris, quia de altera matre natus es.

<span id="003">3</span> Quos ille fugiens atque devitans, habitavit in
terra Tob: congregatique sunt ad eum viri inopes, et latrocinantes, et
quasi principem sequebantur.

<span id="004">4</span> In illis diebus pugnabant filii Ammon contra
Israël.

<span id="005">5</span> Quibus acriter instantibus perrexerunt majores
natu de Galaad, ut tollerent in auxilium sui Jephte de terra Tob:

<span id="006">6</span> dixeruntque ad eum: Veni et esto princeps
noster, et pugna contra filios Ammon.

<span id="007">7</span> Quibus ille respondit: Nonne vos estis, qui
odistis me, et ejecistis de domo patris mei? et nunc venistis ad me
necessitate compulsi.

<span id="008">8</span> Dixeruntque principes Galaad ad Jephte: Ob hanc
igitur causam nunc ad te venimus, ut proficiscaris nobiscum, et pugnes
contra filios Ammon, sisque dux omnium qui habitant in Galaad.

<span id="009">9</span> Jephte quoque dixit eis: Si vere venistis ad me,
ut pugnem pro vobis contra filios Ammon, tradideritque eos Dominus in
manus meas, ego ero vester princeps?

<span id="010">10</span> Qui responderunt ei: Dominus, qui hæc audit,
ipse mediator ac testis est quod nostra promissa faciemus.

<span id="011">11</span> Abiit itaque Jephte cum principibus Galaad,
fecitque eum omnis populus principem sui. Locutusque est Jephte omnes
sermones suos coram Domino in Maspha.  

<span id="012">12</span> Et misit nuntios ad regem filiorum Ammon, qui
ex persona sua dicerent: Quid mihi et tibi est, quia venisti contra me,
ut vastares terram meam?

<span id="013">13</span> Quibus ille respondit: Quia tulit Israël terram
meam, quando ascendit de Ægypto, a finibus Arnon usque Jaboc atque
Jordanem: nunc ergo cum pace redde mihi eam.

<span id="014">14</span> Per quos rursum mandavit Jephte, et imperavit
eis ut dicerent regi Ammon:

<span id="015">15</span> Hæc dicit Jephte: Non tulit Israël terram Moab,
nec terram filiorum Ammon:

<span id="016">16</span> sed quando de Ægypto conscenderunt, ambulavit
per solitudinem usque ad mare Rubrum, et venit in Cades.

<span id="017">17</span> Misitque nuntios ad regem Edom, dicens: Dimitte
me ut transeam per terram tuam. Qui noluit acquiescere precibus ejus.
Misit quoque ad regem Moab, qui et ipse transitum præbere contempsit.
Mansit itaque in Cades,

<span id="018">18</span> et circuivit ex latere terram Edom et terram
Moab: venitque contra orientalem plagam terræ Moab, et castrametatus est
trans Arnon: nec voluit intrare terminos Moab. (Arnon quippe confinium
est terræ Moab.)

<span id="019">19</span> Misit itaque Israël nuntios ad Sehon regem
Amorrhæorum, qui habitabat in Hesebon, et dixerunt ei: Dimitte ut
transeam per terram tuam usque ad fluvium.

<span id="020">20</span> Qui et ipse Israël verba despiciens, non
dimisit eum transire per terminos suos: sed infinita multitudine
congregata, egressus est contra eum in Jasa, et fortiter resistebat.

<span id="021">21</span> Tradiditque eum Dominus in manus Israël cum
omni exercitu suo: qui percussit eum, et possedit omnem terram Amorrhæi
habitatoris regionis illius,

<span id="022">22</span> et universos fines ejus, de Arnon usque Jaboc,
et de solitudine usque ad Jordanem.

<span id="023">23</span> Dominus ergo Deus Israël subvertit Amorrhæum,
pugnante contra illum populo suo Israël, et tu nunc vis possidere terram
ejus?

<span id="024">24</span> nonne ea quæ possidet Chamos deus tuus, tibi
jure debentur? quæ autem Dominus Deus noster victor obtinuit, in nostram
cedent possessionem:

<span id="025">25</span> nisi forte melior es Balac filio Sephor rege
Moab; aut docere potes, quod jurgatus sit contra Israël, et pugnaverit
contra eum,

<span id="026">26</span> quando habitavit in Hesebon et viculis ejus, et
in Aroër et villis illius, vel in cunctis civitatibus juxta Jordanem,
per trecentos annos. Quare tanto tempore nihil super hac repetitione
tentastis?

<span id="027">27</span> Igitur non ego pecco in te, sed tu contra me
male agis, indicens mihi bella non justa. Judicet Dominus arbiter hujus
diei inter Israël, et inter filios Ammon.

<span id="028">28</span> Noluitque acquiescere rex filiorum Ammon verbis
Jephte, quæ per nuntios mandaverat.  

<span id="029">29</span> Factus est ergo super Jephte spiritus Domini,
et circuiens Galaad et Manasse, Maspha quoque Galaad, et inde transiens
ad filios Ammon,

<span id="030">30</span> votum vovit Domino, dicens: Si tradideris
filios Ammon in manus meas,

<span id="031">31</span> quicumque primus fuerit egressus de foribus
domus meæ, mihique occurrerit revertenti cum pace a filiis Ammon, eum
holocaustum offeram Domino.

<span id="032">32</span> Transivitque Jephte ad filios Ammon, ut
pugnaret contra eos: quos tradidit Dominus in manus ejus.

<span id="033">33</span> Percussitque ab Aroër usque dum venias in
Mennith, viginti civitates, et usque ad Abel, quæ est vineis consita,
plaga magna nimis: humiliatique sunt filii Ammon a filiis Israël.  

<span id="034">34</span> Revertente autem Jephte in Maspha domum suam,
occurrit ei unigenita filia sua cum tympanis et choris: non enim habebat
alios liberos.

<span id="035">35</span> Qua visa, scidit vestimenta sua, et ait: Heu
me, filia mea! decepisti me, et ipsa decepta es: aperui enim os meum ad
Dominum, et aliud facere non potero.

<span id="036">36</span> Cui illa respondit: Pater mi, si aperuisti os
tuum ad Dominum, fac mihi quodcumque pollicitus es, concessa tibi
ultione atque victoria de hostibus tuis.

<span id="037">37</span> Dixitque ad patrem: Hoc solum mihi præsta quod
deprecor: dimitte me ut duobus mensibus circumeam montes, et plangam
virginitatem meam cum sodalibus meis.

<span id="038">38</span> Cui ille respondit: Vade. Et dimisit eam duobus
mensibus. Cumque abiisset cum sociis ac sodalibus suis, flebat
virginitatem suam in montibus.

<span id="039">39</span> Expletisque duobus mensibus, reversa est ad
patrem suum, et fecit ei sicut voverat, quæ ignorabat virum. Exinde mos
increbruit in Israël, et consuetudo servata est,

<span id="040">40</span> ut post anni circulum conveniant in unum filiæ
Israël, et plangant filiam Jephte Galaaditæ diebus quatuor.

------------------------------------------------------------------------

[Next: Judges Chapter 12](jdg012.md)
