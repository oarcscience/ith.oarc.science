[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo009)  [KJV](../kjv/exo009)  [Sep](../sep/exo009.md) 
[Tan](../tan/exo009.md)   
  
[Exodus Index](exo.md)  
  [Previous](exo008)  [Next](exo010.md) 

------------------------------------------------------------------------

### Vulgate (Latin): Exodus Chapter 9

<span id="001">1</span> Dixit autem Dominus ad Moysen: Ingredere ad
Pharaonem, et loquere ad eum: Hæc dicit Dominus Deus Hebræorum: Dimitte
populum meum ut sacrificet mihi.

<span id="002">2</span> Quod si adhuc renuis, et retines eos,

<span id="003">3</span> ecce manus mea erit super agros tuos, et super
equos, et asinos, et camelos, et boves, et oves, pestis valde gravis.

<span id="004">4</span> Et faciet Dominus mirabile inter possessiones
Israël et possessiones Ægyptiorum, ut nihil omnino pereat ex eis quæ
pertinent ad filios Israël.

<span id="005">5</span> Constituitque Dominus tempus, dicens: Cras
faciet Dominus verbum istud in terra.

<span id="006">6</span> Fecit ergo Dominus verbum hoc altera die:
mortuaque sunt omnia animantia Ægyptiorum; de animalibus vero filiorum
Israël, nihil omnino periit.

<span id="007">7</span> Et misit Pharao ad videndum: nec erat quidquam
mortuum de his quæ possidebat Israël. Ingravatumque est cor Pharaonis,
et non dimisit populum.  

<span id="008">8</span> Et dixit Dominus ad Moysen et Aaron: Tollite
plenas manus cineris de camino, et spargat illum Moyses in cælum coram
Pharaone.

<span id="009">9</span> Sitque pulvis super omnem terram Ægypti: erunt
enim in hominibus et jumentis ulcera, et vesicæ turgentes in universa
terra Ægypti.

<span id="010">10</span> Tuleruntque cinerem de camino, et steterunt
coram Pharaone, et sparsit illum Moyses in cælum: factaque sunt ulcera
vesicarum turgentium in hominibus et jumentis:

<span id="011">11</span> nec poterant malefici stare coram Moyse propter
ulcera quæ in illis erant, et in omni terra Ægypti.

<span id="012">12</span> Induravitque Dominus cor Pharaonis, et non
audivit eos, sicut locutus est Dominus ad Moysen.  

<span id="013">13</span> Dixitque Dominus ad Moysen: Mane consurge, et
sta coram Pharaone, et dices ad eum: Hæc dicit Dominus Deus Hebræorum:
Dimitte populum meum ut sacrificet mihi.

<span id="014">14</span> Quia in hac vice mittam omnes plagas meas super
cor tuum, et super servos tuos, et super populum tuum: ut scias quod non
sit similis mei in omni terra.

<span id="015">15</span> Nunc enim extendens manum percutiam te, et
populum tuum peste, peribisque de terra.

<span id="016">16</span> Idcirco autem posui te, ut ostendam in te
fortitudinem meam, et narretur nomen meum in omni terra.

<span id="017">17</span> Adhuc retines populum meum, et non vis
dimittere eum?

<span id="018">18</span> En pluam cras hac ipsa hora grandinem multam
nimis, qualis non fuit in Ægypto a die qua fundata est, usque in præsens
tempus.

<span id="019">19</span> Mitte ergo jam nunc, et congrega jumenta tua,
et omnia quæ habes in agro: homines enim, et jumenta, et universa quæ
inventa fuerint foris, nec congregata de agris, cecideritque super ea
grando, morientur.

<span id="020">20</span> Qui timuit verbum Domini de servis Pharaonis,
facit confugere servos suos et jumenta in domos:

<span id="021">21</span> qui autem neglexit sermonem Domini, dimisit
servos suos et jumenta in agris.

<span id="022">22</span> Et dixit Dominus ad Moysen: Extende manum tuam
in cælum, ut fiat grando in universa terra Ægypti super homines, et
super jumenta, et super omnem herbam agri in terra Ægypti.

<span id="023">23</span> Extenditque Moyses virgam in cælum, et Dominus
dedit tonitrua, et grandinem, ac discurrentia fulgura super terram:
pluitque Dominus grandinem super terram Ægypti.

<span id="024">24</span> Et grando et ignis mista pariter ferebantur:
tantæque fuit magnitudinis, quanta ante numquam apparuit in universa
terra Ægypti ex quo gens illa condita est.

<span id="025">25</span> Et percussit grando in omni terra Ægypti cuncta
quæ fuerunt in agris, ab homine usque ad jumentum: cunctamque herbam
agri percussit grando, et omne lignum regionis confregit.

<span id="026">26</span> Tantum in terra Gessen, ubi erant filii Israël,
grando non cecidit.

<span id="027">27</span> Misitque Pharao, et vocavit Moysen et Aaron,
dicens ad eos: Peccavi etiam nunc: Dominus justus; ego et populus meus,
impii.

<span id="028">28</span> Orate Dominum ut desinant tonitrua Dei, et
grando: ut dimittam vos, et nequaquam hic ultra maneatis.

<span id="029">29</span> Ait Moyses: Cum egressus fuero de urbe,
extendam palmas meas ad Dominum, et cessabunt tonitrua, et grando non
erit, ut scias quia Domini est terra:

<span id="030">30</span> novi autem quod et tu et servi tui necdum
timeatis Dominum Deum.

<span id="031">31</span> Linum ergo et hordeum læsum est, eo quod
hordeum esset virens, et linum jam folliculos germinaret:

<span id="032">32</span> triticum autem et far non sunt læsa, quia
serotina erant.

<span id="033">33</span> Egressusque Moyses a Pharaone ex urbe, tetendit
manus ad Dominum: et cessaverunt tonitrua et grando, nec ultra stillavit
pluvia super terram.

<span id="034">34</span> Videns autem Pharao quod cessasset pluvia, et
grando, et tonitrua, auxit peccatum:

<span id="035">35</span> et ingravatum est cor ejus, et servorum illius,
et induratum nimis: nec dimisit filios Israël, sicut præceperat Dominus
per manum Moysi.

------------------------------------------------------------------------

[Next: Exodus Chapter 10](exo010.md)
