<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Nehemiah: Nehemiah Chapter 9</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/neh009.htm">Polyglot</A>&nbsp;
<A HREF="../kjv/neh009.htm">KJV</A>&nbsp;
<A HREF="../tan/neh009.htm">Tan</A>&nbsp;

<BR>
<BR><A HREF="neh.htm">Nehemiah Index</A><BR>
&nbsp;
<A HREF="neh008.htm">Previous</A>&nbsp;
<A HREF="neh010.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Nehemiah Chapter 9</H3><P><a name="001">1</A>&nbsp;In die autem vigesimo quarto mensis hujus, convenerunt filii Isra&#235;l in jejunio et in saccis, et humus super eos.</P>
<P><a name="002">2</A>&nbsp;Et separatum est semen filiorum Isra&#235;l ab omni filio alienigena: et steterunt, et confitebantur peccata sua, et iniquitates patrum suorum.</P>
<P><a name="003">3</A>&nbsp;Et consurrexerunt ad standum: et legerunt in volumine legis Domini Dei sui, quater in die, et quater confitebantur, et adorabant Dominum Deum suum.</P>
<P><a name="004">4</A>&nbsp;Surrexerunt autem super gradum Levitarum Josue, et Bani, et Cedmihel, Sabania, Bonni, Sarebias, Bani, et Chanani: et clamaverunt voce magna ad Dominum Deum suum.</P>
<P><a name="005">5</A>&nbsp;Et dixerunt Levit&#230; Josue, et Cedmihel, Bonni, Hasebnia, Serebia, Odaia, Sebnia, Phathathia: Surgite, benedicite Domino Deo vestro ab &#230;terno usque in &#230;ternum: et benedicant nomini glori&#230; tu&#230; excelso in omni benedictione et laude.</P>
<P><a name="006">6</A>&nbsp;Tu ipse, Domine, solus, tu fecisti c&#230;lum, et c&#230;lum c&#230;lorum, et omnem exercitum eorum: terram, et universa qu&#230; in ea sunt: maria, et omnia qu&#230; in eis sunt: et tu vivificas omnia h&#230;c, et exercitus c&#230;li te adorat.</P>
<P><a name="007">7</A>&nbsp;Tu ipse, Domine Deus, qui elegisti Abram, et eduxisti eum de igne Chald&#230;orum, et posuisti nomen ejus Abraham:</P>
<P><a name="008">8</A>&nbsp;et invenisti cor ejus fidele coram te, et percussisti cum eo f&#156;dus ut dares ei terram Chanan&#230;i, Heth&#230;i, et Amorrh&#230;i, et Pherez&#230;i, et Jebus&#230;i, et Gerges&#230;i, ut dares semini ejus: et implesti verba tua, quoniam justus es.<BR>
</P>
<P><a name="009">9</A>&nbsp;Et vidisti afflictionem patrum nostrorum in &#198;gypto, clamoremque eorum audisti super mare Rubrum.</P>
<P><a name="010">10</A>&nbsp;Et dedisti signa atque portenta in Pharaone, et in universis servis ejus, et in omni populo terr&#230; illius: cognovisti enim quia superbe egerant contra eos: et fecisti tibi nomen, sicut et in hac die.</P>
<P><a name="011">11</A>&nbsp;Et mare divisisti ante eos, et transierunt per medium maris in sicco: persecutores autem eorum projecisti in profundum, quasi lapidem in aquas validas.</P>
<P><a name="012">12</A>&nbsp;Et in columna nubis ductor eorum fuisti per diem, et in columna ignis per noctem, ut appareret eis via per quam ingrediebantur.</P>
<P><a name="013">13</A>&nbsp;Ad montem quoque Sinai descendisti, et locutus es cum eis de c&#230;lo, et dedisti eis judicia recta, et legem veritatis, c&#230;remonias, et pr&#230;cepta bona:</P>
<P><a name="014">14</A>&nbsp;et sabbatum sanctificatum tuum ostendisti eis: et mandata, et c&#230;remonias, et legem pr&#230;cepisti eis in manu Moysi servi tui.</P>
<P><a name="015">15</A>&nbsp;Panem quoque de c&#230;lo dedisti eis in fame eorum, et aquam de petra eduxisti eis sitientibus, et dixisti eis ut ingrederentur et possiderent terram, super quam levasti manum tuam ut traderes eis.<BR>
</P>
<P><a name="016">16</A>&nbsp;Ipsi vero et patres nostri superbe egerunt, et induraverunt cervices suas, et non audierunt mandata tua.</P>
<P><a name="017">17</A>&nbsp;Et noluerunt audire, et non sunt recordati mirabilium tuorum qu&#230; feceras eis. Et induraverunt cervices suas, et dederunt caput ut converterentur ad servitutem suam, quasi per contentionem. Tu autem, Deus propitius, clemens, et misericors, longanimis, et mult&#230; miserationis, non dereliquisti eos,</P>
<P><a name="018">18</A>&nbsp;et quidem cum fecissent sibi vitulum conflatilem, et dixissent: Iste est deus tuus, qui eduxit te de &#198;gypto: feceruntque blasphemias magnas:</P>
<P><a name="019">19</A>&nbsp;tu autem in misericordiis tuis multis non dimisisti eos in deserto: columna nubis non recessit ab eis per diem ut duceret eos in viam, et columna ignis per noctem ut ostenderet eis iter per quod ingrederentur.</P>
<P><a name="020">20</A>&nbsp;Et spiritum tuum bonum dedisti, qui doceret eos: et manna tuum non prohibuisti ab ore eorum, et aquam dedisti eis in siti.</P>
<P><a name="021">21</A>&nbsp;Quadraginta annis pavisti eos in deserto, nihilque eis defuit: vestimenta eorum non inveteraverunt, et pedes eorum non sunt attriti.</P>
<P><a name="022">22</A>&nbsp;Et dedisti eis regna, et populos, et partitus es eis sortes: et possederunt terram Sehon, et terram regis Hesebon, et terram Og regis Basan.</P>
<P><a name="023">23</A>&nbsp;Et multiplicasti filios eorum sicut stellas c&#230;li, et adduxisti eos ad terram de qua dixeras patribus eorum ut ingrederentur et possiderent.</P>
<P><a name="024">24</A>&nbsp;Et venerunt filii, et possederunt terram, et humiliasti coram eis habitatores terr&#230; Chanan&#230;os, et dedisti eos in manu eorum, et reges eorum, et populos terr&#230;, ut facerent eis sicut placebant illis.</P>
<P><a name="025">25</A>&nbsp;Ceperunt itaque urbes munitas et humum pinguem, et possederunt domos plenas cunctis bonis: cisternas ab aliis fabricatas, vineas, et oliveta, et ligna pomifera multa: et comederunt, et saturati sunt, et impinguati sunt, et abundaverunt deliciis in bonitate tua magna.<BR>
</P>
<P><a name="026">26</A>&nbsp;Provocaverunt autem te ad iracundiam, et recesserunt a te, et projecerunt legem tuam post terga sua: et prophetas tuos occiderunt, qui contestabantur eos ut reverterentur ad te: feceruntque blasphemias grandes.</P>
<P><a name="027">27</A>&nbsp;Et dedisti eos in manu hostium suorum, et afflixerunt eos. Et in tempore tribulationis su&#230; clamaverunt ad te, et tu de c&#230;lo audisti, et secundum miserationes tuas multas dedisti eis salvatores, qui salvarent eos de manu hostium suorum.</P>
<P><a name="028">28</A>&nbsp;Cumque requievissent, reversi sunt ut facerent malum in conspectu tuo, et dereliquisti eos in manu inimicorum suorum, et possederunt eos. Conversique sunt, et clamaverunt ad te: tu autem de c&#230;lo exaudisti, et liberasti eos in misericordiis tuis, multis temporibus.</P>
<P><a name="029">29</A>&nbsp;Et contestatus es eos ut reverterentur ad legem tuam. Ipsi vero superbe egerunt, et non audierunt mandata tua, et in judiciis tuis peccaverunt, qu&#230; faciet homo, et vivet in eis: et dederunt humerum recedentem, et cervicem suam induraverunt, nec audierunt.</P>
<P><a name="030">30</A>&nbsp;Et protraxisti super eos annos multos, et contestatus es eos in spiritu tuo per manum prophetarum tuorum: et non audierunt, et tradidisti eos in manu populorum terrarum.</P>
<P><a name="031">31</A>&nbsp;In misericordiis autem tuis plurimis non fecisti eos in consumptionem, nec dereliquisti eos: quoniam Deus miserationum et clemens es tu.<BR>
</P>
<P><a name="032">32</A>&nbsp;Nunc itaque Deus noster magne, fortis et terribilis, custodiens pactum et misericordiam, ne avertas a facie tua omnem laborem, qui invenit nos, reges nostros, et principes nostros, et sacerdotes nostros, et prophetas nostros, et patres nostros, et omnem populum tuum a diebus regis Assur usque in diem hanc.</P>
<P><a name="033">33</A>&nbsp;Et tu justus es in omnibus qu&#230; venerunt super nos: quia veritatem fecisti, nos autem impie egimus.</P>
<P><a name="034">34</A>&nbsp;Reges nostri, principes nostri, sacerdotes nostri et patres nostri non fecerunt legem tuam, et non attenderunt mandata tua, et testimonia tua qu&#230; testificatus es in eis.</P>
<P><a name="035">35</A>&nbsp;Et ipsi in regnis suis, et in bonitate tua multa quam dederas eis, et in terra latissima et pingui quam tradideras in conspectu eorum, non servierunt tibi, nec reversi sunt a studiis suis pessimis.</P>
<P><a name="036">36</A>&nbsp;Ecce nos ipsi hodie servi sumus: et terra quam dedisti patribus nostris ut comederent panem ejus, et qu&#230; bona sunt ejus, et nos ipsi servi sumus in ea.</P>
<P><a name="037">37</A>&nbsp;Et fruges ejus multiplicantur regibus quos posuisti super nos propter peccata nostra: et corporibus nostris dominantur, et jumentis nostris secundum voluntatem suam: et in tribulatione magna sumus.</P>
<P><a name="038">38</A>&nbsp;Super omnibus ergo his nos ipsi percutimus f&#156;dus, et scribimus: et signant principes nostri, Levit&#230; nostri, et sacerdotes nostri.</P>
<P><HR>
<CENTER>
<A HREF="neh010.htm">Next: Nehemiah Chapter 10</A></CENTER>
</BODY>
</HTML>
