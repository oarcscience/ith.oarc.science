[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos005)  [KJV](../kjv/jos005.md) 
[Sep:JsB](../sep/jsb005)  [Tan](../tan/jos005.md)   
  
[Joshua Index](jos.md)  
  [Previous](jos004)  [Next](jos006.md) 

------------------------------------------------------------------------

### Vulgate (Latin): Joshua Chapter 5

<span id="001">1</span> Postquam ergo audierunt omnes reges Amorrhæorum,
qui habitabant trans Jordanem ad occidentalem plagam, et cuncti reges
Chanaan, qui propinqua possidebant magni maris loca, quod siccasset
Dominus fluenta Jordanis coram filiis Israël donec transirent,
dissolutum est cor eorum, et non remansit in eis spiritus, timentium
introitum filiorum Israël.  

<span id="002">2</span> Eo tempore ait Dominus ad Josue: Fac tibi
cultros lapideos, et circumcide secundo filios Israël.

<span id="003">3</span> Fecit quod jusserat Dominus, et circumcidit
filios Israël in colle præputiorum.

<span id="004">4</span> Hæc autem causa est secundæ circumcisionis:
omnis populus, qui egressus est de Ægypto generis masculini, universi
bellatores viri, mortui sunt in deserto per longissimos viæ circuitus,

<span id="005">5</span> qui omnes circumcisi erant. Populus autem qui
natus est in deserto,

<span id="006">6</span> per quadraginta annos itineris latissimæ
solitudinis incircumcisus fuit: donec consumerentur qui non audierant
vocem Domini, et quibus ante juraverat ut non ostenderet eis terram
lacte et melle manantem.

<span id="007">7</span> Horum filii in locum successerunt patrum, et
circumcisi sunt a Josue: quia sicut nati fuerant, in præputio erant, nec
eos in via aliquis circumciderat.

<span id="008">8</span> Postquam autem omnes circumcisi sunt, manserunt
in eodem castrorum loco, donec sanarentur.

<span id="009">9</span> Dixitque Dominus ad Josue: Hodie abstuli
opprobrium Ægypti a vobis. Vocatumque est nomen loci illius Galgala,
usque in præsentem diem.  

<span id="010">10</span> Manseruntque filii Israël in Galgalis, et
fecerunt Phase quartadecima die mensis ad vesperum in campestribus
Jericho:

<span id="011">11</span> et comederunt de frugibus terræ die altero,
azymos panes, et polentam ejusdem anni.

<span id="012">12</span> Defecitque manna postquam comederunt de
frugibus terræ, nec usi sunt ultra cibo illo filii Israël, sed
comederunt de frugibus præsentis anni terræ Chanaan.  

<span id="013">13</span> Cum autem esset Josue in agro urbis Jericho,
levavit oculos, et vidit virum stantem contra se, evaginatum tenentem
gladium: perrexitque ad eum, et ait: Noster es, an adversariorum?

<span id="014">14</span> Qui respondit: Nequaquam: sed sum princeps
exercitus Domini, et nunc venio.

<span id="015">15</span> Cecidit Josue pronus in terram, et adorans ait:
Quid dominus meus loquitur ad servum suum?

<span id="016">16</span> Solve, inquit, calceamentum tuum de pedibus
tuis: locus enim, in quo stas, sanctus est. Fecitque Josue ut sibi
fuerat imperatum.

------------------------------------------------------------------------

[Next: Joshua Chapter 6](jos006.md)
