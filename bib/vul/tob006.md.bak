[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/tob006)  [Apo](../apo/tob006.md) 
[Sep:ToA](../sep/toa006)  [Sep:ToS](../sep/tos006.md)   
  
[Tobias Index](tob.md)  
  [Previous](tob005)  [Next](tob007.md) 

------------------------------------------------------------------------

### Vulgate (Latin): Tobias Chapter 6

<span id="001">1</span> Profectus est autem Tobias, et canis secutus est
eum, et mansit prima mansione juxta fluvium Tigris.

<span id="002">2</span> Et exivit ut lavaret pedes suos, et ecce piscis
immanis exivit ad devorandum eum.

<span id="003">3</span> Quem expavescens Tobias clamavit voce magna,
dicens: Domine, invadit me.

<span id="004">4</span> Et dixit ei angelus: Apprehende branchiam ejus,
et trahe eum ad te. Quod cum fecisset, attraxit eum in siccum, et
palpitare cœpit ante pedes ejus.

<span id="005">5</span> Tunc dixit ei angelus: Exentera hunc piscem, et
cor ejus, et fel, et jecur repone tibi: sunt enim hæc necessaria ad
medicamenta utiliter.

<span id="006">6</span> Quod cum fecisset, assavit carnes ejus, et secum
tulerunt in via: cetera salierunt, quæ sufficerent eis, quousque
pervenirent in Rages civitatem Medorum.

<span id="007">7</span> Tunc interrogavit Tobias angelum, et dixit ei:
Obsecro te, Azaria frater, ut dicas mihi quod remedium habebunt ista,
quæ de pisce servare jussisti?

<span id="008">8</span> Et respondens angelus, dixit ei: Cordis ejus
particulam si super carbones ponas, fumus ejus extricat omne genus
dæmoniorum sive a viro, sive a muliere, ita ut ultra non accedat ad eos.

<span id="009">9</span> Et fel valet ad ungendos oculos in quibus fuerit
albugo, et sanabuntur.  

<span id="010">10</span> Et dixit ei Tobias: Ubi vis ut maneamus?

<span id="011">11</span> Respondensque angelus, ait: Est hic Raguel
nomine, vir propinquus de tribu tua, et hic habet filiam nomine Saram,
sed neque masculum neque feminam ullam habet aliam præter eam.

<span id="012">12</span> Tibi debetur omnis substantia ejus, et oportet
eam te accipere conjugem.

<span id="013">13</span> Pete ergo eam a patre ejus, et dabit tibi eam
in uxorem.

<span id="014">14</span> Tunc respondit Tobias, et dixit: Audio quia
tradita est septem viris, et mortui sunt: sed et hoc audivi, quia
dæmonium occidit illos.

<span id="015">15</span> Timeo ergo, ne forte et mihi hæc eveniant: et
cum sim unicus parentibus meis, deponam senectutem illorum cum tristitia
ad inferos.

<span id="016">16</span> Tunc angelus Raphaël dixit ei: Audi me, et
ostendam tibi qui sunt, quibus prævalere potest dæmonium.

<span id="017">17</span> Hi namque qui conjugium ita suscipiunt, ut Deum
a se et a sua mente excludant, et suæ libidini ita vacent sicut equus et
mulus quibus non est intellectus: habet potestatem dæmonium super eos.

<span id="018">18</span> Tu autem cum acceperis eam, ingressus
cubiculum, per tres dies continens esto ab ea, et nihil aliud nisi
orationibus vacabis cum ea.

<span id="019">19</span> Ipsa autem nocte, incenso jecore piscis,
fugabitur dæmonium.

<span id="020">20</span> Secunda vero nocte in copulatione sanctorum
patriarcharum admitteris.

<span id="021">21</span> Tertia autem nocte, benedictionem consequeris,
ut filii ex vobis procreentur incolumes.

<span id="022">22</span> Transacta autem tertia nocte, accipies virginem
cum timore Domini, amore filiorum magis quam libidine ductus, ut in
semine Abrahæ benedictionem in filiis consequaris.

------------------------------------------------------------------------

[Next: Tobias Chapter 7](tob007.md)
