[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh001)  [GNT](../gnt/joh001.md) 
[KJV](../kjv/joh001.md)   
  
[John Index](joh.md)  
  [Previous](luk024)  [Next](joh002.md) 

------------------------------------------------------------------------

### Vulgate (Latin): John Chapter 1

<span id="001">1</span> \[In principio erat Verbum,  
et Verbum erat apud Deum,  
et Deus erat Verbum.  

<span id="002">2</span> Hoc erat in principio apud Deum.  

<span id="003">3</span> Omnia per ipsum facta sunt:  
et sine ipso factum est nihil, quod factum est.  

<span id="004">4</span> In ipso vita erat,  
et vita erat lux hominum:  

<span id="005">5</span> et lux in tenebris lucet,  
et tenebræ eam non comprehenderunt.  

<span id="006">6</span> Fuit homo  
missus a Deo,  
cui nomen erat Joannes.  

<span id="007">7</span> Hic venit in testimonium  
ut testimonium perhiberet de lumine,  
ut omnes crederent per illum.  

<span id="008">8</span> Non erat ille lux,  
sed ut testimonium perhiberet de lumine.  

<span id="009">9</span> Erat lux vera,  
quæ illuminat omnem hominem  
venientem in hunc mundum.  

<span id="010">10</span> In mundo erat,  
et mundus per ipsum factus est,  
et mundus eum non cognovit.  

<span id="011">11</span> In propria venit,  
et sui eum non receperunt.  

<span id="012">12</span> Quotquot autem receperunt eum,  
dedit eis potestatem filios Dei fieri,  
his qui credunt in nomine ejus:  

<span id="013">13</span> qui non ex sanguinibus,  
neque ex voluntate carnis,  
neque ex voluntate viri,  
sed ex Deo nati sunt.  

<span id="014">14</span> Et Verbum caro factum est,  
et habitavit in nobis:  
et vidimus gloriam ejus,  
gloriam quasi unigeniti a Patre  
plenum gratiæ et veritatis.  

<span id="015">15</span> Joannes testimonium perhibet de ipso,  
et clamat dicens:  
Hic erat quem dixi:  
Qui post me venturus est,  
ante me factus est:  
quia prior me erat.  

<span id="016">16</span> Et de plenitudine ejus  
nos omnes accepimus, et gratiam pro gratia:  

<span id="017">17</span> quia lex per Moysen data est,  
gratia et veritas per Jesum Christum facta est.  

<span id="018">18</span> Deum nemo vidit umquam:  
unigenitus Filius, qui est in sinu Patris,  
ipse enarravit.\]  

<span id="019">19</span> Et hoc est testimonium Joannis, quando miserunt
Judæi ab Jerosolymis sacerdotes et Levitas ad eum ut interrogarent eum:
Tu quis es?

<span id="020">20</span> Et confessus est, et non negavit, et confessus
est: Quia non sum ego Christus.

<span id="021">21</span> Et interrogaverunt eum: Quid ergo? Elias es tu?
Et dixit: Non sum. Propheta es tu? Et respondit: Non.

<span id="022">22</span> Dixerunt ergo ei: Quis es ut responsum demus
his qui miserunt nos? quid dicis de teipso?

<span id="023">23</span> Ait: Ego vox clamantis in deserto: Dirigite
viam Domini, sicut dixit Isaias propheta.

<span id="024">24</span> Et qui missi fuerant, erant ex pharisæis.

<span id="025">25</span> Et interrogaverunt eum, et dixerunt ei: Quid
ergo baptizas, si tu non es Christus, neque Elias, neque propheta?

<span id="026">26</span> Respondit eis Joannes, dicens: Ego baptizo in
aqua: medius autem vestrum stetit, quem vos nescitis.

<span id="027">27</span> Ipse est qui post me venturus est, qui ante me
factus est: cujus ego non sum dignus ut solvam ejus corrigiam
calceamenti.

<span id="028">28</span> Hæc in Bethania facta sunt trans Jordanem, ubi
erat Joannes baptizans.  

<span id="029">29</span> Altera die vidit Joannes Jesum venientem ad se,
et ait: Ecce agnus Dei, ecce qui tollit peccatum mundi.

<span id="030">30</span> Hic est de quo dixi: Post me venit vir qui ante
me factus est: quia prior me erat:

<span id="031">31</span> et ego nesciebam eum, sed ut manifestetur in
Israël, propterea veni ego in aqua baptizans.

<span id="032">32</span> Et testimonium perhibuit Joannes, dicens: Quia
vidi Spiritum descendentem quasi columbam de cælo, et mansit super eum.

<span id="033">33</span> Et ego nesciebam eum: sed qui misit me
baptizare in aqua, ille mihi dixit: Super quem videris Spiritum
descendentem, et manentem super eum, hic est qui baptizat in Spiritu
Sancto.

<span id="034">34</span> Et ego vidi: et testimonium perhibui quia hic
est Filius Dei.  

<span id="035">35</span> Altera die iterum stabat Joannes, et ex
discipulis ejus duo.

<span id="036">36</span> Et respiciens Jesum ambulantem, dicit: Ecce
agnus Dei.

<span id="037">37</span> Et audierunt eum duo discipuli loquentem, et
secuti sunt Jesum.

<span id="038">38</span> Conversus autem Jesus, et videns eos sequentes
se, dicit eis: Quid quæritis? Qui dixerunt ei: Rabbi (quod dicitur
interpretatum Magister), ubi habitas?

<span id="039">39</span> Dicit eis: Venite et videte. Venerunt, et
viderunt ubi maneret, et apud eum manserunt die illo: hora autem erat
quasi decima.

<span id="040">40</span> Erat autem Andreas, frater Simonis Petri, unus
ex duobus qui audierant a Joanne, et secuti fuerant eum.

<span id="041">41</span> Invenit hic primum fratrem suum Simonem, et
dicit ei: Invenimus Messiam (quod est interpretatum Christus).

<span id="042">42</span> Et adduxit eum ad Jesum. Intuitus autem eum
Jesus, dixit: Tu es Simon, filius Jona; tu vocaberis Cephas, quod
interpretatur Petrus.

<span id="043">43</span> In crastinam voluit exire in Galilæam, et
invenit Philippum. Et dicit ei Jesus: Sequere me.

<span id="044">44</span> Erat autem Philippus a Bethsaida, civitate
Andreæ et Petri.

<span id="045">45</span> Invenit Philippus Nathanaël, et dicit ei: Quem
scripsit Moyses in lege, et prophetæ, invenimus Jesum filium Joseph a
Nazareth.

<span id="046">46</span> Et dixit ei Nathanaël: A Nazareth potest
aliquid boni esse? Dicit ei Philippus: Veni et vide.

<span id="047">47</span> Vidit Jesus Nathanaël venientem ad se, et dicit
de eo: Ecce vere Israëlita, in quo dolus non est.

<span id="048">48</span> Dicit ei Nathanaël: Unde me nosti? Respondit
Jesus, et dixit ei: Priusquam te Philippus vocavit, cum esses sub ficu,
vidi te.

<span id="049">49</span> Respondit ei Nathanaël, et ait: Rabbi, tu es
Filius Dei, tu es rex Israël.

<span id="050">50</span> Respondit Jesus, et dixit ei: Quia dixi tibi:
Vidi te sub ficu, credis; majus his videbis.

<span id="051">51</span> Et dicit ei: Amen, amen dico vobis, videbitis
cælum apertum, et angelos Dei ascendentes, et descendentes supra Filium
hominis.

------------------------------------------------------------------------

[Next: John Chapter 2](joh002.md)
