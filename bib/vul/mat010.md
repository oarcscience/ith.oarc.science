[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat010)  [GNT](../gnt/mat010.md) 
[KJV](../kjv/mat010.md)   
  
[Matthew Index](mat.md)  
  [Previous](mat009)  [Next](mat011.md) 

------------------------------------------------------------------------

### Vulgate (Latin): Matthew Chapter 10

<span id="001">1</span> Et convocatis duodecim discipulis suis, dedit
illis potestatem spirituum immundorum, ut ejicerent eos, et curarent
omnem languorem, et omnem infirmitatem.

<span id="002">2</span> Duodecim autem Apostolorum nomina sunt hæc.
Primus, Simon, qui dicitur Petrus: et Andreas frater ejus,

<span id="003">3</span> Jacobus Zebedæi, et Joannes frater ejus,
Philippus, et Bartholomæus, Thomas, et Matthæus publicanus, Jacobus
Alphæi, et Thaddæus,

<span id="004">4</span> Simon Chananæus, et Judas Iscariotes, qui et
tradidit eum.  

<span id="005">5</span> Hos duodecim misit Jesus, præcipiens eis,
dicens: In viam gentium ne abieritis, et in civitates Samaritanorum ne
intraveritis:

<span id="006">6</span> sed potius ite ad oves quæ perierunt domus
Israël.

<span id="007">7</span> Euntes autem prædicate, dicentes: Quia
appropinquavit regnum cælorum.

<span id="008">8</span> Infirmos curate, mortuos suscitate, leprosos
mundate, dæmones ejicite: gratis accepistis, gratis date.

<span id="009">9</span> Nolite possidere aurum, neque argentum, neque
pecuniam in zonis vestris:

<span id="010">10</span> non peram in via, neque duas tunicas, neque
calceamenta, neque virgam: dignus enim est operarius cibo suo.

<span id="011">11</span> In quamcumque autem civitatem aut castellum
intraveritis, interrogate, quis in ea dignus sit: et ibi manete donec
exeatis.

<span id="012">12</span> Intrantes autem in domum, salutate eam,
dicentes: Pax huic domui.

<span id="013">13</span> Et siquidem fuerit domus illa digna, veniet pax
vestra super eam: si autem non fuerit digna, pax vestra revertetur ad
vos.

<span id="014">14</span> Et quicumque non receperit vos, neque audierit
sermones vestros: exeunte foras de domo, vel civitate, excutite pulverem
de pedibus vestris.

<span id="015">15</span> Amen dico vobis: Tolerabilius erit terræ
Sodomorum et Gomorrhæorum in die judicii, quam illi civitati.  

<span id="016">16</span> Ecce ego mitto vos sicut oves in medio luporum.
Estote ergo prudentes sicut serpentes, et simplices sicut columbæ.

<span id="017">17</span> Cavete autem ab hominibus. Tradent enim vos in
conciliis, et in synagogis suis flagellabunt vos:

<span id="018">18</span> et ad præsides, et ad reges ducemini propter me
in testimonium illis, et gentibus.

<span id="019">19</span> Cum autem tradent vos, nolite cogitare quomodo,
aut quid loquamini: dabitur enim vobis in illa hora, quid loquamini:

<span id="020">20</span> non enim vos estis qui loquimini, sed Spiritus
Patris vestri, qui loquitur in vobis.

<span id="021">21</span> Tradet autem frater fratrem in mortem, et pater
filium: et insurgent filii in parentes, et morte eos afficient:

<span id="022">22</span> et eritis odio omnibus propter nomen meum: qui
autem perseveraverit usque in finem, hic salvus erit.  

<span id="023">23</span> Cum autem persequentur vos in civitate ista,
fugite in aliam. Amen dico vobis, non consummabitis civitates Israël,
donec veniat Filius hominis.

<span id="024">24</span> Non est discipulus super magistrum, nec servus
super dominum suum:

<span id="025">25</span> sufficit discipulo ut sit sicut magister ejus,
et servo, sicut dominus ejus. Si patremfamilias Beelzebub vocaverunt,
quanto magis domesticos ejus?

<span id="026">26</span> Ne ergo timueritis eos. Nihil enim est opertum,
quod non revelabitur: et occultum, quod non scietur.

<span id="027">27</span> Quod dico vobis in tenebris, dicite in lumine:
et quod in aure auditis, prædicate super tecta.

<span id="028">28</span> Et nolite timere eos qui occidunt corpus,
animam autem non possunt occidere: sed potius timete eum, qui potest et
animam et corpus perdere in gehennam.

<span id="029">29</span> Nonne duo passeres asse veneunt? et unus ex
illis non cadet super terram sine Patre vestro.

<span id="030">30</span> Vestri autem capilli capitis omnes numerati
sunt.

<span id="031">31</span> Nolite ergo timere: multis passeribus meliores
estis vos.

<span id="032">32</span> Omnis ergo qui confitebitur me coram hominibus,
confitebor et ego eum coram Patre meo, qui in cælis est.

<span id="033">33</span> Qui autem negaverit me coram hominibus, negabo
et ego eum coram Patre meo, qui in cælis est.

<span id="034">34</span> Nolite arbitrari quia pacem venerim mittere in
terram: non veni pacem mittere, sed gladium:

<span id="035">35</span> veni enim separare hominem adversus patrem
suum, et filiam adversus matrem suam, et nurum adversus socrum suam:

<span id="036">36</span> et inimici hominis, domestici ejus.

<span id="037">37</span> Qui amat patrem aut matrem plus quam me, non
est me dignus: et qui amat filium aut filiam super me, non est me
dignus.

<span id="038">38</span> Et qui non accipit crucem suam, et sequitur me,
non est me dignus.

<span id="039">39</span> Qui invenit animam suam, perdet illam: et qui
perdiderit animam suam propter me, inveniet eam.

<span id="040">40</span> Qui recipit vos, me recipit: et qui me recipit,
recipit eum qui me misit.

<span id="041">41</span> Qui recipit prophetam in nomine prophetæ,
mercedem prophetæ accipiet: et qui recipit justum in nomine justi,
mercedem justi accipiet.

<span id="042">42</span> Et quicumque potum dederit uni ex minimis istis
calicem aquæ frigidæ tantum in nomine discipuli: amen dico vobis, non
perdet mercedem suam.

------------------------------------------------------------------------

[Next: Matthew Chapter 11](mat011.md)
