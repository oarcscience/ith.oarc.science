<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdg005.htm">Polyglot</A>&nbsp;
<A HREF="../kjv/jdg005.htm">KJV</A>&nbsp;
<A HREF="../sep/jdb005.htm">Sep:JdB</A>&nbsp;
<A HREF="../sep/jda005.htm">Sep:JdA</A>&nbsp;
<A HREF="../tan/jdg005.htm">Tan</A>&nbsp;

<BR>
<BR><A HREF="jdg.htm">Judges Index</A><BR>
&nbsp;
<A HREF="jdg004.htm">Previous</A>&nbsp;
<A HREF="jdg006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 5</H3><P><a name="001">1</A>&nbsp;Cecineruntque Debbora et Barac filius Abino&#235;m in illo die, dicentes:</P>
<P><a name="002">2</A>&nbsp;[Qui sponte obtulistis de Isra&#235;l animas vestras ad periculum,<BR> benedicite Domino.<BR></P>
<P><a name="003">3</A>&nbsp;Audite, reges; auribus percipite, principes:<BR> ego sum, ego sum, qu&#230; Domino canam,<BR> psallam Domino Deo Isra&#235;l.<BR></P>
<P><a name="004">4</A>&nbsp;Domine, cum exires de Seir,<BR> et transires per regiones Edom,<BR> terra mota est,<BR> c&#230;lique ac nubes distillaverunt aquis.<BR></P>
<P><a name="005">5</A>&nbsp;Montes fluxerunt a facie Domini,<BR> et Sinai a facie Domini Dei Isra&#235;l.<BR></P>
<P><a name="006">6</A>&nbsp;In diebus Samgar filii Anath,<BR> in diebus Jahel quieverunt semit&#230;:<BR> et qui ingrediebantur per eas,<BR> ambulaverunt per calles devios.<BR></P>
<P><a name="007">7</A>&nbsp;Cessaverunt fortes in Isra&#235;l, et quieverunt:<BR> donec surgeret Debbora,<BR> surgeret mater in Isra&#235;l.<BR></P>
<P><a name="008">8</A>&nbsp;Nova bella elegit Dominus,<BR> et portas hostium ipse subvertit:<BR> clypeus et hasta si apparuerint<BR> in quadraginta millibus Isra&#235;l.]<BR>
</P>
<P><a name="009">9</A>&nbsp;[Cor meum diligit principes Isra&#235;l:<BR> qui propria voluntate obtulistis vos discrimini,<BR> benedicite Domino.<BR></P>
<P><a name="010">10</A>&nbsp;Qui ascenditis super nitentes asinos,<BR> et sedetis in judicio,<BR> et ambulatis in via,<BR> loquimini.<BR></P>
<P><a name="011">11</A>&nbsp;Ubi collisi sunt currus,<BR> et hostium suffocatus est exercitus,<BR> ibi narrentur justiti&#230; Domini,<BR> et clementia in fortes Isra&#235;l:<BR> tunc descendit populus Domini ad portas,<BR> et obtinuit principatum.<BR></P>
<P><a name="012">12</A>&nbsp;Surge, surge Debbora;<BR> surge, surge, et loquere canticum:<BR> surge Barac, et apprehende captivos tuos, fili Abino&#235;m.<BR></P>
<P><a name="013">13</A>&nbsp;Salvat&#230; sunt reliqui&#230; populi:<BR> Dominus in fortibus dimicavit.<BR></P>
<P><a name="014">14</A>&nbsp;Ex Ephraim delevit eos in Amalec,<BR> et post eum ex Benjamin in populos tuos, o Amalec:<BR> de Machir principes descenderunt,<BR> et de Zabulon qui exercitum ducerent ad bellandum.<BR></P>
<P><a name="015">15</A>&nbsp;Duces Issachar fuere cum Debbora,<BR> et Barac vestigia sunt secuti,<BR> qui quasi in pr&#230;ceps ac barathrum se discrimini dedit:<BR> diviso contra se Ruben,<BR> magnanimorum reperta est contentio.<BR></P>
<P><a name="016">16</A>&nbsp;Quare habitas inter duos terminos,<BR> ut audias sibilos gregum?<BR> diviso contra se Ruben,<BR> magnanimorum reperta est contentio.<BR></P>
<P><a name="017">17</A>&nbsp;Galaad trans Jordanem quiescebat,<BR> et Dan vacabat navibus:<BR> Aser habitabat in littore maris,<BR> et in portubus morabatur.<BR></P>
<P><a name="018">18</A>&nbsp;Zabulon vero et Nephthali obtulerunt animas suas morti<BR> in regione Merome.]<BR>
</P>
<P><a name="019">19</A>&nbsp;[Venerunt reges et pugnaverunt:<BR> pugnaverunt reges Chanaan<BR> in Thanach juxta aquas Mageddo,<BR> et tamen nihil tulere pr&#230;dantes.<BR></P>
<P><a name="020">20</A>&nbsp;De c&#230;lo dimicatum est contra eos:<BR> stell&#230; manentes in ordine et cursu suo,<BR> adversus Sisaram pugnaverunt.<BR></P>
<P><a name="021">21</A>&nbsp;Torrens Cison traxit cadavera eorum,<BR> torrens Cadumim, torrens Cison:<BR> conculca, anima mea, robustos.<BR></P>
<P><a name="022">22</A>&nbsp;Ungul&#230; equorum ceciderunt, fugientibus impetu,<BR> et per pr&#230;ceps ruentibus fortissimis hostium.<BR></P>
<P><a name="023">23</A>&nbsp;Maledicite terr&#230; Meroz, dixit angelus Domini:<BR> maledicite habitatoribus ejus,<BR> quia non venerunt ad auxilium Domini,<BR> in adjutorium fortissimorum ejus.]<BR>
</P>
<P><a name="024">24</A>&nbsp;[Benedicta inter mulieres Jahel uxor Haber Cin&#230;i,<BR> et benedicatur in tabernaculo suo.<BR></P>
<P><a name="025">25</A>&nbsp;Aquam petenti lac dedit,<BR> et in phiala principum obtulit butyrum.<BR></P>
<P><a name="026">26</A>&nbsp;Sinistram manum misit ad clavum,<BR> et dexteram ad fabrorum malleos.<BR> Percussitque Sisaram qu&#230;rens in capite vulneri locum,<BR> et tempus valide perforans:<BR></P>
<P><a name="027">27</A>&nbsp;inter pedes ejus ruit; defecit, et mortuus est:<BR> volvebatur ante pedes ejus,<BR> et jacebat exanimis et miserabilis.<BR></P>
<P><a name="028">28</A>&nbsp;Per fenestram respiciens, ululabat mater ejus:<BR> et de c&#156;naculo loquebatur:<BR> Cur moratur regredi currus ejus?<BR> quare tardaverunt pedes quadrigarum illius?<BR></P>
<P><a name="029">29</A>&nbsp;Una sapientior ceteris uxoribus ejus,<BR> h&#230;c socrui verba respondit:<BR></P>
<P><a name="030">30</A>&nbsp;Forsitan nunc dividit spolia,<BR> et pulcherrima feminarum eligitur ei:<BR> vestes diversorum Sisar&#230; traduntur in pr&#230;dam,<BR> et supellex varia ad ornanda colla congeritur.<BR></P>
<P><a name="031">31</A>&nbsp;Sic pereant omnes inimici tui, Domine:<BR> qui autem diligunt te, sicut sol in ortu suo splendet, ita rutilent.]</P>
<P><a name="032">32</A>&nbsp;Quievitque terra per quadraginta annos.</P>
<P><HR>
<CENTER>
<A HREF="jdg006.htm">Next: Judges Chapter 6</A></CENTER>
</BODY>
</HTML>
