[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa050)  [KJV](../kjv/psa050)  [Sep](../sep/psa050.md) 
[Tan](../tan/psa050.md)   
  
[Psalms Index](psa.md)  
  [Previous](psa049)  [Next](psa051.md) 

------------------------------------------------------------------------

### Vulgate (Latin): Psalms Chapter 50

<span id="001">1</span> In finem. Psalmus David,

<span id="002">2</span> cum venit ad eum Nathan propheta, quando
intravit ad Bethsabee.

<span id="003">3</span> \[Miserere mei, Deus, secundum magnam
misericordiam tuam;  
et secundum multitudinem miserationum tuarum, dele iniquitatem meam.  

<span id="004">4</span> Amplius lava me ab iniquitate mea,  
et a peccato meo munda me.  

<span id="005">5</span> Quoniam iniquitatem meam ego cognosco,  
et peccatum meum contra me est semper.  

<span id="006">6</span> Tibi soli peccavi, et malum coram te feci;  
ut justificeris in sermonibus tuis,  
et vincas cum judicaris.  

<span id="007">7</span> Ecce enim in iniquitatibus conceptus sum,  
et in peccatis concepit me mater mea.  

<span id="008">8</span> Ecce enim veritatem dilexisti;  
incerta et occulta sapientiæ tuæ manifestasti mihi.  

<span id="009">9</span> Asperges me hyssopo, et mundabor;  
lavabis me, et super nivem dealbabor.  

<span id="010">10</span> Auditui meo dabis gaudium et lætitiam,  
et exsultabunt ossa humiliata.  

<span id="011">11</span> Averte faciem tuam a peccatis meis,  
et omnes iniquitates meas dele.  

<span id="012">12</span> Cor mundum crea in me, Deus,  
et spiritum rectum innova in visceribus meis.  

<span id="013">13</span> Ne projicias me a facie tua,  
et spiritum sanctum tuum ne auferas a me.  

<span id="014">14</span> Redde mihi lætitiam salutaris tui,  
et spiritu principali confirma me.  

<span id="015">15</span> Docebo iniquos vias tuas,  
et impii ad te convertentur.  

<span id="016">16</span> Libera me de sanguinibus, Deus, Deus salutis
meæ,  
et exsultabit lingua mea justitiam tuam.  

<span id="017">17</span> Domine, labia mea aperies,  
et os meum annuntiabit laudem tuam.  

<span id="018">18</span> Quoniam si voluisses sacrificium, dedissem
utique;  
holocaustis non delectaberis.  

<span id="019">19</span> Sacrificium Deo spiritus contribulatus;  
cor contritum et humiliatum, Deus, non despicies.  

<span id="020">20</span> Benigne fac, Domine, in bona voluntate tua
Sion,  
ut ædificentur muri Jerusalem.  

<span id="021">21</span> Tunc acceptabis sacrificium justitiæ,
oblationes et holocausta;  
tunc imponent super altare tuum vitulos.\]

------------------------------------------------------------------------

[Next: Psalms Chapter 51](psa051.md)
