[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co2010)  [GNT](../gnt/co2010) 
[KJV](../kjv/co2010)   
  
[2 Corinthians Index](co2)  
  [Previous](co2009)  [Next](co2011) 

------------------------------------------------------------------------

### Vulgate (Latin): 2 Corinthians Chapter 10

<span id="001">1</span> Ipse autem ego Paulus obsecro vos per
mansuetudinem et modestiam Christi, qui in facie quidem humilis sum
inter vos, absens autem confido in vos.

<span id="002">2</span> Rogo autem vos ne præsens audeam per eam
confidentiam, qua existimor audere in quosdam, qui arbitrantur nos
tamquam secundum carnem ambulemus.

<span id="003">3</span> In carne enim ambulantes, non secundum carnem
militamus.

<span id="004">4</span> Nam arma militiæ nostræ non carnalia sunt, sed
potentia Deo ad destructionem munitionum, consilia destruentes,

<span id="005">5</span> et omnem altitudinem extollentem se adversus
scientiam Dei, et in captivitatem redigentes omnem intellectum in
obsequium Christi,

<span id="006">6</span> et in promptu habentes ulcisci omnem
inobedientiam, cum impleta fuerit vestra obedientia.  

<span id="007">7</span> Quæ secundum faciem sunt, videte. Si quis
confidit sibi Christi se esse, hoc cogitet iterum apud se: quia sicut
ipse Christi est, ita et nos.

<span id="008">8</span> Nam etsi amplius aliquid gloriatus fuero de
potestate nostra, quam dedit nobis Dominus in ædificationem, et non in
destructionem vestram, non erubescam.

<span id="009">9</span> Ut autem non existimer tamquam terrere vos per
epistolas:

<span id="010">10</span> quoniam quidem epistolæ, inquiunt, graves sunt
et fortes: præsentia autem corporis infirma, et sermo contemptibilis:

<span id="011">11</span> hoc cogitet qui ejusmodi est, quia quales sumus
verbo per epistolas absentes, tales et præsentes in facto.  

<span id="012">12</span> Non enim audemus inserere, aut comparare nos
quibusdam, qui seipsos commendant: sed ipsi in nobis nosmetipsos
metientes, et comparantes nosmetipsos nobis.

<span id="013">13</span> Nos autem non in immensum gloriabimur, sed
secundum mensuram regulæ, qua mensus est nobis Deus, mensuram
pertingendi usque ad vos.

<span id="014">14</span> Non enim quasi non pertingentes ad vos,
superextendimus nos: usque ad vos enim pervenimus in Evangelio Christi.

<span id="015">15</span> Non in immensum gloriantes in alienis
laboribus: spem autem habentes crescentis fidei vestræ, in vobis
magnificari secundum regulam nostram in abundantiam,

<span id="016">16</span> etiam in illa, quæ ultra vos sunt,
evangelizare, non in aliena regula in iis quæ præparata sunt gloriari.

<span id="017">17</span> Qui autem gloriatur, in Domino glorietur.

<span id="018">18</span> Non enim qui seipsum commendat, ille probatus
est: sed quem Deus commendat.

------------------------------------------------------------------------

[Next: 2 Corinthians Chapter 11](co2011)
