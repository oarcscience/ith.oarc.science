[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk017)  [GNT](../gnt/luk017.md) 
[KJV](../kjv/luk017.md)   
  
[Luke Index](luk.md)  
  [Previous](luk016)  [Next](luk018.md) 

------------------------------------------------------------------------

### Vulgate (Latin): Luke Chapter 17

<span id="001">1</span> Et ait ad discipulos suos: Impossibile est ut
non veniant scandala: væ autem illi per quem veniunt.

<span id="002">2</span> Utilius est illi si lapis molaris imponatur
circa collum ejus, et projiciatur in mare quam ut scandalizet unum de
pusillis istis.

<span id="003">3</span> Attendite vobis: Si peccaverit in te frater
tuus, increpa illum: et si pœnitentiam egerit, dimitte illi.

<span id="004">4</span> Et si septies in die peccaverit in te, et
septies in die conversus fuerit ad te, dicens: Pœnitet me, dimitte illi.

<span id="005">5</span> Et dixerunt apostoli Domino: Adauge nobis fidem.

<span id="006">6</span> Dixit autem Dominus: Si habueritis fidem sicut
granum sinapis, dicetis huic arbori moro: Eradicare, et transplantare in
mare, et obediet vobis.

<span id="007">7</span> Quis autem vestrum habens servum arantem aut
pascentem, qui regresso de agro dicat illi: Statim transi, recumbe:

<span id="008">8</span> et non dicat ei: Para quod cœnem, et præcinge
te, et ministra mihi donec manducem, et bibam, et post hæc tu
manducabis, et bibes?

<span id="009">9</span> Numquid gratiam habet servo illi, quia fecit quæ
ei imperaverat?

<span id="010">10</span> non puto. Sic et vos cum feceritis omnia quæ
præcepta sunt vobis, dicite: Servi inutiles sumus: quod debuimus facere,
fecimus.  

<span id="011">11</span> Et factum est, dum iret in Jerusalem, transibat
per mediam Samariam et Galilæam.

<span id="012">12</span> Et cum ingrederetur quoddam castellum,
occurrerunt ei decem viri leprosi, qui steterunt a longe:

<span id="013">13</span> et levaverunt vocem, dicentes: Jesu præceptor,
miserere nostri.

<span id="014">14</span> Quos ut vidit, dixit: Ite, ostendite vos
sacerdotibus. Et factum est, dum irent, mundati sunt.

<span id="015">15</span> Unus autem ex illis, ut vidit quia mundatus
est, regressus est, cum magna voce magnificans Deum,

<span id="016">16</span> et cecidit in faciem ante pedes ejus, gratias
agens: et hic erat Samaritanus.

<span id="017">17</span> Respondens autem Jesus, dixit: Nonne decem
mundati sunt? et novem ubi sunt?

<span id="018">18</span> Non est inventus qui rediret, et daret gloriam
Deo, nisi hic alienigena.

<span id="019">19</span> Et ait illi: Surge, vade: quia fides tua te
salvum fecit.  

<span id="020">20</span> Interrogatus autem a pharisæis: Quando venit
regnum Dei? respondens eis, dixit: Non venit regnum Dei cum
observatione:

<span id="021">21</span> neque dicent: Ecce hic, aut ecce illic. Ecce
enim regnum Dei intra vos est.

<span id="022">22</span> Et ait ad discipulos suos: Venient dies quando
desideretis videre unum diem Filii hominis, et non videbitis.

<span id="023">23</span> Et dicent vobis: Ecce hic, et ecce illic.
Nolite ire, neque sectemini:

<span id="024">24</span> nam, sicut fulgur coruscans de sub cælo in ea
quæ sub cælo sunt, fulget: ita erit Filius hominis in die sua.

<span id="025">25</span> Primum autem oportet illum multa pati, et
reprobari a generatione hac.

<span id="026">26</span> Et sicut factum est in diebus Noë, ita erit et
in diebus Filii hominis:

<span id="027">27</span> edebant et bibebant: uxores ducebant et
dabantur ad nuptias, usque in diem, qua intravit Noë in arcam: et venit
diluvium, et perdidit omnes.

<span id="028">28</span> Similiter sicut factum est in diebus Lot:
edebant et bibebant, emebant et vendebant, plantabant et ædificabant:

<span id="029">29</span> qua die autem exiit Lot a Sodomis, pluit ignem
et sulphur de cælo, et omnes perdidit:

<span id="030">30</span> secundum hæc erit qua die Filius hominis
revelabitur.

<span id="031">31</span> In illa hora, qui fuerit in tecto, et vasa ejus
in domo, ne descendat tollere illa: et qui in agro, similiter non redeat
retro.

<span id="032">32</span> Memores estote uxoris Lot.

<span id="033">33</span> Quicumque quæsierit animam suam salvam facere,
perdet illam: et quicumque perdiderit illam, vivificabit eam.

<span id="034">34</span> Dico vobis: In illa nocte erunt duo in lecto
uno: unus assumetur, et alter relinquetur:

<span id="035">35</span> duæ erunt molentes in unum: una assumetur, et
altera relinquetur: duo in agro: unus assumetur, et alter relinquetur.

<span id="036">36</span> Respondentes dicunt illi: Ubi Domine?

<span id="037">37</span> Qui dixit illis: Ubicumque fuerit corpus, illuc
congregabuntur et aquilæ.

------------------------------------------------------------------------

[Next: Luke Chapter 18](luk018.md)
