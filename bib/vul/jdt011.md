[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdt011)  [Apo](../apo/jdt011.md) 
[Sep](../sep/jdt011.md)   
  
[Judith Index](jdt.md)  
  [Previous](jdt010)  [Next](jdt012.md) 

------------------------------------------------------------------------

### Vulgate (Latin): Judith Chapter 11

<span id="001">1</span> Tunc Holofernes dixit ei: Æquo animo esto, et
noli pavere in corde tuo: quoniam ego numquam nocui viro qui voluit
servire Nabuchodonosor regi:

<span id="002">2</span> populus autem tuus, si non contempsisset me, non
levassem lanceam meam super eum.

<span id="003">3</span> Nunc autem dic mihi, qua ex causa recessisti ab
illis, et placuit tibi ut venires ad nos?

<span id="004">4</span> Et dixit illi Judith: Sume verba ancillæ tuæ,
quoniam si secutus fueris verba ancillæ tuæ, perfectam rem faciet
Dominus tecum.

<span id="005">5</span> Vivit enim Nabuchodonosor rex terræ, et vivit
virtus ejus, quæ est in te ad correptionem omnium animarum errantium:
quoniam non solum homines serviunt illi per te, sed et bestiæ agri
obtemperant illi.

<span id="006">6</span> Nuntiatur enim animi tui industria universis
gentibus, et indicatum est omni sæculo quoniam tu solus bonus et potens
es in omni regno ejus: et disciplina tua omnibus provinciis prædicatur.

<span id="007">7</span> Nec hoc latet, quod locutus est Achior, nec
illud ignoratur, quod ei jusseris evenire.

<span id="008">8</span> Constat enim Deum nostrum sic peccatis offensum,
ut mandaverit per prophetas suos ad populum quod tradat eum pro peccatis
suis.

<span id="009">9</span> Et quoniam sciunt se offendisse Deum suum filii
Israël, tremor tuus super ipsos est.

<span id="010">10</span> Insuper etiam fames invasit eos, et ab
ariditate aquæ jam inter mortuos computantur.

<span id="011">11</span> Denique hoc ordinant, ut interficient pecora
sua, et bibant sanguinem eorum:

<span id="012">12</span> et sancta Domini Dei sui, quæ præcepit Deus non
contingi, in frumento, vino, et oleo, hæc cogitaverunt impendere, et
volunt consumere quæ nec manibus deberent contingere: ergo quoniam hæc
faciunt, certum est quod in perditionem dabuntur.

<span id="013">13</span> Quod ego ancilla tua cognoscens, fugi ab illis,
et misit me Dominus hæc ipsa nuntiare tibi.

<span id="014">14</span> Ego enim ancilla tua Deum colo, etiam nunc apud
te: et exiet ancilla tua, et orabo Deum,

<span id="015">15</span> et dicet mihi quando eis reddat peccatum suum,
et veniens nuntiabo tibi, ita ut ego adducam te per mediam Jerusalem, et
habebis omnem populum Israël, sicut oves quibus non est pastor, et non
latrabit vel unus canis contra te:

<span id="016">16</span> quoniam hæc mihi dicta sunt per providentiam
Dei,

<span id="017">17</span> et quoniam iratus est illis Deus, hæc ipsa
missa sum nuntiare tibi.

<span id="018">18</span> Placuerunt autem omnia verba hæc coram
Holoferne, et coram pueris ejus, et mirabantur sapientiam ejus, et
dicebant alter ad alterum:

<span id="019">19</span> Non est talis mulier super terram in aspectu,
in pulchritudine, et in sensu verborum.

<span id="020">20</span> Et dixit ad illam Holofernes: Benefecit Deus,
qui misit te ante populum, ut des illum tu in manibus nostris:

<span id="021">21</span> et quoniam bona est promissio tua, si fecerit
mihi hoc Deus tuus, erit et Deus meus, et tu in domo Nabuchodonosor
magna eris, et nomen tuum nominabitur in universa terra.

------------------------------------------------------------------------

[Next: Judith Chapter 12](jdt012.md)
