[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa007)  [KJV](../kjv/isa007)  [Sep](../sep/isa007.md) 
[Tan](../tan/isa007.md)   
  
[Isaiah Index](isa.md)  
  [Previous](isa006)  [Next](isa008.md) 

------------------------------------------------------------------------

### Vulgate (Latin): Isaiah Chapter 7

<span id="001">1</span> Et factum est in diebus Achaz, filii Joathan,
filii Oziæ, regis Juda, ascendit Rasin, rex Syriæ, et Phacee, filius
Romeliæ, rex Israël, in Jerusalem, ad præliandum contra eam: et non
potuerunt

<span id="002">2</span> debellare eam. Et nuntiaverunt domui David,
dicentes: Requievit Syria super Ephraim. Et commotum est cor ejus, et
cor populi ejus, sicut moventur ligna silvarum a facie venti.

<span id="003">3</span> Et dixit Dominus ad Isaiam: Egredere in occursum
Achaz, tu et qui derelictus est Jasub, filius tuus, ad extremum
aquæductus piscinæ superioris in via agri Fullonis;

<span id="004">4</span> et dices ad eum: \[Vide ut sileas; noli
timere,  
et cor tuum ne formidet  
a duabus caudis titionum fumigantium istorum,  
in ira furoris Rasin, regis Syriæ, et filii Romeliæ;  

<span id="005">5</span> eo quod consilium inierit contra te Syria in
malum,  
Ephraim, et filius Romeliæ, dicentes:  

<span id="006">6</span> Ascendamus ad Judam,  
et suscitemus eum, et avellamus eum ad nos,  
et ponamus regem in medio ejus filium Tabeel.  

<span id="007">7</span> Hæc dicit Dominus Deus:  
Non stabit, et non erit istud;  

<span id="008">8</span> sed caput Syriæ Damascus,  
et caput Damasci Rasin;  
et adhuc sexaginta et quinque anni,  
et desinet Ephraim esse populus;  

<span id="009">9</span> et caput Ephraim Samaria,  
et caput Samariæ filius Romeliæ.  
Si non credideritis, non permanebitis.\]

<span id="010">10</span> Et adjecit Dominus loqui ad Achaz, dicens:

<span id="011">11</span> Pete tibi signum a Domino Deo tuo, in profundum
inferni, sive in excelsum supra.

<span id="012">12</span> Et dixit Achaz: Non petam, et non tentabo
Dominum.

<span id="013">13</span> Et dixit: \[Audite ergo, domus David.  
Numquid parum vobis est molestos esse hominibus,  
quia molesti estis et Deo meo?  

<span id="014">14</span> Propter hoc dabit Dominus ipse vobis signum:  
ecce virgo concipiet, et pariet filium,  
et vocabitur nomen ejus Emmanuel.  

<span id="015">15</span> Butyrum et mel comedet,  
ut sciat reprobare malum, et eligere bonum.  

<span id="016">16</span> Quia antequam sciat puer reprobare malum et
eligere bonum,  
derelinquetur terra quam tu detestaris a facie duorum regum suorum.  

<span id="017">17</span> Adducet Dominus super te, et super populum
tuum,  
et super domum patris tui,  
dies qui non venerunt  
a diebus separationis Ephraim a Juda,  
cum rege Assyriorum.  

<span id="018">18</span> Et erit in die illa: sibilabit Dominus  
muscæ quæ est in extremo fluminum Ægypti,  
et api quæ est in terra Assur;  

<span id="019">19</span> et venient, et requiescent omnes  
in torrentibus vallium,  
et in cavernis petrarum,  
et in omnibus frutetis, et in universis foraminibus.  

<span id="020">20</span> In die illa radet Dominus  
in novacula conducta in his qui trans flumen sunt,  
in rege Assyriorum,  
caput et pilos pedum,  
et barbam universam.  

<span id="021">21</span> Et erit in die illa:  
nutriet homo vaccam boum, et duas oves,  

<span id="022">22</span> et præ ubertate lactis  
comedet butyrum;  
butyrum enim et mel manducabit  
omnis qui relictus fuerit in medio terræ.  

<span id="023">23</span> Et erit in die illa: omnis locus ubi fuerint  
mille vites, mille argenteis,  
in sinas et in vepres erunt.  

<span id="024">24</span> Cum sagittis et arcu ingredientur illuc:  
vepres enim et spinæ erunt in universa terra.  

<span id="025">25</span> Et omnes montes qui in sarculo sarrientur,  
non veniet illuc terror spinarum et veprium:  
et erit in pascua bovis, et in conculcationem pecoris.\]

------------------------------------------------------------------------

[Next: Isaiah Chapter 8](isa008.md)
