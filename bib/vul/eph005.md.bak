[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eph005)  [GNT](../gnt/eph005.md) 
[KJV](../kjv/eph005.md)   
  
[Ephesians Index](eph.md)  
  [Previous](eph004)  [Next](eph006.md) 

------------------------------------------------------------------------

### Vulgate (Latin): Ephesians Chapter 5

<span id="001">1</span> Estote ergo imitatores Dei, sicut filii
carissimi,

<span id="002">2</span> et ambulate in dilectione, sicut et Christus
dilexit nos, et tradidit semetipsum pro nobis, oblationem et hostiam Deo
in odorem suavitatis.

<span id="003">3</span> Fornicatio autem, et omnis immunditia, aut
avaritia, nec nominetur in vobis, sicut decet sanctos:

<span id="004">4</span> aut turpitudo, aut stultiloquium, aut
scurrilitas, quæ ad rem non pertinet: sed magis gratiarum actio.

<span id="005">5</span> Hoc enim scitote intelligentes: quod omnis
fornicator, aut immundus, aut avarus, quod est idolorum servitus, non
habet hæreditatem in regno Christi et Dei.

<span id="006">6</span> Nemo vos seducat inanibus verbis: propter hæc
enim venit ira Dei in filios diffidentiæ.

<span id="007">7</span> Nolite ergo effici participes eorum.  

<span id="008">8</span> Eratis enim aliquando tenebræ: nunc autem lux in
Domino. Ut filii lucis ambulate:

<span id="009">9</span> fructus enim lucis est in omni bonitate, et
justitia, et veritate:

<span id="010">10</span> probantes quid sit beneplacitum Deo:

<span id="011">11</span> et nolite communicare operibus infructuosis
tenebrarum, magis autem redarguite.

<span id="012">12</span> Quæ enim in occulto fiunt ab ipsis, turpe est
et dicere.

<span id="013">13</span> Omnia autem, quæ arguuntur, a lumine
manifestantur: omne enim, quod manifestatur, lumen est.

<span id="014">14</span> Propter quod dicit: Surge qui dormis, et
exsurge a mortuis, et illuminabit te Christus.

<span id="015">15</span> Videte itaque, fratres, quomodo caute
ambuletis: non quasi insipientes,

<span id="016">16</span> sed ut sapientes: redimentes tempus, quoniam
dies mali sunt.

<span id="017">17</span> Propterea nolite fieri imprudentes, sed
intelligentes quæ sit voluntas Dei.

<span id="018">18</span> Et nolite inebriari vino, in quo est luxuria,
sed implemini Spiritu Sancto,

<span id="019">19</span> loquentes vobismetipsis in psalmis, et hymnis,
et canticis spiritualibus, cantantes et psallentes in cordibus vestris
Domino,

<span id="020">20</span> gratias agentes semper pro omnibus in nomine
Domini nostri Jesu Christi Deo et Patri,

<span id="021">21</span> subjecti invicem in timore Christi.  

<span id="022">22</span> Mulieres viris suis subditæ sint, sicut Domino:

<span id="023">23</span> quoniam vir caput est mulieris, sicut Christus
caput est Ecclesiæ: ipse, salvator corporis ejus.

<span id="024">24</span> Sed sicut Ecclesia subjecta est Christo, ita et
mulieres viris suis in omnibus.

<span id="025">25</span> Viri, diligite uxores vestras, sicut et
Christus dilexit Ecclesiam, et seipsum tradidit pro ea,

<span id="026">26</span> ut illam sanctificaret, mundans lavacro aquæ in
verbo vitæ,

<span id="027">27</span> ut exhiberet ipse sibi gloriosam Ecclesiam, non
habentem maculam, aut rugam, aut aliquid hujusmodi, sed ut sit sancta et
immaculata.

<span id="028">28</span> Ita et viri debent diligere uxores suas ut
corpora sua. Qui suam uxorem diligit, seipsum diligit.

<span id="029">29</span> Nemo enim umquam carnem suam odio habuit: sed
nutrit et fovet eam, sicut et Christus Ecclesiam:

<span id="030">30</span> quia membra sumus corporis ejus, de carne ejus
et de ossibus ejus.

<span id="031">31</span> Propter hoc relinquet homo patrem et matrem
suam, et adhærebit uxori suæ, et erunt duo in carne una.

<span id="032">32</span> Sacramentum hoc magnum est, ego autem dico in
Christo et in Ecclesia.

<span id="033">33</span> Verumtamen et vos singuli, unusquisque uxorem
suam sicut seipsum diligat: uxor autem timeat virum suum.

------------------------------------------------------------------------

[Next: Ephesians Chapter 6](eph006.md)
