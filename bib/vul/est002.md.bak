[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/est002)  [KJV](../kjv/est002)  [Sep](../sep/est002.md) 
[Tan](../tan/est002.md)   
  
[Esther Index](est.md)  
  [Previous](est001)  [Next](est003.md) 

------------------------------------------------------------------------

### Vulgate (Latin): Esther Chapter 2

<span id="001">1</span> His ita gestis, postquam regis Assueri
indignatio deferbuerat, recordatus est Vasthi, et quæ fecisset, vel quæ
passa esset:

<span id="002">2</span> dixeruntque pueri regis ac ministri ejus:
Quærantur regi puellæ virgines ac speciosæ,

<span id="003">3</span> et mittantur qui considerent per universas
provincias puellas speciosas et virgines: et adducant eas ad civitatem
Susan, et tradant eas in domum feminarum sub manu Egei eunuchi, qui est
præpositus et custos mulierum regiarum: et accipiant mundum muliebrem,
et cetera ad usus necessaria.

<span id="004">4</span> Et quæcumque inter omnes oculis regis placuerit,
ipsa regnet pro Vasthi. Placuit sermo regi: et ita, ut suggesserant,
jussit fieri.

<span id="005">5</span> Erat vir Judæus in Susan civitate, vocabulo
Mardochæus filius Jair, filii Semei, filii Cis, de stirpe Jemini,

<span id="006">6</span> qui translatus fuerat de Jerusalem eo tempore
quo Jechoniam regem Juda Nabuchodonosor rex Babylonis transtulerat,

<span id="007">7</span> qui fuit nutritius filiæ fratris sui Edissæ, quæ
altero nomine vocabatur Esther, et utrumque parentem amiserat: pulchra
nimis, et decora facie. Mortuisque patre ejus ac matre, Mardochæus sibi
eam adoptavit in filiam.

<span id="008">8</span> Cumque percrebruisset regis imperium, et juxta
mandatum illius multæ pulchræ virgines adducerentur Susan, et Egeo
traderentur eunucho, Esther quoque inter ceteras puellas ei tradita est,
ut servaretur in numero feminarum.

<span id="009">9</span> Quæ placuit ei, et invenit gratiam in conspectu
illius. Et præcepit eunucho, ut acceleraret mundum muliebrem, et
traderet ei partes suas, et septem puellas speciosissimas de domo regis,
et tam ipsam quam pedissequas ejus ornaret atque excoleret.

<span id="010">10</span> Quæ noluit indicare ei populum et patriam suam:
Mardochæus enim præceperat ei, ut de hac re omnino reticeret:

<span id="011">11</span> qui deambulabat quotidie ante vestibulum domus,
in qua electæ virgines servabantur, curam agens salutis Esther, et scire
volens quid ei accideret.  

<span id="012">12</span> Cum autem venisset tempus singularum per
ordinem puellarum ut intrarent ad regem, expletis omnibus quæ ad cultum
muliebrem pertinebant, mensis duodecimus vertebatur: ita dumtaxat, ut
sex mensibus oleo ungerentur myrrhino, et aliis sex quibusdam pigmentis
et aromatibus uterentur.

<span id="013">13</span> Ingredientesque ad regem, quidquid postulassent
ad ornatum pertinens, accipiebant: et ut eis placuerat, compositæ de
triclinio feminarum ad regis cubiculum transibant.

<span id="014">14</span> Et quæ intraverat vespere, egrediebatur mane,
atque inde in secundas ædes deducebatur, quæ sub manu Susagazi eunuchi
erant, qui concubinis regis præsidebat: nec habebat potestatem ad regem
ultra redeundi, nisi voluisset rex, et eam venire jussisset ex nomine.

<span id="015">15</span> Evoluto autem tempore per ordinem, instabat
dies quo Esther filia Abihail fratris Mardochæi, quam sibi adoptaverat
in filiam, deberet intrare ad regem. Quæ non quæsivit muliebrem cultum,
sed quæcumque voluit Egeus eunuchus custos virginum, hæc ei ad ornatum
dedit. Erat enim formosa valde, et incredibili pulchritudine: omnium
oculis gratiosa et amabilis videbatur.

<span id="016">16</span> Ducta est itaque ad cubiculum regis Assueri
mense decimo, qui vocatur Tebeth, septimo anno regni ejus.

<span id="017">17</span> Et adamavit eam rex plus quam omnes mulieres,
habuitque gratiam et misericordiam coram eo super omnes mulieres: et
posuit diadema regni in capite ejus, fecitque eam regnare in loco
Vasthi.

<span id="018">18</span> Et jussit convivium præparari permagnificum
cunctis principibus et servis suis pro conjunctione et nuptiis Esther.
Et dedit requiem universis provinciis, ac dona largitus est juxta
magnificentiam principalem.

<span id="019">19</span> Cumque secundo quærerentur virgines et
congregarentur, Mardochæus manebat ad januam regis:

<span id="020">20</span> necdum prodiderat Esther patriam et populum
suum, juxta mandatum ejus. Quidquid enim ille præcipiebat, observabat
Esther: et ita cuncta faciebat ut eo tempore solita erat, quo eam
parvulam nutriebat.  

<span id="021">21</span> Eo igitur tempore, quo Mardochæus ad regis
januam morabatur, irati sunt Bagathan et Thares duo eunuchi regis, qui
janitores erant, et in primo palatii limine præsidebant: volueruntque
insurgere in regem, et occidere eum.

<span id="022">22</span> Quod Mardochæum non latuit, statimque nuntiavit
reginæ Esther: et illa regi ex nomine Mardochæi, qui ad se rem
detulerat.

<span id="023">23</span> Quæsitum est, et inventum: et appensus est
uterque eorum in patibulo. Mandatumque est historiis, et annalibus
traditum coram rege.

------------------------------------------------------------------------

[Next: Esther Chapter 3](est003.md)
