[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos010)  [KJV](../kjv/jos010.md) 
[Sep:JsB](../sep/jsb010)  [Tan](../tan/jos010.md)   
  
[Joshua Index](jos.md)  
  [Previous](jos009)  [Next](jos011.md) 

------------------------------------------------------------------------

### Vulgate (Latin): Joshua Chapter 10

<span id="001">1</span> Quæ cum audisset Adonisedec rex Jerusalem, quod
scilicet cepisset Josue Hai, et subvertisset eam (sicut enim fecerat
Jericho et regi ejus, sic fecit Hai et regi illius), et quod
transfugissent Gabaonitæ ad Israël, et essent fœderati eorum,

<span id="002">2</span> timuit valde. Urbs enim magna erat Gabaon, et
una civitatum regalium, et major oppido Hai, omnesque bellatores ejus
fortissimi.

<span id="003">3</span> Misit ergo Adonisedec rex Jerusalem ad Oham
regem Hebron, et ad Pharam regem Jerimoth, ad Japhia quoque regem
Lachis, et ad Dabir regem Eglon, dicens:

<span id="004">4</span> Ad me ascendite, et ferte præsidium, ut
expugnemus Gabaon, quare transfugerit ad Josue, et ad filios Israël.

<span id="005">5</span> Congregati igitur ascenderunt quinque reges
Amorrhæorum: rex Jerusalem, rex Hebron, rex Jerimoth, rex Lachis, rex
Eglon, simul cum exercitibus suis: et castrametati sunt circa Gabaon,
oppugnantes eam.  

<span id="006">6</span> Habitatores autem Gabaon urbis obsessæ miserunt
ad Josue, qui tunc morabatur in castris apud Galgalam, et dixerunt ei:
Ne retrahas manus tuas ab auxilio servorum tuorum: ascende cito, et
libera nos, ferque præsidium: convenerunt enim adversum nos omnes reges
Amorrhæorum, qui habitant in montanis.

<span id="007">7</span> Ascenditque Josue de Galgalis, et omnis
exercitus bellatorum cum eo, viri fortissimi.

<span id="008">8</span> Dixitque Dominus ad Josue: Ne timeas eos: in
manus enim tuas tradidi illos: nullus ex eis tibi resistere poterit.

<span id="009">9</span> Irruit itaque Josue super eos repente, tota
nocte ascendens de Galgalis.

<span id="010">10</span> Et conturbavit eos Dominus a facie Israël:
contrivitque plaga magna in Gabaon, ac persecutus est eos per viam
ascensus Bethoron, et percussit usque Azeca et Maceda.

<span id="011">11</span> Cumque fugerent filios Israël, et essent in
descensu Bethoron, Dominus misit super eos lapides magnos de cælo usque
ad Azeca: et mortui sunt multo plures lapidibus grandinis, quam quos
gladio percusserant filii Israël.

<span id="012">12</span> Tunc locutus est Josue Domino, in die qua
tradidit Amorrhæum in conspectu filiorum Israël, dixitque coram eis:
\[Sol, contra Gabaon ne movearis,  
et luna contra vallem Ajalon.  

<span id="013">13</span> Steteruntque sol et luna,  
donec ulcisceretur se gens de inimicis suis.\] Nonne scriptum est hoc in
libro justorum? Stetit itaque sol in medio cæli, et non festinavit
occumbere spatio unius diei.

<span id="014">14</span> Non fuit antea nec postea tam longa dies,
obediente Domino voci hominis, et pugnante pro Israël.

<span id="015">15</span> Reversusque est Josue cum omni Israël in castra
Galgalæ.  

<span id="016">16</span> Fugerant enim quinque reges et se absconderant
in spelunca urbis Maceda.

<span id="017">17</span> Nuntiatumque est Josue quod inventi essent
quinque reges latentes in spelunca urbis Maceda.

<span id="018">18</span> Qui præcepit sociis, et ait: Volvite saxa
ingentia ad os speluncæ, et ponite viros industrios, qui clausos
custodiant:

<span id="019">19</span> vos autem nolite stare, sed persequimini
hostes, et extremos quosque fugientium cædite: nec dimittatis eos urbium
suarum intrare præsidia, quos tradidit Dominus Deus in manus vestras.

<span id="020">20</span> Cæsis ergo adversariis plaga magna, et usque ad
internecionem pene consumptis, hi qui Israël effugere potuerunt,
ingressi sunt civitates munitas.

<span id="021">21</span> Reversusque est omnis exercitus ad Josue in
Maceda, ubi tunc erant castra, sani et integro numero: nullusque contra
filios Israël mutire ausus est.

<span id="022">22</span> Præcepitque Josue, dicens: Aperite os speluncæ,
et producite ad me quinque reges, qui in ea latitant.

<span id="023">23</span> Feceruntque ministri ut sibi fuerat imperatum:
et eduxerunt ad eum quinque reges de spelunca, regem Jerusalem, regem
Hebron, regem Jerimoth, regem Lachis, regem Eglon.

<span id="024">24</span> Cumque educti essent ad eum, vocavit omnes
viros Israël, et ait ad principes exercitus qui secum erant: Ite, et
ponite pedes super colla regum istorum. Qui cum perrexissent, et
subjectorum colla pedibus calcarent,

<span id="025">25</span> rursum ait ad eos: Nolite timere, nec paveatis:
confortamini, et estote robusti: sic enim faciet Dominus cunctis
hostibus vestris, adversum quos dimicatis.

<span id="026">26</span> Percussitque Josue, et interfecit eos, atque
suspendit super quinque stipites: fueruntque suspensi usque ad vesperum.

<span id="027">27</span> Cumque occumberet sol, præcepit sociis ut
deponerent eos de patibulis. Qui depositos projecerunt in speluncam in
qua latuerant, et posuerunt super os ejus saxa ingentia, quæ permanent
usque in præsens.  

<span id="028">28</span> Eodem quoque die, Macedam cepit Josue, et
percussit eam in ore gladii, regemque illius interfecit, et omnes
habitatores ejus: non dimisit in ea saltem parvas reliquias. Fecitque
regi Maceda sicut fecerat regi Jericho.

<span id="029">29</span> Transivit autem cum omni Israël de Maceda in
Lebna, et pugnabat contra eam:

<span id="030">30</span> quam tradidit Dominus cum rege suo in manus
Israël: percusseruntque urbem in ore gladii, et omnes habitatores ejus:
non dimiserunt in ea ullas reliquias. Feceruntque regi Lebna sicut
fecerant regi Jericho.

<span id="031">31</span> De Lebna transivit in Lachis cum omni Israël:
et exercitu per gyrum disposito, oppugnabat eam.

<span id="032">32</span> Tradiditque Dominus Lachis in manus Israël, et
cepit eam die altero, atque percussit in ore gladii, omnemque animam quæ
fuerat in ea, sicut fecerat Lebna.

<span id="033">33</span> Eo tempore ascendit Horam rex Gazer, ut
auxiliaretur Lachis: quem percussit Josue cum omni populo ejus usque ad
internecionem.

<span id="034">34</span> Transivitque de Lachis in Eglon, et
circumdedit,

<span id="035">35</span> atque expugnavit eam eadem die: percussitque in
ore gladii omnes animas quæ erant in ea, juxta omnia quæ fecerat Lachis.

<span id="036">36</span> Ascendit quoque cum omni Israël de Eglon in
Hebron, et pugnavit contra eam:

<span id="037">37</span> cepit eam, et percussit in ore gladii, regem
quoque ejus, et omnia oppida regionis illius, universasque animas quæ in
ea fuerant commoratæ: non reliquit in ea ullas reliquias: sicut fecerat
Eglon, sic fecit et Hebron, cuncta quæ in ea reperit consumens gladio.

<span id="038">38</span> Inde reversus in Dabir,

<span id="039">39</span> cepit eam atque vastavit: regem quoque ejus
atque omnia per circuitum oppida percussit in ore gladii: non dimisit in
ea ullas reliquias: sicut fecerat Hebron et Lebna et regibus earum, sic
fecit Dabir et regi illius.

<span id="040">40</span> Percussit itaque Josue omnem terram montanam et
meridianam atque campestrem, et Asedoth, cum regibus suis: non dimisit
in ea ullas reliquias, sed omne quod spirare poterat interfecit, sicut
præceperat ei Dominus Deus Israël,

<span id="041">41</span> a Cadesbarne usque Gazam. Omnem terram Gosen
usque Gabaon,

<span id="042">42</span> universosque reges, et regiones eorum uno
impetu cepit atque vastavit: Dominus enim Deus Israël pugnavit pro eo.

<span id="043">43</span> Reversusque est cum omni Israël ad locum
castrorum in Galgala.

------------------------------------------------------------------------

[Next: Joshua Chapter 11](jos011.md)
