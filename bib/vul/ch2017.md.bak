[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2017)  [KJV](../kjv/ch2017)  [Sep](../sep/ch2017.md) 
[Tan](../tan/ch2017.md)   
  
[2 Chronicles Index](ch2.md)  
  [Previous](ch2016)  [Next](ch2018.md) 

------------------------------------------------------------------------

### Vulgate (Latin): 2 Chronicles Chapter 17

<span id="001">1</span> Regnavit autem Josaphat filius ejus pro eo, et
invaluit contra Israël.

<span id="002">2</span> Constituitque militum numeros in cunctis urbibus
Juda quæ erant vallatæ muris. Præsidiaque disposuit in terra Juda, et in
civitatibus Ephraim quas ceperat Asa pater ejus.

<span id="003">3</span> Et fuit Dominus cum Josaphat, quia ambulavit in
viis David patris sui primis: et non speravit in Baalim,

<span id="004">4</span> sed in Deo patris sui: et perrexit in præceptis
illius, et non juxta peccata Israël.

<span id="005">5</span> Confirmavitque Dominus regnum in manu ejus, et
dedit omnis Juda munera Josaphat: factæque sunt ei infinitæ divitiæ, et
multa gloria.

<span id="006">6</span> Cumque sumpsisset cor ejus audaciam propter vias
Domini, etiam excelsa et lucos de Juda abstulit.

<span id="007">7</span> Tertio autem anno regni sui misit de principibus
suis Benhail, et Obdiam, et Zachariam, et Nathanaël, et Michæam, ut
docerent in civitatibus Juda:

<span id="008">8</span> et cum eis Levitas Semeiam, et Nathaniam, et
Zabadiam, Asaël quoque, et Semiramoth, et Jonathan, Adoniamque et
Thobiam, et Thobadoniam Levitas, et cum eis Elisama, et Joran
sacerdotes:

<span id="009">9</span> docebantque populum in Juda, habentes librum
legis Domini, et circuibant cunctas urbes Juda, atque erudiebant
populum.

<span id="010">10</span> Itaque factus est pavor Domini super omnia
regna terrarum quæ erant per gyrum Juda, nec audebant bellare contra
Josaphat.

<span id="011">11</span> Sed et Philisthæi Josaphat munera deferebant,
et vectigal argenti: Arabes quoque adducebant pecora, arietum septem
millia septingenta, et hircorum totidem.

<span id="012">12</span> Crevit ergo Josaphat, et magnificatus est usque
in sublime: atque ædificavit in Juda domos ad instar turrium, urbesque
muratas.

<span id="013">13</span> Et multa opera paravit in urbibus Juda: viri
quoque bellatores et robusti erant in Jerusalem,

<span id="014">14</span> quorum iste numerus per domos atque familias
singulorum: in Juda principes exercitus, Ednas dux, et cum eo
robustissimi viri trecenta millia.

<span id="015">15</span> Post hunc Johanan princeps, et cum eo ducenta
octoginta millia.

<span id="016">16</span> Post istum quoque Amasias filius Zechri,
consecratus Domino, et cum eo ducenta millia virorum fortium.

<span id="017">17</span> Hunc sequebatur robustus ad prælia Eliada, et
cum eo tenentium arcum et clypeum ducenta millia.

<span id="018">18</span> Post istum etiam Jozabad, et cum eo centum
octoginta millia expeditorum militum.

<span id="019">19</span> Hi omnes erant ad manum regis, exceptis aliis
quos posuerat in urbibus muratis in universo Juda.

------------------------------------------------------------------------

[Next: 2 Chronicles Chapter 18](ch2018.md)
