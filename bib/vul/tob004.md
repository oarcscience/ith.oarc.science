[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob004)  [Apo](../apo/tob004) 
[Sep:ToA](../sep/toa004)  [Sep:ToS](../sep/tos004)   
  
[Tobias Index](tob)  
  [Previous](tob003)  [Next](tob005) 

------------------------------------------------------------------------

### Vulgate (Latin): Tobias Chapter 4

<span id="001">1</span> Igitur cum Tobias putaret orationem suam
exaudiri ut mori potuisset, vocavit ad se Tobiam filium suum,

<span id="002">2</span> dixitque ei: Audi, fili mi, verba oris mei, et
ea in corde tuo quasi fundamentum construe.

<span id="003">3</span> Cum acceperit Deus animam meam, corpus meum
sepeli: et honorem habebis matri tuæ omnibus diebus vitæ ejus:

<span id="004">4</span> memor enim esse debes, quæ et quanta pericula
passa sit propter te in utero suo.

<span id="005">5</span> Cum autem et ipsa compleverit tempus vitæ suæ,
sepelias eam circa me.

<span id="006">6</span> Omnibus autem diebus vitæ tuæ in mente habeto
Deum: et cave ne aliquando peccato consentias, et prætermittas præcepta
Domini Dei nostri.

<span id="007">7</span> Ex substantia tua fac eleemosynam, et noli
avertere faciem tuam ab ullo paupere: ita enim fiet ut nec a te
avertatur facies Domini.

<span id="008">8</span> Quomodo potueris, ita esto misericors.

<span id="009">9</span> Si multum tibi fuerit, abundanter tribue: si
exiguum tibi fuerit, etiam exiguum libenter impertiri stude.

<span id="010">10</span> Præmium enim bonum tibi thesaurizas in die
necessitatis:

<span id="011">11</span> quoniam eleemosyna ab omni peccato et a morte
liberat, et non patietur animam ire in tenebras.

<span id="012">12</span> Fiducia magna erit coram summo Deo, eleemosyna
omnibus facientibus eam.

<span id="013">13</span> Attende tibi, fili mi, ab omni fornicatione, et
præter uxorem tuam numquam patiaris crimen scire.

<span id="014">14</span> Superbiam numquam in tuo sensu aut in tuo verbo
dominari permittas: in ipsa enim initium sumpsit omnis perditio.

<span id="015">15</span> Quicumque tibi aliquid operatus fuerit, statim
ei mercedem restitue, et merces mercenarii tui apud te omnino non
remaneat.

<span id="016">16</span> Quod ab alio oderis fieri tibi, vide ne tu
aliquando alteri facias.

<span id="017">17</span> Panem tuum cum esurientibus et egenis comede,
et de vestimentis tuis nudos tege.

<span id="018">18</span> Panem tuum et vinum tuum super sepulturam justi
constitue, et noli ex eo manducare et bibere cum peccatoribus.

<span id="019">19</span> Consilium semper a sapiente perquire.

<span id="020">20</span> Omni tempore benedic Deum: et pete ab eo ut
vias tuas dirigat, et omnia consilia tua in ipso permaneant.

<span id="021">21</span> Indico etiam tibi, fili mi, dedisse me decem
talenta argenti, dum adhuc infantulus esses, Gabelo, in Rages civitate
Medorum, et chirographum ejus apud me habeo:

<span id="022">22</span> et ideo perquire quomodo ad eum pervenias, et
recipias ab eo supra memoratum pondus argenti, et restituas ei
chirographum suum.

<span id="023">23</span> Noli timere, fili mi: pauperem quidem vitam
gerimus, sed multa bona habebimus si timuerimus Deum, et recesserimus ab
omni peccato, et fecerimus bene.

------------------------------------------------------------------------

[Next: Tobias Chapter 5](tob005)
