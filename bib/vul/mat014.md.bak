[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat014)  [GNT](../gnt/mat014.md) 
[KJV](../kjv/mat014.md)   
  
[Matthew Index](mat.md)  
  [Previous](mat013)  [Next](mat015.md) 

------------------------------------------------------------------------

### Vulgate (Latin): Matthew Chapter 14

<span id="001">1</span> In illo tempore audivit Herodes tetrarcha famam
Jesu:

<span id="002">2</span> et ait pueris suis: Hic est Joannes Baptista:
ipse surrexit a mortuis, et ideo virtutes operantur in eo.

<span id="003">3</span> Herodes enim tenuit Joannem, et alligavit eum:
et posuit in carcerem propter Herodiadem uxorem fratris sui.

<span id="004">4</span> Dicebat enim illi Joannes: Non licet tibi habere
eam.

<span id="005">5</span> Et volens illum occidere, timuit populum: quia
sicut prophetam eum habebant.

<span id="006">6</span> Die autem natalis Herodis saltavit filia
Herodiadis in medio, et placuit Herodi:

<span id="007">7</span> unde cum juramento pollicitus est ei dare
quodcumque postulasset ab eo.

<span id="008">8</span> At illa præmonita a matre sua: Da mihi, inquit,
hic in disco caput Joannis Baptistæ.

<span id="009">9</span> Et contristatus est rex: propter juramentum
autem, et eos qui pariter recumbebant, jussit dari.

<span id="010">10</span> Misitque et decollavit Joannem in carcere.

<span id="011">11</span> Et allatum est caput ejus in disco, et datum
est puellæ, et attulit matri suæ.

<span id="012">12</span> Et accedentes discipuli ejus, tulerunt corpus
ejus, et sepelierunt illud: et venientes nuntiaverunt Jesu.  

<span id="013">13</span> Quod cum audisset Jesus, secessit inde in
navicula, in locum desertum seorsum: et cum audissent turbæ, secutæ sunt
eum pedestres de civitatibus.

<span id="014">14</span> Et exiens vidit turbam multam, et misertus est
eis, et curavit languidos eorum.

<span id="015">15</span> Vespere autem facto, accesserunt ad eum
discipuli ejus, dicentes: Desertus est locus, et hora jam præteriit:
dimitte turbas, ut euntes in castella, emant sibi escas.

<span id="016">16</span> Jesus autem dixit eis: Non habent necesse ire:
date illis vos manducare.

<span id="017">17</span> Responderunt ei: Non habemus hic nisi quinque
panes et duos pisces.

<span id="018">18</span> Qui ait eis: Afferte mihi illos huc.

<span id="019">19</span> Et cum jussisset turbam discumbere super fœnum,
acceptis quinque panibus et duobus piscibus, aspiciens in cælum
benedixit, et fregit, et dedit discipulis panes, discipuli autem turbis.

<span id="020">20</span> Et manducaverunt omnes, et saturati sunt. Et
tulerunt reliquias, duodecim cophinos fragmentorum plenos.

<span id="021">21</span> Manducantium autem fuit numerus quinque millia
virorum, exceptis mulieribus et parvulis.  

<span id="022">22</span> Et statim compulit Jesus discipulos ascendere
in naviculam, et præcedere eum trans fretum, donec dimitteret turbas.

<span id="023">23</span> Et dimissa turba, ascendit in montem solus
orare. Vespere autem facto solus erat ibi:

<span id="024">24</span> navicula autem in medio mari jactabatur
fluctibus: erat enim contrarius ventus.

<span id="025">25</span> Quarta enim vigilia noctis, venit ad eos
ambulans super mare.

<span id="026">26</span> Et videntes eum super mare ambulantem, turbati
sunt, dicentes: Quia phantasma est. Et præ timore clamaverunt.

<span id="027">27</span> Statimque Jesus locutus est eis, dicens: Habete
fiduciam: ego sum, nolite timere.

<span id="028">28</span> Respondens autem Petrus, dixit: Domine, si tu
es, jube me ad te venire super aquas.

<span id="029">29</span> At ipse ait: Veni. Et descendens Petrus de
navicula, ambulabat super aquam ut veniret ad Jesum.

<span id="030">30</span> Videns vero ventum validum, timuit: et cum
cœpisset mergi, clamavit dicens: Domine, salvum me fac.

<span id="031">31</span> Et continuo Jesus extendens manum, apprehendit
eum: et ait illi: Modicæ fidei, quare dubitasti?

<span id="032">32</span> Et cum ascendissent in naviculam, cessavit
ventus.

<span id="033">33</span> Qui autem in navicula erant, venerunt, et
adoraverunt eum, dicentes: Vere Filius Dei es.

<span id="034">34</span> Et cum transfretassent, venerunt in terram
Genesar.

<span id="035">35</span> Et cum cognovissent eum viri loci illius,
miserunt in universam regionem illam, et obtulerunt ei omnes male
habentes:

<span id="036">36</span> et rogabant eum ut vel fimbriam vestimenti ejus
tangerent. Et quicumque tetigerunt, salvi facti sunt.

------------------------------------------------------------------------

[Next: Matthew Chapter 15](mat015.md)
