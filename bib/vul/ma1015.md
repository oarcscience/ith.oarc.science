[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1015)  [Apo](../apo/ma1015.md) 
[Sep](../sep/ma1015.md)   
  
[1 Macabees Index](ma1.md)  
  [Previous](ma1014)  [Next](ma1016.md) 

------------------------------------------------------------------------

### Vulgate (Latin): 1 Macabees Chapter 15

<span id="001">1</span> Et misit rex Antiochus filius Demetrii epistolas
ab insulis maris Simoni sacerdoti, et principi gentis Judæorum, et
universæ genti:

<span id="002">2</span> et erant continentes hunc modum: Rex Antiochus
Simoni sacerdoti magno, et genti Judæorum salutem.

<span id="003">3</span> Quoniam quidem pestilentes obtinuerunt regnum
patrum nostrorum, volo autem vendicare regnum, et restituere illud sicut
erat antea: et electam feci multitudinem exercitus, et feci naves
bellicas.

<span id="004">4</span> Volo autem procedere per regionem ut ulciscar in
eos, qui corruperunt regionem nostram, et qui desolaverunt civitates
multas in regno meo.

<span id="005">5</span> Nunc ergo statuo tibi omnes oblationes, quas
remiserunt tibi ante me omnes reges, et quæcumque alia dona remiserunt
tibi:

<span id="006">6</span> et permitto tibi facere percussuram proprii
numismatis in regione tua:

<span id="007">7</span> Jerusalem autem sanctam esse, et liberam: et
omnia arma, quæ fabricata sunt, et præsidia, quæ construxisti, quæ
tenes, maneant tibi.

<span id="008">8</span> Et omne debitum regis, et quæ futura sunt regi,
ex hoc et in totum tempus remittuntur tibi.

<span id="009">9</span> Cum autem obtinuerimus regnum nostrum,
glorificabimus te, et gentem tuam, et templum, gloria magna, ita ut
manifestetur gloria vestra in universa terra.

<span id="010">10</span> Anno centesimo septuagesimo quarto exiit
Antiochus in terram patrum suorum, et convenerunt ad eum omnes
exercitus, ita ut pauci relicti essent cum Tryphone.

<span id="011">11</span> Et insecutus est eum Antiochus rex, et venit
Doram fugiens per maritimam:

<span id="012">12</span> sciebat enim quod congregata sunt mala in eum,
et reliquit eum exercitus:

<span id="013">13</span> et applicuit Antiochus super Doram cum centum
viginti millibus virorum belligeratorum, et octo millibus equitum:

<span id="014">14</span> et circuivit civitatem, et naves a mari
accesserunt: et vexabant civitatem a terra et mari, et neminem sinebant
ingredi vel egredi.  

<span id="015">15</span> Venit autem Numenius, et qui cum eo fuerant, ab
urbe Roma, habentes epistolas regibus et regionibus scriptas, in quibus
continebantur hæc:

<span id="016">16</span> Lucius consul Romanorum, Ptolemæo regi salutem.

<span id="017">17</span> Legati Judæorum venerunt ad nos amici nostri,
renovantes pristinam amicitiam et societatem, missi a Simone principe
sacerdotum et populo Judæorum.

<span id="018">18</span> Attulerunt autem et clypeum aureum mnarum
mille.

<span id="019">19</span> Placuit itaque nobis scribere regibus et
regionibus, ut non inferant illis mala, neque impugnent eos, et
civitates eorum, et regiones eorum: et ut non ferant auxilium
pugnantibus adversus eos.

<span id="020">20</span> Visum autem est nobis accipere ab eis clypeum.

<span id="021">21</span> Si qui ergo pestilentes refugerunt de regione
ipsorum ad vos, tradite eos Simoni principi sacerdotum, ut vindicet in
eos secundum legem suam.

<span id="022">22</span> Hæc eadem scripta sunt Demetrio regi, et
Attalo, et Ariarathi, et Arsaci,

<span id="023">23</span> et in omnes regiones: et Lampsaco, et
Spartiatis, et in Delum, et in Myndum, et in Sicyonem, et in Cariam, et
in Samum, et in Pamphyliam, et in Lyciam, et in Alicarnassum, et in Coo,
et in Siden, et in Aradon, et in Rhodum, et in Phaselidem, et in
Gortynam, et Gnidum, et Cyprum, et Cyrenen.

<span id="024">24</span> Exemplum autem eorum scripserunt Simoni
principi sacerdotum, et populo Judæorum.  

<span id="025">25</span> Antiochus autem rex applicuit castra in Doram
secundo, admovens ei semper manus, et machinas faciens: et conclusit
Tryphonem, ne procederet:

<span id="026">26</span> et misit ad eum Simon duo millia virorum
electorum in auxilium, et argentum, et aurum, et vasa copiosa:

<span id="027">27</span> et noluit ea accipere, sed rupit omnia, quæ
pactus est cum eo antea, et alienavit se ab eo.

<span id="028">28</span> Et misit ad eum Athenobium unum de amicis suis,
ut tractaret cum ipso, dicens: Vos tenetis Joppen, et Gazaram, et arcem,
quæ est in Jerusalem, civitates regni mei:

<span id="029">29</span> fines earum desolastis, et fecistis plagam
magnam in terra, et dominati estis per loca multa in regno meo.

<span id="030">30</span> Nunc ergo tradite civitates quas occupastis, et
tributa locorum in quibus dominati estis extra fines Judææ:

<span id="031">31</span> sin autem, date pro illis quingenta talenta
argenti, et exterminii, quod exterminastis, et tributorum civitatum alia
talenta quingenta: sin autem, veniemus, et expugnabimus vos.

<span id="032">32</span> Et venit Athenobius amicus regis in Jerusalem,
et vidit gloriam Simonis, et claritatem in auro, et argento, et
apparatum copiosum: et obstupuit, et retulit ei verba regis.

<span id="033">33</span> Et respondit ei Simon, et dixit ei: Neque
alienam terram sumpsimus, neque aliena detinemus: sed hæreditatem patrum
nostrorum, quæ injuste ab inimicis nostris aliquo tempore possessa est.

<span id="034">34</span> Nos vero tempus habentes, vindicamus
hæreditatem patrum nostrorum.

<span id="035">35</span> Nam de Joppe et Gazara quæ expostulas, ipsi
faciebant in populo plagam magnam, et in regione nostra: horum damus
talenta centum. Et non respondit ei Athenobius verbum.

<span id="036">36</span> Reversus autem cum ira ad regem, renuntiavit ei
verba ista, et gloriam Simonis, et universa quæ vidit, et iratus est rex
ira magna.

<span id="037">37</span> Tryphon autem fugit navi in Orthosiada.  

<span id="038">38</span> Et constituit rex Cendebæum ducem maritimum, et
exercitum peditum et equitum dedit illi.

<span id="039">39</span> Et mandavit illi movere castra contra faciem
Judææ: et mandavit ei ædificare Gedorem, et obstruere portas civitatis,
et debellare populum. Rex autem persequebatur Typhonem.

<span id="040">40</span> Et pervenit Cendebæus Jamniam, et cœpit
irritare plebem, et conculcare Judæam, et captivare populum, et
interficere, et ædificare Gedorem.

<span id="041">41</span> Et collocavit illic equites et exercitum, ut
egressi perambularent viam Judææ, sicut constituit ei rex.

------------------------------------------------------------------------

[Next: 1 Macabees Chapter 16](ma1016.md)
