[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir018)  [Apo](../apo/sir018) 
[Sep](../sep/sir018)   
  
[Sirach Index](sir)  
  [Previous](sir017)  [Next](sir019) 

------------------------------------------------------------------------

### Vulgate (Latin): Sirach Chapter 18

<span id="001">1</span> \[Qui vivet in æternum creavit omnia simul.  
Deus solus justificabitur,  
et manet invictus rex in æternum.  

<span id="002">2</span> Quis sufficit enarrare opera illius?  

<span id="003">3</span> quis enim investigabit magnalia ejus?  

<span id="004">4</span> virtutem autem magnitudinis ejus quis
enuntiabit?  
aut quis adjiciet enarrare misericordiam ejus?  

<span id="005">5</span> Non est minuere neque adjicere,  
nec est invenire magnalia Dei.  

<span id="006">6</span> Cum consummaverit homo, tunc incipiet:  
et cum quieverit, aporiabitur.  

<span id="007">7</span> Quid est homo? et quæ est gratia illius?  
et quid bonum aut quid nequam illius?  

<span id="008">8</span> Numerus dierum hominum, ut multum centum anni,  
quasi gutta aquæ maris deputati sunt:  
et sicut calculus arenæ, sic exigui anni in die ævi.  

<span id="009">9</span> Propter hoc patiens est Deus in illis,  
et effundit super eos misericordiam suam.  

<span id="010">10</span> Vidit præsumptionem cordis eorum, quoniam mala
est:  
et cognovit subversionem illorum, quoniam nequam est.  

<span id="011">11</span> Ideo adimplevit propitiationem suam in illis,  
et ostendit eis viam æquitatis.  

<span id="012">12</span> Miseratio hominis circa proximum suum:  
misericordia autem Dei super omnem carnem.  

<span id="013">13</span> Qui misericordiam habet, docet et erudit  
quasi pastor gregem suum.  

<span id="014">14</span> Miseretur excipientis doctrinam miserationis,  
et qui festinat in judiciis ejus.\]  

<span id="015">15</span> \[Fili, in bonis non des querelam,  
et in omni dato non des tristitiam verbi mali.  

<span id="016">16</span> Nonne ardorem refrigerabit ros?  
sic et verbum melius quam datum.  

<span id="017">17</span> Nonne ecce verbum super datum bonum?  
sed utraque cum homine justificato.  

<span id="018">18</span> Stultus acriter improperabit:  
et datus indisciplinati tabescere facit oculos.  

<span id="019">19</span> Ante judicium para justitiam tibi,  
et antequam loquaris, disce.  

<span id="020">20</span> Ante languorem adhibe medicinam:  
et ante judicium interroga teipsum,  
et in conspectu Dei invenies propitiationem.  

<span id="021">21</span> Ante languorem humilia te,  
et in tempore infirmitatis ostende conversationem tuam.  

<span id="022">22</span> Non impediaris orare semper,  
et ne verearis usque ad mortem justificari,  
quoniam merces Dei manet in æternum.  

<span id="023">23</span> Ante orationem præpara animam tuam,  
et noli esse quasi homo qui tentat Deum.  

<span id="024">24</span> Memento iræ in die consummationis,  
et tempus retributionis in conversatione faciei.  

<span id="025">25</span> Memento paupertatis in tempore abundantiæ,  
et necessitatum paupertatis in die divitiarum.  

<span id="026">26</span> A mane usque ad vesperam immutabitur tempus,  
et hæc omnia citata in oculis Dei.  

<span id="027">27</span> Homo sapiens in omnibus metuet,  
et in diebus delictorum attendet ab inertia.  

<span id="028">28</span> Omnis astutus agnoscit sapientiam,  
et invenienti eam dabit confessionem.  

<span id="029">29</span> Sensati in verbis et ipsi sapienter egerunt,  
et intellexerunt veritatem et justitiam,  
et impleverunt proverbia et judicia.\]  

<span id="030">30</span> \[Post concupiscentias tuas non eas,  
et a voluntate tua avertere.  

<span id="031">31</span> Si præstes animæ tuæ concupiscentias ejus,  
faciat te in gaudium inimicis tuis.  

<span id="032">32</span> Ne oblecteris in turbis nec in modicis:  
assidua enim est commissio illorum.  

<span id="033">33</span> Ne fueris mediocris in contentione ex fœnore,  
et est tibi nihil in sacculo:  
eris enim invidus vitæ tuæ.\]

------------------------------------------------------------------------

[Next: Sirach Chapter 19](sir019)
