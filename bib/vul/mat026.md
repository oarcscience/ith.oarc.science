[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat026)  [GNT](../gnt/mat026) 
[KJV](../kjv/mat026)   
  
[Matthew Index](mat)  
  [Previous](mat025)  [Next](mat027) 

------------------------------------------------------------------------

### Vulgate (Latin): Matthew Chapter 26

<span id="001">1</span> Et factum est: cum consummasset Jesus sermones
hos omnes, dixit discipulis suis:

<span id="002">2</span> Scitis quia post biduum Pascha fiet, et Filius
hominis tradetur ut crucifigatur.

<span id="003">3</span> Tunc congregati sunt principes sacerdotum, et
seniores populi, in atrium principis sacerdotum, qui dicebatur Caiphas:

<span id="004">4</span> et consilium fecerunt ut Jesum dolo tenerent, et
occiderent.

<span id="005">5</span> Dicebant autem: Non in die festo, ne forte
tumultus fieret in populo.  

<span id="006">6</span> Cum autem Jesus esset in Bethania in domo
Simonis leprosi,

<span id="007">7</span> accessit ad eum mulier habens alabastrum
unguenti pretiosi, et effudit super caput ipsius recumbentis.

<span id="008">8</span> Videntes autem discipuli, indignati sunt,
dicentes: Ut quid perditio hæc?

<span id="009">9</span> potuit enim istud venundari multo, et dari
pauperibus.

<span id="010">10</span> Sciens autem Jesus, ait illis: Quid molesti
estis huic mulieri? opus enim bonum operata est in me.

<span id="011">11</span> Nam semper pauperes habetis vobiscum: me autem
non semper habetis.

<span id="012">12</span> Mittens enim hæc unguentum hoc in corpus meum,
ad sepeliendum me fecit.

<span id="013">13</span> Amen dico vobis, ubicumque prædicatum fuerit
hoc Evangelium in toto mundo, dicetur et quod hæc fecit in memoriam
ejus.  

<span id="014">14</span> Tunc abiit unus de duodecim, qui dicebatur
Judas Iscariotes, ad principes sacerdotum:

<span id="015">15</span> et ait illis: Quid vultis mihi dare, et ego
vobis eum tradam? At illi constituerunt ei triginta argenteos.

<span id="016">16</span> Et exinde quærebat opportunitatem ut eum
traderet.  

<span id="017">17</span> Prima autem die azymorum accesserunt discipuli
ad Jesum, dicentes: Ubi vis paremus tibi comedere Pascha?

<span id="018">18</span> At Jesus dixit: Ite in civitatem ad quemdam, et
dicite ei: Magister dicit: Tempus meum prope est, apud te facio Pascha
cum discipulis meis.

<span id="019">19</span> Et fecerunt discipuli sicut constituit illis
Jesus, et paraverunt Pascha.

<span id="020">20</span> Vespere autem facto, discumbebat cum duodecim
discipulis suis.

<span id="021">21</span> Et edentibus illis, dixit: Amen dico vobis,
quia unus vestrum me traditurus est.

<span id="022">22</span> Et contristati valde, cœperunt singuli dicere:
Numquid ego sum Domine?

<span id="023">23</span> At ipse respondens, ait: Qui intingit mecum
manum in paropside, hic me tradet.

<span id="024">24</span> Filius quidem hominis vadit, sicut scriptum est
de illo: væ autem homini illi, per quem Filius hominis tradetur! bonum
erat ei, si natus non fuisset homo ille.

<span id="025">25</span> Respondens autem Judas, qui tradidit eum,
dixit: Numquid ego sum Rabbi? Ait illi: Tu dixisti.  

<span id="026">26</span> Cœnantibus autem eis, accepit Jesus panem, et
benedixit, ac fregit, deditque discipulis suis, et ait: Accipite, et
comedite: hoc est corpus meum.

<span id="027">27</span> Et accipiens calicem, gratias egit: et dedit
illis, dicens: Bibite ex hoc omnes.

<span id="028">28</span> Hic est enim sanguis meus novi testamenti, qui
pro multis effundetur in remissionem peccatorum.

<span id="029">29</span> Dico autem vobis: non bibam amodo de hoc
genimine vitis usque in diem illum, cum illud bibam vobiscum novum in
regno Patris mei.  

<span id="030">30</span> Et hymno dicto, exierunt in montem Oliveti.

<span id="031">31</span> Tunc dicit illis Jesus: Omnes vos scandalum
patiemini in me in ista nocte. Scriptum est enim: Percutiam pastorem, et
dispergentur oves gregis.

<span id="032">32</span> Postquam autem resurrexero, præcedam vos in
Galilæam.

<span id="033">33</span> Respondens autem Petrus, ait illi: Et si omnes
scandalizati fuerint in te, ego numquam scandalizabor.

<span id="034">34</span> Ait illi Jesus: Amen dico tibi, quia in hac
nocte, antequam gallus cantet, ter me negabis.

<span id="035">35</span> Ait illi Petrus: Etiamsi oportuerit me mori
tecum, non te negabo. Similiter et omnes discipuli dixerunt.  

<span id="036">36</span> Tunc venit Jesus cum illis in villam, quæ
dicitur Gethsemani, et dixit discipulis suis: Sedete hic donec vadam
illuc, et orem.

<span id="037">37</span> Et assumpto Petro, et duobus filiis Zebedæi,
cœpit contristari et mœstus esse.

<span id="038">38</span> Tunc ait illis: Tristis est anima mea usque ad
mortem: sustinete hic, et vigilate mecum.

<span id="039">39</span> Et progressus pusillum, procidit in faciem
suam, orans, et dicens: Pater mi, si possibile est, transeat a me calix
iste: verumtamen non sicut ego volo, sed sicut tu.

<span id="040">40</span> Et venit ad discipulos suos, et invenit eos
dormientes, et dicit Petro: Sic non potuistis una hora vigilare mecum?

<span id="041">41</span> Vigilate, et orate ut non intretis in
tentationem. Spiritus quidem promptus est, caro autem infirma.

<span id="042">42</span> Iterum secundo abiit, et oravit, dicens: Pater
mi, si non potest hic calix transire nisi bibam illum, fiat voluntas
tua.

<span id="043">43</span> Et venit iterum, et invenit eos dormientes:
erant enim oculi eorum gravati.

<span id="044">44</span> Et relictis illis, iterum abiit, et oravit
tertio, eumdem sermonem dicens.

<span id="045">45</span> Tunc venit ad discipulos suos, et dicit illis:
Dormite jam, et requiescite: ecce appropinquavit hora, et Filius hominis
tradetur in manus peccatorum.

<span id="046">46</span> Surgite, eamus: ecce appropinquavit qui me
tradet.  

<span id="047">47</span> Adhuc eo loquente, ecce Judas unus de duodecim
venit, et cum eo turba multa cum gladiis et fustibus, missi a
principibus sacerdotum, et senioribus populi.

<span id="048">48</span> Qui autem tradidit eum, dedit illis signum,
dicens: Quemcumque osculatus fuero, ipse est, tenete eum.

<span id="049">49</span> Et confestim accedens ad Jesum, dixit: Ave
Rabbi. Et osculatus est eum.

<span id="050">50</span> Dixitque illi Jesus: Amice, ad quid venisti?
Tunc accesserunt, et manus injecerunt in Jesum, et tenuerunt eum.

<span id="051">51</span> Et ecce unus ex his qui erant cum Jesu,
extendens manum, exemit gladium suum, et percutiens servum principis
sacerdotum amputavit auriculam ejus.

<span id="052">52</span> Tunc ait illi Jesus: Converte gladium tuum in
locum suum: omnes enim, qui acceperint gladium, gladio peribunt.

<span id="053">53</span> An putas, quia non possum rogare patrem meum,
et exhibebit mihi modo plusquam duodecim legiones angelorum?

<span id="054">54</span> Quomodo ergo implebuntur Scripturæ, quia sic
oportet fieri?

<span id="055">55</span> In illa hora dixit Jesus turbis: Tamquam ad
latronem existis cum gladiis et fustibus comprehendere me: quotidie apud
vos sedebam docens in templo, et non me tenuistis.

<span id="056">56</span> Hoc autem totum factum est, ut adimplerentur
Scripturæ prophetarum. Tunc discipuli omnes, relicto eo, fugerunt.  

<span id="057">57</span> At illi tenentes Jesum, duxerunt ad Caipham
principem sacerdotum, ubi scribæ et seniores convenerant.

<span id="058">58</span> Petrus autem sequebatur eum a longe, usque in
atrium principis sacerdotum. Et ingressus intro, sedebat cum ministris,
ut videret finem.

<span id="059">59</span> Principes autem sacerdotum, et omne concilium,
quærebant falsum testimonium contra Jesum, ut eum morti traderent:

<span id="060">60</span> et non invenerunt, cum multi falsi testes
accessissent. Novissime autem venerunt duo falsi testes,

<span id="061">61</span> et dixerunt: Hic dixit: Possum destruere
templum Dei, et post triduum reædificare illud.

<span id="062">62</span> Et surgens princeps sacerdotum, ait illi: Nihil
respondes ad ea, quæ isti adversum te testificantur?

<span id="063">63</span> Jesus autem tacebat. Et princeps sacerdotum ait
illi: Adjuro te per Deum vivum, ut dicas nobis si tu es Christus Filius
Dei.

<span id="064">64</span> Dicit illi Jesus: Tu dixisti. Verumtamen dico
vobis, amodo videbitis Filium hominis sedentem a dextris virtutis Dei,
et venientem in nubibus cæli.

<span id="065">65</span> Tunc princeps sacerdotum scidit vestimenta sua,
dicens: Blasphemavit: quid adhuc egemus testibus? ecce nunc audistis
blasphemiam:

<span id="066">66</span> quid vobis videtur? At illi respondentes
dixerunt: Reus est mortis.

<span id="067">67</span> Tunc exspuerunt in faciem ejus, et colaphis eum
ceciderunt, alii autem palmas in faciem ejus dederunt,

<span id="068">68</span> dicentes: Prophetiza nobis Christe, quis est
qui te percussit?  

<span id="069">69</span> Petrus vero sedebat foris in atrio: et accessit
ad eum una ancilla, dicens: Et tu cum Jesu Galilæo eras.

<span id="070">70</span> At ille negavit coram omnibus, dicens: Nescio
quid dicis.

<span id="071">71</span> Exeunte autem illo januam, vidit eum alia
ancilla, et ait his qui erant ibi: Et hic erat cum Jesu Nazareno.

<span id="072">72</span> Et iterum negavit cum juramento: Quia non novi
hominem.

<span id="073">73</span> Et post pusillum accesserunt qui stabant, et
dixerunt Petro: Vere et tu ex illis es: nam et loquela tua manifestum te
facit.

<span id="074">74</span> Tunc cœpit detestari et jurare quia non
novisset hominem. Et continuo gallus cantavit.

<span id="075">75</span> Et recordatus est Petrus verbi Jesu, quod
dixerat: Priusquam gallus cantet, ter me negabis. Et egressus foras,
flevit amare.

------------------------------------------------------------------------

[Next: Matthew Chapter 27](mat027)
