[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh021)  [GNT](../gnt/joh021) 
[KJV](../kjv/joh021)   
  
[John Index](joh)  
  [Previous](joh020)  [Next](act001) 

------------------------------------------------------------------------

### Vulgate (Latin): John Chapter 21

<span id="001">1</span> Postea manifestavit se iterum Jesus discipulis
ad mare Tiberiadis. Manifestavit autem sic:

<span id="002">2</span> erant simul Simon Petrus, et Thomas, qui dicitur
Didymus, et Nathanaël, qui erat a Cana Galilææ, et filii Zebedæi, et
alii ex discipulis ejus duo.

<span id="003">3</span> Dicit eis Simon Petrus: Vado piscari. Dicunt ei:
Venimus et nos tecum. Et exierunt, et ascenderunt in navim: et illa
nocte nihil prendiderunt.

<span id="004">4</span> Mane autem facto stetit Jesus in littore: non
tamen cognoverunt discipuli quia Jesus est.

<span id="005">5</span> Dixit ergo eis Jesus: Pueri, numquid
pulmentarium habetis? Responderunt ei: Non.

<span id="006">6</span> Dicit eis: Mittite in dexteram navigii rete, et
invenietis. Miserunt ergo: et jam non valebant illud trahere præ
multitudine piscium.

<span id="007">7</span> Dixit ergo discipulus ille, quem diligebat
Jesus, Petro: Dominus est. Simon Petrus cum audisset quia Dominus est,
tunica succinxit se (erat enim nudus) et misit se in mare.

<span id="008">8</span> Alii autem discipuli navigio venerunt (non enim
longe erant a terra, sed quasi cubitis ducentis), trahentes rete
piscium.

<span id="009">9</span> Ut ergo descenderunt in terram, viderunt prunas
positas, et piscem superpositum, et panem.

<span id="010">10</span> Dicit eis Jesus: Afferte de piscibus, quos
prendidistis nunc.

<span id="011">11</span> Ascendit Simon Petrus et traxit rete in terram,
plenum magnis piscibus centum quinquaginta tribus. Et cum tanti essent,
non est scissum rete.

<span id="012">12</span> Dicit eis Jesus: Venite, prandete. Et nemo
audebat discumbentium interrogare eum: Tu quis es? scientes, quia
Dominus est.

<span id="013">13</span> Et venit Jesus, et accipit panem, et dat eis,
et piscem similiter.

<span id="014">14</span> Hoc jam tertio manifestatus est Jesus
discipulis suis cum resurrexisset a mortuis.  

<span id="015">15</span> Cum ergo prandissent, dicit Simoni Petro Jesus:
Simon Joannis, diligis me plus his? Dicit ei: Etiam Domine, tu scis quia
amo te. Dicit ei: Pasce agnos meos.

<span id="016">16</span> Dicit ei iterum: Simon Joannis, diligis me? Ait
illi: Etiam Domine, tu scis quia amo te. Dicit ei: Pasce agnos meos.

<span id="017">17</span> Dicit ei tertio: Simon Joannis, amas me?
Contristatus est Petrus, quia dixit ei tertio: Amas me? et dixit ei:
Domine, tu omnia nosti, tu scis quia amo te. Dixit ei: Pasce oves meas.

<span id="018">18</span> Amen, amen dico tibi: cum esses junior,
cingebas te, et ambulabas ubi volebas: cum autem senueris, extendes
manus tuas, et alius te cinget, et ducet quo tu non vis.

<span id="019">19</span> Hoc autem dixit significans qua morte
clarificaturus esset Deum. Et cum hoc dixisset, dicit ei: Sequere me.  

<span id="020">20</span> Conversus Petrus vidit illum discipulum, quem
diligebat Jesus, sequentem, qui et recubuit in cœna super pectus ejus,
et dixit: Domine, quis est qui tradet te?

<span id="021">21</span> Hunc ergo cum vidisset Petrus, dixit Jesu:
Domine, hic autem quid?

<span id="022">22</span> Dicit ei Jesus: Sic eum volo manere donec
veniam, quid ad te? tu me sequere.

<span id="023">23</span> Exiit ergo sermo iste inter fratres quia
discipulus ille non moritur. Et non dixit ei Jesus: Non moritur, sed:
Sic eum volo manere donec veniam, quid ad te?

<span id="024">24</span> Hic est discipulus ille qui testimonium
perhibet de his, et scripsit hæc: et scimus quia verum est testimonium
ejus.

<span id="025">25</span> Sunt autem et alia multa quæ fecit Jesus: quæ
si scribantur per singula, nec ipsum arbitror mundum capere posse eos,
qui scribendi sunt, libros.

------------------------------------------------------------------------

[Next: Acts Chapter 1](act001)
