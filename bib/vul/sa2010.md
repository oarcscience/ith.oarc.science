[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2010)  [KJV](../kjv/sa2010)  [Sep](../sep/sa2010) 
[Tan](../tan/sa2010)   
  
[2 Samuel Index](sa2)  
  [Previous](sa2009)  [Next](sa2011) 

------------------------------------------------------------------------

### Vulgate (Latin): 2 Samuel Chapter 10

<span id="001">1</span> Factum est autem post hæc ut moreretur rex
filiorum Ammon, et regnavit Hanon filius ejus pro eo.

<span id="002">2</span> Dixitque David: Faciam misericordiam cum Hanon
filio Naas, sicut fecit pater ejus mecum misericordiam. Misit ergo
David, consolans eum per servos suos super patris interitu. Cum autem
venissent servi David in terram filiorum Ammon,

<span id="003">3</span> dixerunt principes filiorum Ammon ad Hanon
dominum suum: Putas quod propter honorem patris tui miserit David ad te
consolatores, et non ideo ut investigaret, et exploraret civitatem, et
everteret eam, misit David servos suos ad te?

<span id="004">4</span> Tulit itaque Hanon servos David, rasitque
dimidiam partem barbæ eorum et præscidit vestes eorum medias usque ad
nates, et dimisit eos.

<span id="005">5</span> Quod cum nuntiatum esset David, misit in
occursum eorum: erant enim viri confusi turpiter valde, et mandavit eis
David: Manete in Jericho donec crescat barba vestra, et tunc
revertimini.  

<span id="006">6</span> Videntes autem filii Ammon quod injuriam
fecissent David, miserunt, et conduxerunt mercede Syrum Rohob, et Syrum
Soba, viginti millia peditum, et a rege Maacha mille viros, et ab Istob
duodecim millia virorum.

<span id="007">7</span> Quod cum audisset David, misit Joab et omnem
exercitum bellatorum.

<span id="008">8</span> Egressi sunt ergo filii Ammon, et direxerunt
aciem ante ipsum introitum portæ: Syrus autem Soba, et Rohob, et Istob,
et Maacha, seorsum erant in campo.

<span id="009">9</span> Videns igitur Joab quod præparatum esset
adversum se prælium et ex adverso et post tergum, elegit ex omnibus
electis Israël, et instruxit aciem contra Syrum:

<span id="010">10</span> reliquam autem partem populi tradidit Abisai
fratri suo, qui direxit aciem adversus filios Ammon.

<span id="011">11</span> Et ait Joab: Si prævaluerint adversum me Syri,
eris mihi in adjutorium: si autem filii Ammon prævaluerint adversum te,
auxiliabor tibi.

<span id="012">12</span> Esto vir fortis, et pugnemus pro populo nostro
et civitate Dei nostri: Dominus autem faciet quod bonum est in conspectu
suo.

<span id="013">13</span> Iniit itaque Joab, et populus qui erat cum eo,
certamen contra Syros: qui statim fugerunt a facie ejus.

<span id="014">14</span> Filii autem Ammon videntes quia fugissent Syri,
fugerunt et ipsi a facie Abisai, et ingressi sunt civitatem: reversusque
est Joab a filiis Ammon, et venit Jerusalem.

<span id="015">15</span> Videntes igitur Syri quoniam corruissent coram
Israël, congregati sunt pariter.

<span id="016">16</span> Misitque Adarezer, et eduxit Syros qui erant
trans fluvium, et adduxit eorum exercitum: Sobach autem, magister
militiæ Adarezer, erat princeps eorum.

<span id="017">17</span> Quod cum nuntiatum esset David, contraxit omnem
Israëlem, et transivit Jordanem, venitque in Helam: et direxerunt aciem
Syri ex adverso David, et pugnaverunt contra eum.

<span id="018">18</span> Fugeruntque Syri a facie Israël, et occidit
David de Syris septingentos currus, et quadraginta millia equitum: et
Sobach principem militiæ percussit, qui statim mortuus est.

<span id="019">19</span> Videntes autem universi reges qui erant in
præsidio Adarezer, se victos esse ab Israël, expaverunt, et fugerunt
quinquaginta et octo millia coram Israël. Et fecerunt pacem cum Israël,
et servierunt eis: timueruntque Syri auxilium præbere ultra filiis
Ammon.

------------------------------------------------------------------------

[Next: 2 Samuel Chapter 11](sa2011)
