[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa024)  [KJV](../kjv/psa024)  [Sep](../sep/psa024) 
[Tan](../tan/psa024)   
  
[Psalms Index](psa)  
  [Previous](psa023)  [Next](psa025) 

------------------------------------------------------------------------

### Vulgate (Latin): Psalms Chapter 24

<span id="001">1</span> In finem. Psalmus David. \[Ad te, Domine, levavi
animam meam:  

<span id="002">2</span> Deus meus, in te confido; non erubescam.  

<span id="003">3</span> Neque irrideant me inimici mei:  
etenim universi qui sustinent te, non confundentur.  

<span id="004">4</span> Confundantur omnes iniqua agentes supervacue.  
Vias tuas, Domine, demonstra mihi,  
et semitas tuas edoce me.  

<span id="005">5</span> Dirige me in veritate tua, et doce me,  
quia tu es Deus salvator meus,  
et te sustinui tota die.  

<span id="006">6</span> Reminiscere miserationum tuarum, Domine,  
et misericordiarum tuarum quæ a sæculo sunt.  

<span id="007">7</span> Delicta juventutis meæ, et ignorantias meas, ne
memineris.  
Secundum misericordiam tuam memento mei tu,  
propter bonitatem tuam, Domine.  

<span id="008">8</span> Dulcis et rectus Dominus;  
propter hoc legem dabit delinquentibus in via.  

<span id="009">9</span> Diriget mansuetos in judicio;  
docebit mites vias suas.  

<span id="010">10</span> Universæ viæ Domini, misericordia et veritas,  
requirentibus testamentum ejus et testimonia ejus.  

<span id="011">11</span> Propter nomen tuum, Domine,  
propitiaberis peccato meo; multum est enim.  

<span id="012">12</span> Quis est homo qui timet Dominum?  
legem statuit ei in via quam elegit.  

<span id="013">13</span> Anima ejus in bonis demorabitur,  
et semen ejus hæreditabit terram.  

<span id="014">14</span> Firmamentum est Dominus timentibus eum;  
et testamentum ipsius ut manifestetur illis.  

<span id="015">15</span> Oculi mei semper ad Dominum,  
quoniam ipse evellet de laqueo pedes meos.  

<span id="016">16</span> Respice in me, et miserere mei,  
quia unicus et pauper sum ego.  

<span id="017">17</span> Tribulationes cordis mei multiplicatæ sunt:  
de necessitatibus meis erue me.  

<span id="018">18</span> Vide humilitatem meam et laborem meum,  
et dimitte universa delicta mea.  

<span id="019">19</span> Respice inimicos meos, quoniam multiplicati
sunt,  
et odio iniquo oderunt me.  

<span id="020">20</span> Custodi animam meam, et erue me:  
non erubescam, quoniam speravi in te.  

<span id="021">21</span> Innocentes et recti adhæserunt mihi,  
quia sustinui te.  

<span id="022">22</span> Libera, Deus, Israël  
ex omnibus tribulationibus suis.\]

------------------------------------------------------------------------

[Next: Psalms Chapter 25](psa025)
