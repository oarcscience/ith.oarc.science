[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo023)  [KJV](../kjv/exo023)  [Sep](../sep/exo023) 
[Tan](../tan/exo023)   
  
[Exodus Index](exo)  
  [Previous](exo022)  [Next](exo024) 

------------------------------------------------------------------------

### Vulgate (Latin): Exodus Chapter 23

<span id="001">1</span> Non suscipies vocem mendacii, nec junges manum
tuam ut pro impio dicas falsum testimonium.

<span id="002">2</span> Non sequeris turbam ad faciendum malum: nec in
judicio, plurimorum acquiesces sententiæ, ut a vero devies.

<span id="003">3</span> Pauperis quoque non misereberis in judicio.

<span id="004">4</span> Si occurreris bovi inimici tui, aut asino
erranti, reduc ad eum.

<span id="005">5</span> Si videris asinum odientis te jacere sub onere,
non pertransibis, sed sublevabis cum eo.

<span id="006">6</span> Non declinabis in judicium pauperis.

<span id="007">7</span> Mendacium fugies. Insontem et justum non
occides: quia aversor impium.

<span id="008">8</span> Nec accipies munera, quæ etiam excæcant
prudentes, et subvertunt verba justorum.

<span id="009">9</span> Peregrino molestus non eris. Scitis enim
advenarum animas: quia et ipsi peregrini fuistis in terra Ægypti.  

<span id="010">10</span> Sex annis seminabis terram tuam, et congregabis
fruges ejus:

<span id="011">11</span> anno autem septimo dimittes eam, et requiescere
facies, ut comedant pauperes populi tui: et quidquid reliquum fuerit,
edant bestiæ agri: ita facies in vinea et in oliveto tuo.

<span id="012">12</span> Sex diebus operaberis: septimo die cessabis, ut
requiescat bos et asinus tuus, et refrigeretur filius ancillæ tuæ, et
advena.

<span id="013">13</span> Omnia quæ dixi vobis, custodite. Et per nomen
externorum deorum non jurabitis, neque audietur ex ore vestro.  

<span id="014">14</span> Tribus vicibus per singulos annos mihi festa
celebrabitis.

<span id="015">15</span> Solemnitatem azymorum custodies. Septem diebus
comedes azyma, sicut præcepi tibi, tempore mensis novorum, quando
egressus es de Ægypto: non apparebis in conspectu meo vacuus.

<span id="016">16</span> Et solemnitatem messis primitivorum operis tui,
quæcumque seminaveris in agro: solemnitatem quoque in exitu anni, quando
congregaveris omnes fruges tuas de agro.

<span id="017">17</span> Ter in anno apparebit omne masculinum tuum
coram Domino Deo tuo.

<span id="018">18</span> Non immolabis super fermento sanguinem victimæ
meæ, nec remanebit adeps solemnitatis meæ usque mane.

<span id="019">19</span> Primitias frugum terræ tuæ deferes in domum
Domini Dei tui. Non coques hædum in lacte matris suæ.  

<span id="020">20</span> Ecce ego mittam angelum meum, qui præcedat te,
et custodiat in via, et introducat in locum quem paravi.

<span id="021">21</span> Observa eum, et audi vocem ejus, nec
contemnendum putes: quia non dimittet cum peccaveris, et est nomen meum
in illo.

<span id="022">22</span> Quod si audieris vocem ejus, et feceris omnia
quæ loquor, inimicus ero inimicis tuis, et affligam affligentes te.  

<span id="023">23</span> Præcedetque te angelus meus, et introducet te
ad Amorrhæum, et Hethæum, et Pherezæum, Chananæumque, et Hevæum, et
Jebusæum, quos ego conteram.

<span id="024">24</span> Non adorabis deos eorum, nec coles eos: non
facies opera eorum, sed destrues eos, et confringes statuas eorum.

<span id="025">25</span> Servietisque Domino Deo vestro, ut benedicam
panibus tuis et aquis, et auferam infirmitatem de medio tui.

<span id="026">26</span> Non erit infœcunda, nec sterilis in terra tua:
numerum dierum tuorum implebo.

<span id="027">27</span> Terrorem meum mittam in præcursum tuum, et
occidam omnem populum, ad quem ingredieris: cunctorumque inimicorum
tuorum coram te terga vertam:

<span id="028">28</span> emittens crabrones prius, qui fugabunt Hevæum,
et Chananæum, et Hethæum, antequam introëas.

<span id="029">29</span> Non ejiciam eos a facie tua anno uno: ne terra
in solitudinem redigatur, et crescant contra te bestiæ.

<span id="030">30</span> Paulatim expellam eos de conspectu tuo, donec
augearis, et possideas terram.

<span id="031">31</span> Ponam autem terminos tuos a mari Rubro usque ad
mare Palæstinorum, et a deserto usque ad fluvium: tradam in manibus
vestris habitatores terræ, et ejiciam eos de conspectu vestro.

<span id="032">32</span> Non inibis cum eis fœdus, nec cum diis eorum.

<span id="033">33</span> Non habitent in terra tua, ne forte peccare te
faciant in me, si servieris diis eorum: quod tibi certe erit in
scandalum.

------------------------------------------------------------------------

[Next: Exodus Chapter 24](exo024)
