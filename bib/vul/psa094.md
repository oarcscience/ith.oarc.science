[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa094)  [KJV](../kjv/psa094)  [Sep](../sep/psa094) 
[Tan](../tan/psa094)   
  
[Psalms Index](psa)  
  [Previous](psa093)  [Next](psa095) 

------------------------------------------------------------------------

### Vulgate (Latin): Psalms Chapter 94

<span id="001">1</span> Laus cantici ipsi David. \[Venite, exsultemus
Domino;  
jubilemus Deo salutari nostro;  

<span id="002">2</span> præoccupemus faciem ejus in confessione,  
et in psalmis jubilemus ei:  

<span id="003">3</span> quoniam Deus magnus Dominus,  
et rex magnus super omnes deos.  

<span id="004">4</span> Quia in manu ejus sunt omnes fines terræ,  
et altitudines montium ipsius sunt;  

<span id="005">5</span> quoniam ipsius est mare, et ipse fecit illud,  
et siccam manus ejus formaverunt.  

<span id="006">6</span> Venite, adoremus, et procidamus,  
et ploremus ante Dominum qui fecit nos:  

<span id="007">7</span> quia ipse est Dominus Deus noster,  
et nos populus pascuæ ejus, et oves manus ejus.  

<span id="008">8</span> Hodie si vocem ejus audieritis,  
nolite obdurare corda vestra

<span id="009">9</span> sicut in irritatione,  
secundum diem tentationis in deserto,  
ubi tentaverunt me patres vestri:  
probaverunt me, et viderunt opera mea.  

<span id="010">10</span> Quadraginta annis offensus fui generationi
illi,  
et dixi: Semper hi errant corde.  

<span id="011">11</span> Et isti non cognoverunt vias meas:  
ut juravi in ira mea:  
Si introibunt in requiem meam.\]

------------------------------------------------------------------------

[Next: Psalms Chapter 95](psa095)
