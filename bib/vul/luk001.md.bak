[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk001)  [GNT](../gnt/luk001.md) 
[KJV](../kjv/luk001.md)   
  
[Luke Index](luk.md)  
  [Previous](mar016)  [Next](luk002.md) 

------------------------------------------------------------------------

### Vulgate (Latin): Luke Chapter 1

<span id="001">1</span> Quoniam quidem multi conati sunt ordinare
narrationem, quæ in nobis completæ sunt, rerum:

<span id="002">2</span> sicut tradiderunt nobis, qui ab initio ipsi
viderunt, et ministri fuerunt sermonis:

<span id="003">3</span> visum est et mihi, assecuto omnia a principio
diligenter, ex ordine tibi scribere, optime Theophile,

<span id="004">4</span> ut cognoscas eorum verborum, de quibus eruditus
es, veritatem.  

<span id="005">5</span> Fuit in diebus Herodis, regis Judææ, sacerdos
quidam nomine Zacharias de vice Abia, et uxor illius de filiabus Aaron,
et nomen ejus Elisabeth.

<span id="006">6</span> Erant autem justi ambo ante Deum, incedentes in
omnibus mandatis et justificationibus Domini sine querela.

<span id="007">7</span> Et non erat illis filius, eo quod esset
Elisabeth sterilis, et ambo processissent in diebus suis.

<span id="008">8</span> Factum est autem, cum sacerdotio fungeretur in
ordine vicis suæ ante Deum,

<span id="009">9</span> secundum consuetudinem sacerdotii, sorte exiit
ut incensum poneret, ingressus in templum Domini:

<span id="010">10</span> et omnis multitudo populi erat orans foris hora
incensi.

<span id="011">11</span> Apparuit autem illi angelus Domini, stans a
dextris altaris incensi.

<span id="012">12</span> Et Zacharias turbatus est videns, et timor
irruit super eum.

<span id="013">13</span> Ait autem ad illum angelus: Ne timeas,
Zacharia, quoniam exaudita est deprecatio tua: et uxor tua Elisabeth
pariet tibi filium, et vocabis nomen ejus Joannem:

<span id="014">14</span> et erit gaudium tibi, et exsultatio, et multi
in nativitate ejus gaudebunt:

<span id="015">15</span> erit enim magnus coram Domino: et vinum et
siceram non bibet, et Spiritu Sancto replebitur adhuc ex utero matris
suæ:

<span id="016">16</span> et multos filiorum Israël convertet ad Dominum
Deum ipsorum:

<span id="017">17</span> et ipse præcedet ante illum in spiritu et
virtute Eliæ: ut convertat corda patrum in filios, et incredulos ad
prudentiam justorum, parare Domino plebem perfectam.

<span id="018">18</span> Et dixit Zacharias ad angelum: Unde hoc sciam?
ego enim sum senex, et uxor mea processit in diebus suis.

<span id="019">19</span> Et respondens angelus dixit ei: Ego sum
Gabriel, qui asto ante Deum: et missus sum loqui ad te, et hæc tibi
evangelizare.

<span id="020">20</span> Et ecce eris tacens, et non poteris loqui usque
in diem quo hæc fiant, pro eo quod non credidisti verbis meis, quæ
implebuntur in tempore suo.

<span id="021">21</span> Et erat plebs exspectans Zachariam: et
mirabantur quod tardaret ipse in templo.

<span id="022">22</span> Egressus autem non poterat loqui ad illos, et
cognoverunt quod visionem vidisset in templo. Et ipse erat innuens
illis, et permansit mutus.

<span id="023">23</span> Et factum est, ut impleti sunt dies officii
ejus, abiit in domum suam:

<span id="024">24</span> post hos autem dies concepit Elisabeth uxor
ejus, et occultabat se mensibus quinque, dicens:

<span id="025">25</span> Quia sic fecit mihi Dominus in diebus, quibus
respexit auferre opprobrium meum inter homines.  

<span id="026">26</span> In mense autem sexto, missus est angelus
Gabriel a Deo in civitatem Galilææ, cui nomen Nazareth,

<span id="027">27</span> ad virginem desponsatam viro, cui nomen erat
Joseph, de domo David: et nomen virginis Maria.

<span id="028">28</span> Et ingressus angelus ad eam dixit: Ave gratia
plena: Dominus tecum: benedicta tu in mulieribus.

<span id="029">29</span> Quæ cum audisset, turbata est in sermone ejus,
et cogitabat qualis esset ista salutatio.

<span id="030">30</span> Et ait angelus ei: Ne timeas, Maria: invenisti
enim gratiam apud Deum.

<span id="031">31</span> Ecce concipies in utero, et paries filium, et
vocabis nomen ejus Jesum:

<span id="032">32</span> hic erit magnus, et Filius Altissimi vocabitur,
et dabit illi Dominus Deus sedem David patris ejus: et regnabit in domo
Jacob in æternum,

<span id="033">33</span> et regni ejus non erit finis.

<span id="034">34</span> Dixit autem Maria ad angelum: Quomodo fiet
istud, quoniam virum non cognosco?

<span id="035">35</span> Et respondens angelus dixit ei: Spiritus
Sanctus superveniet in te, et virtus Altissimi obumbrabit tibi. Ideoque
et quod nascetur ex te sanctum, vocabitur Filius Dei.

<span id="036">36</span> Et ecce Elisabeth cognata tua, et ipsa concepit
filium in senectute sua: et hic mensis sextus est illi, quæ vocatur
sterilis:

<span id="037">37</span> quia non erit impossibile apud Deum omne
verbum.

<span id="038">38</span> Dixit autem Maria: Ecce ancilla Domini: fiat
mihi secundum verbum tuum. Et discessit ab illa angelus.  

<span id="039">39</span> Exsurgens autem Maria in diebus illis, abiit in
montana cum festinatione, in civitatem Juda:

<span id="040">40</span> et intravit in domum Zachariæ, et salutavit
Elisabeth.

<span id="041">41</span> Et factum est, ut audivit salutationem Mariæ
Elisabeth, exsultavit infans in utero ejus: et repleta est Spiritu
Sancto Elisabeth:

<span id="042">42</span> et exclamavit voce magna, et dixit: Benedicta
tu inter mulieres, et benedictus fructus ventris tui.

<span id="043">43</span> Et unde hoc mihi, ut veniat mater Domini mei ad
me?

<span id="044">44</span> Ecce enim ut facta est vox salutationis tuæ in
auribus meis, exsultavit in gaudio infans in utero meo.

<span id="045">45</span> Et beata, quæ credidisti, quoniam perficientur
ea, quæ dicta sunt tibi a Domino.

<span id="046">46</span> Et ait Maria: \[Magnificat anima mea Dominum:  

<span id="047">47</span> et exsultavit spiritus meus in Deo salutari
meo.  

<span id="048">48</span> Quia respexit humilitatem ancillæ suæ:  
ecce enim ex hoc beatam me dicent omnes generationes,  

<span id="049">49</span> quia fecit mihi magna qui potens est:  
et sanctum nomen ejus,  

<span id="050">50</span> et misericordia ejus a progenie in progenies  
timentibus eum.  

<span id="051">51</span> Fecit potentiam in brachio suo:  
dispersit superbos mente cordis sui.  

<span id="052">52</span> Deposuit potentes de sede,  
et exaltavit humiles.  

<span id="053">53</span> Esurientes implevit bonis:  
et divites dimisit inanes.  

<span id="054">54</span> Suscepit Israël puerum suum,  
recordatus misericordiæ suæ:  

<span id="055">55</span> sicut locutus est ad patres nostros,  
Abraham et semini ejus in sæcula.\]

<span id="056">56</span> Mansit autem Maria cum illa quasi mensibus
tribus: et reversa est in domum suam.  

<span id="057">57</span> Elisabeth autem impletum est tempus pariendi,
et peperit filium.

<span id="058">58</span> Et audierunt vicini et cognati ejus quia
magnificavit Dominus misericordiam suam cum illa, et congratulabantur
ei.

<span id="059">59</span> Et factum est in die octavo, venerunt
circumcidere puerum, et vocabant eum nomine patris sui Zachariam.

<span id="060">60</span> Et respondens mater ejus, dixit: Nequaquam, sed
vocabitur Joannes.

<span id="061">61</span> Et dixerunt ad illam: Quia nemo est in
cognatione tua, qui vocetur hoc nomine.

<span id="062">62</span> Innuebant autem patri ejus, quem vellet vocari
eum.

<span id="063">63</span> Et postulans pugillarem scripsit, dicens:
Joannes est nomen ejus. Et mirati sunt universi.

<span id="064">64</span> Apertum est autem illico os ejus, et lingua
ejus, et loquebatur benedicens Deum.

<span id="065">65</span> Et factus est timor super omnes vicinos eorum:
et super omnia montana Judææ divulgabantur omnia verba hæc:

<span id="066">66</span> et posuerunt omnes qui audierant in corde suo,
dicentes: Quis, putas, puer iste erit? etenim manus Domini erat cum
illo.

<span id="067">67</span> Et Zacharias pater ejus repletus est Spiritu
Sancto: et prophetavit, dicens:

<span id="068">68</span> \[Benedictus Dominus Deus Israël,  
quia visitavit, et fecit redemptionem plebis suæ:  

<span id="069">69</span> et erexit cornu salutis nobis  
in domo David pueri sui,  

<span id="070">70</span> sicut locutum est per os sanctorum,  
qui a sæculo sunt, prophetarum ejus:  

<span id="071">71</span> salutem ex inimicis nostris,  
et de manu omnium qui oderunt nos:  

<span id="072">72</span> ad faciendam misericordiam cum patribus
nostris:  
et memorari testamenti sui sancti:  

<span id="073">73</span> jusjurandum, quod juravit ad Abraham patrem
nostrum,  
daturum se nobis  

<span id="074">74</span> ut sine timore, de manu inimicorum nostrorum
liberati,  
serviamus illi  

<span id="075">75</span> in sanctitate et justitia coram ipso,  
omnibus diebus nostris.  

<span id="076">76</span> Et tu puer, propheta Altissimi vocaberis:  
præibis enim ante faciem Domini parare vias ejus,  

<span id="077">77</span> ad dandam scientiam salutis plebi ejus  
in remissionem peccatorum eorum  

<span id="078">78</span> per viscera misericordiæ Dei nostri,  
in quibus visitavit nos, oriens ex alto:  

<span id="079">79</span> illuminare his qui in tenebris et in umbra
mortis sedent:  
ad dirigendos pedes nostros in viam pacis.\]

<span id="080">80</span> Puer autem crescebat, et confortabatur spiritu:
et erat in desertis usque in diem ostensionis suæ ad Israël.

------------------------------------------------------------------------

[Next: Luke Chapter 2](luk002.md)
