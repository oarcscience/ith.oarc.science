<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 42</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa042.htm">Polyglot</A>&nbsp;
<A HREF="../kjv/isa042.htm">KJV</A>&nbsp;
<A HREF="../sep/isa042.htm">Sep</A>&nbsp;
<A HREF="../tan/isa042.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa041.htm">Previous</A>&nbsp;
<A HREF="isa043.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 42</H3><P><a name="001">1</A>&nbsp;[Ecce servus meus, suscipiam eum;<BR> electus meus, complacuit sibi in illo anima mea:<BR> dedi spiritum meum super eum:<BR> judicium gentibus proferet.<BR></P>
<P><a name="002">2</A>&nbsp;Non clamabit, neque accipiet personam,<BR> nec audietur vox ejus foris.<BR></P>
<P><a name="003">3</A>&nbsp;Calamum quassatum non conteret,<BR> et linum fumigans non extinguet:<BR> in veritate educet judicium.<BR></P>
<P><a name="004">4</A>&nbsp;Non erit tristis, neque turbulentus,<BR> donec ponat in terra judicium;<BR> et legem ejus insul&#230; exspectabunt.<BR></P>
<P><a name="005">5</A>&nbsp;H&#230;c dicit Dominus Deus,<BR> creans c&#230;los, et extendens eos;<BR> formans terram, et qu&#230; germinant ex ea;<BR> dans flatum populo qui est super eam,<BR> et spiritum calcantibus eam:<BR></P>
<P><a name="006">6</A>&nbsp;Ego Dominus vocavi te in justitia,<BR> et apprehendi manum tuam,<BR> et servavi te:<BR> et dedi te in f&#156;dus populi,<BR> in lucem gentium,<BR></P>
<P><a name="007">7</A>&nbsp;ut aperires oculos c&#230;corum,<BR> et educeres de conclusione vinctum,<BR> de domo carceris sedentes in tenebris.<BR></P>
<P><a name="008">8</A>&nbsp;Ego Dominus,<BR> hoc est nomen meum;<BR> gloriam meam alteri non dabo,<BR> et laudem meam sculptilibus.<BR></P>
<P><a name="009">9</A>&nbsp;Qu&#230; prima fuerunt, ecce venerunt;<BR> nova quoque ego annuntio:<BR> antequam oriantur,<BR> audita vobis faciam.]<BR>
</P>
<P><a name="010">10</A>&nbsp;[Cantate Domino canticum novum,<BR> laus ejus ab extremis terr&#230;,<BR> qui descenditis in mare, et plenitudo ejus;<BR> insul&#230;, et habitatores earum.<BR></P>
<P><a name="011">11</A>&nbsp;Sublevetur desertum et civitates ejus.<BR> In domibus habitabit Cedar:<BR> laudate, habitatores petr&#230;;<BR> de vertice montium clamabunt.<BR></P>
<P><a name="012">12</A>&nbsp;Ponent Domino gloriam,<BR> et laudem ejus in insulis nuntiabunt.<BR></P>
<P><a name="013">13</A>&nbsp;Dominus sicut fortis egredietur,<BR> sicut vir pr&#230;liator suscitabit zelum;<BR> vociferabitur, et clamabit:<BR> super inimicos suos confortabitur.]<BR>
</P>
<P><a name="014">14</A>&nbsp;[Tacui semper,<BR> silui, patiens fui:<BR> sicut parturiens loquar;<BR> dissipabo, et absorbebo simul.<BR></P>
<P><a name="015">15</A>&nbsp;Desertos faciam montes et colles,<BR> et omne gramen eorum exsiccabo;<BR> et ponam flumina in insulas,<BR> et stagna arefaciam.<BR></P>
<P><a name="016">16</A>&nbsp;Et ducam c&#230;cos in viam quam nesciunt,<BR> et in semitis quas ignoraverunt ambulare eos faciam;<BR> ponam tenebras coram eis in lucem,<BR> et prava in recta;<BR> h&#230;c verba feci eis,<BR> et non dereliqui eos.<BR></P>
<P><a name="017">17</A>&nbsp;Conversi sunt retrorsum, confundantur confusione,<BR> qui confidunt in sculptili;<BR> qui dicunt conflatili:<BR> Vos dii nostri.<BR></P>
<P><a name="018">18</A>&nbsp;Surdi, audite,<BR> et c&#230;ci, intuemini ad videndum.<BR></P>
<P><a name="019">19</A>&nbsp;Quis c&#230;cus, nisi servus meus;<BR> et surdus, nisi ad quem nuntios meos misi?<BR> quis c&#230;cus, nisi qui venundatus est?<BR> et quis c&#230;cus, nisi servus Domini?<BR></P>
<P><a name="020">20</A>&nbsp;Qui vides multa, nonne custodies?<BR> qui apertas habes aures, nonne audies?<BR></P>
<P><a name="021">21</A>&nbsp;Et Dominus voluit ut sanctificaret eum,<BR> et magnificaret legem, et extolleret.<BR></P>
<P><a name="022">22</A>&nbsp;Ipse autem populus direptus, et vastatus;<BR> laqueus juvenum omnes,<BR> et in domibus carcerum absconditi sunt;<BR> facti sunt in rapinam, nec est qui eruat;<BR> in direptionem, nec est qui dicat: Redde.<BR></P>
<P><a name="023">23</A>&nbsp;Quis est in vobis qui audiat hoc,<BR> attendat, et auscultet futura?<BR></P>
<P><a name="024">24</A>&nbsp;Quis dedit in direptionem Jacob,<BR> et Isra&#235;l vastantibus?<BR> nonne Dominus ipse, cui peccavimus?<BR> Et noluerunt in viis ejus ambulare,<BR> et non audierunt legem ejus.<BR></P>
<P><a name="025">25</A>&nbsp;Et effudit super eum indignationem furoris sui,<BR> et forte bellum;<BR> et combussit eum in circuitu, et non cognovit;<BR> et succendit eum, et non intellexit.]</P>
<P><HR>
<CENTER>
<A HREF="isa043.htm">Next: Isaiah Chapter 43</A></CENTER>
</BODY>
</HTML>
