<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Samuel: 1 Samuel Chapter 20</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa1020.htm">Polyglot</A>&nbsp;
<A HREF="../kjv/sa1020.htm">KJV</A>&nbsp;
<A HREF="../sep/sa1020.htm">Sep</A>&nbsp;
<A HREF="../tan/sa1020.htm">Tan</A>&nbsp;

<BR>
<BR><A HREF="sa1.htm">1 Samuel Index</A><BR>
&nbsp;
<A HREF="sa1019.htm">Previous</A>&nbsp;
<A HREF="sa1021.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Samuel Chapter 20</H3><P><a name="001">1</A>&nbsp;Fugit autem David de Najoth, qu&#230; est in Ramatha, veniensque locutus est coram Jonatha: Quid feci? qu&#230; est iniquitas mea, et quod peccatum meum in patrem tuum, quia qu&#230;rit animam meam?</P>
<P><a name="002">2</A>&nbsp;Qui dixit ei: Absit, non morieris: neque enim faciet pater meus quidquam grande vel parvum, nisi prius indicaverit mihi: hunc ergo celavit me pater meus sermonem tantummodo? nequaquam erit istud.</P>
<P><a name="003">3</A>&nbsp;Et juravit rursum Davidi. Et ille ait: Scit profecto pater tuus quia inveni gratiam in oculis tuis, et dicet: Nesciat hoc Jonathas, ne forte tristetur. Quinimmo vivit Dominus, et vivit anima tua, quia uno tantum (ut ita dicam) gradu ego morsque dividimur.</P>
<P><a name="004">4</A>&nbsp;Et ait Jonathas ad David: Quodcumque dixerit mihi anima tua, faciam tibi.</P>
<P><a name="005">5</A>&nbsp;Dixit autem David ad Jonathan: Ecce calend&#230; sunt crastino, et ego ex more sedere soleo juxta regem ad vescendum: dimitte ergo me ut abscondar in agro usque ad vesperam diei terti&#230;.</P>
<P><a name="006">6</A>&nbsp;Si respiciens requisierit me pater tuus, respondebis ei: Rogavit me David ut iret celeriter in Bethlehem civitatem suam, quia victim&#230; solemnes ibi sunt universis contribulibus suis.</P>
<P><a name="007">7</A>&nbsp;Si dixerit: Bene: pax erit servo tuo. Si autem fuerit iratus, scito quia completa est malitia ejus.</P>
<P><a name="008">8</A>&nbsp;Fac ergo misericordiam in servum tuum, quia f&#156;dus Domini me famulum tuum tecum inire fecisti: si autem est iniquitas aliqua in me, tu me interfice, et ad patrem tuum ne introducas me.</P>
<P><a name="009">9</A>&nbsp;Et ait Jonathas: Absit hoc a te: neque enim fieri potest, ut si certe cognovero completam esse patris mei malitiam contra te, non annuntiem tibi.</P>
<P><a name="010">10</A>&nbsp;Responditque David ad Jonathan: Quis renuntiabit mihi, si quid forte responderit tibi pater tuus dure de me?<BR>
</P>
<P><a name="011">11</A>&nbsp;Et ait Jonathas ad David: Veni, et egrediamur foras in agrum. Cumque exissent ambo in agrum,</P>
<P><a name="012">12</A>&nbsp;ait Jonathas ad David: Domine Deus Isra&#235;l, si investigavero sententiam patris mei crastino vel perendie, et aliquid boni fuerit super David, et non statim misero ad te, et notum tibi fecero,</P>
<P><a name="013">13</A>&nbsp;h&#230;c faciat Dominus Jonath&#230;, et h&#230;c addat. Si autem perseveraverit patris mei malitia adversum te, revelabo aurem tuam, et dimittam te, ut vadas in pace, et sit Dominus tecum, sicut fuit cum patre meo.</P>
<P><a name="014">14</A>&nbsp;Et si vixero, facies mihi misericordiam Domini: si vero mortuus fuero,</P>
<P><a name="015">15</A>&nbsp;non auferes misericordiam tuam a domo mea usque in sempiternum, quando eradicaverit Dominus inimicos David, unumquemque de terra: auferat Jonathan de domo sua, et requirat Dominus de manu inimicorum David.</P>
<P><a name="016">16</A>&nbsp;Pepigit ergo Jonathas f&#156;dus cum domo David: et requisivit Dominus de manu inimicorum David.</P>
<P><a name="017">17</A>&nbsp;Et addidit Jonathas dejerare David, eo quod diligeret illum: sicut enim animam suam, ita diligebat eum.</P>
<P><a name="018">18</A>&nbsp;Dixitque ad eum Jonathas: Cras calend&#230; sunt, et requireris:</P>
<P><a name="019">19</A>&nbsp;requiretur enim sessio tua usque perendie. Descendes ergo festinus, et venies in locum ubi celandus es in die qua operari licet, et sedebis juxta lapidem cui nomen est Ezel.</P>
<P><a name="020">20</A>&nbsp;Et ego tres sagittas mittam juxta eum, et jaciam quasi exercens me ad signum.</P>
<P><a name="021">21</A>&nbsp;Mittam quoque et puerum, dicens ei: Vade, et affer mihi sagittas.</P>
<P><a name="022">22</A>&nbsp;Si dixero puero: Ecce sagitt&#230; intra te sunt, tolle eas: tu veni ad me, quia pax tibi est, et nihil est mali, vivit Dominus. Si autem sic locutus fuero puero: Ecce sagitt&#230; ultra te sunt: vade in pace, quia dimisit te Dominus.</P>
<P><a name="023">23</A>&nbsp;De verbo autem quod locuti sumus ego et tu, sit Dominus inter me et te usque in sempiternum.<BR>
</P>
<P><a name="024">24</A>&nbsp;Absconditus est ergo David in agro, et venerunt calend&#230;, et sedit rex ad comedendum panem.</P>
<P><a name="025">25</A>&nbsp;Cumque sedisset rex super cathedram suam (secundum consuetudinem) qu&#230; erat juxta parietem, surrexit Jonathas, et sedit Abner ex latere Saul: vacuusque apparuit locus David.</P>
<P><a name="026">26</A>&nbsp;Et non est locutus Saul quidquam in die illa: cogitabat enim quod forte evenisset ei, ut non esset mundus, nec purificatus.</P>
<P><a name="027">27</A>&nbsp;Cumque illuxisset dies secunda post calendas, rursus apparuit vacuus locus David. Dixitque Saul ad Jonathan filium suum: Cur non venit filius Isai nec heri nec hodie ad vescendum?</P>
<P><a name="028">28</A>&nbsp;Responditque Jonathas Sauli: Rogavit me obnixe ut iret in Bethlehem,</P>
<P><a name="029">29</A>&nbsp;et ait: Dimitte me, quoniam sacrificium solemne est in civitate, unus de fratribus meis accersivit me: nunc ergo si inveni gratiam in oculis tuis, vadam cito, et videbo fratres meos. Ob hanc causam non venit ad mensam regis.</P>
<P><a name="030">30</A>&nbsp;Iratus autem Saul adversum Jonathan, dixit ei: Fili mulieris virum ultro rapientis, numquid ignoro quia diligis filium Isai in confusionem tuam, et in confusionem ignominios&#230; matris tu&#230;?</P>
<P><a name="031">31</A>&nbsp;Omnibus enim diebus quibus filius Isai vixerit super terram, non stabilieris tu, neque regnum tuum. Itaque jam nunc mitte, et adduc eum ad me: quia filius mortis est.</P>
<P><a name="032">32</A>&nbsp;Respondens autem Jonathas Sauli patri suo, ait: Quare morietur? quid fecit?</P>
<P><a name="033">33</A>&nbsp;Et arripuit Saul lanceam ut percuteret eum. Et intellexit Jonathas quod definitum esset a patre suo, ut interficeret David.</P>
<P><a name="034">34</A>&nbsp;Surrexit ergo Jonathas a mensa in ira furoris, et non comedit in die calendarum secunda panem. Contristatus est enim super David, eo quod confudisset eum pater suus.</P>
<P><a name="035">35</A>&nbsp;Cumque illuxisset mane, venit Jonathas in agrum juxta placitum David, et puer parvulus cum eo.</P>
<P><a name="036">36</A>&nbsp;Et ait ad puerum suum: Vade, et affer mihi sagittas quas ego jacio. Cumque puer cucurrisset, jecit aliam sagittam trans puerum.</P>
<P><a name="037">37</A>&nbsp;Venit itaque puer ad locum jaculi quod miserat Jonathas: et clamavit Jonathas post tergum pueri, et ait: Ecce ibi est sagitta porro ultra te.</P>
<P><a name="038">38</A>&nbsp;Clamavitque iterum Jonathas post tergum pueri, dicens: Festina velociter, ne steteris. Collegit autem puer Jonath&#230; sagittas, et attulit ad dominum suum:</P>
<P><a name="039">39</A>&nbsp;et quid ageretur, penitus ignorabat, tantummodo enim Jonathas et David rem noverant.</P>
<P><a name="040">40</A>&nbsp;Dedit ergo Jonathas arma sua puero, et dixit ei: Vade, et defer in civitatem.</P>
<P><a name="041">41</A>&nbsp;Cumque abiisset puer, surrexit David de loco qui vergebat ad austrum, et cadens pronus in terram, adoravit tertio: et osculantes se alterutrum, fleverunt pariter, David autem amplius.</P>
<P><a name="042">42</A>&nbsp;Dixit ergo Jonathas ad David: Vade in pace: qu&#230;cumque juravimus ambo in nomine Domini, dicentes: Dominus sit inter me et te, et inter semen meum et semen tuum usque in sempiternum.</P>
<P><a name="043">43</A>&nbsp;Et surrexit David, et abiit: sed et Jonathas ingressus est civitatem.</P>
<P><HR>
<CENTER>
<A HREF="sa1021.htm">Next: 1 Samuel Chapter 21</A></CENTER>
</BODY>
</HTML>
