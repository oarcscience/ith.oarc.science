<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Tobias: Tobias Chapter 11</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/tob011.htm">Polyglot</A>&nbsp;
<A HREF="../apo/tob011.htm">Apo</A>&nbsp;
<A HREF="../sep/toa011.htm">Sep:ToA</A>&nbsp;
<A HREF="../sep/tos011.htm">Sep:ToS</A>&nbsp;

<BR>
<BR><A HREF="tob.htm">Tobias Index</A><BR>
&nbsp;
<A HREF="tob010.htm">Previous</A>&nbsp;
<A HREF="tob012.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Tobias Chapter 11</H3><P><a name="001">1</A>&nbsp;Cumque reverterentur, pervenerunt ad Charan, qu&#230; est in medio itinere contra Niniven, undecimo die.</P>
<P><a name="002">2</A>&nbsp;Dixitque angelus: Tobia frater, scis quemadmodum reliquisti patrem tuum.</P>
<P><a name="003">3</A>&nbsp;Si placet itaque tibi, pr&#230;cedamus, et lento gradu sequantur iter nostrum famili&#230;, simul cum conjuge tua, et cum animalibus.</P>
<P><a name="004">4</A>&nbsp;Cumque hoc placuisset ut irent, dixit Rapha&#235;l ad Tobiam: Tolle tecum ex felle piscis: erit enim necessarium. Tulit itaque Tobias ex felle illo, et abierunt.</P>
<P><a name="005">5</A>&nbsp;Anna autem sedebat secus viam quotidie in supercilio montis, unde respicere poterat de longinquo.</P>
<P><a name="006">6</A>&nbsp;Et dum ex eodem loco specularetur adventum ejus, vidit a longe, et illico agnovit venientem filium suum: currensque nuntiavit viro suo, dicens: Ecce venit filius tuus.</P>
<P><a name="007">7</A>&nbsp;Dixitque Rapha&#235;l ad Tobiam: At ubi introieris domum tuam, statim adora Dominum Deum tuum: et gratias agens ei, accede ad patrem tuum, et osculare eum.</P>
<P><a name="008">8</A>&nbsp;Statimque lini super oculos ejus ex felle isto piscis, quod portas tecum: scias enim quoniam mox aperientur oculi ejus, et videbit pater tuus lumen c&#230;li, et in aspectu tuo gaudebit.</P>
<P><a name="009">9</A>&nbsp;Tunc pr&#230;cucurrit canis, qui simul fuerat in via: et quasi nuntius adveniens, blandimento su&#230; caud&#230; gaudebat.</P>
<P><a name="010">10</A>&nbsp;Et consurgens c&#230;cus pater ejus, c&#156;pit offendens pedibus currere: et data manu puero, occurrit obviam filio suo.</P>
<P><a name="011">11</A>&nbsp;Et suscipiens osculatus est eum cum uxore sua, et c&#156;perunt ambo flere pr&#230; gaudio.</P>
<P><a name="012">12</A>&nbsp;Cumque adorassent Deum, et gratias egissent, consederunt.<BR>
</P>
<P><a name="013">13</A>&nbsp;Tunc sumens Tobias de felle piscis, linivit oculos patris sui.</P>
<P><a name="014">14</A>&nbsp;Et sustinuit quasi dimidiam fere horam: et c&#156;pit albugo ex oculis ejus, quasi membrana ovi, egredi.</P>
<P><a name="015">15</A>&nbsp;Quam apprehendens Tobias, traxit ab oculis ejus: statimque visum recepit.</P>
<P><a name="016">16</A>&nbsp;Et glorificabant Deum, ipse videlicet et uxor ejus, et omnes qui sciebant eum.</P>
<P><a name="017">17</A>&nbsp;Dicebatque Tobias: Benedico te, Domine Deus Isra&#235;l, quia tu castigasti me, et tu salvasti me: et ecce ego video Tobiam filium meum.</P>
<P><a name="018">18</A>&nbsp;Ingressa est etiam post septem dies Sara uxor filii ejus et omnis familia sana, et pecora, et cameli, et pecunia multa uxoris; sed et illa pecunia, quam receperat a Gabelo.</P>
<P><a name="019">19</A>&nbsp;Et narravit parentibus suis omnia beneficia Dei, qu&#230; fecisset circa eum per hominem qui eum duxerat.</P>
<P><a name="020">20</A>&nbsp;Veneruntque Achior et Nabath consobrini Tobi&#230; gaudentes ad Tobiam, et congratulantes ei de omnibus bonis qu&#230; circa illum ostenderat Deus.</P>
<P><a name="021">21</A>&nbsp;Et per septem dies epulantes, omnes cum gaudio magno gavisi sunt.</P>
<P><HR>
<CENTER>
<A HREF="tob012.htm">Next: Tobias Chapter 12</A></CENTER>
</BODY>
</HTML>
