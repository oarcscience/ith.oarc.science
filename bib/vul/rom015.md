[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom015)  [GNT](../gnt/rom015) 
[KJV](../kjv/rom015)   
  
[Romans Index](rom)  
  [Previous](rom014)  [Next](rom016) 

------------------------------------------------------------------------

### Vulgate (Latin): Romans Chapter 15

<span id="001">1</span> Debemus autem nos firmiores imbecillitates
infirmorum sustinere, et non nobis placere.

<span id="002">2</span> Unusquisque vestrum proximo suo placeat in
bonum, ad ædificationem.

<span id="003">3</span> Etenim Christus non sibi placuit, sed sicut
scriptum est: Improperia improperantium tibi ceciderunt super me.

<span id="004">4</span> Quæcumque enim scripta sunt, ad nostram
doctrinam scripta sunt: ut per patientiam, et consolationem
Scripturarum, spem habeamus.

<span id="005">5</span> Deus autem patientiæ et solatii det vobis
idipsum sapere in alterutrum secundum Jesum Christum:

<span id="006">6</span> ut unanimes, uno ore honorificetis Deum et
patrem Domini nostri Jesu Christi.

<span id="007">7</span> Propter quod suscipite invicem, sicut et
Christus suscepit vos in honorem Dei.

<span id="008">8</span> Dico enim Christum Jesum ministrum fuisse
circumcisionis propter veritatem Dei, ad confirmandas promissiones
patrum:

<span id="009">9</span> gentes autem super misericordia honorare Deum,
sicut scriptum est: Propterea confitebor tibi in gentibus, Domine, et
nomini tuo cantabo.

<span id="010">10</span> Et iterum dicit: Lætamini gentes cum plebe
ejus.

<span id="011">11</span> Et iterum: Laudate omnes gentes Dominum: et
magnificate eum omnes populi.

<span id="012">12</span> Et rursus Isaias ait: Erit radix Jesse, et qui
exsurget regere gentes, in eum gentes sperabunt.

<span id="013">13</span> Deus autem spei repleat vos omni gaudio, et
pace in credendo: ut abundetis in spe, et virtute Spiritus Sancti.  

<span id="014">14</span> Certus sum autem fratres mei et ego ipse de
vobis, quoniam et ipsi pleni estis dilectione, repleti omni scientia,
ita ut possitis alterutrum monere.

<span id="015">15</span> Audacius autem scripsi vobis fratres ex parte,
tamquam in memoriam vos reducens: propter gratiam, quæ data est mihi a
Deo,

<span id="016">16</span> ut sim minister Christi Jesu in gentibus:
sanctificans Evangelium Dei, ut fiat oblatio gentium accepta, et
sanctificata in Spiritu Sancto.

<span id="017">17</span> Habeo igitur gloriam in Christo Jesu ad Deum.

<span id="018">18</span> Non enim audeo aliquid loqui eorum, quæ per me
non efficit Christus in obedientiam gentium, verbo et factis:

<span id="019">19</span> in virtute signorum, et prodigiorum, in virtute
Spiritus Sancti: ita ut ab Jerusalem per circuitum usque ad Illyricum
repleverim Evangelium Christi.

<span id="020">20</span> Sic autem prædicavi Evangelium hoc, non ubi
nominatus est Christus, ne super alienum fundamentum ædificarem:

<span id="021">21</span> sed sicut scriptum est: Quibus non est
annuntiatum de eo, videbunt: et qui non audierunt, intelligent.  

<span id="022">22</span> Propter quod et impediebar plurimum venire ad
vos, et prohibitus sum usque adhuc.

<span id="023">23</span> Nunc vero ulterius locum non habens in his
regionibus, cupiditatem autem habens veniendi ad vos ex multis jam
præcedentibus annis:

<span id="024">24</span> cum in Hispaniam proficisci cœpero, spero quod
præteriens videam vos, et a vobis deducar illuc, si vobis primum ex
parte fruitus fuero.

<span id="025">25</span> Nunc igitur proficiscar in Jerusalem ministrare
sanctis.

<span id="026">26</span> Probaverunt enim Macedonia et Achaia
collationem aliquam facere in pauperes sanctorum, qui sunt in Jerusalem.

<span id="027">27</span> Placuit enim eis: et debitores sunt eorum. Nam
si spiritualium eorum participes facti sunt gentiles, debent et in
carnalibus ministrare illis.

<span id="028">28</span> Hoc igitur cum consummavero, et assignavero eis
fructum hunc, per vos proficiscar in Hispaniam.

<span id="029">29</span> Scio autem quoniam veniens ad vos, in
abundantia benedictionis Evangelii Christi veniam.

<span id="030">30</span> Obsecro ergo vos fratres per Dominum nostrum
Jesum Christum, et per caritatem Sancti Spiritus, ut adjuvetis me in
orationibus vestris pro me ad Deum,

<span id="031">31</span> ut liberer ab infidelibus, qui sunt in Judæa,
et obsequii mei oblatio accepta fiat in Jerusalem sanctis,

<span id="032">32</span> ut veniam ad vos in gaudio per voluntatem Dei,
et refrigerer vobiscum.

<span id="033">33</span> Deus autem pacis sit cum omnibus vobis. Amen.

------------------------------------------------------------------------

[Next: Romans Chapter 16](rom016)
