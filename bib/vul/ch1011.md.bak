[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1011)  [KJV](../kjv/ch1011)  [Sep](../sep/ch1011.md) 
[Tan](../tan/ch1011.md)   
  
[1 Chronicles Index](ch1.md)  
  [Previous](ch1010)  [Next](ch1012.md) 

------------------------------------------------------------------------

### Vulgate (Latin): 1 Chronicles Chapter 11

<span id="001">1</span> Congregatus est igitur omnis Israël ad David in
Hebron, dicens: Os tuum sumus, et caro tua.

<span id="002">2</span> Heri quoque et nudiustertius cum adhuc regnaret
Saul, tu eras qui educebas et introducebas Israël: tibi enim dixit
Dominus Deus tuus: Tu pasces populum meum Israël, et tu eris princeps
super eum.

<span id="003">3</span> Venerunt ergo omnes majores natu Israël ad regem
in Hebron, et iniit David cum eis fœdus coram Domino: unxeruntque eum
regem super Israël, juxta sermonem Domini quem locutus est in manu
Samuel.  

<span id="004">4</span> Abiit quoque David et omnis Israël in Jerusalem:
hæc est Jebus, ubi erant Jebusæi habitatores terræ.

<span id="005">5</span> Dixeruntque qui habitabant in Jebus ad David:
Non ingredieris huc. Porro David cepit arcem Sion, quæ est civitas
David,

<span id="006">6</span> dixitque: Omnis qui percusserit Jebusæum in
primis, erit princeps et dux. Ascendit igitur primus Joab filius Sarviæ,
et factus est princeps.

<span id="007">7</span> Habitavit autem David in arce, et idcirco
appellata est civitas David.

<span id="008">8</span> Ædificavitque urbem in circuitu a Mello usque ad
gyrum; Joab autem reliqua urbis exstruxit.

<span id="009">9</span> Proficiebatque David vadens et crescens, et
Dominus exercituum erat cum eo.  

<span id="010">10</span> Hi principes virorum fortium David, qui
adjuverunt eum ut rex fieret super omnem Israël, juxta verbum Domini
quod locutus est ad Israël.

<span id="011">11</span> Et iste numerus robustorum David: Jesbaam
filius Hachamoni princeps inter triginta: iste levavit hastam suam super
trecentos vulneratos una vice.

<span id="012">12</span> Et post eum Eleazar filius patrui ejus
Ahohites, qui erat inter tres potentes.

<span id="013">13</span> Iste fuit cum David in Phesdomim, quando
Philisthiim congregati sunt ad locum illum in prælium: et erat ager
regionis illius plenus hordeo, fugeratque populus a facie
Philisthinorum.

<span id="014">14</span> Hi steterunt in medio agri, et defenderunt eum:
cumque percussissent Philisthæos, dedit Dominus salutem magnam populo
suo.

<span id="015">15</span> Descenderunt autem tres de triginta principibus
ad petram, in qua erat David, ad speluncam Odollam, quando Philisthiim
fuerant castrametati in valle Raphaim.

<span id="016">16</span> Porro David erat in præsidio, et statio
Philisthinorum in Bethlehem.

<span id="017">17</span> Desideravit igitur David, et dixit: O si quis
daret mihi aquam de cisterna Bethlehem, quæ est in porta!

<span id="018">18</span> Tres ergo isti per media castra Philisthinorum
perrexerunt, et hauserunt aquam de cisterna Bethlehem quæ erat in porta,
et attulerunt ad David ut biberet. Qui noluit, sed magis libavit illam
Domino,

<span id="019">19</span> dicens: Absit ut in conspectu Dei mei hoc
faciam, et sanguinem istorum virorum bibam: quia in periculo animarum
suarum attulerunt mihi aquam. Et ob hanc causam noluit bibere: hæc
fecerunt tres robustissimi.

<span id="020">20</span> Abisai quoque frater Joab ipse erat princeps
trium, et ipse levavit hastam suam contra trecentos vulneratos, et ipse
erat inter tres nominatissimus,

<span id="021">21</span> et inter tres secundos inclytus, et princeps
eorum: verumtamen usque ad tres primos non pervenerat.

<span id="022">22</span> Banaias filius Jojadæ viri robustissimi, qui
multa opera perpetrarat, de Cabseel: ipse percussit duos ariel Moab, et
ipse descendit et interfecit leonem in media cisterna tempore nivis.

<span id="023">23</span> Et ipse percussit virum ægyptium, cujus statura
erat quinque cubitorum, et habebat lanceam ut liciatorium texentium:
descendit igitur ad eum cum virga, et rapuit hastam quam tenebat manu,
et interfecit eum hasta sua.

<span id="024">24</span> Hæc fecit Banaias filius Jojadæ, qui erat inter
tres robustos nominatissimus,

<span id="025">25</span> inter triginta primus, verumtamen ad tres usque
non pervenerat: posuit autem eum David ad auriculam suam.  

<span id="026">26</span> Porro fortissimi viri in exercitu, Asahel
frater Joab, et Elchanan filius patrui ejus de Bethlehem,

<span id="027">27</span> Sammoth Arorites, Helles Pharonites,

<span id="028">28</span> Ira filius Acces Thecuites, Abiezer
Anathothites,

<span id="029">29</span> Sobbochai Husathites, Ilai Ahohites,

<span id="030">30</span> Maharai Netophathites, Heled filius Baana
Netophathites,

<span id="031">31</span> Ethai filius Ribai de Gabaath filiorum
Benjamin, Banaia Pharatonites,

<span id="032">32</span> Hurai de torrente Gaas, Abiel Arbathites,
Azmoth Bauramites, Eliaba Salabonites.

<span id="033">33</span> Filii Assem Gezonites, Jonathan filius Sage
Ararites,

<span id="034">34</span> Ahiam filius Sachar Ararites,

<span id="035">35</span> Eliphal filius Ur,

<span id="036">36</span> Hepher Mecherathites, Ahia Phelonites,

<span id="037">37</span> Hesro Carmelites, Naarai filius Asbai,

<span id="038">38</span> Joël frater Nathan, Mibahar filius Agarai,

<span id="039">39</span> Selec Ammonites, Naharai Berothites armiger
Joab filii Sarviæ,

<span id="040">40</span> Ira Jethræus, Gareb Jethræus,

<span id="041">41</span> Urias Hethæus, Zabad filius Oholi,

<span id="042">42</span> Adina filius Siza Rubenites princeps
Rubenitarum, et cum eo triginta:

<span id="043">43</span> Hanan filius Maacha, et Josaphat Mathanites,

<span id="044">44</span> Ozia Astarothites, Samma, et Jehiel filii
Hotham Arorites,

<span id="045">45</span> Jedihel filius Samri, et Joha frater ejus
Thosaites,

<span id="046">46</span> Eliel Mahumites, et Jeribai, et Josaia filii
Elnaëm, et Jethma Moabites, Eliel, et Obed, et Jasiel de Masobia.

------------------------------------------------------------------------

[Next: 1 Chronicles Chapter 12](ch1012.md)
