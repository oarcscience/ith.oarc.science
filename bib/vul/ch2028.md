[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2028)  [KJV](../kjv/ch2028)  [Sep](../sep/ch2028.md) 
[Tan](../tan/ch2028.md)   
  
[2 Chronicles Index](ch2.md)  
  [Previous](ch2027)  [Next](ch2029.md) 

------------------------------------------------------------------------

### Vulgate (Latin): 2 Chronicles Chapter 28

<span id="001">1</span> Viginti annorum erat Achaz cum regnare cœpisset,
et sedecim annis regnavit in Jerusalem. Non fecit rectum in conspectu
Domini sicut David pater ejus,

<span id="002">2</span> sed ambulavit in viis regum Israël, insuper et
statuas fudit Baalim.

<span id="003">3</span> Ipse est qui adolevit incensum in valle
Benennom, et lustravit filios suos in igne juxta ritum gentium quas
interfecit Dominus in adventu filiorum Israël.

<span id="004">4</span> Sacrificabat quoque, et thymiama succendebat in
excelsis, et in collibus, et sub omni ligno frondoso.

<span id="005">5</span> Tradiditque eum Dominus Deus ejus in manu regis
Syriæ, qui percussit eum, magnamque prædam cepit de ejus imperio, et
adduxit in Damascum: manibus quoque regis Israël traditus est, et
percussus plaga grandi.

<span id="006">6</span> Occiditque Phacee filius Romeliæ, de Juda centum
viginti millia in die uno, omnes viros bellatores: eo quod reliquissent
Dominum Deum patrum suorum.

<span id="007">7</span> Eodem tempore occidit Zechri, vir potens ex
Ephraim, Maasiam filium regis, et Ezricam ducem domus ejus, Elcanam
quoque secundum a rege.

<span id="008">8</span> Ceperuntque filii Israël de fratribus suis
ducenta millia mulierum, puerorum, et puellarum, et infinitam prædam:
pertuleruntque eam in Samariam.

<span id="009">9</span> Ea tempestate erat ibi propheta Domini, nomine
Oded: qui egressus obviam exercitui venienti in Samariam, dixit eis:
Ecce iratus Dominus Deus patrum vestrorum contra Juda, tradidit eos in
manibus vestris, et occidistis eos atrociter, ita ut ad cælum
pertingeret vestra crudelitas.

<span id="010">10</span> Insuper filios Juda et Jerusalem vultis vobis
subjicere in servos et ancillas: quod nequaquam facto opus est:
peccastis enim super hoc Domino Deo vestro.

<span id="011">11</span> Sed audite consilium meum, et reducite captivos
quos adduxistis de fratribus vestris, quia magnus furor Domini imminet
vobis.

<span id="012">12</span> Steterunt itaque viri de principibus filiorum
Ephraim, Azarias filius Johanan, Barachias filius Mosollamoth, Ezechias
filius Sellum, et Amasa filius Adali, contra eos qui veniebant de
prælio,

<span id="013">13</span> et dixerunt eis: Non introducetis huc captivos,
ne peccemus Domino. Quare vultis adjicere super peccata nostra, et
vetera cumulare delicta? grande quippe peccatum est, et ira furoris
Domini imminet super Israël.

<span id="014">14</span> Dimiseruntque viri bellatores prædam, et
universa quæ ceperant, coram principibus, et omni multitudine.

<span id="015">15</span> Steteruntque viri quos supra memoravimus, et
apprehendentes captivos, omnesque qui nudi erant, vestierunt de spoliis:
cumque vestissent eos, et calceassent, et refecissent cibo ac potu,
unxissentque propter laborem, et adhibuissent eis curam: quicumque
ambulare non poterant, et erant imbecillo corpore, imposuerunt eos
jumentis, et adduxerunt Jericho civitatem palmarum ad fratres eorum,
ipsique reversi sunt in Samariam.  

<span id="016">16</span> Tempore illo misit rex Achaz ad regem
Assyriorum, postulans auxilium.

<span id="017">17</span> Veneruntque Idumæi, et percusserunt multos ex
Juda, et ceperunt prædam magnam.

<span id="018">18</span> Philisthiim quoque diffusi sunt per urbes
campestres, et ad meridiem Juda: ceperuntque Bethsames, et Ajalon, et
Gaderoth, Socho quoque, et Thamnan, et Gamzo, cum viculis suis, et
habitaverunt in eis.

<span id="019">19</span> Humiliaverat enim Dominus Judam propter Achaz
regem Juda, eo quod nudasset eum auxilio, et contemptui habuisset
Dominum.

<span id="020">20</span> Adduxitque contra eum Thelgathphalnasar regem
Assyriorum, qui et afflixit eum, et nullo resistente vastavit.

<span id="021">21</span> Igitur Achaz, spoliata domo Domini, et domo
regum ac principum, dedit regi Assyriorum munera, et tamen nihil ei
profuit.

<span id="022">22</span> Insuper et tempore angustiæ suæ auxit
contemptum in Dominum, ipse per se rex Achaz,

<span id="023">23</span> immolavit diis Damasci victimas percussoribus
suis, et dixit: Dii regum Syriæ auxiliantur eis, quos ego placabo
hostiis, et aderunt mihi: cum e contrario ipsi fuerint ruinæ ei, et
universo Israël.

<span id="024">24</span> Direptis itaque Achaz omnibus vasis domus Dei,
atque confractis, clausit januas templi Dei, et fecit sibi altaria in
universis angulis Jerusalem.

<span id="025">25</span> In omnibus quoque urbibus Juda exstruxit aras
ad cremandum thus, atque ad iracundiam provocavit Dominum Deum patrum
suorum.

<span id="026">26</span> Reliqua autem sermonum ejus, et omnium operum
suorum priorum et novissimorum, scripta sunt in libro regum Juda et
Israël.

<span id="027">27</span> Dormivitque Achaz cum patribus suis, et
sepelierunt eum in civitate Jerusalem: neque enim receperunt eum in
sepulchra regum Israël. Regnavitque Ezechias filius ejus pro eo.

------------------------------------------------------------------------

[Next: 2 Chronicles Chapter 29](ch2029.md)
