[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num032)  [KJV](../kjv/num032)  [Sep](../sep/num032.md) 
[Tan](../tan/num032.md)   
  
[Numbers Index](num.md)  
  [Previous](num031)  [Next](num033.md) 

------------------------------------------------------------------------

### Vulgate (Latin): Numbers Chapter 32

<span id="001">1</span> Filii autem Ruben et Gad habebant pecora multa,
et erat illis in jumentis infinita substantia. Cumque vidissent Jazer et
Galaad aptas animalibus alendis terras,

<span id="002">2</span> venerunt ad Moysen, et ad Elezarum sacerdotem,
et principes multitudinis, atque dixerunt:

<span id="003">3</span> Ataroth, et Dibon, et Jazer, et Nemra, Hesebon,
et Eleale, et Saban, et Nebo, et Beon,

<span id="004">4</span> terra, quam percussit Dominus in conspectu
filiorum Israël, regio uberrima est ad pastum animalium: et nos servi
tui habemus jumenta plurima,

<span id="005">5</span> precamurque si invenimus gratiam coram te, ut
des nobis famulis tuis eam in possessionem, nec facias nos transire
Jordanem.

<span id="006">6</span> Quibus respondit Moyses: Numquid fratres vestri
ibunt ad pugnam, et vos hic sedebitis?

<span id="007">7</span> cur subvertitis mentes filiorum Israël, ne
transire audeant in locum, quem eis daturus est Dominus?

<span id="008">8</span> Nonne ita egerunt patres vestri, quando misi de
Cadesbarne ad explorandam terram?

<span id="009">9</span> cumque venissent usque ad Vallem botri, lustrata
omni regione, subverterunt cor filiorum Israël, ut non intrarent fines,
quos eis Dominus dedit.

<span id="010">10</span> Qui iratus juravit, dicens:

<span id="011">11</span> Si videbunt homines isti, qui ascenderunt ex
Ægypto a viginti annis et supra, terram, quam sub juramento pollicitus
sum Abraham, Isaac, et Jacob: et noluerunt sequi me,

<span id="012">12</span> præter Caleb filium Jephone Cenezæum, et Josue
filium Nun: isti impleverunt voluntatem meam.

<span id="013">13</span> Iratusque Dominus adversum Israël, circumduxit
eum per desertum quadraginta annis, donec consumeretur universa
generatio, quæ fecerat malum in conspectu ejus.

<span id="014">14</span> Et ecce, inquit, vos surrexistis pro patribus
vestris, incrementa et alumni hominum peccatorum, ut augeretis furorem
Domini contra Israël.

<span id="015">15</span> Quod si nolueritis sequi eum, in solitudine
populum derelinquet, et vos causa eritis necis omnium.

<span id="016">16</span> At illi prope accedentes, dixerunt: Caulas
ovium fabricabimus, et stabula jumentorum, parvulis quoque nostris urbes
munitas:

<span id="017">17</span> nos autem ipsi armati et accincti pergemus ad
prælium ante filios Israël, donec introducamus eos ad loca sua. Parvuli
nostri, et quidquid habere possumus, erunt in urbibus muratis, propter
habitatorum insidias.

<span id="018">18</span> Non revertemur in domos nostras, usque dum
possideant filii Israël hæreditatem suam:

<span id="019">19</span> nec quidquam quæremus trans Jordanem, quia jam
habemus nostram possessionem in orientali ejus plaga.  

<span id="020">20</span> Quibus Moyses ait: Si facitis quod promittitis,
expediti pergite coram Domino ad pugnam:

<span id="021">21</span> et omnis vir bellator armatus Jordanem
transeat, donec subvertat Dominus inimicos suos,

<span id="022">22</span> et subjiciatur ei omnis terra: tunc eritis
inculpabiles apud Dominum et apud Israël, et obtinebitis regiones, quas
vultis, coram Domino.

<span id="023">23</span> Sin autem quod dicitis, non feceritis, nulli
dubium est quin peccetis in Deum: et scitote quoniam peccatum vestrum
apprehendet vos.

<span id="024">24</span> Ædificate ergo urbes parvulis vestris, et
caulas, et stabula ovibus ac jumentis: et quod polliciti estis, implete.

<span id="025">25</span> Dixeruntque filii Gad et Ruben ad Moysen: Servi
tui sumus: faciemus quod jubet dominus noster.

<span id="026">26</span> Parvulos nostros, et mulieres, et pecora, ac
jumenta relinquemus in urbibus Galaad:

<span id="027">27</span> nos autem famuli tui omnes expediti pergemus ad
bellum, sicut tu, domine, loqueris.

<span id="028">28</span> Præcepit ergo Moyses Eleazaro sacerdoti, et
Josue filio Nun, et principibus familiarum per tribus Israël, et dixit
ad eos:

<span id="029">29</span> Si transierint filii Gad et filii Ruben
vobiscum Jordanem omnes armati ad bellum coram Domino, et vobis fuerit
terra subjecta, date eis Galaad in possessionem.

<span id="030">30</span> Sin autem noluerint transire armati vobiscum in
terram Chanaan, inter vos habitandi accipiant loca.

<span id="031">31</span> Responderuntque filii Gad et filii Ruben: Sicut
locutus est Dominus servis suis, ita faciemus:

<span id="032">32</span> ipsi armati pergemus coram Domino in terram
Chanaan, et possessionem jam suscepisse nos confitemur trans Jordanem.  

<span id="033">33</span> Dedit itaque Moyses filiis Gad et Ruben, et
dimidiæ tribui Manasse filii Joseph, regnum Sehon regis Amorrhæi, et
regnum Og regis Basan, et terram eorum cum urbibus suis per circuitum.

<span id="034">34</span> Igitur exstruxerunt filii Gad, Dibon, et
Ataroth, et Aroër,

<span id="035">35</span> et Etroth, et Sophan, et Jazer, et Jegbaa,

<span id="036">36</span> et Bethnemra, et Betharan, urbes munitas, et
caulas pecoribus suis.

<span id="037">37</span> Filii vero Ruben ædificaverunt Hesebon, et
Eleale, et Cariathaim,

<span id="038">38</span> et Nabo, et Baalmeon versis nominibus, Sabama
quoque: imponentes vocabula urbibus, quas exstruxerunt.

<span id="039">39</span> Porro filii Machir filii Manasse, perrexerunt
in Galaad, et vastaverunt eam interfecto Amorrhæo habitatore ejus.

<span id="040">40</span> Dedit ergo Moyses terram Galaad Machir filio
Manasse, qui habitavit in ea.

<span id="041">41</span> Jair autem filius Manasse abiit, et occupavit
vicos ejus, quos appellavit Havoth Jair, id est, Villas Jair.

<span id="042">42</span> Nobe quoque perrexit, et apprehendit Chanath
cum viculis suis: vocavitque eam ex nomine suo Nobe.

------------------------------------------------------------------------

[Next: Numbers Chapter 33](num033.md)
