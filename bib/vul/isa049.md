[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa049)  [KJV](../kjv/isa049)  [Sep](../sep/isa049.md) 
[Tan](../tan/isa049.md)   
  
[Isaiah Index](isa.md)  
  [Previous](isa048)  [Next](isa050.md) 

------------------------------------------------------------------------

### Vulgate (Latin): Isaiah Chapter 49

<span id="001">1</span> \[Audite, insulæ,  
et attendite, populi de longe:  
Dominus ab utero vocavit me;  
de ventre matris meæ recordatus est nominis mei.  

<span id="002">2</span> Et posuit os meum quasi gladium acutum,  
in umbra manus suæ protexit me,  
et posuit me sicut sagittam electam:  
in pharetra sua abscondit me.  

<span id="003">3</span> Et dixit mihi: Servus meus es tu Israël,  
quia in te gloriabor.  

<span id="004">4</span> Et ego dixi: In vacuum laboravi;  
sine causa et vane fortitudinem meam consumpsi:  
ergo judicium meum cum Domino,  
et opus meum cum Deo meo.  

<span id="005">5</span> Et nunc dicit Dominus,  
formans me ex utero servum sibi,  
ut reducam Jacob ad eum,  
et Israël non congregabitur;  
et glorificatus sum in oculis Domini,  
et Deus meus factus est fortitudo mea.  

<span id="006">6</span> Et dixit: Parum est ut sis mihi servus  
ad suscitandas tribus Jacob,  
et fæces Israël convertendas:  
ecce dedi te in lucem gentium,  
ut sis salus mea  
usque ad extremum terræ.  

<span id="007">7</span> Hæc dicit Dominus,  
redemptor Israël, Sanctus ejus,  
ad contemptibilem animam, ad abominatam gentem,  
ad servum dominorum:  
Reges videbunt,  
et consurgent principes, et adorabunt  
propter Dominum, quia fidelis est,  
et Sanctum Israël qui elegit te.\]  

<span id="008">8</span> \[Hæc dicit Dominus:  
In tempore placito exaudivi te,  
et in die salutis auxiliatus sum tui:  
et servavi te, et dedi te in fœdus populi,  
ut suscitares terram,  
et possideres hæreditates dissipatas;  

<span id="009">9</span> ut diceres his qui vincti sunt: Exite,  
et his qui in tenebris: Revelamini.  
Super vias pascentur,  
et in omnibus planis pascua eorum.  

<span id="010">10</span> Non esurient neque sitient,  
et non percutiet eos æstus et sol,  
quia miserator eorum reget eos,  
et ad fontes aquarum potabit eos.  

<span id="011">11</span> Et ponam omnes montes meos in viam,  
et semitæ meæ exaltabuntur.  

<span id="012">12</span> Ecce isti de longe venient,  
et ecce illi ab aquilone et mari,  
et isti de terra australi.  

<span id="013">13</span> Laudate, cæli, et exsulta, terra;  
jubilate, montes, laudem,  
quia consolatus est Dominus populum suum,  
et pauperum suorum miserebitur.\]  

<span id="014">14</span> \[Et dixit Sion: Dereliquit me Dominus,  
et Dominus oblitus est mei.  

<span id="015">15</span> Numquid oblivisci potest mulier infantem
suum,  
ut non misereatur filio uteri sui?  
Etsi illa oblita fuerit,  
ego tamen non obliviscar tui.  

<span id="016">16</span> Ecce in manibus meis descripsi te;  
muri tui coram oculis meis semper.  

<span id="017">17</span> Venerunt structores tui;  
destruentes te et dissipantes a te exibunt.  

<span id="018">18</span> Leva in circuitu oculos tuos, et vide:  
omnes isti congregati sunt, venerunt tibi.  
Vivo ego, dicit Dominus,  
quia omnibus his velut ornamento vestieris,  
et circumdabis tibi eos quasi sponsa;  

<span id="019">19</span> quia deserta tua, et solitudines tuæ,  
et terra ruinæ tuæ,  
nunc angusta erunt præ habitatoribus;  
et longe fugabuntur qui absorbebant te.  

<span id="020">20</span> Adhuc dicent in auribus tuis  
filii sterilitatis tuæ:  
Angustus est mihi locus;  
fac spatium mihi ut habitem.  

<span id="021">21</span> Et dices in corde tuo:  
Quis genuit mihi istos?  
ego sterilis et non pariens,  
transmigrata, et captiva;  
et istos quis enutrivit?  
ego destituta et sola;  
et isti ubi erant?  

<span id="022">22</span> Hæc dicit Dominus Deus:  
Ecce levabo ad gentes manum meam,  
et ad populos exaltabo signum meum:  
et afferent filios tuos in ulnis,  
et filias tuas super humeros portabunt.  

<span id="023">23</span> Et erunt reges nutritii tui,  
et reginæ nutrices tuæ;  
vultu in terram demisso adorabunt te,  
et pulverem pedum tuorum lingent.  
Et scies quia ego Dominus,  
super quo non confundentur qui exspectant eum.  

<span id="024">24</span> Numquid tolletur a forti præda?  
aut quod captum fuerit a robusto, salvum esse poterit?  

<span id="025">25</span> Quia hæc dicit Dominus:  
Equidem, et captivitas a forti tolletur,  
et quod ablatum fuerit a robusto, salvabitur.  
Eos vero qui judicaverunt te, ego judicabo,  
et filios tuos ego salvabo.  

<span id="026">26</span> Et cibabo hostes tuos carnibus suis,  
et quasi musto, sanguine suo inebriabuntur,  
et sciet omnis caro  
quia ego Dominus salvans te,  
et redemptor tuus fortis Jacob.\]

------------------------------------------------------------------------

[Next: Isaiah Chapter 50](isa050.md)
