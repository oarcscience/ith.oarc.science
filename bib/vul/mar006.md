[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar006)  [GNT](../gnt/mar006) 
[KJV](../kjv/mar006)   
  
[Mark Index](mar)  
  [Previous](mar005)  [Next](mar007) 

------------------------------------------------------------------------

### Vulgate (Latin): Mark Chapter 6

<span id="001">1</span> Et egressus inde, abiit in patriam suam: et
sequebantur eum discipuli sui:

<span id="002">2</span> et facto sabbato cœpit in synagoga docere: et
multi audientes admirabantur in doctrina ejus, dicentes: Unde huic hæc
omnia? et quæ est sapientia, quæ data est illi, et virtutes tales, quæ
per manus ejus efficiuntur?

<span id="003">3</span> Nonne hic est faber, filius Mariæ, frater
Jacobi, et Joseph, et Judæ, et Simonis? nonne et sorores ejus hic
nobiscum sunt? Et scandalizabantur in illo.

<span id="004">4</span> Et dicebat illis Jesus: Quia non est propheta
sine honore nisi in patria sua, et in domo sua, et in cognatione sua.

<span id="005">5</span> Et non poterat ibi virtutem ullam facere, nisi
paucos infirmos impositis manibus curavit:

<span id="006">6</span> et mirabatur propter incredulitatem eorum, et
circuibat castella in circuitu docens.  

<span id="007">7</span> Et vocavit duodecim: et cœpit eos mittere binos,
et dabat illis potestatem spirituum immundorum.

<span id="008">8</span> Et præcepit eis ne quid tollerent in via, nisi
virgam tantum: non peram, non panem, neque in zona æs,

<span id="009">9</span> sed calceatos sandaliis, et ne induerentur
duabus tunicis.

<span id="010">10</span> Et dicebat eis: Quocumque introieritis in
domum, illic manete donec exeatis inde:

<span id="011">11</span> et quicumque non receperint vos, nec audierint
vos, exeuntes inde, excutite pulverem de pedibus vestris in testimonium
illis.

<span id="012">12</span> Et exeuntes prædicabant ut pœnitentiam agerent:

<span id="013">13</span> et dæmonia multa ejiciebant, et ungebant oleo
multos ægros, et sanabant.  

<span id="014">14</span> Et audivit rex Herodes (manifestum enim factum
est nomen ejus), et dicebat: Quia Joannes Baptista resurrexit a mortuis:
et propterea virtutes operantur in illo.

<span id="015">15</span> Alii autem dicebant: Quia Elias est; alii vero
dicebant: Quia propheta est, quasi unus ex prophetis.

<span id="016">16</span> Quo audito Herodes ait: Quem ego decollavi
Joannem, hic a mortuis resurrexit.

<span id="017">17</span> Ipse enim Herodes misit, ac tenuit Joannem, et
vinxit eum in carcere propter Herodiadem uxorem Philippi fratris sui,
quia duxerat eam.

<span id="018">18</span> Dicebat enim Joannes Herodi: Non licet tibi
habere uxorem fratris tui.

<span id="019">19</span> Herodias autem insidiabatur illi: et volebat
occidere eum, nec poterat.

<span id="020">20</span> Herodes enim metuebat Joannem, sciens eum virum
justum et sanctum: et custodiebat eum, et audito eo multa faciebat, et
libenter eum audiebat.

<span id="021">21</span> Et cum dies opportunus accidisset, Herodes
natalis sui cœnam fecit principibus, et tribunis, et primis Galilææ:

<span id="022">22</span> cumque introisset filia ipsius Herodiadis, et
saltasset, et placuisset Herodi, simulque recumbentibus, rex ait puellæ:
Pete a me quod vis, et dabo tibi:

<span id="023">23</span> et juravit illi: Quia quidquid petieris dabo
tibi, licet dimidium regni mei.

<span id="024">24</span> Quæ cum exisset, dixit matri suæ: Quid petam?
At illa dixit: Caput Joannis Baptistæ.

<span id="025">25</span> Cumque introisset statim cum festinatione ad
regem, petivit dicens: Volo ut protinus des mihi in disco caput Joannis
Baptistæ.

<span id="026">26</span> Et contristatus est rex: propter jusjurandum,
et propter simul discumbentes, noluit eam contristare:

<span id="027">27</span> sed misso speculatore præcepit afferri caput
ejus in disco. Et decollavit eum in carcere,

<span id="028">28</span> et attulit caput ejus in disco: et dedit illud
puellæ, et puella dedit matri suæ.

<span id="029">29</span> Quo audito, discipuli ejus venerunt, et
tulerunt corpus ejus: et posuerunt illud in monumento.  

<span id="030">30</span> Et convenientes Apostoli ad Jesum,
renuntiaverunt ei omnia quæ egerant, et docuerant.

<span id="031">31</span> Et ait illis: Venite seorsum in desertum locum,
et requiescite pusillum. Erant enim qui veniebant et redibant multi: et
nec spatium manducandi habebant.

<span id="032">32</span> Et ascendentes in navim, abierunt in desertum
locum seorsum.

<span id="033">33</span> Et viderunt eos abeuntes, et cognoverunt multi:
et pedestres de omnibus civitatibus concurrerunt illuc, et prævenerunt
eos.

<span id="034">34</span> Et exiens vidit turbam multam Jesus: et
misertus est super eos, quia erant sicut oves non habentes pastorem, et
cœpit docere multa.

<span id="035">35</span> Et cum jam hora multa fieret, accesserunt
discipuli ejus, dicentes: Desertus est locus hic, et jam hora præteriit:

<span id="036">36</span> dimitte illos, ut euntes in proximas villas et
vicos, emant sibi cibos, quos manducent.

<span id="037">37</span> Et respondens ait illis: Date illis vos
manducare. Et dixerunt ei: Euntes emamus ducentis denariis panes, et
dabimus illis manducare.

<span id="038">38</span> Et dicit eis: Quot panes habetis? ite, et
videte. Et cum cognovissent, dicunt: Quinque, et duos pisces.

<span id="039">39</span> Et præcepit illis ut accumbere facerent omnes
secundum contubernia super viride fœnum.

<span id="040">40</span> Et discubuerunt in partes per centenos et
quinquagenos.

<span id="041">41</span> Et acceptis quinque panibus et duobus pisces,
intuens in cælum, benedixit, et fregit panes, et dedit discipulis suis,
ut ponerent ante eos: et duos pisces divisit omnibus.

<span id="042">42</span> Et manducaverunt omnes, et saturati sunt.

<span id="043">43</span> Et sustulerunt reliquias, fragmentorum duodecim
cophinos plenos, et de piscibus.

<span id="044">44</span> Erant autem qui manducaverunt quinque millia
virorum.  

<span id="045">45</span> Et statim coëgit discipulos suos ascendere
navim, ut præcederent eum trans fretum ad Bethsaidam, dum ipse
dimitteret populum.

<span id="046">46</span> Et cum dimisisset eos, abiit in montem orare.

<span id="047">47</span> Et cum sero esset, erat navis in medio mari et
ipse solus in terra.

<span id="048">48</span> Et videns eos laborantes in remigando (erat
enim ventus contrarius eis) et circa quartam vigiliam noctis venit ad
eos ambulans supra mare: et volebat præterire eos.

<span id="049">49</span> At illi ut viderunt eum ambulantem supra mare,
putaverunt phantasma esse, et exclamaverunt.

<span id="050">50</span> Omnes enim viderunt eum, et conturbati sunt. Et
statim locutus est cum eis, et dixit eis: Confidite, ego sum: nolite
timere.

<span id="051">51</span> Et ascendit ad illos in navim, et cessavit
ventus. Et plus magis intra se stupebant:

<span id="052">52</span> non enim intellexerunt de panibus: erat enim
cor eorum obcæcatum.

<span id="053">53</span> Et cum transfretassent, venerunt in terram
Genesareth, et applicuerunt.

<span id="054">54</span> Cumque egressi essent de navi, continuo
cognoverunt eum:

<span id="055">55</span> et percurrentes universam regionem illam,
cœperunt in grabatis eos, qui se male habebant, circumferre, ubi
audiebant eum esse.

<span id="056">56</span> Et quocumque introibat, in vicos, vel in villas
aut civitates, in plateis ponebant infirmos, et deprecabantur eum, ut
vel fimbriam vestimenti ejus tangerent, et quotquot tangebant eum, salvi
fiebant.

------------------------------------------------------------------------

[Next: Mark Chapter 7](mar007)
