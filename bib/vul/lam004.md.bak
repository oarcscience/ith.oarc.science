[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lam004)  [KJV](../kjv/lam004)  [Sep](../sep/lam004.md) 
[Tan](../tan/lam004.md)   
  
[Lamentations Index](lam.md)  
  [Previous](lam003)  [Next](lam005.md) 

------------------------------------------------------------------------

### Vulgate (Latin): Lamentations Chapter 4

<span id="001">1</span> \[Quomodo obscuratum est aurum,  
mutatus est color optimus!  
dispersi sunt lapides sanctuarii  
in capite omnium platearum!  

<span id="002">2</span> Filii Sion inclyti,  
et amicti auro primo:  
quomodo reputati sunt in vasa testea,  
opus manuum figuli!  

<span id="003">3</span> Sed et lamiæ nudaverunt mammam,  
lactaverunt catulos suos:  
filia populi mei crudelis  
quasi struthio in deserto.  

<span id="004">4</span> Adhæsit lingua lactentis  
ad palatum ejus in siti;  
parvuli petierunt panem,  
et non erat qui frangeret eis.  

<span id="005">5</span> Qui vescebantur voluptuose,  
interierunt in viis;  
qui nutriebantur in croceis,  
amplexati sunt stercora.  

<span id="006">6</span> Et major effecta est iniquitas filiæ populi
mei  
peccato Sodomorum,  
quæ subversa est in momento,  
et non ceperunt in ea manus.  

<span id="007">7</span> Candidiores Nazaræi ejus nive,  
nitidiores lacte,  
rubicundiores ebore antiquo,  
sapphiro pulchriores.  

<span id="008">8</span> Denigrata est super carbones facies eorum  
et non sunt cogniti in plateis;  
adhæsit cutis eorum ossibus:  
aruit, et facta est quasi lignum.  

<span id="009">9</span> Melius fuit occisis gladio  
quam interfectis fame,  
quoniam isti extabuerunt consumpti  
a sterilitate terræ.  

<span id="010">10</span> Manus mulierum misericordium  
coxerunt filios suos;  
facti sunt cibus earum  
in contritione filiæ populi mei.  

<span id="011">11</span> Complevit Dominus furorem suum,  
effudit iram indignationis suæ:  
et succendit ignem in Sion,  
et devoravit fundamenta ejus.  

<span id="012">12</span> Non crediderunt reges terræ,  
et universi habitatores orbis,  
quoniam ingrederetur hostis et inimicus  
per portas Jerusalem.  

<span id="013">13</span> Propter peccata prophetarum ejus,  
et iniquitates sacerdotum ejus,  
qui effuderunt in medio ejus  
sanguinem justorum.  

<span id="014">14</span> Erraverunt cæci in plateis,  
polluti sunt in sanguine;  
cumque non possent,  
tenuerunt lacinias suas.  

<span id="015">15</span> Recedite polluti, clamaverunt eis;  
recedite, abite, nolite tangere:  
jurgati quippe sunt, et commoti dixerunt inter gentes:  
Non addet ultra ut habitet in eis.  

<span id="016">16</span> Facies Domini divisit eos,  
non addet ut respiciat eos;  
facies sacerdotum non erubuerunt,  
neque senum miserti sunt.  

<span id="017">17</span> Cum adhuc subsisteremus, defecerunt oculi
nostri  
ad auxilium nostrum vanum;  
cum respiceremus attenti ad gentem  
quæ salvare non poterat.  

<span id="018">18</span> Lubricaverunt vestigia nostra  
in itinere platearum nostrarum;  
appropinquavit finis noster, completi sunt dies nostri,  
quia venit finis noster.  

<span id="019">19</span> Velociores fuerunt persecutores nostri  
aquilis cæli;  
super montes persecuti sunt nos,  
in deserto insidiati sunt nobis.  

<span id="020">20</span> Spiritus oris nostri, christus Dominus,  
captus est in peccatis nostris,  
cui diximus: In umbra tua  
vivemus in gentibus.  

<span id="021">21</span> Gaude et lætare, filia Edom,  
quæ habitas in terra Hus!  
ad te quoque perveniet calix: inebriaberis,  
atque nudaberis.  

<span id="022">22</span> Completa est iniquitas tua, filia Sion:  
non addet ultra ut transmigret te.  
Visitavit iniquitatem tuam, filia Edom;  
discooperuit peccata tua.\]

------------------------------------------------------------------------

[Next: Lamentations Chapter 5](lam005.md)
