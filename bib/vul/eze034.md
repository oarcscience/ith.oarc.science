[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze034)  [KJV](../kjv/eze034)  [Sep](../sep/eze034.md) 
[Tan](../tan/eze034.md)   
  
[Ezekiel Index](eze.md)  
  [Previous](eze033)  [Next](eze035.md) 

------------------------------------------------------------------------

### Vulgate (Latin): Ezekiel Chapter 34

<span id="001">1</span> Et factum est verbum Domini ad me, dicens:

<span id="002">2</span> Fili hominis, propheta de pastoribus Israël:
propheta, et dices pastoribus: \[Hæc dicit Dominus Deus:  
Væ pastoribus Israël, qui pascebant semetipsos!  
nonne greges a pastoribus pascuntur?  

<span id="003">3</span> Lac comedebatis,  
et lanis operiebamini,  
et quod crassum erat occidebatis:  
gregem autem meum non pascebatis.  

<span id="004">4</span> Quod infirmum fuit non consolidastis,  
et quod ægrotum non sanastis:  
quod confractum est non alligastis,  
et quod abjectum est non reduxistis,  
et quod perierat non quæsistis:  
sed cum austeritate imperabatis eis, et cum potentia.  

<span id="005">5</span> Et dispersæ sunt oves meæ, eo quod non esset
pastor:  
et factæ sunt in devorationem omnium bestiarum agri,  
et dispersæ sunt.  

<span id="006">6</span> Erraverunt greges mei in cunctis montibus,  
et in universo colle excelso:  
et super omnem faciem terræ dispersi sunt greges mei,  
et non erat qui requireret:  
non erat, inquam, qui requireret.  

<span id="007">7</span> Propterea, pastores, audite verbum Domini.  

<span id="008">8</span> Vivo ego, dicit Dominus Deus,  
quia pro eo quod facti sunt greges mei in rapinam,  
et oves meæ in devorationem omnium bestiarum agro,  
eo quod non esset pastor:  
neque enim quæsierunt pastores mei gregem meum,  
sed pascebant pastores semetipsos,  
et greges meos non pascebant:  

<span id="009">9</span> propterea, pastores, audite verbum Domini.  

<span id="010">10</span> Hæc dicit Dominus Deus:  
Ecce ego ipse super pastores:  
requiram gregem meum de manu eorum,  
et cessare faciam eos,  
ut ultra non pascant gregem,  
nec pascant amplius pastores semetipsos:  
et liberabo gregem meum de ore eorum,  
et non erit ultra eis in escam.\]  

<span id="011">11</span> \[Quia hæc dicit Dominus Deus:  
Ecce ego ipse requiram oves meas,  
et visitabo eas.  

<span id="012">12</span> Sicut visitat pastor gregem suum,  
in die quando fuerit in medio ovium suarum dissipatarum,  
sic visitabo oves meas,  
et liberabo eas de omnibus locis  
in quibus dispersæ fuerant in die nubis et caliginis.  

<span id="013">13</span> Et educam eas de populis,  
et congregabo eas de terris,  
et inducam eas in terram suam,  
et pascam eas in montibus Israël,  
in rivis, et in cunctis sedibus terræ.  

<span id="014">14</span> In pascuis uberrimis pascam eas,  
et in montibus excelsis Israël erunt pascua earum:  
ibi requiescent in herbis virentibus,  
et in pascuis pinguibus pascentur super montes Israël.  

<span id="015">15</span> Ego pascam oves meas, et ego eas accubare
faciam,  
dicit Dominus Deus.  

<span id="016">16</span> Quod perierat requiram,  
et quod abjectum erat reducam,  
et quod confractum fuerat alligabo,  
et quod infirmum fuerat consolidabo,  
et quod pingue et forte custodiam:  
et pascam illas in judicio.  

<span id="017">17</span> Vos autem, greges mei, hæc dicit Dominus
Deus:  
Ecce ego judico inter pecus et pecus,  
arietum et hircorum.  

<span id="018">18</span> Nonne satis vobis erat pascua bona depasci?  
insuper et reliquias pascuarum vestrarum conculcastis pedibus vestris:  
et cum purissimam aquam biberetis,  
reliquam pedibus vestris turbabatis:  

<span id="019">19</span> et oves meæ his quæ conculcata pedibus vestris
fuerant, pascebantur:  
et quæ pedes vestri turbaverant, hæc bibebant.  

<span id="020">20</span> Propterea hæc dicit Dominus Deus ad vos:  
Ecce ego ipse judico inter pecus pingue et macilentum:  

<span id="021">21</span> pro eo quod lateribus et humeris
impingebatis,  
et cornibus vestris ventilabatis omnia infirma pecora,  
donec dispergerentur foras,  

<span id="022">22</span> salvabo gregem meum,  
et non erit ultra in rapinam,  
et judicabo inter pecus et pecus.\]  

<span id="023">23</span> \[Et suscitabo super eas pastorem unum qui
pascat eas,  
servum meum David:  
ipse pascet eas,  
et ipse erit eis in pastorem.  

<span id="024">24</span> Ego autem Dominus ero eis in Deum,  
et servus meus David princeps in medio eorum:  
ego Dominus locutus sum.  

<span id="025">25</span> Et faciam cum eis pactum pacis,  
et cessare faciam bestias pessimas de terra:  
et qui habitant in deserto,  
securi dormient in saltibus.  

<span id="026">26</span> Et ponam eos in circuitu collis mei
benedictionem,  
et deducam imbrem in tempore suo:  
pluviæ benedictionis erunt.  

<span id="027">27</span> Et dabit lignum agri fructum suum,  
et terra dabit germen suum,  
et erunt in terra sua absque timore:  
et scient quia ego Dominus,  
cum contrivero catenas jugi eorum,  
et eruero eos de manu imperantium sibi.  

<span id="028">28</span> Et non erunt ultra in rapinam in gentibus,  
neque bestiæ terræ devorabunt eos:  
sed habitabunt confidenter absque ullo terrore.  

<span id="029">29</span> Et suscitabo eis germen nominatum,  
et non erunt ultra imminuti fame in terra,  
neque portabunt ultra opprobrium gentium.  

<span id="030">30</span> Et scient quia ego Dominus Deus eorum cum
eis,  
et ipsi populus meus domus Israël,  
ait Dominus Deus.  

<span id="031">31</span> Vos autem, greges mei, greges pascuæ meæ,  
homines estis:  
et ego Dominus Deus vester,  
dicit Dominus Deus.\]

------------------------------------------------------------------------

[Next: Ezekiel Chapter 35](eze035.md)
