[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir020)  [Apo](../apo/sir020.md) 
[Sep](../sep/sir020.md)   
  
[Sirach Index](sir.md)  
  [Previous](sir019)  [Next](sir021.md) 

------------------------------------------------------------------------

### Vulgate (Latin): Sirach Chapter 20

<span id="001">1</span> \[Quam bonum est arguere, quam irasci,  
et confitentem in oratione non prohibere!  

<span id="002">2</span> Concupiscentia spadonis devirginabit
juvenculam:  

<span id="003">3</span> sic qui facit per vim judicium iniquum.  

<span id="004">4</span> Quam bonum est correptum manifestare
pœnitentiam!  
sic enim effugies voluntarium peccatum.  

<span id="005">5</span> Est tacens qui invenitur sapiens:  
et est odibilis qui procax est ad loquendum.  

<span id="006">6</span> Est tacens non habens sensum loquelæ:  
et est tacens sciens tempus aptum.  

<span id="007">7</span> Homo sapiens tacebit usque ad tempus:  
lascivus autem et imprudens non servabunt tempus.  

<span id="008">8</span> Qui multis utitur verbis lædet animam suam:  
et qui potestatem sibi sumit injuste, odietur.  

<span id="009">9</span> Est processio in malis viro indisciplinato,  
et est inventio in detrimentum.  

<span id="010">10</span> Est datum quod non est utile,  
et est datum cujus retributio duplex.  

<span id="011">11</span> Est propter gloriam minoratio,  
et est qui ab humilitate levabit caput.  

<span id="012">12</span> Est qui multa redimat modico pretio,  
et restituens ea in septuplum.  

<span id="013">13</span> Sapiens in verbis seipsum amabilem facit:  
gratiæ autem fatuorum effundentur.  

<span id="014">14</span> Datus insipientis non erit utilis tibi:  
oculi enim illius septemplices sunt.  

<span id="015">15</span> Exigua dabit, et multa improperabit:  
et apertio oris illius inflammatio est.  

<span id="016">16</span> Hodie fœneratur quis, et cras expetit:  
odibilis est homo hujusmodi.  

<span id="017">17</span> Fatuo non erit amicus,  
et non erit gratia bonis illius:  

<span id="018">18</span> qui enim edunt panem illius, falsæ linguæ
sunt.  
Quoties et quanti irridebunt eum!  

<span id="019">19</span> neque enim quod habendum erat directo sensu
distribuit;  
similiter et quod non erat habendum.  

<span id="020">20</span> Lapsus falsæ linguæ quasi qui in pavimento
cadens:  
sic casus malorum festinanter veniet.  

<span id="021">21</span> Homo acharis quasi fabula vana,  
in ore indisciplinatorum assidua erit.  

<span id="022">22</span> Ex ore fatui reprobabitur parabola:  
non enim dicit illam in tempore suo.\]  

<span id="023">23</span> \[Est qui vetatur peccare præ inopia,  
et in requie sua stimulabitur.  

<span id="024">24</span> Est qui perdet animam suam præ confusione,  
et ab imprudenti persona perdet eam:  
personæ autem acceptione perdet se.  

<span id="025">25</span> Est qui præ confusione promittit amico,  
et lucratus est eum inimicum gratis.  

<span id="026">26</span> Opprobrium nequam in homine mendacium:  
et in ore indisciplinatorum assidue erit.  

<span id="027">27</span> Potior fur quam assiduitas viri mendacis:  
perditionem autem ambo hæreditabunt.  

<span id="028">28</span> Mores hominum mendacium sine honore,  
et confusio illorum cum ipsis sine intermissione.  

<span id="029">29</span> Sapiens in verbis producet seipsum,  
et homo prudens placebit magnatis.  

<span id="030">30</span> Qui operatur terram suam inaltabit acervum
frugum,  
et qui operatur justitiam, ipse exaltabitur:  
qui vero placet magnatis effugiet iniquitatem.  

<span id="031">31</span> Xenia et dona excæcant oculos judicum,  
et quasi mutus, in ore avertit correptiones eorum.  

<span id="032">32</span> Sapientia absconsa, et thesaurus invisus,  
quæ utilitas in utrisque?  

<span id="033">33</span> Melior est qui celat insipientiam suam,  
quam homo qui abscondit sapientiam suam.\]

------------------------------------------------------------------------

[Next: Sirach Chapter 21](sir021.md)
