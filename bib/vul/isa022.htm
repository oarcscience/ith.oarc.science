<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 22</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa022.htm">Polyglot</A>&nbsp;
<A HREF="../kjv/isa022.htm">KJV</A>&nbsp;
<A HREF="../sep/isa022.htm">Sep</A>&nbsp;
<A HREF="../tan/isa022.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa021.htm">Previous</A>&nbsp;
<A HREF="isa023.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 22</H3><P><a name="001">1</A>&nbsp;Onus vallis Visionis. [Quidnam quoque tibi est, quia ascendisti<BR> et tu omnis in tecta?<BR></P>
<P><a name="002">2</A>&nbsp;Clamoris plena, urbs frequens,<BR> civitas exsultans;<BR> interfecti tui, non interfecti gladio,<BR> nec mortui in bello.<BR></P>
<P><a name="003">3</A>&nbsp;Cuncti principes tui fugerunt simul<BR> dureque ligati sunt;<BR> omnes qui inventi sunt vincti sunt pariter;<BR> procul fugerunt.<BR></P>
<P><a name="004">4</A>&nbsp;Propterea dixi: Recedite a me:<BR> amare flebo;<BR> nolite incumbere ut consolemini me<BR> super vastitate fili&#230; populi mei;<BR></P>
<P><a name="005">5</A>&nbsp;dies enim interfectionis,<BR> et conculcationis, et fletuum,<BR> Domino Deo exercituum,<BR> in valle Visionis,<BR> scrutans murum,<BR> et magnificus super montem.<BR></P>
<P><a name="006">6</A>&nbsp;Et &#198;lam sumpsit pharetram,<BR> currum hominis equitis,<BR> et parietem nudavit clypeus.<BR></P>
<P><a name="007">7</A>&nbsp;Et erunt elect&#230; valles tu&#230; plen&#230; quadrigarum,<BR> et equites ponent sedes suas in porta.<BR></P>
<P><a name="008">8</A>&nbsp;Et revelabitur operimentum Jud&#230;,<BR> et videbis in die illa<BR> armamentarium domus saltus.<BR></P>
<P><a name="009">9</A>&nbsp;Et scissuras civitatis David videbitis,<BR> quia multiplicat&#230; sunt;<BR> et congregastis aquas piscin&#230; inferioris,<BR></P>
<P><a name="010">10</A>&nbsp;et domos Jerusalem numerastis,<BR> et destruxistis domos ad muniendum murum.<BR></P>
<P><a name="011">11</A>&nbsp;Et lacum fecistis inter duos muros<BR> ad aquam piscin&#230; veteris;<BR> et non suspexistis ad eum qui fecerat eam,<BR> et operatorem ejus de longe non vidistis.<BR></P>
<P><a name="012">12</A>&nbsp;Et vocabit Dominus Deus exercituum<BR> in die illa<BR> ad fletum, et ad planctum,<BR> ad calvitium, et ad cingulum sacci;<BR></P>
<P><a name="013">13</A>&nbsp;et ecce gaudium et l&#230;titia,<BR> occidere vitulos et jugulare arietes,<BR> comedere carnes, et bibere vinum:<BR> comedamus et bibamus,<BR> cras enim moriemur.<BR></P>
<P><a name="014">14</A>&nbsp;Et revelata est in auribus meis vox Domini exercituum:<BR> Si dimittetur iniquitas h&#230;c vobis donec moriamini,<BR> dicit Dominus Deus exercituum.]<BR>
</P>
<P><a name="015">15</A>&nbsp;[H&#230;c dicit Dominus Deus exercituum:<BR> Vade, ingredere ad eum qui habitat in tabernaculo,<BR> ad Sobnam, pr&#230;positum templi, et dices ad eum:<BR></P>
<P><a name="016">16</A>&nbsp;Quid tu hic, aut quasi quis hic?<BR> quia excidisti tibi hic sepulchrum,<BR> excidisti in excelso memoriale diligenter,<BR> in petra tabernaculum tibi.<BR></P>
<P><a name="017">17</A>&nbsp;Ecce Dominus asportari te faciet,<BR> sicut asportatur gallus gallinaceus;<BR> et quasi amictum, sic sublevabit te.<BR></P>
<P><a name="018">18</A>&nbsp;Coronas coronabit te tribulatione;<BR> quasi pilam mittet te in terram latam et spatiosam;<BR> ibi morieris, et ibi erit currus glori&#230; tu&#230;,<BR> ignominia domus domini tui.<BR></P>
<P><a name="019">19</A>&nbsp;Et expellam te de statione tua,<BR> et de ministerio tuo deponam te.<BR></P>
<P><a name="020">20</A>&nbsp;Et erit in die illa:<BR> vocabo servum meum Eliacim, filium Helci&#230;,<BR></P>
<P><a name="021">21</A>&nbsp;et induam illum tunica tua,<BR> et cingulo tuo confortabo eum,<BR> et potestatem tuam dabo in manu ejus;<BR> et erit quasi pater habitantibus Jerusalem<BR> et domui Juda.<BR></P>
<P><a name="022">22</A>&nbsp;Et dabo clavem domus David<BR> super humerum ejus;<BR> et aperiet, et non erit qui claudat;<BR> et claudet, et non erit qui aperiat.<BR></P>
<P><a name="023">23</A>&nbsp;Et figam illum paxillum in loco fideli,<BR> et erit in solium glori&#230; domui patris ejus.<BR></P>
<P><a name="024">24</A>&nbsp;Et suspendent super eum omnem gloriam domus patris ejus;<BR> vasorum diversa genera,<BR> omne vas parvulum,<BR> a vasis craterarum usque ad omne vas musicorum.<BR></P>
<P><a name="025">25</A>&nbsp;In die illa, dicit Dominus exercituum,<BR> auferetur paxillus qui fixus fuerat in loco fideli,<BR> et frangetur, et cadet,<BR> et peribit quod pependerat in eo,<BR> quia Dominus locutus est.]</P>
<P><HR>
<CENTER>
<A HREF="isa023.htm">Next: Isaiah Chapter 23</A></CENTER>
</BODY>
</HTML>
