[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2034)  [KJV](../kjv/ch2034)  [Sep](../sep/ch2034.md) 
[Tan](../tan/ch2034.md)   
  
[2 Chronicles Index](ch2.md)  
  [Previous](ch2033)  [Next](ch2035.md) 

------------------------------------------------------------------------

### Vulgate (Latin): 2 Chronicles Chapter 34

<span id="001">1</span> Octo annorum erat Josias cum regnare cœpisset,
et triginta et uno anno regnavit in Jerusalem.

<span id="002">2</span> Fecitque quod erat rectum in conspectu Domini,
et ambulavit in viis David patris sui: non declinavit neque ad dextram,
neque ad sinistram.

<span id="003">3</span> Octavo autem anno regni sui, cum adhuc esset
puer, cœpit quærere Deum patris sui David: et duodecimo anno postquam
regnare cœperat, mundavit Judam et Jerusalem ab excelsis, et lucis,
simulacrisque et sculptilibus.

<span id="004">4</span> Destruxeruntque coram eo aras Baalim, et
simulacra quæ superposita fuerant, demoliti sunt: lucos etiam et
sculptilia succidit atque comminuit, et super tumulos eorum qui eis
immolare consueverant, fragmenta dispersit.

<span id="005">5</span> Ossa præterea sacerdotum combussit in altaribus
idolorum, mundavitque Judam et Jerusalem.

<span id="006">6</span> Sed et in urbibus Manasse, et Ephraim, et
Simeon, usque Nephthali, cuncta subvertit.

<span id="007">7</span> Cumque altaria dissipasset, et lucos et
sculptilia contrivisset in frustra, cunctaque delubra demolitus esset de
universa terra Israël, reversus est in Jerusalem.

<span id="008">8</span> Igitur anno octavodecimo regni sui, mundata jam
terra et templo Domini, misit Saphan filium Eseliæ, et Maasiam principem
civitatis, et Joha filium Joachaz a commentariis, ut instaurarent domum
Domini Dei sui.

<span id="009">9</span> Qui venerunt ad Helciam sacerdotem magnum:
acceptamque ab eo pecuniam quæ illata fuerat in domum Domini, et quam
congregaverant Levitæ, et janitores de Manasse, et Ephraim, et universis
reliquiis Israël, ab omni quoque Juda, et Benjamin, et habitatoribus
Jerusalem,

<span id="010">10</span> tradiderunt in manibus eorum qui præerant
operariis in domo Domini, ut instaurarent templum, et infirma quæque
sarcirent.

<span id="011">11</span> At illi dederunt eam artificibus et
cæmentariis, ut emerent lapides de lapicidinis, et ligna ad commissuras
ædificii, et ad contignationem domorum quas destruxerant reges Juda.

<span id="012">12</span> Qui fideliter cuncta faciebant. Erant autem
præpositi operantium Jahath et Abdias de filiis Merari, Zacharias et
Mosollam de filiis Caath, qui urgebant opus: omnes Levitæ scientes
organis canere.

<span id="013">13</span> Super eos vero qui ad diversos usus onera
portabant, erant scribæ, et magistri de Levitis, janitores.  

<span id="014">14</span> Cumque efferrent pecuniam quæ illata fuerat in
templum Domini, reperit Helcias sacerdos librum legis Domini per manum
Moysi.

<span id="015">15</span> Et ait ad Saphan scribam: Librum legis inveni
in domo Domini: et tradidit ei.

<span id="016">16</span> At ille intulit volumen ad regem, et nuntiavit
ei, dicens: Omnia quæ dedisti in manu servorum tuorum, ecce complentur.

<span id="017">17</span> Argentum quod repertum est in domo Domini,
conflaverunt, datumque est præfectis artificum, et diversa opera
fabricantium.

<span id="018">18</span> Præterea tradidit mihi Helcias sacerdos hunc
librum. Quem cum rege præsente recitasset,

<span id="019">19</span> audissetque ille verba legis, scidit vestimenta
sua:

<span id="020">20</span> et præcepit Helciæ, et Ahicam filio Saphan, et
Abdon filio Micha, Saphan quoque scribæ, et Asaæ servo regis, dicens:

<span id="021">21</span> Ite, et orate Dominum pro me, et pro reliquiis
Israël et Juda, super universis sermonibus libri istius, qui repertus
est: magnus enim furor Domini stillavit super nos, eo quod non
custodierint patres nostri verba Domini ut facerent omnia quæ scripta
sunt in isto volumine.

<span id="022">22</span> Abiit ergo Helcias, et hi qui simul a rege
missi fuerant, ad Oldam prophetidem, uxorem Sellum filii Thecuath filii
Hasra custodis vestium, quæ habitabat in Jerusalem in Secunda: et locuti
sunt ei verba quæ supra narravimus.

<span id="023">23</span> At illa respondit eis: Hæc dicit Dominus Deus
Israël: Dicite viro qui misit vos ad me:

<span id="024">24</span> Hæc dicit Dominus: Ecce ego inducam mala super
locum istum et super habitatores ejus, cunctaque maledicta quæ scripta
sunt in libro hoc, quem legerunt coram rege Juda.

<span id="025">25</span> Quia dereliquerunt me, et sacrificaverunt diis
alienis, ut me ad iracundiam provocarent in cunctis operibus manuum
suarum, idcirco stillabit furor meus super locum istum, et non
extinguetur.

<span id="026">26</span> Ad regem autem Juda, qui misit vos pro Domino
deprecando, sic loquimini: Hæc dicit Dominus Deus Israël: Quoniam
audisti verba voluminis,

<span id="027">27</span> atque emollitum est cor tuum, et humiliatus es
in conspectu Dei super his quæ dicta sunt contra locum hunc et
habitatores Jerusalem, reveritusque faciem meam scidisti vestimenta tua,
et flevisti coram me: ego quoque exaudivi te, dicit Dominus.

<span id="028">28</span> Jam enim colligam te ad patres tuos, et
infereris in sepulchrum tuum in pace: nec videbunt oculi tui omne malum
quod ego inducturus sum super locum istum, et super habitatores ejus.
Retulerunt itaque regi cuncta quæ dixerat.  

<span id="029">29</span> At ille convocatis universis majoribus natu
Juda et Jerusalem,

<span id="030">30</span> ascendit in domum Domini, unaque omnes viri
Juda et habitatores Jerusalem, sacerdotes et Levitæ, et cunctus populus
a minimo usque ad maximum. Quibus audientibus in domo Domini, legit rex
omnia verba voluminis:

<span id="031">31</span> et stans in tribunali suo, percussit fœdus
coram Domino ut ambularet post eum, et custodiret præcepta, et
testimonia, et justificationes ejus in toto corde suo, et in tota anima
sua, faceretque quæ scripta sunt in volumine illo, quod legerat.

<span id="032">32</span> Adjuravit quoque super hoc omnes qui reperti
fuerant in Jerusalem et Benjamin: et fecerunt habitatores Jerusalem
juxta pactum Domini Dei patrum suorum.

<span id="033">33</span> Abstulit ergo Josias cunctas abominationes de
universis regionibus filiorum Israël: et fecit omnes qui residui erant
in Israël, servire Domino Deo suo. Cunctis diebus ejus non recesserunt a
Domino Deo patrum suorum.

------------------------------------------------------------------------

[Next: 2 Chronicles Chapter 35](ch2035.md)
