[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev001)  [GNT](../gnt/rev001) 
[KJV](../kjv/rev001)   
  
[Revelation Index](rev)  
  [Previous](jde001)  [Next](rev002) 

------------------------------------------------------------------------

### Vulgate (Latin): Revelation Chapter 1

<span id="001">1</span> Apocalypsis Jesu Christi, quam dedit illi Deus
palam facere servis suis, quæ oportet fieri cito: et significavit,
mittens per angelum suum servo suo Joanni,

<span id="002">2</span> qui testimonium perhibuit verbo Dei, et
testimonium Jesu Christi, quæcumque vidit.

<span id="003">3</span> Beatus qui legit, et audit verba prophetiæ
hujus, et servat ea, quæ in ea scripta sunt: tempus enim prope est.  

<span id="004">4</span> Joannes septem ecclesiis, quæ sunt in Asia.
Gratia vobis, et pax ab eo, qui est, et qui erat, et qui venturus est:
et a septem spiritibus qui in conspectu throni ejus sunt:

<span id="005">5</span> et a Jesu Christo, qui est testis fidelis,
primogenitus mortuorum, et princeps regum terræ, qui dilexit nos, et
lavit nos a peccatis nostris in sanguine suo,

<span id="006">6</span> et fecit nos regnum, et sacerdotes Deo et Patri
suo: ipsi gloria et imperium in sæcula sæculorum. Amen.

<span id="007">7</span> Ecce venit cum nubibus, et videbit eum omnis
oculus, et qui eum pupugerunt. Et plangent se super eum omnes tribus
terræ. Etiam: amen.

<span id="008">8</span> Ego sum alpha et omega, principium et finis,
dicit Dominus Deus: qui est, et qui erat, et qui venturus est,
omnipotens.  

<span id="009">9</span> Ego Joannes frater vester, et particeps in
tribulatione, et regno, et patientia in Christo Jesu: fui in insula, quæ
appellatur Patmos, propter verbum Dei, et testimonium Jesu:

<span id="010">10</span> fui in spiritu in dominica die, et audivi post
me vocem magnam tamquam tubæ,

<span id="011">11</span> dicentis: Quod vides, scribe in libro: et mitte
septem ecclesiis, quæ sunt in Asia, Epheso, et Smyrnæ, et Pergamo, et
Thyatiræ, et Sardis, et Philadelphiæ, et Laodiciæ.

<span id="012">12</span> Et conversus sum ut viderem vocem, quæ
loquebatur mecum: et conversus vidi septem candelabra aurea:

<span id="013">13</span> et in medio septem candelabrorum aureorum,
similem Filio hominis vestitum podere, et præcinctum ad mamillas zona
aurea:

<span id="014">14</span> caput autem ejus, et capilli erant candidi
tamquam lana alba, et tamquam nix, et oculi ejus tamquam flamma ignis:

<span id="015">15</span> et pedes ejus similes auricalco, sicut in
camino ardenti, et vox illius tamquam vox aquarum multarum:

<span id="016">16</span> et habebat in dextera sua stellas septem: et de
ore ejus gladius utraque parte acutus exibat: et facies ejus sicut sol
lucet in virtute sua.

<span id="017">17</span> Et cum vidissem eum, cecidi ad pedes ejus
tamquam mortuus. Et posuit dexteram suam super me, dicens: Noli timere:
ego sum primus, et novissimus,

<span id="018">18</span> et vivus, et fui mortuus, et ecce sum vivens in
sæcula sæculorum: et habeo claves mortis, et inferni.

<span id="019">19</span> Scribe ergo quæ vidisti, et quæ sunt, et quæ
oportet fieri post hæc.

<span id="020">20</span> Sacramentum septem stellarum, quas vidisti in
dextera mea, et septem candelabra aurea: septem stellæ, angeli sunt
septem ecclesiarum: et candelabra septem, septem ecclesiæ sunt.

------------------------------------------------------------------------

[Next: Revelation Chapter 2](rev002)
