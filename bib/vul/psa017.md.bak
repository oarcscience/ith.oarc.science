[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa017)  [KJV](../kjv/psa017)  [Sep](../sep/psa017.md) 
[Tan](../tan/psa017.md)   
  
[Psalms Index](psa.md)  
  [Previous](psa016)  [Next](psa018.md) 

------------------------------------------------------------------------

### Vulgate (Latin): Psalms Chapter 17

<span id="001">1</span> In finem. Puero Domini David, qui locutus est
Domino verba cantici hujus, in die qua eripuit eum Dominus de manu
omnium inimicorum ejus, et de manu Saul, et dixit:

<span id="002">2</span> \[Diligam te, Domine, fortitudo mea.  

<span id="003">3</span> Dominus firmamentum meum, et refugium meum, et
liberator meus.  
Deus meus adjutor meus, et sperabo in eum;  
protector meus, et cornu salutis meæ, et susceptor meus.  

<span id="004">4</span> Laudans invocabo Dominum,  
et ab inimicis meis salvus ero.  

<span id="005">5</span> Circumdederunt me dolores mortis,  
et torrentes iniquitatis conturbaverunt me.  

<span id="006">6</span> Dolores inferni circumdederunt me;  
præoccupaverunt me laquei mortis.  

<span id="007">7</span> In tribulatione mea invocavi Dominum,  
et ad Deum meum clamavi:  
et exaudivit de templo sancto suo vocem meam;  
et clamor meus in conspectu ejus introivit in aures ejus.  

<span id="008">8</span> Commota est, et contremuit terra;  
fundamenta montium conturbata sunt, et commota sunt:  
quoniam iratus est eis.  

<span id="009">9</span> Ascendit fumus in ira ejus,  
et ignis a facie ejus exarsit;  
carbones succensi sunt ab eo.  

<span id="010">10</span> Inclinavit cælos, et descendit,  
et caligo sub pedibus ejus.  

<span id="011">11</span> Et ascendit super cherubim, et volavit;  
volavit super pennas ventorum.  

<span id="012">12</span> Et posuit tenebras latibulum suum;  
in circuitu ejus tabernaculum ejus,  
tenebrosa aqua in nubibus aëris.  

<span id="013">13</span> Præ fulgore in conspectu ejus nubes
transierunt;  
grando et carbones ignis.  

<span id="014">14</span> Et intonuit de cælo Dominus,  
et Altissimus dedit vocem suam:  
grando et carbones ignis.  

<span id="015">15</span> Et misit sagittas suas, et dissipavit eos;  
fulgura multiplicavit, et conturbavit eos.  

<span id="016">16</span> Et apparuerunt fontes aquarum,  
et revelata sunt fundamenta orbis terrarum,  
ab increpatione tua, Domine,  
ab inspiratione spiritus iræ tuæ.  

<span id="017">17</span> Misit de summo, et accepit me;  
et assumpsit me de aquis multis.  

<span id="018">18</span> Eripuit me de inimicis meis fortissimis, et ab
his qui oderunt me.  
Quoniam confortati sunt super me;  

<span id="019">19</span> prævenerunt me in die afflictionis meæ:  
et factus est Dominus protector meus.  

<span id="020">20</span> Et eduxit me in latitudinem;  
salvum me fecit, quoniam voluit me,  

<span id="021">21</span> et retribuet mihi Dominus secundum justitiam
meam,  
et secundum puritatem manuum mearum retribuet mihi:  

<span id="022">22</span> quia custodivi vias Domini,  
nec impie gessi a Deo meo;  

<span id="023">23</span> quoniam omnia judicia ejus in conspectu meo,  
et justitias ejus non repuli a me.  

<span id="024">24</span> Et ero immaculatus cum eo;  
et observabo me ab iniquitate mea.  

<span id="025">25</span> Et retribuet mihi Dominus secundum justitiam
meam,  
et secundum puritatem manuum mearum in conspectu oculorum ejus.  

<span id="026">26</span> Cum sancto sanctus eris,  
et cum viro innocente innocens eris,  

<span id="027">27</span> et cum electo electus eris,  
et cum perverso perverteris.  

<span id="028">28</span> Quoniam tu populum humilem salvum facies,  
et oculos superborum humiliabis.  

<span id="029">29</span> Quoniam tu illuminas lucernam meam, Domine;  
Deus meus, illumina tenebras meas.  

<span id="030">30</span> Quoniam in te eripiar a tentatione;  
et in Deo meo transgrediar murum.  

<span id="031">31</span> Deus meus, impolluta via ejus;  
eloquia Domini igne examinata:  
protector est omnium sperantium in se.  

<span id="032">32</span> Quoniam quis deus præter Dominum?  
aut quis deus præter Deum nostrum?  

<span id="033">33</span> Deus qui præcinxit me virtute,  
et posuit immaculatam viam meam;  

<span id="034">34</span> qui perfecit pedes meos tamquam cervorum,  
et super excelsa statuens me;  

<span id="035">35</span> qui docet manus meas ad prælium.  
Et posuisti, ut arcum æreum, brachia mea,  

<span id="036">36</span> et dedisti mihi protectionem salutis tuæ:  
et dextera tua suscepit me,  
et disciplina tua correxit me in finem,  
et disciplina tua ipsa me docebit.  

<span id="037">37</span> Dilatasti gressus meos subtus me,  
et non sunt infirmata vestigia mea.  

<span id="038">38</span> Persequar inimicos meos, et comprehendam
illos;  
et non convertar donec deficiant.  

<span id="039">39</span> Confringam illos, nec poterunt stare;  
cadent subtus pedes meos.  

<span id="040">40</span> Et præcinxisti me virtute ad bellum,  
et supplantasti insurgentes in me subtus me.  

<span id="041">41</span> Et inimicos meos dedisti mihi dorsum,  
et odientes me disperdidisti.  

<span id="042">42</span> Clamaverunt, nec erat qui salvos faceret;  
ad Dominum, nec exaudivit eos.  

<span id="043">43</span> Et comminuam eos ut pulverem ante faciem
venti;  
ut lutum platearum delebo eos.  

<span id="044">44</span> Eripies me de contradictionibus populi;  
constitues me in caput gentium.  

<span id="045">45</span> Populus quem non cognovi servivit mihi;  
in auditu auris obedivit mihi.  

<span id="046">46</span> Filii alieni mentiti sunt mihi,  
filii alieni inveterati sunt,  
et claudicaverunt a semitis suis.  

<span id="047">47</span> Vivit Dominus, et benedictus Deus meus,  
et exaltetur Deus salutis meæ.  

<span id="048">48</span> Deus qui das vindictas mihi,  
et subdis populos sub me;  
liberator meus de inimicis meis iracundis.  

<span id="049">49</span> Et ab insurgentibus in me exaltabis me;  
a viro iniquo eripies me.  

<span id="050">50</span> Propterea confitebor tibi in nationibus,
Domine,  
et nomini tuo psalmum dicam;  

<span id="051">51</span> magnificans salutes regis ejus,  
et faciens misericordiam christo suo David,  
et semini ejus usque in sæculum.\]

------------------------------------------------------------------------

[Next: Psalms Chapter 18](psa018.md)
