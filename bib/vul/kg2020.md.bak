[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2020)  [KJV](../kjv/kg2020)  [Sep](../sep/kg2020.md) 
[Tan](../tan/kg2020.md)   
  
[2 Kings Index](kg2.md)  
  [Previous](kg2019)  [Next](kg2021.md) 

------------------------------------------------------------------------

### Vulgate (Latin): 2 Kings Chapter 20

<span id="001">1</span> In diebus illis ægrotavit Ezechias usque ad
mortem: et venit ad eum Isaias filius Amos propheta, dixitque ei: Hæc
dicit Dominus Deus: Præcipe domui tuæ: morieris enim tu, et non vives.

<span id="002">2</span> Qui convertit faciem suam ad parietem, et oravit
Dominum, dicens:

<span id="003">3</span> Obsecro, Domine: memento, quæso, quomodo
ambulaverim coram te in veritate, et in corde perfecto, et quod placitum
est coram te fecerim. Flevit itaque Ezechias fletu magno.

<span id="004">4</span> Et antequam egrederetur Isaias mediam partem
atrii, factus est sermo Domini ad eum, dicens:

<span id="005">5</span> Revertere, et dic Ezechiæ duci populi mei: Hæc
dicit Dominus Deus David patris tui: Audivi orationem tuam, et vidi
lacrimas tuas, et ecce sanavi te: die tertio ascendes templum Domini.

<span id="006">6</span> Et addam diebus tuis quindecim annos: sed et de
manu regis Assyriorum liberabo te, et civitatem hanc: et protegam urbem
istam propter me, et propter David servum meum.

<span id="007">7</span> Dixitque Isaias: Afferte massam ficorum. Quam
cum attulissent, et posuissent super ulcus ejus, curatus est.

<span id="008">8</span> Dixerat autem Ezechias ad Isaiam: Quod erit
signum, quia Dominus me sanabit, et quia ascensurus sum die tertia
templum Domini?

<span id="009">9</span> Cui ait Isaias: Hoc erit signum a Domino quod
facturus sit Dominus sermonem quem locutus est: vis ut ascendat umbra
decem lineis, an ut revertatur totidem gradibus?

<span id="010">10</span> Et ait Ezechias: Facile est umbram crescere
decem lineis: nec hoc volo ut fiat, sed ut revertatur retrorsum decem
gradibus.

<span id="011">11</span> Invocavit itaque Isaias propheta Dominum, et
reduxit umbram per lineas quibus jam descenderat in horologio Achaz,
retrorsum decem gradibus.  

<span id="012">12</span> In tempore illo misit Berodach Baladan, filius
Baladan, rex Babyloniorum, litteras et munera ad Ezechiam: audierat enim
quod ægrotasset Ezechias.

<span id="013">13</span> Lætatus est autem in adventu eorum Ezechias, et
ostendit eis domum aromatum, et aurum et argentum, et pigmenta varia,
unguenta quoque, et domum vasorum suorum, et omnia quæ habere poterat in
thesauris suis. Non fuit quod non monstraret eis Ezechias in domo sua,
et in omni potestate sua.

<span id="014">14</span> Venit autem Isaias propheta ad regem Ezechiam,
dixitque ei: Quid dixerunt viri isti? aut unde venerunt ad te? Cui ait
Ezechias: De terra longinqua venerunt ad me, de Babylone.

<span id="015">15</span> At ille respondit: Quid viderunt in domo tua?
Ait Ezechias: Omnia quæcumque sunt in domo mea, viderunt: nihil est quod
non monstraverim eis in thesauris meis.

<span id="016">16</span> Dixit itaque Isaias Ezechiæ: Audi sermonem
Domini:

<span id="017">17</span> Ecce dies venient, et auferentur omnia quæ sunt
in domo tua, et quæ condiderunt patres tui usque in diem hanc, in
Babylonem: non remanebit quidquam, ait Dominus.

<span id="018">18</span> Sed et de filiis tuis qui egredientur ex te,
quos generabis, tollentur, et erunt eunuchi in palatio regis Babylonis.

<span id="019">19</span> Dixit Ezechias ad Isaiam: Bonus sermo Domini
quem locutus es: sit pax et veritas in diebus meis.  

<span id="020">20</span> Reliqua autem sermonum Ezechiæ, et omnis
fortitudo ejus, et quomodo fecerit piscinam et aquæductum, et
introduxerit aquas in civitatem, nonne hæc scripta sunt in libro
sermonum dierum regum Juda?

<span id="021">21</span> Dormivitque Ezechias cum patribus suis, et
regnavit Manasses filius ejus pro eo.

------------------------------------------------------------------------

[Next: 2 Kings Chapter 21](kg2021.md)
