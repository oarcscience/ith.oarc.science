[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob007)  [Apo](../apo/tob007) 
[Sep:ToA](../sep/toa007)  [Sep:ToS](../sep/tos007)   
  
[Tobias Index](tob)  
  [Previous](tob006)  [Next](tob008) 

------------------------------------------------------------------------

### Vulgate (Latin): Tobias Chapter 7

<span id="001">1</span> Ingressi sunt autem ad Raguelem, et suscepit eos
Raguel cum gaudio.

<span id="002">2</span> Intuensque Tobiam Raguel, dixit Annæ uxori suæ:
Quam similis est juvenis iste consobrino meo!

<span id="003">3</span> Et cum hæc dixisset, ait: Unde estis juvenes
fratres nostri? At illi dixerunt: Ex tribu Nephthali sumus, ex
captivitate Ninive.

<span id="004">4</span> Dixitque illis Raguel: Nostis Tobiam fratrem
meum? Qui dixerunt: Novimus.

<span id="005">5</span> Cumque multa bona loqueretur de eo, dixit
angelus ad Raguelem: Tobias, de quo interrogas, pater istius est.

<span id="006">6</span> Et misit se Raguel, et cum lacrimis osculatus
est eum, et plorans supra collum ejus

<span id="007">7</span> dixit: Benedictio sit tibi, fili mi, quia boni
et optimi viri filius es.

<span id="008">8</span> Et Anna uxor ejus, et Sara ipsorum filia,
lacrimatæ sunt.

<span id="009">9</span> Postquam autem locuti sunt, præcepit Raguel
occidi arietem, et parari convivium. Cumque hortaretur eos discumbere ad
prandium,

<span id="010">10</span> Tobias dixit: Hic ego hodie non manducabo neque
bibam, nisi prius petitionem meam confirmes, et promittas mihi dare
Saram filiam tuam.

<span id="011">11</span> Quo audito verbo Raguel expavit, sciens quid
evenerit illis septem viris qui ingressi sunt ad eam: et timere cœpit ne
forte et hunc similiter contingeret. Et cum nutaret, et non daret
petenti ullum responsum,

<span id="012">12</span> dixit ei angelus: Noli timere dare eam isti,
quoniam huic timenti Deum debetur conjux filia tua: propterea alius non
potuit habere illam.

<span id="013">13</span> Tunc dixit Raguel: Non dubito quod Deus preces
et lacrimas meas in conspectu suo admiserit.

<span id="014">14</span> Et credo quoniam ideo fecit vos venire ad me,
ut ista conjungeretur cognationi suæ secundum legem Moysi: et nunc noli
dubium gerere quod tibi eam tradam.

<span id="015">15</span> Et apprehendens dexteram filiæ suæ, dexteræ
Tobiæ tradidit, dicens: Deus Abraham, et Deus Isaac, et Deus Jacob
vobiscum sit, et ipse conjungat vos, impleatque benedictionem suam in
vobis.

<span id="016">16</span> Et accepta carta, fecerunt conscriptionem
conjugii.

<span id="017">17</span> Et post hæc epulati sunt, benedicentes Deum.

<span id="018">18</span> Vocavitque Raguel ad se Annam uxorem suam, et
præcepit ei ut præpararet alterum cubiculum.

<span id="019">19</span> Et introduxit illuc Saram filiam suam, et
lacrimata est.

<span id="020">20</span> Dixitque ei: Forti animo esto, filia mea:
Dominus cæli det tibi gaudium pro tædio quod perpessa es.

------------------------------------------------------------------------

[Next: Tobias Chapter 8](tob008)
