[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo033)  [KJV](../kjv/exo033)  [Sep](../sep/exo033.md) 
[Tan](../tan/exo033.md)   
  
[Exodus Index](exo.md)  
  [Previous](exo032)  [Next](exo034.md) 

------------------------------------------------------------------------

### Vulgate (Latin): Exodus Chapter 33

<span id="001">1</span> Locutusque est Dominus ad Moysen, dicens: Vade,
ascende de loco isto tu, et populus tuus quem eduxisti de terra Ægypti,
in terram quam juravi Abraham, Isaac et Jacob, dicens: Semini tuo dabo
eam:

<span id="002">2</span> et mittam præcursorem tui angelum, ut ejiciam
Chananæum, et Amorrhæum, et Hethæum, et Pherezæum, et Hevæum, et
Jebusæum,

<span id="003">3</span> et intres in terram fluentem lacte et melle. Non
enim ascendam tecum, quia populus duræ cervicis es: ne forte disperdam
te in via.

<span id="004">4</span> Audiensque populus sermonem hunc pessimum,
luxit: et nullus ex more indutus est cultu suo.

<span id="005">5</span> Dixitque Dominus ad Moysen: Loquere filiis
Israël: Populus duræ cervicis es: semel ascendam in medio tui, et delebo
te. Jam nunc depone ornatum tuum, ut sciam quid faciam tibi.

<span id="006">6</span> Deposuerunt ergo filii Israël ornatum suum a
monte Horeb.  

<span id="007">7</span> Moyses quoque tollens tabernaculum, tetendit
extra castra procul, vocavitque nomen ejus, Tabernaculum fœderis. Et
omnis populus, qui habebat aliquam quæstionem, egrediebatur ad
tabernaculum fœderis, extra castra.

<span id="008">8</span> Cumque egrederetur Moyses ad tabernaculum,
surgebat universa plebs, et stabat unusquisque in ostio papilionis sui,
aspiciebantque tergum Moysi, donec ingrederetur tentorium.

<span id="009">9</span> Ingresso autem illo tabernaculum fœderis,
descendebat columna nubis, et stabat ad ostium, loquebaturque cum Moyse,

<span id="010">10</span> cernentibus universis quod columna nubis staret
ad ostium tabernaculi. Stabantque ipsi, et adorabant per fores
tabernaculorum suorum.

<span id="011">11</span> Loquebatur autem Dominus ad Moysen facie ad
faciem, sicut solet loqui homo ad amicum suum. Cumque ille reverteretur
in castra, minister ejus Josue filius Nun, puer, non recedebat de
tabernaculo.  

<span id="012">12</span> Dixit autem Moyses ad Dominum: Præcipis ut
educam populum istum: et non indicas mihi quem missurus es mecum,
præsertim cum dixeris: Novi te ex nomine, et invenisti gratiam coram me.

<span id="013">13</span> Si ergo inveni gratiam in conspectu tuo,
ostende mihi faciem tuam, ut sciam te, et inveniam gratiam ante oculos
tuos: respice populum tuum gentem hanc.

<span id="014">14</span> Dixitque Dominus: Facies mea præcedet te, et
requiem dabo tibi.

<span id="015">15</span> Et ait Moyses: Si non tu ipse præcedas, ne
educas nos de loco isto.

<span id="016">16</span> In quo enim scire poterimus ego et populus tuus
invenisse nos gratiam in conspectu tuo, nisi ambulaveris nobiscum, ut
glorificemur ab omnibus populis qui habitant super terram?

<span id="017">17</span> Dixit autem Dominus ad Moysen: Et verbum istud,
quod locutus es, faciam: invenisti enim gratiam coram me, et teipsum
novi ex nomine.  

<span id="018">18</span> Qui ait: Ostende mihi gloriam tuam.

<span id="019">19</span> Respondit: Ego ostendam omne bonum tibi, et
vocabo in nomine Domini coram te: et miserebor cui voluero, et clemens
ero in quem mihi placuerit.

<span id="020">20</span> Rursumque ait: Non poteris videre faciem meam:
non enim videbit me homo et vivet.

<span id="021">21</span> Et iterum: Ecce, inquit, est locus apud me, et
stabis supra petram.

<span id="022">22</span> Cumque transibit gloria mea, ponam te in
foramine petræ, et protegam dextera mea, donec transeam:

<span id="023">23</span> tollamque manum meam, et videbis posteriora
mea: faciem autem meam videre non poteris.

------------------------------------------------------------------------

[Next: Exodus Chapter 34](exo034.md)
