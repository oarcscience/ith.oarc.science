[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma2004)  [Apo](../apo/ma2004.md) 
[Sep](../sep/ma2004.md)   
  
[2 Macabees Index](ma2.md)  
  [Previous](ma2003)  [Next](ma2005.md) 

------------------------------------------------------------------------

### Vulgate (Latin): 2 Macabees Chapter 4

<span id="001">1</span> Simon autem prædictus, pecuniarum et patriæ
delator, male loquebatur de Onia, tamquam ipse Heliodorum instigasset ad
hæc, et ipse fuisset incentor malorum:

<span id="002">2</span> provisoremque civitatis, ac defensorem gentis
suæ, et æmulatorem legis Dei, audebat insidiatorem regni dicere.

<span id="003">3</span> Sed cum inimicitiæ in tantum procederent ut
etiam per quosdam Simonis necessarios homicidia fierent,

<span id="004">4</span> considerans Onias periculum contentionis, et
Apollonium insanire, utpote ducem Cœlesyriæ et Phœnicis, ad augendam
malitiam Simonis ad regem se contulit,

<span id="005">5</span> non ut civium accusator, sed communem utilitatem
apud semetipsum universæ multitudinis considerans.

<span id="006">6</span> Videbat enim sine regali providentia impossibile
esse pacem rebus dari, nec Simonem posse cessare a stultitia sua.  

<span id="007">7</span> Sed post Seleuci vitæ excessum, cum suscepisset
regnum Antiochus, qui Nobilis appellabatur, ambiebat Jason frater Oniæ
summum sacerdotium:

<span id="008">8</span> adito rege, promittens ei argenti talenta
trecenta sexaginta, et ex redditibus aliis talenta octoginta,

<span id="009">9</span> super hæc promittebat et alia centum
quinquaginta, si potestati ejus concederetur, gymnasium et ephebiam sibi
constituere, et eos qui in Jerosolymis erant, Antiochenos scribere.

<span id="010">10</span> Quod cum rex annuisset, et obtinuisset
principatum, statim ad gentilem ritum contribules suos transferre cœpit,

<span id="011">11</span> et amotis his quæ humanitatis causa Judæis a
regibus fuerant constituta per Joannem patrem Eupolemi, qui apud Romanos
de amicitia et societate functus est legatione legitima, civium jura
destituens, prava instituta sanciebat.

<span id="012">12</span> Etenim ausus est sub ipsa arce gymnasium
constituere, et optimos quosque epheborum in lupanaribus ponere.

<span id="013">13</span> Erat autem hoc non initium, sed incrementum
quoddam, et profectus gentilis et alienigenæ conversationis, propter
impii et non sacerdotis Jasonis nefarium, et inauditum scelus:

<span id="014">14</span> ita ut sacerdotes jam non circa altaris officia
dediti essent, sed contempto templo et sacrificiis neglectis,
festinarent participes fieri palæstræ et præbitionis ejus injustæ, et in
exercitiis disci.

<span id="015">15</span> Et patrios quidem honores nihil habentes,
græcas glorias optimas arbitrabantur:

<span id="016">16</span> quarum gratia periculosa eos contentio habebat,
et eorum instituta æmulabantur, ac per omnia his consimiles esse
cupiebant, quos hoste et peremptores habuerant.

<span id="017">17</span> In leges enim divinas impie agere impune non
cedit: sed hoc tempus sequens declarabit.

<span id="018">18</span> Cum autem quinquennalis agon Tyri celebraretur,
et rex præsens esset,

<span id="019">19</span> misit Jason facinorosus ab Jerosolymis viros
peccatores, portantes argenti didrachmas trecentas in sacrificum
Herculis: quas postulaverunt hi qui asportaverant ne in sacrificiis
erogarentur, quia non oporteret, sed in alios sumptus eas deputari.

<span id="020">20</span> Sed hæ oblatæ sunt quidem ab eo qui miserat in
sacrificium Herculis: propter præsentes autem datæ sunt in fabricam
navium triremium.

<span id="021">21</span> Misso autem in Ægyptum Apollonio Mnesthei filio
propter primates Ptolemæi Philometoris regis, cum cognovisset Antiochus
alienum se a negotiis regni effectum, propriis utilitatibus consulens,
profectus inde venit Joppen, et inde Jerosolymam.

<span id="022">22</span> Et magnifice ab Jasone et civitate susceptus,
cum facularum luminibus et laudibus ingressus est: et inde in Phœnicen
exercitum convertit.  

<span id="023">23</span> Et post triennii tempus, misit Jason Menelaum
supradicti Simonis fratrem portantem pecunias regi, et de negotiis
necessariis responsa perlaturum.

<span id="024">24</span> At ille commendatus regi, cum magnificasset
faciem potestatis ejus, in semetipsum retorsit summum sacerdotium,
superponens Jasoni talenta argenti trecenta.

<span id="025">25</span> Acceptisque a rege mandatis, venit, nihil
quidem habens dignum sacerdotio: animos vero crudelis tyranni, et feræ
beluæ iram gerens.

<span id="026">26</span> Et Jason quidem, qui proprium fratrem
captivaverat, ipse deceptus profugus in Ammanitem expulsus est regionem.

<span id="027">27</span> Menelaus autem principatum quidem obtinuit: de
pecuniis vero regi promissis, nihil agebat, cum exactionem faceret
Sostratus, qui arci erat præpositus,

<span id="028">28</span> nam ad hunc exactio vectigalium pertinebant:
quam ob causam utrique ad regem sunt evocati.

<span id="029">29</span> Et Menelaus amotus est a sacerdotio, succedente
Lysimacho fratre suo: Sostratus autem prælatus est Cypriis.

<span id="030">30</span> Et cum hæc agerentur, contigit Tharsenses et
Mallotas seditionem movere, eo quod Antiochidi regis concubinæ dono
essent dati.

<span id="031">31</span> Festinanter itaque rex venit sedare illos,
relicto suffecto uno ex comitibus suis Andronico.

<span id="032">32</span> Ratus autem Menelaus accepisse se tempus
opportunum, aurea quædam vasa e templo furatus donavit Andronico, et
alia vendiderat Tyri, et per vicinas civitates.

<span id="033">33</span> Quod cum certissime cognovisset Onias, arguebat
eum, ipse in loco tuto se continens Antiochiæ secus Daphnem.  

<span id="034">34</span> Unde Menelaus accedens ad Andronicum, rogabat
ut Oniam interficeret. Qui cum venisset ad Oniam, et datis dextris cum
jurejurando (quamvis esset ei suspectus) suasisset de asylo procedere,
statim eum peremit, non veritus justitiam.

<span id="035">35</span> Ob quam causam non solum Judæi, sed aliæ quoque
nationes indignabantur, et moleste ferebant de nece tanti viri injusta.

<span id="036">36</span> Sed regressum regem de Ciliciæ locis adierunt
Judæi apud Antiochiam, simul et Græci, conquerentes de iniqua nece Oniæ.

<span id="037">37</span> Contristatus itaque animo Antiochus propter
Oniam, et flexus ad misericordiam, lacrimas fudit, recordatus defuncti
sobrietatem et modestiam:

<span id="038">38</span> accensisque animis Andronicum purpura exutum,
per totam civitatem jubet circumduci: et in eodem loco in quo in Oniam
impietatem commiserat, sacrilegum vita privari, Domino illi condignam
retribuente pœnam.  

<span id="039">39</span> Multis autem sacrilegiis in templo a Lysimacho
commissis Menelai consilio, et divulgata fama, congregata est multitudo
adversum Lysimachum multo jam auro exportato.

<span id="040">40</span> Turbis autem insurgentibus, et animis ira
repletis, Lysimachus armatis fere tribus millibus iniquis manibus uti
cœpit, duce quodam tyranno, ætate pariter et dementia provecto.

<span id="041">41</span> Sed ut intellexerunt conatum Lysimachi, alii
lapides, alii fustes validos arripuere: quidam vero cinerem in
Lysimachum jecere.

<span id="042">42</span> Et multi quidem vulnerati, quidam autem et
prostrati, omnes vero in fugam conversi sunt: ipsum etiam sacrilegum
secus ærarium interfecerunt.

<span id="043">43</span> De his ergo cœpit judicium adversus Menelaum
agitari.

<span id="044">44</span> Et cum venisset rex Tyrum, ad ipsum negotium
detulerunt missi tres viri a senioribus.

<span id="045">45</span> Et cum superaretur Menelaus, promisit Ptolemæo
multas pecunias dare ad suadendum regi.

<span id="046">46</span> Itaque Ptolemæus in quodam atrio positum quasi
refrigerandi gratia regem adiit, et deduxit a sententia:

<span id="047">47</span> et Menelaum quidem universæ malitiæ reum
criminibus absolvit: miseros autem qui, etiamsi apud Scythas causam
dixissent, innocentes judicarentur, hos morte damnavit.

<span id="048">48</span> Cito ergo injustam pœnam dederunt, qui pro
civitate, et populo, et sacris vasis causam prosecuti sunt.

<span id="049">49</span> Quam ob rem Tyrii quoque indignati, erga
sepulturam eorum liberalissimi extiterunt.

<span id="050">50</span> Menelaus autem, propter eorum qui in potentia
erant avaritiam, permanebat in potestate, crescens in malitia ad
insidias civium.

------------------------------------------------------------------------

[Next: 2 Macabees Chapter 5](ma2005.md)
