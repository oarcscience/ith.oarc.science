[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jam002)  [GNT](../gnt/jam002.md) 
[KJV](../kjv/jam002.md)   
  
[James Index](jam.md)  
  [Previous](jam001)  [Next](jam003.md) 

------------------------------------------------------------------------

### Vulgate (Latin): James Chapter 2

<span id="001">1</span> Fratres mei, nolite in personarum acceptione
habere fidem Domini nostri Jesu Christi gloriæ.

<span id="002">2</span> Etenim si introierit in conventum vestrum vir
aureum annulum habens in veste candida, introierit autem et pauper in
sordido habitu,

<span id="003">3</span> et intendatis in eum qui indutus est veste
præclara, et dixeritis ei: Tu sede hic bene: pauperi autem dicatis: Tu
sta illic; aut sede sub scabello pedum meorum:

<span id="004">4</span> nonne judicatis apud vosmetipsos, et facti estis
judices cogitationum iniquarum?

<span id="005">5</span> Audite, fratres mei dilectissimi: nonne Deus
elegit pauperes in hoc mundo, divites in fide, et hæredes regni, quod
repromisit Deus diligentibus se?

<span id="006">6</span> vos autem exhonorastis pauperem. Nonne divites
per potentiam opprimunt vos, et ipsi trahunt vos ad judicia?

<span id="007">7</span> nonne ipsi blasphemant bonum nomen, quod
invocatum est super vos?

<span id="008">8</span> Si tamen legem perficitis regalem secundum
Scripturas: Diliges proximum tuum sicut teipsum: bene facitis:

<span id="009">9</span> si autem personas accipitis, peccatum operamini,
redarguti a lege quasi transgressores.

<span id="010">10</span> Quicumque autem totam legem servaverit,
offendat autem in uno, factus est omnium reus.

<span id="011">11</span> Qui enim dixit: Non mœchaberis, dixit et: Non
occides. Quod si non mœchaberis, occides autem, factus es transgressor
legis.

<span id="012">12</span> Sic loquimini, et sic facite sicut per legem
libertatis incipientes judicari.

<span id="013">13</span> Judicium enim sine misericordia illi qui non
fecit misericordiam: superexaltat autem misericordia judicium.  

<span id="014">14</span> Quid proderit, fratres mei, si fidem quis dicat
se habere, opera autem non habeat? numquid poterit fides salvare eum?

<span id="015">15</span> Si autem frater et soror nudi sint, et
indigeant victu quotidiano,

<span id="016">16</span> dicat autem aliquis ex vobis illis: Ite in
pace, calefacimini et saturamini: non dederitis autem eis quæ necessaria
sunt corpori, quid proderit?

<span id="017">17</span> Sic et fides, si non habeat opera, mortua est
in semetipsa.

<span id="018">18</span> Sed dicet quis: Tu fidem habes, et ego opera
habeo: ostende mihi fidem tuam sine operibus: et ego ostendam tibi ex
operibus fidem meam.

<span id="019">19</span> Tu credis quoniam unus est Deus: bene facis: et
dæmones credunt, et contremiscunt.

<span id="020">20</span> Vis autem scire, o homo inanis, quoniam fides
sine operibus mortua est?

<span id="021">21</span> Abraham pater noster nonne ex operibus
justificatus est, offerens Isaac filium suum super altare?

<span id="022">22</span> Vides quoniam fides cooperabatur operibus
illius: et ex operibus fides consummata est?

<span id="023">23</span> Et suppleta est Scriptura, dicens: Credidit
Abraham Deo, et reputatum est illi ad justitiam, et amicus Dei
appellatus est.

<span id="024">24</span> Videtis quoniam ex operibus justificatur homo,
et non ex fide tantum?

<span id="025">25</span> Similiter et Rahab meretrix, nonne ex operibus
justificata est, suscipiens nuntios, et alia via ejiciens?

<span id="026">26</span> Sicut enim corpus sine spiritu mortuum est, ita
et fides sine operibus mortua est.

------------------------------------------------------------------------

[Next: James Chapter 3](jam003.md)
