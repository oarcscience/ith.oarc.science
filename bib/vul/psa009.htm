<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Psalms: Psalms Chapter 9</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/psa009.htm">Polyglot</A>&nbsp;
<A HREF="../kjv/psa009.htm">KJV</A>&nbsp;
<A HREF="../sep/psa009.htm">Sep</A>&nbsp;
<A HREF="../tan/psa009.htm">Tan</A>&nbsp;

<BR>
<BR><A HREF="psa.htm">Psalms Index</A><BR>
&nbsp;
<A HREF="psa008.htm">Previous</A>&nbsp;
<A HREF="psa010.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Psalms Chapter 9</H3><P><a name="001">1</A>&nbsp;In finem, pro occultis filii. Psalmus David.</P>
<P><a name="002">2</A>&nbsp;[Confitebor tibi, Domine, in toto corde meo;<BR> narrabo omnia mirabilia tua.<BR></P>
<P><a name="003">3</A>&nbsp;L&#230;tabor et exsultabo in te;<BR> psallam nomini tuo, Altissime.<BR></P>
<P><a name="004">4</A>&nbsp;In convertendo inimicum meum retrorsum;<BR> infirmabuntur, et peribunt a facie tua.<BR></P>
<P><a name="005">5</A>&nbsp;Quoniam fecisti judicium meum et causam meam;<BR> sedisti super thronum, qui judicas justitiam.<BR></P>
<P><a name="006">6</A>&nbsp;Increpasti gentes, et periit impius:<BR> nomen eorum delesti in &#230;ternum, et in s&#230;culum s&#230;culi.<BR></P>
<P><a name="007">7</A>&nbsp;Inimici defecerunt frame&#230; in finem,<BR> et civitates eorum destruxisti.<BR> Periit memoria eorum cum sonitu;<BR></P>
<P><a name="008">8</A>&nbsp;et Dominus in &#230;ternum permanet.<BR> Paravit in judicio thronum suum,<BR></P>
<P><a name="009">9</A>&nbsp;et ipse judicabit orbem terr&#230; in &#230;quitate:<BR> judicabit populos in justitia.<BR></P>
<P><a name="010">10</A>&nbsp;Et factus est Dominus refugium pauperi;<BR> adjutor in opportunitatibus, in tribulatione.<BR></P>
<P><a name="011">11</A>&nbsp;Et sperent in te qui noverunt nomen tuum,<BR> quoniam non dereliquisti qu&#230;rentes te, Domine.<BR></P>
<P><a name="012">12</A>&nbsp;Psallite Domino qui habitat in Sion;<BR> annuntiate inter gentes studia ejus:<BR></P>
<P><a name="013">13</A>&nbsp;quoniam requirens sanguinem eorum recordatus est;<BR> non est oblitus clamorem pauperum.<BR></P>
<P><a name="014">14</A>&nbsp;Miserere mei, Domine:<BR> vide humilitatem meam de inimicis meis,<BR></P>
<P><a name="015">15</A>&nbsp;qui exaltas me de portis mortis,<BR> ut annuntiem omnes laudationes tuas in portis fili&#230; Sion:<BR></P>
<P><a name="016">16</A>&nbsp;exultabo in salutari tuo.<BR> Infix&#230; sunt gentes in interitu quem fecerunt;<BR> in laqueo isto quem absconderunt<BR> comprehensus est pes eorum.<BR></P>
<P><a name="017">17</A>&nbsp;Cognoscetur Dominus judicia faciens;<BR> in operibus manuum suarum comprehensus est peccator.<BR></P>
<P><a name="018">18</A>&nbsp;Convertantur peccatores in infernum,<BR> omnes gentes qu&#230; obliviscuntur Deum.<BR></P>
<P><a name="019">19</A>&nbsp;Quoniam non in finem oblivio erit pauperis;<BR> patientia pauperum non peribit in finem.<BR></P>
<P><a name="020">20</A>&nbsp;Exsurge, Domine; non confortetur homo:<BR> judicentur gentes in conspectu tuo.<BR></P>
<P><a name="021">21</A>&nbsp;Constitue, Domine, legislatorem super eos,<BR> ut sciant gentes quoniam homines sunt.<BR></P>
<P><a name="022">22</A>&nbsp;Ut quid, Domine, recessisti longe;<BR> despicis in opportunitatibus, in tribulatione?<BR></P>
<P><a name="023">23</A>&nbsp;Dum superbit impius, incenditur pauper:<BR> comprehenduntur in consiliis quibus cogitant.<BR></P>
<P><a name="024">24</A>&nbsp;Quoniam laudatur peccator in desideriis anim&#230; su&#230;,<BR> et iniquus benedicitur.<BR></P>
<P><a name="025">25</A>&nbsp;Exacerbavit Dominum peccator:<BR> secundum multitudinem ir&#230; su&#230;, non qu&#230;ret.<BR></P>
<P><a name="026">26</A>&nbsp;Non est Deus in conspectu ejus;<BR> inquinat&#230; sunt vi&#230; illius in omni tempore.<BR> Auferuntur judicia tua a facie ejus;<BR> omnium inimicorum suorum dominabitur.<BR></P>
<P><a name="027">27</A>&nbsp;Dixit enim in corde suo: Non movebor<BR> a generatione in generationem, sine malo.<BR></P>
<P><a name="028">28</A>&nbsp;Cujus maledictione os plenum est, et amaritudine, et dolo;<BR> sub lingua ejus labor et dolor.<BR></P>
<P><a name="029">29</A>&nbsp;Sedet in insidiis cum divitibus in occultis,<BR> ut interficiat innocentem.<BR></P>
<P><a name="030">30</A>&nbsp;Oculi ejus in pauperem respiciunt;<BR> insidiatur in abscondito, quasi leo in spelunca sua.<BR> Insidiatur ut rapiat pauperem;<BR> rapere pauperem dum attrahit eum.<BR></P>
<P><a name="031">31</A>&nbsp;In laqueo suo humiliabit eum;<BR> inclinabit se, et cadet cum dominatus fuerit pauperum.<BR></P>
<P><a name="032">32</A>&nbsp;Dixit enim in corde suo: Oblitus est Deus;<BR> avertit faciem suam, ne videat in finem.<BR></P>
<P><a name="033">33</A>&nbsp;Exsurge, Domine Deus, exaltetur manus tua;<BR> ne obliviscaris pauperum.<BR></P>
<P><a name="034">34</A>&nbsp;Propter quid irritavit impius Deum?<BR> dixit enim in corde suo: Non requiret.<BR></P>
<P><a name="035">35</A>&nbsp;Vides, quoniam tu laborem et dolorem consideras,<BR> ut tradas eos in manus tuas.<BR> Tibi derelictus est pauper;<BR> orphano tu eris adjutor.<BR></P>
<P><a name="036">36</A>&nbsp;Contere brachium peccatoris et maligni;<BR> qu&#230;retur peccatum illius, et non invenietur.<BR></P>
<P><a name="037">37</A>&nbsp;Dominus regnabit in &#230;ternum, et in s&#230;culum s&#230;culi;<BR> peribitis, gentes, de terra illius.<BR></P>
<P><a name="038">38</A>&nbsp;Desiderium pauperum exaudivit Dominus;<BR> pr&#230;parationem cordis eorum audivit auris tua:<BR></P>
<P><a name="039">39</A>&nbsp;judicare pupillo et humili,<BR> ut non apponat ultra magnificare se homo super terram.]</P>
<P><HR>
<CENTER>
<A HREF="psa010.htm">Next: Psalms Chapter 10</A></CENTER>
</BODY>
</HTML>
