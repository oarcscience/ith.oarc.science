[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg014)  [KJV](../kjv/jdg014.md) 
[Sep:JdB](../sep/jdb014)  [Sep:JdA](../sep/jda014.md) 
[Tan](../tan/jdg014.md)   
  
[Judges Index](jdg.md)  
  [Previous](jdg013)  [Next](jdg015.md) 

------------------------------------------------------------------------

### Vulgate (Latin): Judges Chapter 14

<span id="001">1</span> Descendit ergo Samson in Thamnatha: vidensque
ibi mulierem de filiabus Philisthiim,

<span id="002">2</span> ascendit, et nuntiavit patri suo et matri suæ,
dicens: Vidi mulierem in Thamnatha de filiabus Philisthinorum: quam
quæso ut mihi accipiatis uxorem.

<span id="003">3</span> Cui dixerunt pater et mater sua: Numquid non est
mulier in filiabus fratrum tuorum, et in omni populo meo, quia vis
accipere uxorem de Philisthiim, qui incircumcisi sunt? Dixitque Samson
ad patrem suum: Hanc mihi accipe: quia placuit oculis meis.

<span id="004">4</span> Parentes autem ejus nesciebant quod res a Domino
fieret, et quæreret occasionem contra Philisthiim: eo enim tempore
Philisthiim dominabantur Israëli.

<span id="005">5</span> Descendit itaque Samson cum patre suo et matre
in Thamnatha. Cumque venissent ad vineas oppidi, apparuit catulus leonis
sævus, et rugiens, et occurrit ei.

<span id="006">6</span> Irruit autem spiritus Domini in Samson, et
dilaceravit leonem, quasi hædum in frustra discerpens, nihil omnino
habens in manu: et hoc patri et matri noluit indicare.

<span id="007">7</span> Descenditque, et locutus est mulieri quæ
placuerat oculis ejus.

<span id="008">8</span> Et post aliquot dies revertens ut acciperet eam,
declinavit ut videret cadaver leonis, et ecce examen apum in ore leonis
erat ac favus mellis.

<span id="009">9</span> Quem cum sumpsisset in manibus comedebat in via:
veniensque ad patrem suum et matrem, dedit eis partem, qui et ipsi
comederunt: nec tamen eis voluit indicare quod mel de corpore leonis
assumpserat.  

<span id="010">10</span> Descendit itaque pater ejus ad mulierem, et
fecit filio suo Samson convivium: sic enim juvenes facere consueverant.

<span id="011">11</span> Cum ergo cives loci illius vidissent eum,
dederunt ei sodales triginta ut essent cum eo.

<span id="012">12</span> Quibus locutus est Samson: Proponam vobis
problema: quod si solveritis mihi intra septem dies convivii, dabo vobis
triginta sindones, et totidem tunicas:

<span id="013">13</span> sin autem non potueritis solvere, vos dabitis
mihi triginta sindones, et ejusdem numeri tunicas. Qui responderunt ei:
Propone problema, ut audiamus.

<span id="014">14</span> Dixitque eis: \[De comedente exivit cibus,  
et de forti egressa est dulcedo.\] Nec potuerunt per tres dies
propositionem solvere.

<span id="015">15</span> Cumque adesset dies septimus, dixerunt ad
uxorem Samson: Blandire viro tuo et suade ei ut indicet tibi quid
significet problema: quod si facere nolueris, incendemus te, et domum
patris tui: an idcirco vocastis nos ad nuptias ut spoliaretis?

<span id="016">16</span> Quæ fundebat apud Samson lacrimas, et
quærebatur, dicens: Odisti me, et non diligis: idcirco problema, quod
proposuisti filiis populi mei, non vis mihi exponere. At ille respondit:
Patri meo et matri nolui dicere: et tibi indicare potero?

<span id="017">17</span> Septem igitur diebus convivii flebat ante eum:
tandemque die septimo cum ei esset molesta, exposuit. Quæ statim
indicavit civibus suis.

<span id="018">18</span> Et illi dixerunt ei die septimo ante solis
occubitum: \[Quid dulcius melle,  
et quid fortius leone?\] Qui ait ad eos: \[Si non arassetis in vitula
mea,  
non invenissetis propositionem meam.\]  

<span id="019">19</span> Irruit itaque in eum spiritus Domini,
descenditque Ascalonem, et percussit ibi triginta viros: quorum ablatas
vestes dedit iis qui problema solverant. Iratusque nimis ascendit in
domum patris sui:

<span id="020">20</span> uxor autem ejus accepit maritum unum de amicis
ejus et pronubis.

------------------------------------------------------------------------

[Next: Judges Chapter 15](jdg015.md)
