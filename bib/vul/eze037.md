[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze037)  [KJV](../kjv/eze037)  [Sep](../sep/eze037.md) 
[Tan](../tan/eze037.md)   
  
[Ezekiel Index](eze.md)  
  [Previous](eze036)  [Next](eze038.md) 

------------------------------------------------------------------------

### Vulgate (Latin): Ezekiel Chapter 37

<span id="001">1</span> Facta est super me manus Domini, et eduxit me in
spiritu Domini, et dimisit me in medio campi qui erat plenus ossibus.

<span id="002">2</span> Et circumduxit me per ea in gyro: erant autem
multa valde super faciem campi, siccaque vehementer.

<span id="003">3</span> Et dixit ad me: Fili hominis, putasne vivent
ossa ista? Et dixi: Domine Deus, tu nosti.

<span id="004">4</span> Et dixit ad me: Vaticinare de ossibus istis, et
dices eis: Ossa arida, audite verbum Domini.

<span id="005">5</span> Hæc dicit Dominus Deus ossibus his: Ecce ego
intromittam in vos spiritum, et vivetis.

<span id="006">6</span> Et dabo super vos nervos, et succrescere faciam
super vos carnes, et superextendam in vobis cutem, et dabo vobis
spiritum, et vivetis: et scietis quia ego Dominus.

<span id="007">7</span> Et prophetavi sicut præceperat mihi: factus est
autem sonitus, prophetante me, et ecce commotio: et accesserunt ossa ad
ossa, unumquodque ad juncturam suam.

<span id="008">8</span> Et vidi, et ecce super ea nervi et carnes
ascenderunt, et extenta est in eis cutis desuper: et spiritum non
habebant.

<span id="009">9</span> Et dixit ad me: Vaticinare ad spiritum:
vaticinare, fili hominis, et dices ad spiritum: Hæc dicit Dominus Deus:
A quatuor ventis veni, spiritus, et insuffla super interfectos istos, et
reviviscant.

<span id="010">10</span> Et prophetavi sicut præceperat mihi: et
ingressus est in ea spiritus, et vixerunt: steteruntque super pedes
suos, exercitus grandis nimis valde.  

<span id="011">11</span> Et dixit ad me: Fili hominis, ossa hæc
universa, domus Israël est. Ipsi dicunt: Aruerunt ossa nostra, et periit
spes nostra, et abscissi sumus.

<span id="012">12</span> Propterea vaticinare, et dices ad eos: Hæc
dicit Dominus Deus: Ecce ego aperiam tumulos vestros, et educam vos de
sepulchris vestris, populus meus, et inducam vos in terram Israël.

<span id="013">13</span> Et scietis quia ego Dominus, cum aperuero
sepulchra vestra, et eduxero vos de tumulis vestris, popule meus,

<span id="014">14</span> et dedero spiritum meum in vobis, et vixeritis:
et requiescere vos faciam super humum vestram, et scietis quia ego
Dominus locutus sum, et feci, ait Dominus Deus.  

<span id="015">15</span> Et factus est sermo Domini ad me, dicens:

<span id="016">16</span> Et tu, fili hominis, sume tibi lignum unum, et
scribe super illud: Judæ, et filiorum Israël sociorum ejus: et tolle
lignum alterum, et scribe super illud: Joseph, ligno Ephraim, et cunctæ
domui Israël sociorumque ejus.

<span id="017">17</span> Et adjunge illa unum ad alterum tibi in lignum
unum: et erunt in unionem in manu tua.

<span id="018">18</span> Cum autem dixerint ad te filii populi tui,
loquentes: Nonne indicas nobis quid in his tibi velis?

<span id="019">19</span> loqueris ad eos: Hæc dicit Dominus Deus: Ecce
ego assumam lignum Joseph, quod est in manu Ephraim, et tribus Israël,
quæ sunt ei adjunctæ, et dabo eas pariter cum ligno Juda, et faciam eas
in lignum unum: et erunt unum in manu ejus.

<span id="020">20</span> Erunt autem ligna super quæ scripseris in manu
tua in oculis eorum.

<span id="021">21</span> Et dices ad eos: Hæc dicit Dominus Deus: Ecce
ego assumam filios Israël de medio nationum ad quas abierunt: et
congregabo eos undique, et adducam eos ad humum suam.

<span id="022">22</span> Et faciam eos in gentem unam in terra in
montibus Israël, et rex unus erit omnibus imperans: et non erunt ultra
duæ gentes, nec dividentur amplius in duo regna,

<span id="023">23</span> neque polluentur ultra in idolis suis, et
abominationibus suis, et cunctis iniquitatibus suis: et salvos eos
faciam de universis sedibus in quibus peccaverunt, et emundabo eos: et
erunt mihi populus, et ego ero eis Deus.

<span id="024">24</span> Et servus meus David rex super eos, et pastor
unus erit omnium eorum. In judiciis meis ambulabunt, et mandata mea
custodient, et facient ea:

<span id="025">25</span> et habitabunt super terram quam dedi servo meo
Jacob, in qua habitaverunt patres vestri: et habitabunt super eam ipsi,
et filii eorum, et filii filiorum eorum, usque in sempiternum: et David
servus meus princeps eorum in perpetuum.

<span id="026">26</span> Et percutiam illis fœdus pacis: pactum
sempiternum erit eis. Et fundabo eos, et multiplicabo, et dabo
sanctificationem meam in medio eorum in perpetuum.

<span id="027">27</span> Et erit tabernaculum meum in eis: et ero eis
Deus, et ipsi erunt mihi populus.

<span id="028">28</span> Et scient gentes quia ego Dominus sanctificator
Israël, cum fuerit sanctificatio mea in medio eorum in perpetuum.

------------------------------------------------------------------------

[Next: Ezekiel Chapter 38](eze038.md)
