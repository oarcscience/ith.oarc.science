[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen042)  [KJV](../kjv/gen042)  [Sep](../sep/gen042.md) 
[Tan](../tan/gen042.md)   
  
[Genesis Index](gen.md)  
  [Previous](gen041)  [Next](gen043.md) 

------------------------------------------------------------------------

### Vulgate (Latin): Genesis Chapter 42

<span id="001">1</span> Audiens autem Jacob quod alimenta venderentur in
Ægypto, dixit filiis suis: Quare negligitis?

<span id="002">2</span> audivi quod triticum venundetur in Ægypto:
descendite, et emite nobis necessaria, ut possimus vivere, et non
consumamur inopia.

<span id="003">3</span> Descendentes igitur fratres Joseph decem, ut
emerent frumenta in Ægypto,

<span id="004">4</span> Benjamin domi retento a Jacob, qui dixerat
fratribus ejus: Ne forte in itinere quidquam patiatur mali:

<span id="005">5</span> ingressi sunt terram Ægypti cum aliis qui
pergebant ad emendum. Erat autem fames in terra Chanaan.

<span id="006">6</span> Et Joseph erat princeps in terra Ægypti, atque
ad ejus nutum frumenta populis vendebantur. Cumque adorassent eum
fratres sui,

<span id="007">7</span> et agnovisset eos, quasi ad alienos durius
loquebatur, interrogans eos: Unde venistis? Qui responderunt: De terra
Chanaan, ut emamus victui necessaria.

<span id="008">8</span> Et tamen fratres ipse cognoscens, non est
cognitus ab eis.

<span id="009">9</span> Recordatusque somniorum, quæ aliquando viderat,
ait ad eos: Exploratores estis: ut videatis infirmiora terræ venistis.

<span id="010">10</span> Qui dixerunt: Non est ita, domine, sed servi
tui venerunt ut emerent cibos.

<span id="011">11</span> Omnes filii unius viri sumus: pacifici venimus,
nec quidquam famuli tui machinantur mali.

<span id="012">12</span> Quibus ille respondit: Aliter est: immunita
terræ hujus considerare venistis.

<span id="013">13</span> At illi: Duodecim, inquiunt, servi tui, fratres
sumus, filii viri unius in terra Chanaan: minimus cum patre nostro est,
alius non est super.

<span id="014">14</span> Hoc est, ait, quod locutus sum: exploratores
estis.

<span id="015">15</span> Jam nunc experimentum vestri capiam: per
salutem Pharaonis non egrediemini hinc, donec veniat frater vester
minimus.

<span id="016">16</span> Mittite ex vobis unum, et adducat eum: vos
autem eritis in vinculis, donec probentur quæ dixistis utrum vera an
falsa sint: alioquin per salutem Pharaonis exploratores estis.

<span id="017">17</span> Tradidit ergo illos custodiæ tribus diebus.

<span id="018">18</span> Die autem tertio eductis de carcere, ait:
Facite quæ dixi, et vivetis: Deum enim timeo.

<span id="019">19</span> Si pacifici estis, frater vester unus ligetur
in carcere: vos autem abite, et ferte frumenta quæ emistis, in domos
vestras,

<span id="020">20</span> et fratrem vestrum minimum ad me adducite, ut
possim vestros probare sermones, et non moriamini. Fecerunt ut dixerat,

<span id="021">21</span> et locuti sunt ad invicem: Merito hæc patimur,
quia peccavimus in fratrem nostrum, videntes angustiam animæ illius, dum
deprecaretur nos, et non audivimus: idcirco venit super nos ista
tribulatio.

<span id="022">22</span> E quibus unus Ruben, ait: Numquid non dixi
vobis: Nolite peccare in puerum: et non audistis me? en sanguis ejus
exquiritur.

<span id="023">23</span> Nesciebant autem quod intelligeret Joseph, eo
quod per interpretem loqueretur ad eos.

<span id="024">24</span> Avertitque se parumper, et flevit: et reversus
locutus est ad eos.  

<span id="025">25</span> Tollensque Simeon, et ligans illis præsentibus,
jussit ministris ut implerent eorum saccos tritico, et reponerent
pecunias singulorum in sacculis suis, datis supra cibariis in viam: qui
fecerunt ita.

<span id="026">26</span> At illi portantes frumenta in asinis suis,
profecti sunt.

<span id="027">27</span> Apertoque unus sacco, ut daret jumento pabulum
in diversorio, contemplatus pecuniam in ore sacculi,

<span id="028">28</span> dixit fratribus suis: Reddita est mihi pecunia,
en habetur in sacco. Et obstupefacti, turbatique, mutuo dixerunt:
Quidnam est hoc quod fecit nobis Deus?

<span id="029">29</span> Veneruntque ad Jacob patrem suum in terram
Chanaan, et narraverunt ei omnia quæ accidissent sibi, dicentes:

<span id="030">30</span> Locutus est nobis dominus terræ dure, et
putavit nos exploratores esse provinciæ.

<span id="031">31</span> Cui respondimus: Pacifici sumus, nec ullas
molimur insidias.

<span id="032">32</span> Duodecim fratres uno patre geniti sumus: unus
non est super, minimus cum patre nostro est in terra Chanaan.

<span id="033">33</span> Qui ait nobis: Sic probabo quod pacifici sitis:
fratrem vestrum unum dimittite apud me, et cibaria domibus vestris
necessaria sumite, et abite,

<span id="034">34</span> fratremque vestrum minimum adducite ad me, ut
sciam quod non sitis exploratores: et istum, qui tenetur in vinculis,
recipere possitis: ac deinceps quæ vultis, emendi habeatis licentiam.

<span id="035">35</span> His dictis, cum frumenta effunderent, singuli
repererunt in ore saccorum ligatas pecunias, exterritisque simul
omnibus,

<span id="036">36</span> dixit pater Jacob: Absque liberis me esse
fecistis: Joseph non est super, Simeon tenetur in vinculis, et Benjamin
auferetis: in me hæc omnia mala reciderunt.

<span id="037">37</span> Cui respondit Ruben: Duos filios meos
interfice, si non reduxero illum tibi: trade illum in manu mea, et ego
eum tibi restituam.

<span id="038">38</span> At ille: Non descendet, inquit, filius meus
vobiscum: frater ejus mortuus est, et ipse solus remansit: si quid ei
adversi acciderit in terra ad quam pergitis, deducetis canos meos cum
dolore ad inferos.

------------------------------------------------------------------------

[Next: Genesis Chapter 43](gen043.md)
