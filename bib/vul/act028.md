[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act028)  [GNT](../gnt/act028.md) 
[KJV](../kjv/act028.md)   
  
[Acts Index](act.md)  
  [Previous](act027)  [Next](rom001.md) 

------------------------------------------------------------------------

### Vulgate (Latin): Acts Chapter 28

<span id="001">1</span> Et cum evasissemus, tunc cognovimus quia Melita
insula vocabatur. Barbari vero præstabant non modicam humanitatem nobis.

<span id="002">2</span> Accensa enim pyra, reficiebant nos omnes propter
imbrem qui imminebat, et frigus.

<span id="003">3</span> Cum congregasset autem Paulus sarmentorum
aliquantam multitudinem, et imposuisset super ignem, vipera a calore cum
processisset, invasit manum ejus.

<span id="004">4</span> Ut vero viderunt barbari pendentem bestiam de
manu ejus, ad invicem dicebant: Utique homicida est homo hic, qui cum
evaserit de mari, ultio non sinit eum vivere.

<span id="005">5</span> Et ille quidem excutiens bestiam in ignem, nihil
mali passus est.

<span id="006">6</span> At illi existimabant eum in tumorem
convertendum, et subito casurum et mori. Diu autem illis exspectantibus,
et videntibus nihil mali in eo fieri, convertentes se, dicebant eum esse
deum.

<span id="007">7</span> In locis autem illis erant prædia principis
insulæ, nomine Publii, qui nos suscipiens, triduo benigne exhibuit.

<span id="008">8</span> Contigit autem patrem Publii febribus et
dysenteria vexatum jacere. Ad quem Paulus intravit: et cum orasset, et
imposuisset ei manus, salvavit eum.

<span id="009">9</span> Quo facto, omnes qui in insula habebant
infirmitates, accedebant, et curabantur:

<span id="010">10</span> qui etiam multis honoribus nos honoraverunt, et
navigantibus imposuerunt quæ necessaria erant.  

<span id="011">11</span> Post menses autem tres navigavimus in navi
Alexandrina, quæ in insula hiemaverat, cui erat insigne Castorum.

<span id="012">12</span> Et cum venissemus Syracusam, mansimus ibi
triduo.

<span id="013">13</span> Inde circumlegentes devenimus Rhegium: et post
unum diem, flante austro, secunda die venimus Puteolos:

<span id="014">14</span> ubi inventis fratribus rogati sumus manere apud
eos dies septem: et sic venimus Romam.

<span id="015">15</span> Et inde cum audissent fratres, occurrerunt
nobis usque ad Apii forum, ac tres Tabernas. Quos cum vidisset Paulus,
gratias agens Deo, accepit fiduciam.

<span id="016">16</span> Cum autem venissemus Romam, permissum est Paulo
manere sibimet cum custodiente se milite.  

<span id="017">17</span> Post tertium autem diem convocavit primos
Judæorum. Cumque convenissent, dicebat eis: Ego, viri fratres, nihil
adversus plebem faciens, aut morem paternum, vinctus ab Jerosolymis
traditus sum in manus Romanorum,

<span id="018">18</span> qui cum interrogationem de me habuissent,
voluerunt me dimittere, eo quod nulla esset causa mortis in me.

<span id="019">19</span> Contradicentibus autem Judæis, coactus sum
appellare Cæsarem, non quasi gentem meam habens aliquid accusare.

<span id="020">20</span> Propter hanc igitur causam rogavi vos videre,
et alloqui. Propter spem enim Israël catena hac circumdatus sum.

<span id="021">21</span> At illi dixerunt ad eum: Nos neque litteras
accepimus de te a Judæa, neque adveniens aliquis fratrum nuntiavit, aut
locutus est quid de te malum.

<span id="022">22</span> Rogamus autem a te audire quæ sentis: nam de
secta hac notum est nobis quia ubique ei contradicitur.

<span id="023">23</span> Cum constituissent autem illi diem, venerunt ad
eum in hospitium plurimi, quibus exponebat testificans regnum Dei,
suadensque eis de Jesu ex lege Moysi et prophetis a mane usque ad
vesperam.

<span id="024">24</span> Et quidam credebant his quæ dicebantur: quidam
vero non credebant.

<span id="025">25</span> Cumque invicem non essent consentientes,
discedebant, dicente Paulo unum verbum: Quia bene Spiritus Sanctus
locutus est per Isaiam prophetam ad patres nostros,

<span id="026">26</span> dicens: Vade ad populum istum, et dic ad eos:
\[Aure audietis, et non intelligetis,  
et videntes videbitis, et non perspicietis.  

<span id="027">27</span> Incrassatum est enim cor populi hujus,  
et auribus graviter audierunt,  
et oculos suos compresserunt:  
ne forte videant oculis,  
et auribus audiant,  
et corde intelligant, et convertantur,  
et sanem eos.\]

<span id="028">28</span> Notum ergo sit vobis, quoniam gentibus missum
est hoc salutare Dei, et ipsi audient.

<span id="029">29</span> Et cum hæc dixisset, exierunt ab eo Judæi,
multam habentes inter se quæstionem.  

<span id="030">30</span> Mansit autem biennio toto in suo conducto: et
suscipiebat omnes qui ingrediebantur ad eum,

<span id="031">31</span> prædicans regnum Dei, et docens quæ sunt de
Domino Jesu Christo cum omni fiducia, sine prohibitione.

------------------------------------------------------------------------

[Next: Romans Chapter 1](rom001.md)
