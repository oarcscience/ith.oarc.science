[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job019)  [KJV](../kjv/job019)  [Sep](../sep/job019.md) 
[Tan](../tan/job019.md)   
  
[Job Index](job.md)  
  [Previous](job018)  [Next](job020.md) 

------------------------------------------------------------------------

### Vulgate (Latin): Job Chapter 19

<span id="001">1</span> Respondens autem Job, dixit:

<span id="002">2</span> \[Usquequo affligitis animam meam,  
et atteritis me sermonibus?  

<span id="003">3</span> En decies confunditis me,  
et non erubescitis opprimentes me.  

<span id="004">4</span> Nempe etsi ignoravi,  
mecum erit ignorantia mea.  

<span id="005">5</span> At vos contra me erigimini,  
et arguitis me opprobriis meis.  

<span id="006">6</span> Saltem nunc intelligite quia Deus non æquo
judicio afflixerit me,  
et flagellis suis me cinxerit.  

<span id="007">7</span> Ecce clamabo, vim patiens, et nemo audiet;  
vociferabor, et non est qui judicet.  

<span id="008">8</span> Semitam meam circumsepsit, et transire non
possum:  
et in calle meo tenebras posuit.  

<span id="009">9</span> Spoliavit me gloria mea,  
et abstulit coronam de capite meo.  

<span id="010">10</span> Destruxit me undique, et pereo:  
et quasi evulsæ arbori abstulit spem meam.  

<span id="011">11</span> Iratus est contra me furor ejus,  
et sic me habuit quasi hostem suum.  

<span id="012">12</span> Simul venerunt latrones ejus,  
et fecerunt sibi viam per me,  
et obsederunt in gyro tabernaculum meum.  

<span id="013">13</span> Fratres meos longe fecit a me,  
et noti mei quasi alieni recesserunt a me.  

<span id="014">14</span> Dereliquerunt me propinqui mei,  
et qui me noverant obliti sunt mei.  

<span id="015">15</span> Inquilini domus meæ et ancillæ meæ sicut
alienum habuerunt me,  
et quasi peregrinus fui in oculis eorum.  

<span id="016">16</span> Servum meum vocavi, et non respondit:  
ore proprio deprecabar illum.  

<span id="017">17</span> Halitum meum exhorruit uxor mea,  
et orabam filios uteri mei.  

<span id="018">18</span> Stulti quoque despiciebant me:  
et cum ab eis recessissem, detrahebant mihi.  

<span id="019">19</span> Abominati sunt me quondam consiliarii mei,  
et quem maxime diligebam, aversatus est me.  

<span id="020">20</span> Pelli meæ, consumptis carnibus, adhæsit os
meum,  
et derelicta sunt tantummodo labia circa dentes meos.  

<span id="021">21</span> Miseremini mei, miseremini mei saltem vos,
amici mei,  
quia manus Domini tetigit me.  

<span id="022">22</span> Quare persequimini me sicut Deus,  
et carnibus meis saturamini?  

<span id="023">23</span> Quis mihi tribuat ut scribantur sermones mei?  
quis mihi det ut exarentur in libro  

<span id="024">24</span> stylo ferreo et plumbi lamina,  
vel celte sculpantur in silice?  

<span id="025">25</span> Scio enim quod redemptor meus vivit,  
et in novissimo die de terra surrecturus sum:  

<span id="026">26</span> et rursum circumdabor pelle mea,  
et in carne mea videbo Deum meum:  

<span id="027">27</span> quem visurus sum ego ipse,  
et oculi mei conspecturi sunt, et non alius:  
reposita est hæc spes mea in sinu meo.  

<span id="028">28</span> Quare ergo nunc dicitis: Persequamur eum,  
et radicem verbi inveniamus contra eum?  

<span id="029">29</span> Fugite ergo a facie gladii,  
quoniam ultor iniquitatum gladius est:  
et scitote esse judicium.\]

------------------------------------------------------------------------

[Next: Job Chapter 20](job020.md)
