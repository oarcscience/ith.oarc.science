[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos008)  [KJV](../kjv/jos008) 
[Sep:JsB](../sep/jsb008)  [Tan](../tan/jos008)   
  
[Joshua Index](jos)  
  [Previous](jos007)  [Next](jos009) 

------------------------------------------------------------------------

### Vulgate (Latin): Joshua Chapter 8

<span id="001">1</span> Dixit autem Dominus ad Josue: Ne timeas, neque
formides: tolle tecum omnem multitudinem pugnatorum, et consurgens
ascende in oppidum Hai. Ecce tradidi in manu tua regem ejus et populum,
urbemque et terram.

<span id="002">2</span> Faciesque urbi Hai, et regi ejus, sicut fecisti
Jericho, et regi illius: prædam vero, et omnia animantia diripietis
vobis: pone insidias urbi post eam.

<span id="003">3</span> Surrexitque Josue, et omnis exercitus bellatorum
cum eo, ut ascenderent in Hai: et electa triginta millia virorum fortium
misit nocte,

<span id="004">4</span> præcepitque eis, dicens: Ponite insidias post
civitatem, nec longius recedatis: et eritis omnes parati.

<span id="005">5</span> Ego autem, et reliqua multitudo, quæ mecum est,
accedemus ex adverso contra urbem. Cumque exierint contra nos, sicut
ante fecimus, fugiemus, et terga vertemus,

<span id="006">6</span> donec persequentes ab urbe longius protrahantur:
putabunt enim nos fugere sicut prius.

<span id="007">7</span> Nobis ergo fugientibus, et illis persequentibus,
consurgetis de insidiis, et vastabitis civitatem: tradetque eam Dominus
Deus vester in manus vestras.

<span id="008">8</span> Cumque ceperitis, succendite eam, et sic omnia
facietis, ut jussi.  

<span id="009">9</span> Dimisitque eos, et perrexerunt ad locum
insidiarum, sederuntque inter Bethel et Hai, ad occidentalem plagam
urbis Hai: Josue autem nocte illa in medio mansit populi,

<span id="010">10</span> surgensque diluculo recensuit socios, et
ascendit cum senioribus in fronte exercitus, vallatus auxilio
pugnatorum.

<span id="011">11</span> Cumque venissent et ascendissent ex adverso
civitatis, steterunt ad septentrionalem urbis plagam, inter quam et eos
erat vallis media.

<span id="012">12</span> Quinque autem millia viros elegerat, et
posuerat in insidiis inter Bethel et Hai ex occidentali parte ejusdem
civitatis:

<span id="013">13</span> omnis vero reliquus exercitus ad aquilonem
aciem dirigebat, ita ut novissimi illius multitudinis occidentalem
plagam urbis attingerent. Abiit ergo Josue nocte illa, et stetit in
vallis medio.  

<span id="014">14</span> Quod cum vidisset rex Hai, festinavit mane, et
egressus est cum omni exercitu civitatis, direxitque aciem contra
desertum, ignorans quod post tergum laterent insidiæ.

<span id="015">15</span> Josue vero et omnis Israël cesserunt loco,
simulantes metum, et fugientes per solitudinis viam.

<span id="016">16</span> At illi vociferantes pariter, et se mutuo
cohortantes, persecuti sunt eos. Cumque recessissent a civitate,

<span id="017">17</span> et ne unus quidem in urbe Hai et Bethel
remansisset qui non persequeretur Israël (sicut eruperant aperta oppida
relinquentes),

<span id="018">18</span> dixit Dominus ad Josue: Leva clypeum, qui in
manu tua est, contra urbem Hai, quoniam tibi tradam eam.

<span id="019">19</span> Cumque elevasset clypeum ex adverso civitatis,
insidiæ, quæ latebant, surrexerunt confestim: et pergentes ad civitatem,
ceperunt, et succenderunt eam.

<span id="020">20</span> Viri autem civitatis, qui persequebantur Josue,
respicientes et videntes fumum urbis ad cælum usque conscendere, non
potuerunt ultra huc illucque diffugere: præsertim cum hi qui
simulaverant fugam, et tendebant ad solitudinem, contra persequentes
fortissime restitissent.

<span id="021">21</span> Vidensque Josue et omnis Israël quod capta
esset civitas, et fumus urbis ascenderet, reversus percussit viros Hai.

<span id="022">22</span> Siquidem et illi qui ceperant et succenderant
civitatem, egressi ex urbe contra suos, medios hostium ferire cœperunt.
Cum ergo ex utraque parte adversarii cæderentur, ita ut nullus de tanta
multitudine salvaretur,

<span id="023">23</span> regem quoque urbis Hai apprehenderunt viventem,
et obtulerunt Josue.  

<span id="024">24</span> Igitur omnibus interfectis, qui Israëlem ad
deserta tendentem fuerant persecuti, et in eodem loco gladio
corruentibus, reversi filii Israël percusserunt civitatem.

<span id="025">25</span> Erant autem qui in eodem die conciderant a viro
usque ad mulierem, duodecim millia hominum, omnes urbis Hai.

<span id="026">26</span> Josue vero non contraxit manum, quam in sublime
porrexerat, tenens clypeum donec interficerentur omnes habitatores Hai.

<span id="027">27</span> Jumenta autem et prædam civitatis diviserunt
sibi filii Israël, sicut præceperat Dominus Josue.

<span id="028">28</span> Qui succendit urbem, et fecit eam tumulum
sempiternum:

<span id="029">29</span> regem quoque ejus suspendit in patibulo usque
ad vesperam et solis occasum. Præcepitque Josue, et deposuerunt cadaver
ejus de cruce: projeceruntque in ipso introitu civitatis, congesto super
eum magno acervo lapidum, qui permanet usque in præsentem diem.  

<span id="030">30</span> Tunc ædificavit Josue altare Domino Deo Israël
in monte Hebal,

<span id="031">31</span> sicut præceperat Moyses famulus Domini filiis
Israël, et scriptum est in volumine legis Moysi: altare vero de
lapidibus impolitis, quos ferrum non tetigit: et obtulit super eo
holocausta Domino, immolavitque pacificas victimas.

<span id="032">32</span> Et scripsit super lapides Deuteronomium legis
Moysi, quod ille digesserat coram filiis Israël.

<span id="033">33</span> Omnis autem populus, et majores natu, ducesque
ac judices, stabant ex utraque parte arcæ, in conspectu sacerdotum qui
portabant arcam fœderis Domini, ut advena, ita et indigena. Media pars
eorum juxta montem Garizim, et media juxta montem Hebal, sicut
præceperat Moyses famulus Domini. Et primum quidem benedixit populo
Israël.

<span id="034">34</span> Post hæc legit omnia verba benedictionis et
maledictionis, et cuncta quæ scripta erant in legis volumine.

<span id="035">35</span> Nihil ex his quæ Moyses jusserat, reliquit
intactum, sed universa replicavit coram omni multitudine Israël,
mulieribus ac parvulis, et advenis qui inter eos morabantur.

------------------------------------------------------------------------

[Next: Joshua Chapter 9](jos009)
