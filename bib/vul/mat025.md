[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat025)  [GNT](../gnt/mat025) 
[KJV](../kjv/mat025)   
  
[Matthew Index](mat)  
  [Previous](mat024)  [Next](mat026) 

------------------------------------------------------------------------

### Vulgate (Latin): Matthew Chapter 25

<span id="001">1</span> Tunc simile erit regnum cælorum decem
virginibus: quæ accipientes lampades suas exierunt obviam sponso et
sponsæ.

<span id="002">2</span> Quinque autem ex eis erant fatuæ, et quinque
prudentes:

<span id="003">3</span> sed quinque fatuæ, acceptis lampadibus, non
sumpserunt oleum secum:

<span id="004">4</span> prudentes vero acceperunt oleum in vasis suis
cum lampadibus.

<span id="005">5</span> Moram autem faciente sponso, dormitaverunt omnes
et dormierunt.

<span id="006">6</span> Media autem nocte clamor factus est: Ecce
sponsus venit, exite obviam ei.

<span id="007">7</span> Tunc surrexerunt omnes virgines illæ, et
ornaverunt lampades suas.

<span id="008">8</span> Fatuæ autem sapientibus dixerunt: Date nobis de
oleo vestro, quia lampades nostræ extinguuntur.

<span id="009">9</span> Responderunt prudentes, dicentes: Ne forte non
sufficiat nobis, et vobis, ite potius ad vendentes, et emite vobis.

<span id="010">10</span> Dum autem irent emere, venit sponsus: et quæ
paratæ erant, intraverunt cum eo ad nuptias, et clausa est janua.

<span id="011">11</span> Novissime vero veniunt et reliquæ virgines,
dicentes: Domine, domine, aperi nobis.

<span id="012">12</span> At ille respondens, ait: Amen dico vobis,
nescio vos.

<span id="013">13</span> Vigilate itaque, quia nescitis diem, neque
horam.  

<span id="014">14</span> Sicut enim homo peregre proficiscens, vocavit
servos suos, et tradidit illis bona sua.

<span id="015">15</span> Et uni dedit quinque talenta, alii autem duo,
alii vero unum, unicuique secundum propriam virtutem: et profectus est
statim.

<span id="016">16</span> Abiit autem qui quinque talenta acceperat, et
operatus est in eis, et lucratus est alia quinque.

<span id="017">17</span> Similiter et qui duo acceperat, lucratus est
alia duo.

<span id="018">18</span> Qui autem unum acceperat, abiens fodit in
terram, et abscondit pecuniam domini sui.

<span id="019">19</span> Post multum vero temporis venit dominus
servorum illorum, et posuit rationem cum eis.

<span id="020">20</span> Et accedens qui quinque talenta acceperat,
obtulit alia quinque talenta, dicens: Domine, quinque talenta tradidisti
mihi, ecce alia quinque superlucratus sum.

<span id="021">21</span> Ait illi dominus ejus: Euge serve bone, et
fidelis: quia super pauca fuisti fidelis, super multa te constituam;
intra in gaudium domini tui.

<span id="022">22</span> Accessit autem et qui duo talenta acceperat, et
ait: Domine, duo talenta tradidisti mihi, ecce alia duo lucratus sum.

<span id="023">23</span> Ait illi dominus ejus: Euge serve bone, et
fidelis: quia super pauca fuisti fidelis, super multa te constituam;
intra in gaudium domini tui.

<span id="024">24</span> Accedens autem et qui unum talentum acceperat,
ait: Domine, scio quia homo durus es; metis ubi non seminasti, et
congregas ubi non sparsisti:

<span id="025">25</span> et timens abii, et abscondi talentum tuum in
terra: ecce habes quod tuum est.

<span id="026">26</span> Respondens autem dominus ejus, dixit ei: Serve
male, et piger, sciebas quia meto ubi non semino, et congrego ubi non
sparsi:

<span id="027">27</span> oportuit ergo te committere pecuniam meam
numulariis, et veniens ego recepissem utique quod meum est cum usura.

<span id="028">28</span> Tollite itaque ab eo talentum, et date ei qui
habet decem talenta:

<span id="029">29</span> omni enim habenti dabitur, et abundabit: ei
autem qui non habet, et quod videtur habere, auferetur ab eo.

<span id="030">30</span> Et inutilem servum ejicite in tenebras
exteriores: illic erit fletus, et stridor dentium.  

<span id="031">31</span> Cum autem venerit Filius hominis in majestate
sua, et omnes angeli cum eo, tunc sedebit super sedem majestatis suæ:

<span id="032">32</span> et congregabuntur ante eum omnes gentes, et
separabit eos ab invicem, sicut pastor segregat oves ab hædis:

<span id="033">33</span> et statuet oves quidem a dextris suis, hædos
autem a sinistris.

<span id="034">34</span> Tunc dicet rex his qui a dextris ejus erunt:
Venite benedicti Patris mei, possidete paratum vobis regnum a
constitutione mundi:

<span id="035">35</span> esurivi enim, et dedistis mihi manducare:
sitivi, et dedistis mihi bibere: hospes eram, et collegistis me:

<span id="036">36</span> nudus, et cooperuistis me: infirmus, et
visitastis me: in carcere eram, et venistis ad me.

<span id="037">37</span> Tunc respondebunt ei justi, dicentes: Domine,
quando te vidimus esurientem, et pavimus te: sitientem, et dedimus tibi
potum?

<span id="038">38</span> quando autem te vidimus hospitem, et collegimus
te: aut nudum, et cooperuimus te?

<span id="039">39</span> aut quando te vidimus infirmum, aut in carcere,
et venimus ad te?

<span id="040">40</span> Et respondens rex, dicet illis: Amen dico
vobis, quamdiu fecistis uni ex his fratribus meis minimis, mihi
fecistis.

<span id="041">41</span> Tunc dicet et his qui a sinistris erunt:
Discedite a me maledicti in ignem æternum, qui paratus est diabolo, et
angelis ejus:

<span id="042">42</span> esurivi enim, et non dedistis mihi manducare:
sitivi, et non desistis mihi potum:

<span id="043">43</span> hospes eram, et non collegistis me: nudus, et
non cooperuistis me: infirmus, et in carcere, et non visitastis me.

<span id="044">44</span> Tunc respondebunt ei et ipsi, dicentes: Domine,
quando te vidimus esurientem, aut sitientem, aut hospitem, aut nudum,
aut infirmum, aut in carcere, et non ministravimus tibi?

<span id="045">45</span> Tunc respondebit illis, dicens: Amen dico
vobis: Quamdiu non fecistis uni de minoribus his, nec mihi fecistis.

<span id="046">46</span> Et ibunt hi in supplicium æternum: justi autem
in vitam æternam.

------------------------------------------------------------------------

[Next: Matthew Chapter 26](mat026)
