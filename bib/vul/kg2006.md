[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2006)  [KJV](../kjv/kg2006)  [Sep](../sep/kg2006.md) 
[Tan](../tan/kg2006.md)   
  
[2 Kings Index](kg2.md)  
  [Previous](kg2005)  [Next](kg2007.md) 

------------------------------------------------------------------------

### Vulgate (Latin): 2 Kings Chapter 6

<span id="001">1</span> Dixerunt autem filii prophetarum ad Eliseum:
Ecce locus in quo habitamus coram te, angustus est nobis.

<span id="002">2</span> Eamus usque ad Jordanem, et tollant singuli de
silva materias singulas, ut ædificemus nobis ibi locum ad habitandum.
Qui dixit: Ite.

<span id="003">3</span> Et ait unus ex illis: Veni ergo et tu cum servis
tuis. Respondit: Ego veniam.

<span id="004">4</span> Et abiit cum eis. Cumque venissent ad Jordanem,
cædebant ligna.

<span id="005">5</span> Accidit autem ut cum unus materiam succidisset,
caderet ferrum securis in aquam: exclamavitque ille, et ait: Heu! heu!
heu! domine mi: et hoc ipsum mutuo acceperam.

<span id="006">6</span> Dixit autem homo Dei: Ubi cecidit? At ille
monstravit ei locum. Præcidit ergo lignum, et misit illuc: natavitque
ferrum,

<span id="007">7</span> et ait: Tolle. Qui extendit manum, et tulit
illud.  

<span id="008">8</span> Rex autem Syriæ pugnabat contra Israël,
consiliumque iniit cum servis suis, dicens: In loco illo et illo ponamus
insidias.

<span id="009">9</span> Misit itaque vir Dei ad regem Israël, dicens:
Cave ne transeas in locum illum: quia ibi Syri in insidiis sunt.

<span id="010">10</span> Misit itaque rex Israël ad locum quem dixerat
ei vir Dei, et præoccupavit eum, et observavit se ibi non semel neque
bis.

<span id="011">11</span> Conturbatumque est cor regis Syriæ pro hac re:
et convocatis servis suis, ait: Quare non indicatis mihi quis proditor
mei sit apud regem Israël?

<span id="012">12</span> Dixitque unus servorum ejus: Nequaquam, domine
mi rex, sed Eliseus propheta qui est in Israël, indicat regi Israël
omnia verba quæcumque locutus fueris in conclavi tuo.

<span id="013">13</span> Dixitque eis: Ite, et videte ubi sit, ut
mittam, et capiam eum. Annuntiaveruntque ei, dicentes: Ecce in Dothan.

<span id="014">14</span> Misit ergo illuc equos et currus, et robur
exercitus: qui cum venissent nocte, circumdederunt civitatem.

<span id="015">15</span> Consurgens autem diluculo minister viri Dei,
egressus vidit exercitum in circuitu civitatis, et equos et currus:
nuntiavitque ei, dicens: Heu! heu! heu! domine mi: quid faciemus?

<span id="016">16</span> At ille respondit: Noli timere: plures enim
nobiscum sunt, quam cum illis.

<span id="017">17</span> Cumque orasset Eliseus, ait: Domine, aperi
oculos hujus, ut videat. Et aperuit Dominus oculos pueri, et vidit: et
ecce mons plenus equorum et curruum igneorum in circuitu Elisei.

<span id="018">18</span> Hostes vero descenderunt ad eum: porro Eliseus
oravit ad Dominum, dicens: Percute, obsecro, gentem hanc cæcitate.
Percussitque eos Dominus ne viderent, juxta verbum Elisei.

<span id="019">19</span> Dixit autem ad eos Eliseus: Non est hæc via,
neque ista est civitas: sequimini me, et ostendam vobis virum quem
quæritis. Duxit ergo eos in Samariam:

<span id="020">20</span> cumque ingressi fuissent in Samariam, dixit
Eliseus: Domine, aperi oculos istorum, ut videant. Aperuitque Dominus
oculos eorum, et viderunt se esse in medio Samariæ.

<span id="021">21</span> Dixitque rex Israël ad Eliseum, cum vidisset
eos: Numquid percutiam eos, pater mi?

<span id="022">22</span> At ille ait: Non percuties: neque enim cepisti
eos gladio et arcu tuo, ut percutias: sed pone panem et aquam coram eis,
ut comedant et bibant, et vadant ad dominum suum.

<span id="023">23</span> Appositaque est eis ciborum magna præparatio,
et comederunt et biberunt, et dimisit eos, abieruntque ad dominum suum,
et ultra non venerunt latrones Syriæ in terram Israël.  

<span id="024">24</span> Factum est autem post hæc, congregavit Benadad
rex Syriæ universum exercitum suum, et ascendit, et obsidebat Samariam.

<span id="025">25</span> Factaque est fames magna in Samaria: et tamdiu
obsessa est, donec venundaretur caput asini octoginta argenteis, et
quarta pars cabi stercoris columbarum quinque argenteis.

<span id="026">26</span> Cumque rex Israël transiret per murum, mulier
quædam exclamavit ad eum, dicens: Salva me, domine mi rex.

<span id="027">27</span> Qui ait: Non te salvat Dominus: unde te possum
salvare? de area, vel de torculari? Dixitque ad eam rex: Quid tibi vis?
Quæ respondit:

<span id="028">28</span> Mulier ista dixit mihi: Da filium tuum, ut
comedamus eum hodie, et filium meum comedemus cras.

<span id="029">29</span> Coximus ergo filium meum, et comedimus. Dixique
ei die altera: Da filium tuum, ut comedamus eum. Quæ abscondit filium
suum.

<span id="030">30</span> Quod cum audisset rex, scidit vestimenta sua,
et transibat per murum. Viditque omnis populus cilicium quo vestitus
erat ad carnem intrinsecus.

<span id="031">31</span> Et ait rex: Hæc mihi faciat Deus, et hæc addat,
si steterit caput Elisei filii Saphat super ipsum hodie.

<span id="032">32</span> Eliseus autem sedebat in domo sua, et senes
sedebant cum eo. Præmisit itaque virum: et antequam veniret nuntius
ille, dixit ad senes: Numquid scitis quod miserit filius homicidæ hic,
ut præcidatur caput meum? videte ergo: cum venerit nuntius, claudite
ostium, et non sinatis eum introire: ecce enim sonitus pedum domini ejus
post eum est.

<span id="033">33</span> Adhuc illo loquente eis, apparuit nuntius qui
veniebat ad eum. Et ait: Ecce, tantum malum a Domino est: quid amplius
expectabo a Domino?

------------------------------------------------------------------------

[Next: 2 Kings Chapter 7](kg2007.md)
