[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir047)  [Apo](../apo/sir047.md) 
[Sep](../sep/sir047.md)   
  
[Sirach Index](sir.md)  
  [Previous](sir046)  [Next](sir048.md) 

------------------------------------------------------------------------

### Vulgate (Latin): Sirach Chapter 47

<span id="001">1</span> \[Post hæc surrexit Nathan,  
propheta in diebus David.  

<span id="002">2</span> Et quasi adeps separatus a carne,  
sic David a filiis Israël.  

<span id="003">3</span> Cum leonibus lusit quasi cum agnis,  
et in ursis similiter fecit sicut in agnis ovium, in juventute sua.  

<span id="004">4</span> Numquid non occidit gigantem,  
et abstulit opprobrium de gente?  

<span id="005">5</span> In tollendo manum,  
saxo fundæ dejecit exsultationem Goliæ:  

<span id="006">6</span> nam invocavit Dominum omnipotentem,  
et dedit in dextera ejus tollere hominem fortem in bello,  
et exaltare cornu gentis suæ.  

<span id="007">7</span> Sic in decem millibus glorificavit eum:  
et laudavit eum in benedictionibus Domini,  
in offerendo illi coronam gloriæ:  

<span id="008">8</span> contrivit enim inimicos undique,  
et extirpavit Philisthiim contrarios usque in hodiernum diem:  
contrivit cornu ipsorum usque in æternum.  

<span id="009">9</span> In omni opere dedit confessionem Sancto,  
et Excelso in verbo gloriæ.  

<span id="010">10</span> De omni corde suo laudavit Dominum:  
et dilexit Deum, qui fecit illum,  
et dedit illi contra inimicos potentiam:  

<span id="011">11</span> et stare fecit cantores contra altare,  
et in sono eorum dulces fecit modos.  

<span id="012">12</span> Et dedit in celebrationibus decus,  
et ornavit tempora usque ad consummationem vitæ,  
ut laudarent nomen sanctum Domini,  
et amplificarent mane Dei sanctitatem.  

<span id="013">13</span> Dominus purgavit peccata ipsius,  
et exaltavit in æternum cornu ejus:  
et dedit illi testamentum regni,  
et sedem gloriæ in Israël.\]  

<span id="014">14</span> \[Post ipsum surrexit filius sensatus,  
et propter illum dejecit omnem potentiam inimicorum.  

<span id="015">15</span> Salomon imperavit in diebus pacis,  
cui subjecit Deus omnes hostes,  
ut conderet domum in nomine suo,  
et pararet sanctitatem in sempiternum.  
Quemadmodum eruditus es in juventute tua,  

<span id="016">16</span> et impletus es, quasi flumen, sapientia,  
et terram retexit anima tua.  

<span id="017">17</span> Et replesti in comparationibus ænigmata:  
ad insulas longe divulgatum est nomen tuum,  
et dilectus es in pace tua.  

<span id="018">18</span> In cantilenis, et proverbiis,  
et comparationibus, et interpretationibus, miratæ sunt terræ:  

<span id="019">19</span> et in nomine Domini Dei,  
cui est cognomen Deus Israël.  

<span id="020">20</span> Collegisti quasi auricalcum aurum,  
et ut plumbum complesti argentum:  

<span id="021">21</span> et inclinasti femora tua mulieribus:  
potestatem habuisti in corpore tuo.  

<span id="022">22</span> Dedisti maculam in gloria tua,  
et profanasti semen tuum,  
inducere iracundiam ad liberos tuos,  
et incitari stultitiam tuam:  

<span id="023">23</span> ut faceres imperium bipartitum,  
et ex Ephraim imperare imperium durum.  

<span id="024">24</span> Deus autem non derelinquet misericordiam
suam:  
et non corrumpet, nec delebit opera sua,  
neque perdet a stirpe nepotes electi sui,  
et semen ejus qui diligit Dominum non corrumpet.  

<span id="025">25</span> Dedit autem reliquum Jacob,  
et David de ipsa stirpe.  

<span id="026">26</span> Et finem habuit Salomon cum patribus suis.\]  

<span id="027">27</span> \[Et dereliquit post se de semine suo, gentis
stultitiam,  

<span id="028">28</span> et imminutum a prudentia, Roboam,  
qui avertit gentem consilio suo:  

<span id="029">29</span> et Jeroboam filium Nabat, qui peccare fecit
Israël,  
et dedit viam peccandi Ephraim:  
et plurima redundaverunt peccata ipsorum.  

<span id="030">30</span> Valde averterunt illos a terra sua.  

<span id="031">31</span> Et quæsivit omnes nequitias,  
usque dum perveniret ad illos defensio,  
et ab omnibus peccatis liberavit eos.\]

------------------------------------------------------------------------

[Next: Sirach Chapter 48](sir048.md)
