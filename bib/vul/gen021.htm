<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 21</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen021.htm">Polyglot</A>&nbsp;
<A HREF="../kjv/gen021.htm">KJV</A>&nbsp;
<A HREF="../sep/gen021.htm">Sep</A>&nbsp;
<A HREF="../tan/gen021.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen020.htm">Previous</A>&nbsp;
<A HREF="gen022.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 21</H3><P><a name="001">1</A>&nbsp;Visitavit autem Dominus Saram, sicut promiserat: et implevit qu&#230; locutus est.</P>
<P><a name="002">2</A>&nbsp;Concepitque et peperit filium in senectute sua, tempore quo pr&#230;dixerat ei Deus.</P>
<P><a name="003">3</A>&nbsp;Vocavitque Abraham nomen filii sui, quem genuit ei Sara, Isaac:</P>
<P><a name="004">4</A>&nbsp;et circumcidit eum octavo die, sicut pr&#230;ceperat ei Deus,</P>
<P><a name="005">5</A>&nbsp;cum centum esset annorum: hac quippe &#230;tate patris, natus est Isaac.</P>
<P><a name="006">6</A>&nbsp;Dixitque Sara: Risum fecit mihi Deus: quicumque audierit, corridebit mihi.</P>
<P><a name="007">7</A>&nbsp;Rursumque ait: Quis auditurus crederet Abraham quod Sara lactaret filium, quem peperit et jam seni?</P>
<P><a name="008">8</A>&nbsp;Crevit igitur puer, et ablactatus est: fecitque Abraham grande convivium in die ablactationis ejus.<BR>
</P>
<P><a name="009">9</A>&nbsp;Cumque vidisset Sara filium Agar &#198;gypti&#230; ludentem cum Isaac filio suo, dixit ad Abraham:</P>
<P><a name="010">10</A>&nbsp;Ejice ancillam hanc, et filium ejus: non enim erit h&#230;res filius ancill&#230; cum filio meo Isaac.</P>
<P><a name="011">11</A>&nbsp;Dure accepit hoc Abraham pro filio suo.</P>
<P><a name="012">12</A>&nbsp;Cui dixit Deus: Non tibi videatur asperum super puero, et super ancilla tua: omnia qu&#230; dixerit tibi Sara, audi vocem ejus: quia in Isaac vocabitur tibi semen.</P>
<P><a name="013">13</A>&nbsp;Sed et filium ancill&#230; faciam in gentem magnam, quia semen tuum est.</P>
<P><a name="014">14</A>&nbsp;Surrexit itaque Abraham mane, et tollens panem et utrem aqu&#230;, imposuit scapul&#230; ejus, tradiditque puerum, et dimisit eam. Qu&#230; cum abiisset, errabat in solitudine Bersabee.</P>
<P><a name="015">15</A>&nbsp;Cumque consumpta esset aqua in utre, abjecit puerum subter unam arborum, qu&#230; ibi erant.</P>
<P><a name="016">16</A>&nbsp;Et abiit, seditque e regione procul quantum potest arcus jacere: dixit enim: Non videbo morientem puerum: et sedens contra, levavit vocem suam et flevit.</P>
<P><a name="017">17</A>&nbsp;Exaudivit autem Deus vocem pueri: vocavitque angelus Dei Agar de c&#230;lo, dicens: Quid agis Agar? noli timere: exaudivit enim Deus vocem pueri de loco in quo est.</P>
<P><a name="018">18</A>&nbsp;Surge, tolle puerum, et tene manum illius: quia in gentem magnam faciam eum.</P>
<P><a name="019">19</A>&nbsp;Aperuitque oculos ejus Deus: qu&#230; videns puteum aqu&#230;, abiit, et implevit utrem, deditque puero bibere.</P>
<P><a name="020">20</A>&nbsp;Et fuit cum eo: qui crevit, et moratus est in solitudine, factusque est juvenis sagittarius.</P>
<P><a name="021">21</A>&nbsp;Habitavitque in deserto Pharan, et accepit illi mater sua uxorem de terra &#198;gypti.<BR>
</P>
<P><a name="022">22</A>&nbsp;Eodem tempore dixit Abimelech, et Phicol princeps exercitus ejus, ad Abraham: Deus tecum est in universis qu&#230; agis.</P>
<P><a name="023">23</A>&nbsp;Jura ergo per Deum, ne noceas mihi, et posteris meis, stirpique me&#230;: sed juxta misericordiam, quam feci tibi, facies mihi, et terr&#230; in qua versatus es advena.</P>
<P><a name="024">24</A>&nbsp;Dixitque Abraham: Ego jurabo.</P>
<P><a name="025">25</A>&nbsp;Et increpavit Abimelech propter puteum aqu&#230; quem vi abstulerunt servi ejus.</P>
<P><a name="026">26</A>&nbsp;Responditque Abimelech: Nescivi quis fecerit hanc rem: sed et tu non indicasti mihi, et ego non audivi pr&#230;ter hodie.</P>
<P><a name="027">27</A>&nbsp;Tulit itaque Abraham oves et boves, et dedit Abimelech: percusseruntque ambo f&#156;dus.</P>
<P><a name="028">28</A>&nbsp;Et statuit Abraham septem agnas gregis seorsum.</P>
<P><a name="029">29</A>&nbsp;Cui dixit Abimelech: Quid sibi volunt septem agn&#230; ist&#230;, quas stare fecisti seorsum?</P>
<P><a name="030">30</A>&nbsp;At ille: Septem, inquit, agnas accipies de manu mea: ut sint mihi in testimonium, quoniam ego fodi puteum istum.</P>
<P><a name="031">31</A>&nbsp;Idcirco vocatus est locus ille Bersabee: quia ibi uterque juravit.</P>
<P><a name="032">32</A>&nbsp;Et inierunt f&#156;dus pro puteo juramenti.</P>
<P><a name="033">33</A>&nbsp;Surrexit autem Abimelech, et Phicol princeps exercitus ejus, reversique sunt in terram Pal&#230;stinorum. Abraham vero plantavit nemus in Bersabee, et invocavit ibi nomen Domini Dei &#230;terni.</P>
<P><a name="034">34</A>&nbsp;Et fuit colonus terr&#230; Pal&#230;stinorum diebus multis.</P>
<P><HR>
<CENTER>
<A HREF="gen022.htm">Next: Genesis Chapter 22</A></CENTER>
</BODY>
</HTML>
