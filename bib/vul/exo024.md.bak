[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo024)  [KJV](../kjv/exo024)  [Sep](../sep/exo024.md) 
[Tan](../tan/exo024.md)   
  
[Exodus Index](exo.md)  
  [Previous](exo023)  [Next](exo025.md) 

------------------------------------------------------------------------

### Vulgate (Latin): Exodus Chapter 24

<span id="001">1</span> Moysi quoque dixit: Ascende ad Dominum tu, et
Aaron, Nadab et Abiu, et septuaginta senes ex Israël, et adorabitis
procul.

<span id="002">2</span> Solusque Moyses ascendet ad Dominum, et illi non
appropinquabunt: nec populus ascendet cum eo.

<span id="003">3</span> Venit ergo Moyses et narravit plebi omnia verba
Domini, atque judicia: responditque omnis populus una voce: Omnia verba
Domini, quæ locutus est, faciemus.

<span id="004">4</span> Scripsit autem Moyses universos sermones Domini:
et mane consurgens, ædificavit altare ad radices montis, et duodecim
titulos per duodecim tribus Israël.

<span id="005">5</span> Misitque juvenes de filiis Israël, et obtulerunt
holocausta, immolaveruntque victimas pacificas Domino, vitulos.

<span id="006">6</span> Tulit itaque Moyses dimidiam partem sanguinis,
et misit in crateras: partem autem residuam fudit super altare.

<span id="007">7</span> Assumensque volumen fœderis, legit audiente
populo: qui dixerunt: Omnia quæ locutus est Dominus, faciemus, et erimus
obedientes.

<span id="008">8</span> Ille vero sumptum sanguinem respersit in
populum, et ait: Hic est sanguis fœderis quod pepigit Dominus vobiscum
super cunctis sermonibus his.  

<span id="009">9</span> Ascenderuntque Moyses et Aaron, Nadab et Abiu,
et septuaginta de senioribus Israël:

<span id="010">10</span> et viderunt Deum Israël: et sub pedibus ejus
quasi opus lapidis sapphirini, et quasi cælum, cum serenum est.

<span id="011">11</span> Nec super eos qui procul recesserant de filiis
Israël, misit manum suam, videruntque Deum, et comederunt, ac biberunt.

<span id="012">12</span> Dixit autem Dominus ad Moysen: Ascende ad me in
montem, et esto ibi: daboque tibi tabulas lapideas, et legem, ac mandata
quæ scripsi: ut doceas eos.

<span id="013">13</span> Surrexerunt Moyses et Josue minister ejus:
ascendensque Moyses in montem Dei,

<span id="014">14</span> senioribus ait: Expectate hic donec revertamur
ad vos. Habetis Aaron et Hur vobiscum: si quid natum fuerit quæstionis,
referetis ad eos.

<span id="015">15</span> Cumque ascendisset Moyses, operuit nubes
montem,

<span id="016">16</span> et habitavit gloria Domini super Sinai, tegens
illum nube sex diebus: septimo autem die vocavit eum de medio caliginis.

<span id="017">17</span> Erat autem species gloriæ Domini quasi ignis
ardens super verticem montis in conspectu filiorum Israël.

<span id="018">18</span> Ingressusque Moyses medium nebulæ, ascendit in
montem: et fuit ibi quadraginta diebus, et quadraginta noctibus.

------------------------------------------------------------------------

[Next: Exodus Chapter 25](exo025.md)
