[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir035)  [Apo](../apo/sir035.md) 
[Sep](../sep/sir035.md)   
  
[Sirach Index](sir.md)  
  [Previous](sir034)  [Next](sir036.md) 

------------------------------------------------------------------------

### Vulgate (Latin): Sirach Chapter 35

<span id="001">1</span> \[Qui conservat legem  
multiplicat oblationem.  

<span id="002">2</span> Sacrificium salutare est attendere mandatis,  
et discedere ab omni iniquitate.  

<span id="003">3</span> Et propitiationem litare sacrificii super
injustitias:  
et deprecatio pro peccatis, recedere ab injustitia.  

<span id="004">4</span> Retribuet gratiam qui offert similaginem:  
et qui facit misericordiam offert sacrificium.  

<span id="005">5</span> Beneplacitum est Domino recedere ab
iniquitate:  
et deprecatio pro peccatis recedere ab injustitia.  

<span id="006">6</span> Non apparebis ante conspectum Domini vacuus:  

<span id="007">7</span> hæc enim omnia propter mandatum Dei fiunt.  

<span id="008">8</span> Oblatio justi impinguat altare,  
et odor suavitatis est in conspectu Altissimi.  

<span id="009">9</span> Sacrificium justi acceptum est,  
et memoriam ejus non obliviscetur Dominus.  

<span id="010">10</span> Bono animo gloriam redde Deo,  
et non minuas primitias manuum tuarum.  

<span id="011">11</span> In omni dato hilarem fac vultum tuum,  
et in exsultatione sanctifica decimas tuas.  

<span id="012">12</span> Da Altissimo secundum datum ejus,  
et in bono oculo adinventionem facito manuum tuarum,  

<span id="013">13</span> quoniam Dominus retribuens est,  
et septies tantum reddet tibi.  

<span id="014">14</span> Noli offerre munera prava,  
non enim suscipiet illa.  

<span id="015">15</span> Et noli inspicere sacrificum injustum,  
quoniam Dominus judex est,  
et non est apud illum gloria personæ.  

<span id="016">16</span> Non accipiet Dominus personam in pauperem,  
et deprecationem læsi exaudiet.  

<span id="017">17</span> Non despiciet preces pupilli,  
nec viduam, si effundat loquelam gemitus.  

<span id="018">18</span> Nonne lacrimæ viduæ ad maxillam descendunt,  
et exclamatio ejus super deducentem eas?  

<span id="019">19</span> A maxilla enim ascendunt usque ad cælum,  
et Dominus exauditor non delectabitur in illis.  

<span id="020">20</span> Qui adorat Deum in oblectatione suscipietur,  
et deprecatio illius usque ad nubes propinquabit.\]  

<span id="021">21</span> \[Oratio humiliantis se nubes penetrabit,  
et donec propinquet non consolabitur,  
et non discedet donec Altissimus aspiciat.  

<span id="022">22</span> Et Dominus non elongabit:  
et judicabit justos, et faciet judicium:  
et Fortissimus non habebit in illis patientiam,  
ut contribulet dorsum ipsorum:  

<span id="023">23</span> et gentibus reddet vindictam,  
donec tollat plenitudinem superborum,  
et sceptra iniquorum contribulet:  

<span id="024">24</span> donec reddat hominibus secundum actus suos,  
et secundum opera Adæ, et secundum præsumptionem illius:  

<span id="025">25</span> donec judicet judicium plebis suæ,  
et oblectabit justos misericordia sua.  

<span id="026">26</span> Speciosa misericordia Dei in tempore
tribulationis,  
quasi nubes pluviæ in tempore siccitatis.\]

------------------------------------------------------------------------

[Next: Sirach Chapter 36](sir036.md)
