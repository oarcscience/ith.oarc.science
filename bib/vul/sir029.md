[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir029)  [Apo](../apo/sir029) 
[Sep](../sep/sir029)   
  
[Sirach Index](sir)  
  [Previous](sir028)  [Next](sir030) 

------------------------------------------------------------------------

### Vulgate (Latin): Sirach Chapter 29

<span id="001">1</span> \[Qui facit misericordiam fœneratur proximo
suo:  
et qui prævalet manu mandata servat.  

<span id="002">2</span> Fœnerare proximo tuo in tempore necessitatis
illius:  
et iterum redde proximo in tempore suo.  

<span id="003">3</span> Confirma verbum, et fideliter age cum illo:  
et in omni tempore invenies quod tibi necessarium est.  

<span id="004">4</span> Multi quasi inventionem æstimaverunt fœnus,  
et præstiterunt molestiam his qui se adjuverunt.  

<span id="005">5</span> Donec accipiant, osculantur manus dantis,  
et in promissionibus humiliant vocem suam:  

<span id="006">6</span> et in tempore redditionis postulabit tempus,  
et loquetur verba tædii et murmurationum,  
et tempus causabitur.  

<span id="007">7</span> Si autem potuerit reddere, adversabitur:  
solidi vix reddet dimidium,  
et computabit illud quasi inventionem:  

<span id="008">8</span> sin autem, fraudabit illum pecunia sua,  
et possidebit illum inimicum gratis:  

<span id="009">9</span> et convitia et maledicta reddet illi,  
et pro honore et beneficio reddet illi contumeliam.  

<span id="010">10</span> Multi non causa nequitiæ non fœnerati sunt,  
sed fraudari gratis timuerunt.  

<span id="011">11</span> Verumtamen super humilem animo fortior esto,  
et pro eleemosyna non trahas illum.  

<span id="012">12</span> Propter mandatum assume pauperem,  
et propter inopiam ejus ne dimittas eum vacuum.  

<span id="013">13</span> Perde pecuniam propter fratrem et amicum
tuum,  
et non abscondas illam sub lapide in perditionem.  

<span id="014">14</span> Pone thesaurum tuum in præceptis Altissimi,  
et proderit tibi magis quam aurum.  

<span id="015">15</span> Conclude eleemosynam in corde pauperis,  
et hæc pro te exorabit ab omni malo.  

<span id="016">16</span> Super scutum potentis

<span id="017">17</span> et super lanceam  

<span id="018">18</span> adversus inimicum tuum pugnabit.\]  

<span id="019">19</span> \[Vir bonus fidem facit pro proximo suo:  
et qui perdiderit confusionem derelinquet sibi.  

<span id="020">20</span> Gratiam fidejussoris ne obliviscaris:  
dedit enim pro te animam suam.  

<span id="021">21</span> Repromissorem fugit peccator et immundus.  

<span id="022">22</span> Bona repromissoris sibi ascribit peccator:  
et ingratus sensu derelinquet liberantem se.  

<span id="023">23</span> Vir repromittit de proximo suo:  
et cum perdiderit reverentiam, derelinquetur ab eo.  

<span id="024">24</span> Repromissio nequissima multos perdidit
dirigentes,  
et commovit illos quasi fluctus maris.  

<span id="025">25</span> Viros potentes gyrans migrare fecit,  
et vagati sunt in gentibus alienis.  

<span id="026">26</span> Peccator transgrediens mandatum Domini incidet
in promissionem nequam:  
et qui conatur multa agere incidet in judicium.  

<span id="027">27</span> Recupera proximum secundum virtutem tuam,  
et attende tibi ne incidas.\]  

<span id="028">28</span> \[Initium vitæ hominis, aqua et panis,  
et vestimentum, et domus protegens turpitudinem.  

<span id="029">29</span> Melior est victus pauperis sub tegmine
asserum  
quam epulæ splendidæ in peregre sine domicilio.  

<span id="030">30</span> Minimum pro magno placeat tibi,  
et improperium peregrinationis non audies.  

<span id="031">31</span> Vita nequam hospitandi de domo in domum:  
et ubi hospitabitur non fiducialiter aget, nec aperiet os.  

<span id="032">32</span> Hospitabitur, et pascet, et potabit ingratos,  
et ad hæc amara audiet:  

<span id="033">33</span> transi, hospes, et orna mensam,  
et quæ in manu habes ciba ceteros.  

<span id="034">34</span> Exi a facie honoris amicorum meorum:  
necessitudine domus meæ hospitio mihi factus est frater.  

<span id="035">35</span> Gravia hæc homini habenti sensum:  
correptio domus, et improperium fœneratoris.\]

------------------------------------------------------------------------

[Next: Sirach Chapter 30](sir030)
