[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo038)  [KJV](../kjv/exo038)  [Sep](../sep/exo038.md) 
[Tan](../tan/exo038.md)   
  
[Exodus Index](exo.md)  
  [Previous](exo037)  [Next](exo039.md) 

------------------------------------------------------------------------

### Vulgate (Latin): Exodus Chapter 38

<span id="001">1</span> Fecit et altare holocausti de lignis setim,
quinque cubitorum per quadrum, et trium in altitudine:

<span id="002">2</span> cujus cornua de angulis procedebant, operuitque
illum laminis æneis.

<span id="003">3</span> Et in usus ejus paravit ex ære vasa diversa,
lebetes, forcipes, fuscinulas, uncinos, et ignium receptacula.

<span id="004">4</span> Craticulamque ejus in modum retis fecit æneam,
et subter eam in altaris medio arulam,

<span id="005">5</span> fusis quatuor annulis per totidem retiaculi
summitates, ad immittendos vectes ad portandum:

<span id="006">6</span> quos et ipsos fecit de lignis setim, et operuit
laminis æneis:

<span id="007">7</span> induxitque in circulos, qui in lateribus altaris
eminebant. Ipsum autem altare non erat solidum, sed cavum ex tabulis, et
intus vacuum.  

<span id="008">8</span> Fecit et labrum æneum cum basi sua de speculis
mulierum, quæ excubabant in ostio tabernaculi.

<span id="009">9</span> Fecit et atrium, in cujus australi plaga erant
tentoria de bysso retorta, cubitorum centum,

<span id="010">10</span> columnæ æneæ viginti cum basibus suis, capita
columnarum, et tota operis cælatura, argentea.

<span id="011">11</span> Æque ad septentrionalem plagam tentoria
columnæ, basesque et capita columnarum ejusdem mensuræ, et operis ac
metalli, erant.

<span id="012">12</span> In ea vero plaga, quæ ad occidentem respicit,
fuerunt tentoria cubitorum quinquaginta, columnæ decem cum basibus suis
æneæ, et capita columnarum, et tota operis cælatura, argentea.

<span id="013">13</span> Porro contra orientem quinquaginta cubitorum
paravit tentoria:

<span id="014">14</span> e quibus, quindecim cubitos columnarum trium,
cum basibus suis, unum tenebat latus:

<span id="015">15</span> et in parte altera (quia inter utraque
introitum tabernaculi fecit) quindecim æque cubitorum erant tentoria,
columnæque tres, et bases totidem.

<span id="016">16</span> Cuncta atrii tentoria byssus retorta texuerat.

<span id="017">17</span> Bases columnarum fuere æneæ, capita autem earum
cum cunctis cælaturis suis argentea: sed et ipsas columnas atrii
vestivit argento.

<span id="018">18</span> Et in introitu ejus opere plumario fecit
tentorium ex hyacintho, purpura, vermiculo, ac bysso retorta, quod
habebat viginti cubitos in longitudine, altitudo vero quinque cubitorum
erat juxta mensuram, quam cuncta atrii tentoria habebant.

<span id="019">19</span> Columnæ autem in ingressu fuere quatuor cum
basibus æneis, capitaque earum et cælaturæ argenteæ.

<span id="020">20</span> Paxillos quoque tabernaculi et atrii per gyrum
fecit æneos.  

<span id="021">21</span> Hæc sunt instrumenta tabernaculi testimonii,
quæ enumerata sunt juxta præceptum Moysi in cæremoniis Levitarum per
manum Ithamar filii Aaron sacerdotis:

<span id="022">22</span> quæ Beseleel filius Uri filii Hur de tribu
Juda, Domino per Moysen jubente, compleverat,

<span id="023">23</span> juncto sibi socio Ooliab filio Achisamech de
tribu Dan: qui et ipse artifex lignorum egregius fuit, et polymitarius
atque plumarius ex hyacintho, purpura, vermiculo et bysso.

<span id="024">24</span> Omne aurum quod expensum est in opere
sanctuarii, et quod oblatum est in donariis, viginti novem talentorum
fuit, et septingentorum triginta siclorum ad mensuram sanctuarii.

<span id="025">25</span> Oblatum est autem ab his qui transierunt ad
numerum a viginti annis et supra, de sexcentis tribus millibus et
quingentis quinquaginta armatorum.

<span id="026">26</span> Fuerunt præterea centum talenta argenti e
quibus conflatæ sunt bases sanctuarii, et introitus, ubi velum pendet.

<span id="027">27</span> Centum bases factæ sunt de talentis centum,
singulis talentis per bases singulas supputatis.

<span id="028">28</span> De mille autem septingentis et septuaginta
quinque, fecit capita columnarum, quas et ipsas vestivit argento.

<span id="029">29</span> Æris quoque oblata sunt talenta septuaginta duo
millia, et quadringenti supra sicli,

<span id="030">30</span> ex quibus fusæ sunt bases in introitu
tabernaculi testimonii, et altare æneum cum craticula sua, omniaque vasa
quæ ad usum ejus pertinent,

<span id="031">31</span> et bases atrii tam in circuitu quam in ingressu
ejus, et paxilli tabernaculi atque atrii per gyrum.

------------------------------------------------------------------------

[Next: Exodus Chapter 39](exo039.md)
