[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2003)  [KJV](../kjv/kg2003)  [Sep](../sep/kg2003) 
[Tan](../tan/kg2003)   
  
[2 Kings Index](kg2)  
  [Previous](kg2002)  [Next](kg2004) 

------------------------------------------------------------------------

### Vulgate (Latin): 2 Kings Chapter 3

<span id="001">1</span> Joram vero filius Achab regnavit super Israël in
Samaria anno decimooctavo Josaphat regis Judæ: regnavitque duodecim
annis.

<span id="002">2</span> Et fecit malum coram Domino, sed non sicut pater
suus et mater: tulit enim statuas Baal quas fecerat pater ejus.

<span id="003">3</span> Verumtamen in peccatis Jeroboam filii Nabat, qui
peccare fecit Israël, adhæsit, nec recessit ab eis.

<span id="004">4</span> Porro Mesa rex Moab nutriebat pecora multa, et
solvebat regi Israël centum millia agnorum, et centum millia arietum cum
velleribus suis.

<span id="005">5</span> Cumque mortuus fuisset Achab, prævaricatus est
fœdus quod habebat cum rege Israël.

<span id="006">6</span> Egressus est igitur rex Joram in die illa de
Samaria, et recensuit universum Israël.

<span id="007">7</span> Misitque ad Josaphat regem Juda, dicens: Rex
Moab recessit a me: veni mecum contra eum ad prælium. Qui respondit:
Ascendam: qui meus est, tuus est: populus meus, populus tuus, et equi
mei, equi tui.

<span id="008">8</span> Dixitque: Per quam viam ascendemus? At ille
respondit: Per desertum Idumææ.

<span id="009">9</span> Perrexerunt igitur rex Israël, et rex Juda, et
rex Edom, et circuierunt per viam septem dierum, nec erat aqua exercitui
et jumentis quæ sequebantur eos.

<span id="010">10</span> Dixitque rex Israël: Heu! heu! heu! congregavit
nos Dominus tres reges ut traderet in manus Moab.

<span id="011">11</span> Et ait Josaphat: Estne hic propheta Domini, ut
deprecemur Dominum per eum? Et respondit unus de servis regis Israël:
Est hic Eliseus filius Saphat, qui fundebat aquam super manus Eliæ.

<span id="012">12</span> Et ait Josaphat: Est apud eum sermo Domini.
Descenditque ad eum rex Israël, et Josaphat rex Juda, et rex Edom.  

<span id="013">13</span> Dixit autem Eliseus ad regem Israël: Quid mihi
et tibi est? vade ad prophetas patris tui et matris tuæ. Et ait illi rex
Israël: Quare congregavit Dominus tres reges hos ut traderet eos in
manus Moab?

<span id="014">14</span> Dixitque ad eum Eliseus: Vivit Dominus
exercituum, in cujus conspectu sto, quod si non vultum Josaphat regis
Judæ erubescerem, non attendissem quidem te, nec respexissem.

<span id="015">15</span> Nunc autem adducite mihi psaltem. Cumque
caneret psaltes, facta est super eum manus Domini, et ait:

<span id="016">16</span> Hæc dicit Dominus: Facite alveum torrentis
hujus fossas et fossas.

<span id="017">17</span> Hæc enim dicit Dominus: Non videbitis ventum,
neque pluviam: et alveus iste replebitur aquis, et bibetis vos, et
familiæ vestræ, et jumenta vestra.

<span id="018">18</span> Parumque est hoc in conspectu Domini: insuper
tradet etiam Moab in manus vestras.

<span id="019">19</span> Et percutietis omnem civitatem munitam, et
omnem urbem electam, et universum lignum fructiferum succidetis,
cunctosque fontes aquarum obturabitis, et omnem agrum egregium operietis
lapidibus.

<span id="020">20</span> Factum est igitur mane, quando sacrificium
offerri solet, et ecce aquæ veniebant per viam Edom, et repleta est
terra aquis.

<span id="021">21</span> Universi autem Moabitæ audientes quod
ascendissent reges ut pugnarent adversum eos, convocaverunt omnes qui
accincti erant balteo desuper, et steterunt in terminis.

<span id="022">22</span> Primoque mane surgentes, et orto jam sole ex
adverso aquarum, viderunt Moabitæ e contra aquas rubras quasi sanguinem,

<span id="023">23</span> dixeruntque: Sanguis gladii est: pugnaverunt
reges contra se, et cæsi sunt mutuo: nunc perge ad prædam, Moab.

<span id="024">24</span> Perrexeruntque in castra Israël: porro
consurgens Israël, percussit Moab: at illi fugerunt coram eis. Venerunt
igitur qui vicerant, et percusserunt Moab,

<span id="025">25</span> et civitates destruxerunt: et omnem agrum
optimum, mittentes singuli lapides, repleverunt: et universos fontes
aquarum obturaverunt: et omnia ligna fructifera succiderunt, ita ut muri
tantum fictiles remanerent: et circumdata est civitas a fundibulariis,
et magna ex parte percussa.

<span id="026">26</span> Quod cum vidisset rex Moab, prævaluisse
scilicet hostes, tulit secum septingentos viros educentes gladium, ut
irrumperent ad regem Edom: et non potuerunt.

<span id="027">27</span> Arripiensque filium suum primogenitum, qui
regnaturus erat pro eo, obtulit holocaustum super murum: et facta est
indignatio magna in Israël, statimque recesserunt ab eo, et reversi sunt
in terram suam.

------------------------------------------------------------------------

[Next: 2 Kings Chapter 4](kg2004)
