[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro011)  [KJV](../kjv/pro011)  [Sep](../sep/pro011.md) 
[Tan](../tan/pro011.md)   
  
[Proverbs Index](pro.md)  
  [Previous](pro010)  [Next](pro012.md) 

------------------------------------------------------------------------

### Vulgate (Latin): Proverbs Chapter 11

<span id="001">1</span> \[Statera dolosa abominatio est apud Dominum,  
et pondus æquum voluntas ejus.  

<span id="002">2</span> Ubi fuerit superbia, ibi erit et contumelia;  
ubi autem est humilitas, ibi et sapientia.  

<span id="003">3</span> Simplicitas justorum diriget eos,  
et supplantatio perversorum vastabit illos.  

<span id="004">4</span> Non proderunt divitiæ in die ultionis;  
justitia autem liberabit a morte.  

<span id="005">5</span> Justitia simplicis diriget viam ejus,  
et in impietate sua corruet impius.  

<span id="006">6</span> Justitia rectorum liberabit eos,  
et in insidiis suis capientur iniqui.  

<span id="007">7</span> Mortuo homine impio, nulla erit ultra spes,  
et exspectatio sollicitorum peribit.  

<span id="008">8</span> Justus de angustia liberatus est,  
et tradetur impius pro eo.\]  

<span id="009">9</span> \[Simulator ore decipit amicum suum;  
justi autem liberabuntur scientia.  

<span id="010">10</span> In bonis justorum exsultabit civitas,  
et in perditione impiorum erit laudatio.  

<span id="011">11</span> Benedictione justorum exaltabitur civitas,  
et ore impiorum subvertetur.  

<span id="012">12</span> Qui despicit amicum suum indigens corde est;  
vir autem prudens tacebit.  

<span id="013">13</span> Qui ambulat fraudulenter, revelat arcana;  
qui autem fidelis est animi, celat amici commissum.  

<span id="014">14</span> Ubi non est gubernator, populus corruet;  
salus autem, ubi multa consilia.  

<span id="015">15</span> Affligetur malo qui fidem facit pro extraneo;  
qui autem cavet laqueos securus erit.  

<span id="016">16</span> Mulier gratiosa inveniet gloriam,  
et robusti habebunt divitias.\]  

<span id="017">17</span> \[Benefacit animæ suæ vir misericors;  
qui autem crudelis est, etiam propinquos abjicit.  

<span id="018">18</span> Impius facit opus instabile,  
seminanti autem justitiam merces fidelis.  

<span id="019">19</span> Clementia præparat vitam,  
et sectatio malorum mortem.  

<span id="020">20</span> Abominabile Domino cor pravum,  
et voluntas ejus in iis qui simpliciter ambulant.  

<span id="021">21</span> Manus in manu non erit innocens malus;  
semen autem justorum salvabitur.  

<span id="022">22</span> Circulus aureus in naribus suis,  
mulier pulchra et fatua.  

<span id="023">23</span> Desiderium justorum omne bonum est;  
præstolatio impiorum furor.  

<span id="024">24</span> Alii dividunt propria, et ditiores fiunt;  
alii rapiunt non sua, et semper in egestate sunt.  

<span id="025">25</span> Anima quæ benedicit impinguabitur,  
et qui inebriat, ipse quoque inebriabitur.  

<span id="026">26</span> Qui abscondit frumenta maledicetur in
populis;  
benedictio autem super caput vendentium.  

<span id="027">27</span> Bene consurgit diluculo qui quærit bona;  
qui autem investigator malorum est, opprimetur ab eis.  

<span id="028">28</span> Qui confidit in divitiis suis corruet:  
justi autem quasi virens folium germinabunt.  

<span id="029">29</span> Qui conturbat domum suam possidebit ventos,  
et qui stultus est serviet sapienti.  

<span id="030">30</span> Fructus justi lignum vitæ,  
et qui suscipit animas sapiens est.  

<span id="031">31</span> Si justus in terra recipit,  
quanto magis impius et peccator!\]

------------------------------------------------------------------------

[Next: Proverbs Chapter 12](pro012.md)
