[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa013)  [KJV](../kjv/psa013)  [Sep](../sep/psa013) 
[Tan](../tan/psa013)   
  
[Psalms Index](psa)  
  [Previous](psa012)  [Next](psa014) 

------------------------------------------------------------------------

### Vulgate (Latin): Psalms Chapter 13

<span id="001">1</span> In finem. Psalmus David. \[Dixit insipiens in
corde suo: Non est Deus.  
Corrupti sunt, et abominabiles facti sunt in studiis suis;  
non est qui faciat bonum, non est usque ad unum.  

<span id="002">2</span> Dominus de cælo prospexit super filios
hominum,  
ut videat si est intelligens, aut requirens Deum.  

<span id="003">3</span> Omnes declinaverunt, simul inutiles facti
sunt.  
Non est qui faciat bonum, non est usque ad unum.  
Sepulchrum patens est guttur eorum;  
linguis suis dolose agebant.  
Venenum aspidum sub labiis eorum,  
quorum os maledictione et amaritudine plenum est;  
veloces pedes eorum ad effundendum sanguinem.  
Contritio et infelicitas in viis eorum,  
et viam pacis non cognoverunt;  
non est timor Dei ante oculos eorum.  

<span id="004">4</span> Nonne cognoscent omnes qui operantur
iniquitatem,  
qui devorant plebem meam sicut escam panis?  

<span id="005">5</span> Dominum non invocaverunt;  
illic trepidaverunt timore, ubi non erat timor.  

<span id="006">6</span> Quoniam Dominus in generatione justa est:  
consilium inopis confudistis,  
quoniam Dominus spes ejus est.  

<span id="007">7</span> Quis dabit ex Sion salutare Israël?  
Cum averterit Dominus captivitatem plebis suæ,  
exsultabit Jacob, et lætabitur Israël.\]

------------------------------------------------------------------------

[Next: Psalms Chapter 14](psa014)
