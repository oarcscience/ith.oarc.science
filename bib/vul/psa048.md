[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa048)  [KJV](../kjv/psa048)  [Sep](../sep/psa048.md) 
[Tan](../tan/psa048.md)   
  
[Psalms Index](psa.md)  
  [Previous](psa047)  [Next](psa049.md) 

------------------------------------------------------------------------

### Vulgate (Latin): Psalms Chapter 48

<span id="001">1</span> In finem, filiis Core. Psalmus.

<span id="002">2</span> \[Audite hæc, omnes gentes;  
auribus percipite, omnes qui habitatis orbem:  

<span id="003">3</span> quique terrigenæ et filii hominum,  
simul in unum dives et pauper.  

<span id="004">4</span> Os meum loquetur sapientiam,  
et meditatio cordis mei prudentiam.  

<span id="005">5</span> Inclinabo in parabolam aurem meam;  
aperiam in psalterio propositionem meam.  

<span id="006">6</span> Cur timebo in die mala?  
iniquitas calcanei mei circumdabit me.  

<span id="007">7</span> Qui confidunt in virtute sua,  
et in multitudine divitiarum suarum, gloriantur.  

<span id="008">8</span> Frater non redimit, redimet homo:  
non dabit Deo placationem suam,  

<span id="009">9</span> et pretium redemptionis animæ suæ.  
Et laborabit in æternum;  

<span id="010">10</span> et vivet adhuc in finem.  

<span id="011">11</span> Non videbit interitum,  
cum viderit sapientes morientes:  
simul insipiens et stultus peribunt.  
Et relinquent alienis divitias suas,  

<span id="012">12</span> et sepulchra eorum domus illorum in æternum;  
tabernacula eorum in progenie et progenie:  
vocaverunt nomina sua in terris suis.  

<span id="013">13</span> Et homo, cum in honore esset, non intellexit.  
Comparatus est jumentis insipientibus,  
et similis factus est illis.  

<span id="014">14</span> Hæc via illorum scandalum ipsis;  
et postea in ore suo complacebunt.  

<span id="015">15</span> Sicut oves in inferno positi sunt:  
mors depascet eos.  
Et dominabuntur eorum justi in matutino;  
et auxilium eorum veterascet in inferno a gloria eorum.  

<span id="016">16</span> Verumtamen Deus redimet animam meam de manu
inferi,  
cum acceperit me.  

<span id="017">17</span> Ne timueris cum dives factus fuerit homo,  
et cum multiplicata fuerit gloria domus ejus:  

<span id="018">18</span> quoniam, cum interierit, non sumet omnia,  
neque descendet cum eo gloria ejus.  

<span id="019">19</span> Quia anima ejus in vita ipsius benedicetur;  
confitebitur tibi cum benefeceris ei.  

<span id="020">20</span> Introibit usque in progenies patrum suorum;  
et usque in æternum non videbit lumen.  

<span id="021">21</span> Homo, cum in honore esset, non intellexit.  
Comparatus est jumentis insipientibus,  
et similis factus est illis.\]

------------------------------------------------------------------------

[Next: Psalms Chapter 49](psa049.md)
