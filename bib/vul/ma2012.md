[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2012)  [Apo](../apo/ma2012) 
[Sep](../sep/ma2012)   
  
[2 Macabees Index](ma2)  
  [Previous](ma2011)  [Next](ma2013) 

------------------------------------------------------------------------

### Vulgate (Latin): 2 Macabees Chapter 12

<span id="001">1</span> His factis pactionibus, Lysias pergebat ad
regem, Judæi autem agriculturæ operam dabant.

<span id="002">2</span> Sed hi qui resederant, Timotheus, et Apollonius
Gennæi filius, sed et Hieronymus, et Demophon super hos, et Nicanor
Cypriarches, non sinebant eos in silentio agere et quiete.

<span id="003">3</span> Joppitæ vero tale quoddam flagitium
perpetrarunt: rogaverunt Judæos cum quibus habitabant, ascendere scaphas
quas paraverant, cum uxoribus et filiis, quasi nullis inimicitiis inter
eos subjacentibus.

<span id="004">4</span> Secundum commune itaque decretum civitatis, et
ipsis acquiescentibus, pacisque causa nihil suspectum habentibus: cum in
altum processissent, submerserunt non minus ducentos.

<span id="005">5</span> Quam crudelitatem Judas in suæ gentis homines
factam ut cognovit, præcepit viris qui erant cum ipso: et invocato justo
judice Deo,

<span id="006">6</span> venit adversus interfectores fratrum, et portum
quidem noctu succendit, scaphas exussit, eos autem qui ab igne
refugerant, gladio peremit.

<span id="007">7</span> Et cum hæc ita egisset, discessit quasi iterum
reversurus, et universos Joppitas eradicaturus.

<span id="008">8</span> Sed cum cognovisset et eos qui erant Jamniæ,
velle pari modo facere habitantibus secum Judæis,

<span id="009">9</span> Jamnitis quoque nocte supervenit, et portum cum
navibus succendit: ita ut lumen ignis appareret Jerosolymis a stadiis
ducentis quadraginta.

<span id="010">10</span> Inde cum jam abiissent novem stadiis, et iter
facerent ad Timotheum, commiserunt cum eo Arabes quinque millia viri, et
equites quingenti.

<span id="011">11</span> Cumque pugna valida fieret, et auxilio Dei
prospere cessisset, residui Arabes victi petebant a Juda dextram sibi
dari, promittentes se pascua daturos, et in ceteris profuturos.

<span id="012">12</span> Judas autem arbitratus vere in multis eos
utiles, promsit pacem: dextrisque acceptis, discessere ad tabernacula
sua.  

<span id="013">13</span> Aggressus est autem et civitatem quamdam firmam
pontibus murisque circumseptam, quæ a turbis habitabatur gentium
promiscuarum: cui nomen Casphin.

<span id="014">14</span> Hi vero qui intus erant, confidentes in
stabilitate murorum et apparatu alimoniarum, remissius agebant,
maledictis lacessentes Judam et blasphemantes, ac loquentes quæ fas non
est.

<span id="015">15</span> Machabæus autem, invocato magno mundi Principe,
qui sine arietibus et machinis temporibus Jesu præcipitavit Jericho,
irruit ferociter muris:

<span id="016">16</span> et capta civitate per Domini voluntatem,
innumerabiles cædes fecit, ita ut adjacens stagnum stadiorum duorum
latitudinis sanguine interfectorum fluere videretur.

<span id="017">17</span> Inde discesserunt stadia septingenta
quinquaginta, et venerunt in Characa ad eos, qui dicuntur Tubianæi,
Judæos:

<span id="018">18</span> et Timotheum quidem in illis locis non
comprehenderunt, nulloque negotio perfecto regressus est, relicto in
quodam loco firmissimo præsidio.

<span id="019">19</span> Dositheus autem et Sosipater, qui erant duces
cum Machabæo, peremerunt a Timotheo relictos in præsidio, decem millia
viros.

<span id="020">20</span> At Machabæus, ordinatis circum se sex millibus,
et constitutis per cohortes, adversus Timotheum processit, habentem
secum centum viginti millia peditum, equitumque duo millia quingentos.

<span id="021">21</span> Cognito autem Judæ adventu, Timotheus præmisit
mulieres et filios, et reliquum apparatum, in præsidium quod Carnion
dicitur: erat enim inexpugnabile, et accessu difficile propter locorum
angustias.

<span id="022">22</span> Cumque cohors Judæ prima apparuisset, timor
hostibus incussus est ex præsentia Dei, qui universa conspicit: et in
fugam versi sunt alius ab alio, ita ut magis a suis dejicerentur, et
gladiorum suorum ictibus debilitarentur.

<span id="023">23</span> Judas autem vehementer instabat puniens
profanos, et prostravit ex eis triginta millia virorum.

<span id="024">24</span> Ipse vero Timotheus incidit in partes Dosithei
et Sosipatris: et multis precibus postulabat ut vivus dimitteretur, eo
quod multorum ex Judæis parentes haberet ac fratres, quos morte ejus
decipi eveniret.

<span id="025">25</span> Et cum fidem dedisset restituturum se eos
secundum constitutum, illæsum eum dimiserunt propter fratrum salutem.

<span id="026">26</span> Judas autem egressus est ad Carnion,
interfectis viginti quinque millibus.  

<span id="027">27</span> Post horum fugam et necem, movit exercitum ad
Ephron civitatem munitam, in qua multitudo diversarum gentium habitabat:
et robusti juvenes pro muris consistentes fortiter repugnabant: in hac
autem machinæ multæ et telorum erat apparatus.

<span id="028">28</span> Sed cum Omnipotentem invocassent, qui potestate
sua vires hostium confringit, ceperunt civitatem: et ex eis qui intus
erant, viginti quinque millia prostraverunt.

<span id="029">29</span> Inde ad civitatem Scytharum abierunt, quæ ab
Jerosolymis sexcentis stadiis aberat.

<span id="030">30</span> Contestantibus autem his, qui apud
Scythopolitas erant, Judæis, quod benigne ab eis haberentur, etiam
temporibus infelicitatis quod modeste secum egerint:

<span id="031">31</span> gratias agentes eis, et exhortati etiam de
cetero erga genus suum benignos esse, venerunt Jerosolymam die solemni
septimanarum instante.

<span id="032">32</span> Et post Pentecosten abierunt contra Gorgiam
præpositum Idumææ.

<span id="033">33</span> Exivit autem cum peditibus tribus millibus, et
equitibus quadringentis.

<span id="034">34</span> Quibus congressis, contigit paucos ruere
Judæorum.

<span id="035">35</span> Dositheus vero quidam de Bacenoris eques, vir
fortis, Gorgiam tenebat: et, cum vellet illum capere vivum, eques quidam
de Thracibus irruit in eum, humerumque ejus amputavit: atque ita Gorgias
effugit in Maresa.

<span id="036">36</span> At illis qui cum Esdrim erant diutius
pugnantibus et fatigatis, invocavit Judas Dominum adjutorem et ducem
belli fieri:

<span id="037">37</span> incipiens voce patria, et cum hymnis clamorem
extollens, fugam Gorgiæ militibus incussit.  

<span id="038">38</span> Judas autem collecto exercitu venit in
civitatem Odollam: et cum septima dies superveniret, secundum
consuetudinem purificati, in eodem loco sabbatum egerunt.

<span id="039">39</span> Et sequenti die venit cum suis Judas, ut
corpora prostratorum tolleret, et cum parentibus poneret in sepulchris
paternis.

<span id="040">40</span> Invenerunt autem sub tunicis interfectorum de
donariis idolorum quæ apud Jamniam fuerunt, a quibus lex prohibet
Judæos: omnibus ergo manifestum factum est, ob hanc causam eos
corruisse.

<span id="041">41</span> Omnes itaque benedixerunt justum judicium
Domini, qui occulta fecerat manifesta:

<span id="042">42</span> atque ita ad preces conversi, rogaverunt ut id
quod factum erat delictum oblivioni traderetur. At vero fortissimus
Judas hortabatur populum conservare se sine peccato, sub oculis videntes
quæ facta sunt pro peccatis eorum qui prostrati sunt.

<span id="043">43</span> Et facta collatione, duodecim millia drachmas
argenti misit Jerosolymam offerri pro peccatis mortuorum sacrificium,
bene et religiose de resurrectione cogitans

<span id="044">44</span> (nisi enim eos qui ceciderant resurrecturos
speraret, superfluum videretur et vanum orare pro mortuis),

<span id="045">45</span> et quia considerabat quod hi qui cum pietate
dormitionem acceperant, optimam haberent repositam gratiam.

<span id="046">46</span> Sancta ergo et salubris est cogitatio pro
defunctis exorare, ut a peccatis solvantur.

------------------------------------------------------------------------

[Next: 2 Macabees Chapter 13](ma2013)
