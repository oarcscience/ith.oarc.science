[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2011)  [KJV](../kjv/ch2011)  [Sep](../sep/ch2011) 
[Tan](../tan/ch2011)   
  
[2 Chronicles Index](ch2)  
  [Previous](ch2010)  [Next](ch2012) 

------------------------------------------------------------------------

### Vulgate (Latin): 2 Chronicles Chapter 11

<span id="001">1</span> Venit autem Roboam in Jerusalem, et convocavit
universam domum Juda et Benjamin, centum octoginta millia electorum
atque bellantium, ut dimicaret contra Israël, et converteret ad se
regnum suum.

<span id="002">2</span> Factusque est sermo Domini ad Semeiam hominem
Dei, dicens:

<span id="003">3</span> Loquere ad Roboam filium Salomonis regem Juda,
et ad universum Israël, qui est in Juda et Benjamin:

<span id="004">4</span> Hæc dicit Dominus: Non ascendetis, neque
pugnabitis contra fratres vestros: revertatur unusquisque in domum suam,
quia mea hoc gestum est voluntate. Qui cum audissent sermonem Domini,
reversi sunt, nec perrexerunt contra Jeroboam.  

<span id="005">5</span> Habitavit autem Roboam in Jerusalem, et
ædificavit civitates muratas in Juda.

<span id="006">6</span> Exstruxitque Bethlehem, et Etam, et Thecue,

<span id="007">7</span> Bethsur quoque, et Socho, et Odollam,

<span id="008">8</span> necnon et Geth, et Maresa, et Ziph,

<span id="009">9</span> sed et Aduram, et Lachis, et Azeca,

<span id="010">10</span> Saraa quoque, et Ajalon, et Hebron, quæ erant
in Juda et Benjamin, civitates munitissimas.

<span id="011">11</span> Cumque clausisset eas muris, posuit in eis
principes, ciborumque horrea, hoc est, olei, et vini.

<span id="012">12</span> Sed et in singulis urbibus fecit armamentarium
scutorum et hastarum, firmavitque eas summa diligentia, et imperavit
super Judam et Benjamin.  

<span id="013">13</span> Sacerdotes autem et Levitæ qui erant in
universo Israël, venerunt ad eum de cunctis sedibus suis,

<span id="014">14</span> relinquentes suburbana et possessiones suas, et
transeuntes ad Judam et Jerusalem: eo quod abjecisset eos Jeroboam et
posteri ejus, ne sacerdotio Domini fungerentur.

<span id="015">15</span> Qui constituit sibi sacerdotes excelsorum, et
dæmoniorum, vitulorumque quos fecerat.

<span id="016">16</span> Sed et de cunctis tribubus Israël, quicumque
dederant cor suum ut quærerent Dominum Deum Israël, venerunt in
Jerusalem ad immolandum victimas suas coram Domino Deo patrum suorum.

<span id="017">17</span> Et roboraverunt regnum Juda, et confirmaverunt
Roboam filium Salomonis per tres annos: ambulaverunt enim in viis David
et Salomonis, annis tantum tribus.  

<span id="018">18</span> Duxit autem Roboam uxorem Mahalath filiam
Jerimoth filii David: Abihail quoque filiam Eliab filii Isai,

<span id="019">19</span> quæ peperit ei filios Jehus, et Somoriam, et
Zoom.

<span id="020">20</span> Post hanc quoque accepit Maacha filiam Absalom,
quæ peperit ei Abia, et Ethai, et Ziza, et Salomith.

<span id="021">21</span> Amavit autem Roboam Maacha filiam Absalom super
omnes uxores suas et concubinas: nam uxores decem et octo duxerat,
concubinas autem sexaginta: et genuit viginti octo filios, et sexaginta
filias.

<span id="022">22</span> Constituit vero in capite Abiam filium Maacha
ducem super omnes fratres suos: ipsum enim regem facere cogitabat,

<span id="023">23</span> quia sapientior fuit, et potentior super omnes
filios ejus, et in cunctis finibus Juda et Benjamin, et in universis
civitatibus muratis: præbuitque eis escas plurimas, et multas petivit
uxores.

------------------------------------------------------------------------

[Next: 2 Chronicles Chapter 12](ch2012)
