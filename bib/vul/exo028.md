[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo028)  [KJV](../kjv/exo028)  [Sep](../sep/exo028) 
[Tan](../tan/exo028)   
  
[Exodus Index](exo)  
  [Previous](exo027)  [Next](exo029) 

------------------------------------------------------------------------

### Vulgate (Latin): Exodus Chapter 28

<span id="001">1</span> Applica quoque ad te Aaron fratrem tuum cum
filiis suis de medio filiorum Israël, ut sacerdotio fungantur mihi:
Aaron, Nadab, et Abiu, Eleazar, et Ithamar.

<span id="002">2</span> Faciesque vestem sanctam Aaron fratri tuo in
gloriam et decorem.

<span id="003">3</span> Et loqueris cunctis sapientibus corde quos
replevi spiritu prudentiæ, ut faciant vestes Aaron, in quibus
sanctificatus ministret mihi.

<span id="004">4</span> Hæc autem erunt vestimenta quæ faciet: rationale
et superhumerale, tunicam et lineam strictam, cidarim et balteum.
Facient vestimenta sancta fratri tuo Aaron et filiis ejus, ut sacerdotio
fungantur mihi.

<span id="005">5</span> Accipientque aurum, et hyacinthum, et purpuram,
coccumque bis tinctum, et byssum.  

<span id="006">6</span> Facient autem superhumerale de auro et hyacintho
et purpura, coccoque bis tincto, et bysso retorta, opere polymito.

<span id="007">7</span> Duas oras junctas habebit in utroque latere
summitatum, ut in unum redeant.

<span id="008">8</span> Ipsa quoque textura et cuncta operis varietas
erit ex auro et hyacintho, et purpura, coccoque bis tincto, et bysso
retorta.

<span id="009">9</span> Sumesque duos lapides onychinos, et sculpes in
eis nomina filiorum Israël:

<span id="010">10</span> sex nomina in lapide uno, et sex reliqua in
altero, juxta ordinem nativitatis eorum.

<span id="011">11</span> Opere sculptoris et cælatura gemmarii, sculpes
eos nominibus filiorum Israël, inclusos auro atque circumdatos:

<span id="012">12</span> et pones in utroque latere superhumeralis,
memoriale filiis Israël. Portabitque Aaron nomina eorum coram Domino
super utrumque humerum, ob recordationem.

<span id="013">13</span> Facies et uncinos ex auro,

<span id="014">14</span> et duas catenulas ex auro purissimo sibi
invicem cohærentes, quas inseres uncinis.  

<span id="015">15</span> Rationale quoque judicii facies opere polymito
juxta texturam superhumeralis, ex auro, hyacintho, et purpura, coccoque
bis tincto, et bysso retorta.

<span id="016">16</span> Quadrangulum erit et duplex: mensuram palmi
habebit tam in longitudine quam in latitudine.

<span id="017">17</span> Ponesque in eo quatuor ordines lapidum: in
primo versu erit lapis sardius, et topazius, et smaragdus:

<span id="018">18</span> in secundo carbunculus, sapphirus, et jaspis:

<span id="019">19</span> in tertio ligurius, achates, et amethystus:

<span id="020">20</span> in quarto chrysolithus, onychinus, et beryllus.
Inclusi auro erunt per ordines suos.

<span id="021">21</span> Habebuntque nomina filiorum Israël: duodecim
nominibus cælabuntur, singuli lapides nominibus singulorum per duodecim
tribus.

<span id="022">22</span> Facies in rationali catenas sibi invicem
cohærentes ex auro purissimo,

<span id="023">23</span> et duos annulos aureos, quos pones in utraque
rationalis summitate:

<span id="024">24</span> catenasque aureas junges annulis, qui sunt in
marginibus ejus,

<span id="025">25</span> et ipsarum catenarum extrema duobus copulabis
uncinis in utroque latere superhumeralis quod rationale respicit.

<span id="026">26</span> Facies et duos annulos aureos, quos pones in
summitatibus rationalis, in oris, quæ e regione sunt superhumeralis, et
posteriora ejus aspiciunt.

<span id="027">27</span> Necnon et alios duos annulos aureos, qui
ponendi sunt in utroque latere superhumeralis deorsum, quod respicit
contra faciem juncturæ inferioris, ut aptari possit cum superhumerali,

<span id="028">28</span> et stringatur rationale annulis suis cum
annulis superhumeralis vitta hyacinthina, ut maneat junctura fabrefacta,
et a se invicem rationale et superhumerale nequeant separari.

<span id="029">29</span> Portabitque Aaron nomina filiorum Israël in
rationali judicii super pectus suum, quando ingredietur Sanctuarium,
memoriale coram Domino in æternum.

<span id="030">30</span> Pones autem in rationali judicii Doctrinam et
Veritatem, quæ erunt in pectore Aaron, quando ingredietur coram Domino:
et gestabit judicium filiorum Israël in pectore suo, in conspectu Domini
semper.  

<span id="031">31</span> Facies et tunicam superhumeralis totam
hyacinthinam,

<span id="032">32</span> in cujus medio supra erit capitium, et ora per
gyrum ejus textilis, sicut fieri solet in extremis vestium partibus, ne
facile rumpatur.

<span id="033">33</span> Deorsum vero, ad pedes ejusdem tunicæ, per
circuitum, quasi mala punica facies, ex hyacintho, et purpura, et cocco
bis tincto, mistis in medio tintinnabulis,

<span id="034">34</span> ita ut tintinnabulum sit aureum et malum
punicum: rursumque tintinnabulum aliud aureum et malum punicum.

<span id="035">35</span> Et vestietur ea Aaron in officio ministerii, ut
audiatur sonitus quando ingreditur et egreditur sanctuarium in conspectu
Domini, et non moriatur.  

<span id="036">36</span> Facies et laminam de auro purissimo, in qua
sculpes opere cælatoris, Sanctum Domino.

<span id="037">37</span> Ligabisque eam vitta hyacinthina, et erit super
tiaram,

<span id="038">38</span> imminens fronti pontificis. Portabitque Aaron
iniquitates eorum, quæ obtulerunt et sanctificaverunt filii Israël, in
cunctis muneribus et donariis suis. Erit autem lamina semper in fronte
ejus, ut placatus sit eis Dominus.

<span id="039">39</span> Stringesque tunicam bysso, et tiaram byssinam
facies, et balteum opere plumarii.  

<span id="040">40</span> Porro filiis Aaron tunicas lineas parabis et
balteos ac tiaras in gloriam et decorem:

<span id="041">41</span> vestiesque his omnibus Aaron fratrem tuum et
filios ejus cum eo. Et cunctorum consecrabis manus, sanctificabisque
illos, ut sacerdotio fungantur mihi.

<span id="042">42</span> Facies et feminalia linea, ut operiant carnem
turpitudinis suæ, a renibus usque ad femora:

<span id="043">43</span> et utentur eis Aaron et filii ejus quando
ingredientur tabernaculum testimonii, vel quando appropinquant ad altare
ut ministrent in sanctuario, ne iniquitatis rei moriantur. Legitimum
sempiternum erit Aaron, et semini ejus post eum.

------------------------------------------------------------------------

[Next: Exodus Chapter 29](exo029)
