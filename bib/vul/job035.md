[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job035)  [KJV](../kjv/job035)  [Sep](../sep/job035.md) 
[Tan](../tan/job035.md)   
  
[Job Index](job.md)  
  [Previous](job034)  [Next](job036.md) 

------------------------------------------------------------------------

### Vulgate (Latin): Job Chapter 35

<span id="001">1</span> Igitur Eliu hæc rursum locutus est:

<span id="002">2</span> \[Numquid æqua tibi videtur tua cogitatio,  
ut diceres: Justior sum Deo?  

<span id="003">3</span> Dixisti enim: Non tibi placet quod rectum est:  
vel quid tibi proderit, si ego peccavero?  

<span id="004">4</span> Itaque ego respondebo sermonibus tuis,  
et amicis tuis tecum.  

<span id="005">5</span> Suspice cælum, et intuere:  
et contemplare æthera quod altior te sit.  

<span id="006">6</span> Si peccaveris, quid ei nocebis?  
et si multiplicatæ fuerint iniquitates tuæ, quid facies contra eum?  

<span id="007">7</span> Porro si juste egeris, quid donabis ei?  
aut quid de manu tua accipiet?  

<span id="008">8</span> Homini qui similis tui est, nocebit impietas
tua:  
et filium hominis adjuvabit justitia tua.  

<span id="009">9</span> Propter multitudinem calumniatorum clamabunt,  
et ejulabunt propter vim brachii tyrannorum.  

<span id="010">10</span> Et non dixit: Ubi est Deus qui fecit me,  
qui dedit carmina in nocte;  

<span id="011">11</span> qui docet nos super jumenta terræ,  
et super volucres cæli erudit nos?  

<span id="012">12</span> Ibi clamabunt, et non exaudiet,  
propter superbiam malorum.  

<span id="013">13</span> Non ergo frustra audiet Deus,  
et Omnipotens causas singulorum intuebitur.  

<span id="014">14</span> Etiam cum dixeris: Non considerat:  
judicare coram illo, et expecta eum.  

<span id="015">15</span> Nunc enim non infert furorem suum,  
nec ulciscitur scelus valde.  

<span id="016">16</span> Ergo Job frustra aperit os suum,  
et absque scientia verba multiplicat.\]

------------------------------------------------------------------------

[Next: Job Chapter 36](job036.md)
