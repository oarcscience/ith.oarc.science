[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma2010)  [Apo](../apo/ma2010.md) 
[Sep](../sep/ma2010.md)   
  
[2 Macabees Index](ma2.md)  
  [Previous](ma2009)  [Next](ma2011.md) 

------------------------------------------------------------------------

### Vulgate (Latin): 2 Macabees Chapter 10

<span id="001">1</span> Machabæus autem, et qui cum eo erant, Domino se
protegente, templum quidem et civitatem recepit:

<span id="002">2</span> aras autem quas alienigenæ per plateas
exstruxerant, itemque delubra demolitus est:

<span id="003">3</span> et purgato templo, aliud altare fecerunt, et de
ignitis lapidibus igne concepto sacrificia obtulerunt post biennium, et
incensum, et lucernas, et panes propositionis posuerunt.

<span id="004">4</span> Quibus gestis, rogabant Dominum prostrati in
terram, ne amplius talibus malis inciderent: sed et, siquando
peccassent, ut ab ipso mitius corriperentur, et non barbaris ac
blasphemis hominibus traderentur.

<span id="005">5</span> Qua die autem templum ab alienigenis pollutum
fuerat, contigit eadem die purificationem fieri, vigesima quinta mensis
qui fuit Casleu.

<span id="006">6</span> Et cum lætitia diebus octo egerunt in modum
tabernaculorum, recordantes quod ante modicum temporis diem solemnem
tabernaculorum in montibus et in speluncis more bestiarum egerant.

<span id="007">7</span> Propter quod thyrsos, et ramos virides, et
palmas præferebant ei qui prosperavit mundari locum suum.

<span id="008">8</span> Et decreverunt communi præcepto et decreto
universæ genti Judæorum omnibus annis agere dies istos.

<span id="009">9</span> Et Antiochi quidem, qui appellatus est Nobilis,
vitæ excessus ita se habuit.  

<span id="010">10</span> Nunc autem de Eupatore Antiochi impii filio quæ
gesta sunt narrabimus, breviantes mala quæ in bellis gesta sunt.

<span id="011">11</span> Hic enim suscepto regno, constituit super
negotia regni Lysiam quemdam, Phœnicis et Syriæ militiæ principem.

<span id="012">12</span> Nam Ptolemæus, qui dicebatur Macer, justi tenax
erga Judæos esse constituit, et præcipue propter iniquitatem quæ facta
erat in eos, et pacifice agere cum eis.

<span id="013">13</span> Sed ob hoc accusatus ab amicis apud Eupatorem,
cum frequenter proditor audiret, eo quod Cyprum creditam sibi a
Philometore deseruisset, et ad Antiochum Nobilem translatus etiam ab eo
recessisset, veneno vitam finivit.

<span id="014">14</span> Gorgias autem cum esset dux locorum, assumptis
advenis, frequenter Judæos debellabat.

<span id="015">15</span> Judæi vero qui tenebant opportunas munitiones,
fugatos ab Jerosolymis suscipiebant, et bellare tentabant.

<span id="016">16</span> Hi vero qui erant cum Machabæo, per orationes
Dominum rogantes ut esset sibi adjutor, impetum fecerunt in munitiones
Idumæorum:

<span id="017">17</span> multaque vi insistentes, loca obtinuerunt,
occurrentes interemerunt, et omnes simul non minus viginti millibus
trucidaverunt.

<span id="018">18</span> Quidam autem cum confugissent in duas turres
valde munitas, omnem apparatum ad repugnandum habentes,

<span id="019">19</span> Machabæus ad eorum expugnationem relicto
Simone, et Josepho, itemque Zachæo, eisque qui cum ipsis erant satis
multis, ipse ad eas quæ amplius perurgebant pugnas conversus est.

<span id="020">20</span> Hi vero qui cum Simone erant, cupiditate ducti,
a quibusdam qui in turribus erant, suasi sunt pecunia: et septuaginta
millibus didrachmis acceptis, dimiserunt quosdam effugere.

<span id="021">21</span> Cum autem Machabæo nuntiatum esset quod factum
est, principibus populi congregatis accusavit quod pecunia fratres
vendidissent, adversariis eorum dimissis.

<span id="022">22</span> Hos igitur proditores factos interfecit, et
confestim duas turres occupavit.

<span id="023">23</span> Armis autem ac manibus omnia prospere agendo in
duabus munitionibus plus quam viginti millia peremit.  

<span id="024">24</span> At Timotheus, qui prius a Judæis fuerat
superatus, convocato exercitu peregrinæ multitudinis, et congregato
equitatu Asiano, advenit quasi armis Judæam capturus.

<span id="025">25</span> Machabæus autem et qui cum ipso erant,
appropinquante illo, deprecabantur Dominum, caput terra aspergentes,
lumbosque ciliciis præcincti,

<span id="026">26</span> ad altaris crepidinem provoluti, ut sibi
propitius, inimicis autem eorum esset inimicus, et adversariis
adversaretur, sicut lex dicit.

<span id="027">27</span> Et ita post orationem, sumptis armis, longius
de civitate procedentes, et proximi hostibus effecti, resederunt.

<span id="028">28</span> Primo autem solis ortu utrique commiserunt:
isti quidem victoriæ et prosperitatis sponsorem cum virtute Dominum
habentes: illi autem ducem belli animum habebant.

<span id="029">29</span> Sed cum vehemens pugna esset, apparuerunt
adversariis de cælo viri quinque in equis, frenis aureis decori, ducatum
Judæis præstantes:

<span id="030">30</span> ex quibus duo Machabæum medium habentes, armis
suis circumseptum incolumem conservabant: in adversarios autem tela et
fulmina jaciebant, ex quo et cæcitate confusi et repleti perturbatione,
cadebant.

<span id="031">31</span> Interfecti sunt autem viginti millia quingenti,
et equites sexcenti.

<span id="032">32</span> Timotheus vero confugit in Gazaram præsidium
munitum, cui præerat Chæreas.

<span id="033">33</span> Machabæus autem et qui cum eo erant, lætantes
obsederunt præsidium diebus quatuor.

<span id="034">34</span> At hi qui intus erant, loci firmitate confisi,
supra modum maledicebant, et sermones nefandos jactabant.

<span id="035">35</span> Sed cum dies quinta illucesceret, viginti
juvenes ex his qui cum Machabæo erant, accensi animis propter
blasphemiam, viriliter accesserunt ad murum, et feroci animo incedentes
ascendebant:

<span id="036">36</span> sed et alii similiter ascendentes, turres
portasque succendere aggressi sunt, atque ipsos maledicos vivos
concremare.

<span id="037">37</span> Per continuum autem biduum præsidio vastato,
Timotheum occultantem se in quodam repertum loco peremerunt: et fratrem
illius Chæream et Apollophanem occiderunt.

<span id="038">38</span> Quibus gestis, in hymnis et confessionibus
benedicebant Dominum, qui magna fecit in Israël, et victoriam dedit
illis.

------------------------------------------------------------------------

[Next: 2 Macabees Chapter 11](ma2011.md)
