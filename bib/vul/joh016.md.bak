[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh016)  [GNT](../gnt/joh016.md) 
[KJV](../kjv/joh016.md)   
  
[John Index](joh.md)  
  [Previous](joh015)  [Next](joh017.md) 

------------------------------------------------------------------------

### Vulgate (Latin): John Chapter 16

<span id="001">1</span> Hæc locutus sum vobis, ut non scandalizemini.

<span id="002">2</span> Absque synagogis facient vos: sed venit hora, ut
omnis qui interficit vos arbitretur obsequium se præstare Deo.

<span id="003">3</span> Et hæc facient vobis, quia non noverunt Patrem,
neque me.

<span id="004">4</span> Sed hæc locutus sum vobis, ut cum venerit hora
eorum, reminiscamini quia ego dixi vobis.  

<span id="005">5</span> Hæc autem vobis ab initio non dixi, quia
vobiscum eram. Et nunc vado ad eum qui misit me; et nemo ex vobis
interrogat me: Quo vadis?

<span id="006">6</span> sed quia hæc locutus sum vobis, tristitia
implevit cor vestrum.

<span id="007">7</span> Sed ego veritatem dico vobis: expedit vobis ut
ego vadam: si enim non abiero, Paraclitus non veniet ad vos; si autem
abiero, mittam eum ad vos.

<span id="008">8</span> Et cum venerit ille, arguet mundum de peccato,
et de justitia, et de judicio.

<span id="009">9</span> De peccato quidem, quia non crediderunt in me.

<span id="010">10</span> De justitia vero, quia ad Patrem vado, et jam
non videbitis me.

<span id="011">11</span> De judicio autem, quia princeps hujus mundi jam
judicatus est.

<span id="012">12</span> Adhuc multa habeo vobis dicere, sed non
potestis portare modo.

<span id="013">13</span> Cum autem venerit ille Spiritus veritatis,
docebit vos omnem veritatem: non enim loquetur a semetipso, sed
quæcumque audiet loquetur, et quæ ventura sunt annuntiabit vobis.

<span id="014">14</span> Ille me clarificabit, quia de meo accipiet, et
annuntiabit vobis.

<span id="015">15</span> Omnia quæcumque habet Pater, mea sunt.
Propterea dixi: quia de meo accipiet, et annuntiabit vobis.  

<span id="016">16</span> Modicum, et jam non videbitis me; et iterum
modicum, et videbitis me: quia vado ad Patrem.

<span id="017">17</span> Dixerunt ergo ex discipulis ejus ad invicem:
Quid est hoc quod dicit nobis: Modicum, et non videbitis me; et iterum
modicum, et videbitis me, et quia vado ad Patrem?

<span id="018">18</span> Dicebant ergo: Quid est hoc quod dicit:
Modicum? nescimus quid loquitur.

<span id="019">19</span> Cognovit autem Jesus, quia volebant eum
interrogare, et dixit eis: De hoc quæritis inter vos quia dixi: Modicum,
et non videbitis me; et iterum modicum, et videbitis me.

<span id="020">20</span> Amen, amen dico vobis: quia plorabitis, et
flebitis vos, mundus autem gaudebit; vos autem contristabimini, sed
tristitia vestra vertetur in gaudium.

<span id="021">21</span> Mulier cum parit, tristitiam habet, quia venit
hora ejus; cum autem pepererit puerum, jam non meminit pressuræ propter
gaudium, quia natus est homo in mundum.

<span id="022">22</span> Et vos igitur nunc quidem tristitiam habetis,
iterum autem videbo vos, et gaudebit cor vestrum: et gaudium vestrum
nemo tollet a vobis.

<span id="023">23</span> Et in illo die me non rogabitis quidquam. Amen,
amen dico vobis: si quid petieritis Patrem in nomine meo, dabit vobis.

<span id="024">24</span> Usque modo non petistis quidquam in nomine meo:
petite, et accipietis, ut gaudium vestrum sit plenum.  

<span id="025">25</span> Hæc in proverbiis locutus sum vobis. Venit hora
cum jam non in proverbiis loquar vobis, sed palam de Patre annuntiabo
vobis:

<span id="026">26</span> in illo die in nomine meo petetis: et non dico
vobis quia ego rogabo Patrem de vobis:

<span id="027">27</span> ipse enim Pater amat vos, quia vos me amastis,
et credidistis, quia ego a Deo exivi.

<span id="028">28</span> Exivi a Patre, et veni in mundum: iterum
relinquo mundum, et vado ad Patrem.

<span id="029">29</span> Dicunt ei discipuli ejus: Ecce nunc palam
loqueris, et proverbium nullum dicis:

<span id="030">30</span> nunc scimus quia scis omnia, et non opus est
tibi ut quis te interroget: in hoc credimus quia a Deo existi.

<span id="031">31</span> Respondit eis Jesus: Modo creditis?

<span id="032">32</span> ecce venit hora, et jam venit, ut dispergamini
unusquisque in propria, et me solum relinquatis: et non sum solus, quia
Pater mecum est.

<span id="033">33</span> Hæc locutus sum vobis, ut in me pacem habeatis.
In mundo pressuram habebitis: sed confidite, ego vici mundum.

------------------------------------------------------------------------

[Next: John Chapter 17](joh017.md)
