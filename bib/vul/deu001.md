[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu001)  [KJV](../kjv/deu001)  [Sep](../sep/deu001) 
[Tan](../tan/deu001)   
  
[Deuteronomy Index](deu)  
  [Previous](num036)  [Next](deu002) 

------------------------------------------------------------------------

### Vulgate (Latin): Deuteronomy Chapter 1

<span id="001">1</span> Hæc sunt verba quæ locutus est Moyses ad omnem
Israël trans Jordanem in solitudine campestri, contra mare Rubrum, inter
Pharan et Tophel et Laban et Haseroth, ubi auri est plurimum:

<span id="002">2</span> undecim diebus de Horeb per viam montis Seir
usque ad Cadesbarne.

<span id="003">3</span> Quadragesimo anno, undecimo mense, prima die
mensis, locutus est Moyses ad filios Israël omnia quæ præceperat illi
Dominus, ut diceret eis,

<span id="004">4</span> postquam percussit Sehon regem Amorrhæorum, qui
habitabat in Hesebon, et Og regem Basan, qui mansit in Astaroth, et in
Edrai,

<span id="005">5</span> trans Jordanem in terra Moab. Cœpitque Moyses
explanare legem, et dicere:  

<span id="006">6</span> Dominus Deus noster locutus est ad nos in Horeb,
dicens: Sufficit vobis quod in hoc monte mansistis:

<span id="007">7</span> revertimini, et venite ad montem Amorrhæorum, et
ad cetera quæ ei proxima sunt campestria atque montana et humiliora loca
contra meridiem, et juxta littus maris, terram Chananæorum, et Libani
usque ad flumen magnum Euphraten.

<span id="008">8</span> En, inquit, tradidi vobis: ingredimini et
possidete eam, super qua juravit Dominus patribus vestris Abraham,
Isaac, et Jacob, ut daret illam eis, et semini eorum post eos.  

<span id="009">9</span> Dixique vobis illo in tempore:

<span id="010">10</span> Non possum solus sustinere vos: quia Dominus
Deus vester multiplicavit vos, et estis hodie sicut stellæ cæli,
plurimi.

<span id="011">11</span> (Dominus Deus patrum vestrorum addat ad hunc
numerum multa millia, et benedicat vobis sicut locutus est.)

<span id="012">12</span> Non valeo solus negotia vestra sustinere, et
pondus ac jurgia.

<span id="013">13</span> Date ex vobis viros sapientes et gnaros, et
quorum conversatio sit probata in tribubus vestris, ut ponam eos vobis
principes.

<span id="014">14</span> Tunc respondistis mihi: Bona res est, quam vis
facere.

<span id="015">15</span> Tulique de tribubus vestris viros sapientes et
nobiles, et constitui eos principes, tribunos, et centuriones, et
quinquagenarios ac decanos, qui docerent vos singula.

<span id="016">16</span> Præcepique eis, dicens: Audite illos, et quod
justum est judicate: sive civis sit ille, sive peregrinus.

<span id="017">17</span> Nulla erit distantia personarum: ita parvum
audietis ut magnum, nec accipietis cujusquam personam, quia Dei judicium
est. Quod si difficile vobis visum aliquid fuerit, referte ad me, et ego
audiam.

<span id="018">18</span> Præcepique omnia quæ facere deberetis.  

<span id="019">19</span> Profecti autem de Horeb, transivimus per eremum
terribilem et maximam, quam vidistis, per viam montis Amorrhæi, sicut
præceperat Dominus Deus noster nobis. Cumque venissemus in Cadesbarne,

<span id="020">20</span> dixi vobis: Venistis ad montem Amorrhæi, quem
Dominus Deus noster daturus est nobis:

<span id="021">21</span> vide terram, quam Dominus Deus tuus dat tibi:
ascende et posside eam, sicut locutus est Dominus Deus noster patribus
tuis: noli timere, nec quidquam paveas.

<span id="022">22</span> Et accessistis ad me omnes, atque dixistis:
Mittamus viros qui considerent terram: et renuntient per quod iter
debeamus ascendere, et ad quas pergere civitates.

<span id="023">23</span> Cumque mihi sermo placuisset, misi ex vobis
duodecim viros, singulos de tribubus suis.

<span id="024">24</span> Qui cum perrexissent, et ascendissent in
montana, venerunt usque ad Vallem botri: et considerata terra,

<span id="025">25</span> sumentes de fructibus ejus, ut ostenderent
ubertatem, attulerunt ad nos, atque dixerunt: Bona est terra, quam
Dominus Deus noster daturus est nobis.  

<span id="026">26</span> Et noluistis ascendere, sed increduli ad
sermonem Domini Dei nostri,

<span id="027">27</span> murmurastis in tabernaculis vestris, atque
dixistis: Odit nos Dominus, et idcirco eduxit nos de terra Ægypti, ut
traderet nos in manu Amorrhæi, atque deleret.

<span id="028">28</span> Quo ascendemus? nuntii terruerunt cor nostrum,
dicentes: Maxima multitudo est, et nobis statura procerior; urbes magnæ,
et ad cælum usque munitæ: filios Enacim vidimus ibi.

<span id="029">29</span> Et dixi vobis: Nolite metuere, nec timeatis
eos:

<span id="030">30</span> Dominus Deus, qui ductor est vester, pro vobis
ipse pugnabit, sicut fecit in Ægypto cunctis videntibus.

<span id="031">31</span> Et in solitudine (ipse vidisti) portavit te
Dominus Deus tuus, ut solet homo gestare parvulum filium suum, in omni
via per quam ambulastis, donec veniretis ad locum istum.

<span id="032">32</span> Et nec sic quidem credidistis Domino Deo
vestro,

<span id="033">33</span> qui præcessit vos in via, et metatus est locum
in quo tentoria figere deberetis, nocte ostendens vobis iter per ignem,
et die per columnam nubis.  

<span id="034">34</span> Cumque audisset Dominus vocem sermonum
vestrorum, iratus juravit, et ait:

<span id="035">35</span> Non videbit quispiam de hominibus generationis
hujus pessimæ terram bonam, quam sub juramento pollicitus sum patribus
vestris,

<span id="036">36</span> præter Caleb filium Jephone: ipse enim videbit
eam, et ipsi dabo terram, quam calcavit, et filiis ejus, quia secutus
est Dominum.

<span id="037">37</span> Nec miranda indignatio in populum, cum mihi
quoque iratus Dominus propter vos dixerit: Nec tu ingredieris illuc:

<span id="038">38</span> sed Josue filius Nun minister tuus, ipse
intrabit pro te. Hunc exhortare et robora, et ipse sorte terram dividet
Israëli.

<span id="039">39</span> Parvuli vestri, de quibus dixistis quod captivi
ducerentur, et filii qui hodie boni ac mali ignorant distantiam, ipsi
ingredientur: et ipsis dabo terram, et possidebunt eam.

<span id="040">40</span> Vos autem revertimini, et abite in solitudinem
per viam maris Rubri.  

<span id="041">41</span> Et respondistis mihi: Peccavimus Domino:
ascendemus et pugnabimus, sicut præcepit Dominus Deus noster. Cumque
instructi armis pergeretis in montem,

<span id="042">42</span> ait mihi Dominus: Dic ad eos: Nolite ascendere,
neque pugnetis: non enim sum vobiscum: ne cadatis coram inimicis
vestris.

<span id="043">43</span> Locutus sum, et non audistis: sed adversantes
imperio Domini, et tumentes superbia, ascendistis in montem.

<span id="044">44</span> Itaque egressus Amorrhæus, qui habitabat in
montibus, et obviam veniens, persecutus est vos, sicut solent apes
persequi: et cecidit de Seir usque Horma.

<span id="045">45</span> Cumque reversi ploraretis coram Domino, non
audivit vos, nec voci vestræ voluit acquiescere.

<span id="046">46</span> Sedistis ergo in Cadesbarne multo tempore.

------------------------------------------------------------------------

[Next: Deuteronomy Chapter 2](deu002)
