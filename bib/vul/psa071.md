[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa071)  [KJV](../kjv/psa071)  [Sep](../sep/psa071.md) 
[Tan](../tan/psa071.md)   
  
[Psalms Index](psa.md)  
  [Previous](psa070)  [Next](psa072.md) 

------------------------------------------------------------------------

### Vulgate (Latin): Psalms Chapter 71

<span id="001">1</span> Psalmus, in Salomonem.

<span id="002">2</span> \[Deus, judicium tuum regi da,  
et justitiam tuam filio regis;  
judicare populum tuum in justitia,  
et pauperes tuos in judicio.  

<span id="003">3</span> Suscipiant montes pacem populo,  
et colles justitiam.  

<span id="004">4</span> Judicabit pauperes populi,  
et salvos faciet filios pauperum,  
et humiliabit calumniatorem.  

<span id="005">5</span> Et permanebit cum sole, et ante lunam,  
in generatione et generationem.  

<span id="006">6</span> Descendet sicut pluvia in vellus,  
et sicut stillicidia stillantia super terram.  

<span id="007">7</span> Orietur in diebus ejus justitia, et abundantia
pacis,  
donec auferatur luna.  

<span id="008">8</span> Et dominabitur a mari usque ad mare,  
et a flumine usque ad terminos orbis terrarum.  

<span id="009">9</span> Coram illo procident Æthiopes,  
et inimici ejus terram lingent.  

<span id="010">10</span> Reges Tharsis et insulæ munera offerent;  
reges Arabum et Saba dona adducent:  

<span id="011">11</span> et adorabunt eum omnes reges terræ;  
omnes gentes servient ei.  

<span id="012">12</span> Quia liberabit pauperem a potente,  
et pauperem cui non erat adjutor.  

<span id="013">13</span> Parcet pauperi et inopi,  
et animas pauperum salvas faciet.  

<span id="014">14</span> Ex usuris et iniquitate redimet animas eorum,  
et honorabile nomen eorum coram illo.  

<span id="015">15</span> Et vivet, et dabitur ei de auro Arabiæ;  
et adorabunt de ipso semper,  
tota die benedicent ei.  

<span id="016">16</span> Et erit firmamentum in terra in summis
montium;  
superextolletur super Libanum fructus ejus,  
et florebunt de civitate sicut fœnum terræ.  

<span id="017">17</span> Sit nomen ejus benedictum in sæcula;  
ante solem permanet nomen ejus.  
Et benedicentur in ipso omnes tribus terræ;  
omnes gentes magnificabunt eum.  

<span id="018">18</span> Benedictus Dominus Deus Israël,  
qui facit mirabilia solus.  

<span id="019">19</span> Et benedictum nomen majestatis ejus in
æternum,  
et replebitur majestate ejus omnis terra. Fiat, fiat.\]

<span id="020">20</span> Defecerunt laudes David, filii Jesse.

------------------------------------------------------------------------

[Next: Psalms Chapter 72](psa072.md)
