[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu015)  [KJV](../kjv/deu015)  [Sep](../sep/deu015.md) 
[Tan](../tan/deu015.md)   
  
[Deuteronomy Index](deu.md)  
  [Previous](deu014)  [Next](deu016.md) 

------------------------------------------------------------------------

### Vulgate (Latin): Deuteronomy Chapter 15

<span id="001">1</span> Septimo anno facies remissionem,

<span id="002">2</span> quæ hoc ordine celebrabitur. Cui debetur aliquid
ab amico vel proximo ac fratre suo, repetere non poterit, quia annus
remissionis est Domini.

<span id="003">3</span> A peregrino et advena exiges: civem et
propinquum repetendi non habebis potestatem.

<span id="004">4</span> Et omnino indigens et mendicus non erit inter
vos: ut benedicat tibi Dominus Deus tuus in terra, quam traditurus est
tibi in possessionem.

<span id="005">5</span> Si tamen audieris vocem Domini Dei tui, et
custodieris universa quæ jussit, et quæ ego hodie præcipio tibi,
benedicet tibi, ut pollicitus est.

<span id="006">6</span> Fœnerabis gentibus multis, et ipse a nullo
accipies mutuum. Dominaberis nationibus plurimis, et tui nemo
dominabitur.  

<span id="007">7</span> Si unus de fratribus tuis, qui morantur intra
portas civitatis tuæ in terra quam Dominus Deus tuus daturus est tibi,
ad paupertatem venerit, non obdurabis cor tuum, nec contrahes manum,

<span id="008">8</span> sed aperies eam pauperi, et dabis mutuum, quo
eum indigere perspexeris.

<span id="009">9</span> Cave ne forte subrepat tibi impia cogitatio, et
dicas in corde tuo: Appropinquat septimus annus remissionis: et avertas
oculos tuos a paupere fratre tuo, nolens ei quod postulat mutuum
commodare: ne clamet contra te ad Dominum, et fiat tibi in peccatum.

<span id="010">10</span> Sed dabis ei: nec ages quippiam callide in ejus
necessitatibus sublevandis, ut benedicat tibi Dominus Deus tuus in omni
tempore, et in cunctis ad quæ manum miseris.

<span id="011">11</span> Non deerunt pauperes in terra habitationis tuæ:
idcirco ego præcipio tibi, ut aperias manum fratri tuo egeno et pauperi,
qui tecum versatur in terra.  

<span id="012">12</span> Cum tibi venditus fuerit frater tuus Hebræus
aut Hebræa, et sex annis servierit tibi, in septimo anno dimittes eum
liberum:

<span id="013">13</span> et quem libertate donaveris, nequaquam vacuum
abire patieris:

<span id="014">14</span> sed dabis viaticum de gregibus, et de area, et
torculari tuo, quibus Dominus Deus tuus benedixerit tibi.

<span id="015">15</span> Memento quod et ipse servieris in terra Ægypti,
et liberaverit te Dominus Deus tuus, et idcirco ego nunc præcipio tibi.

<span id="016">16</span> Sin autem dixerit: Nolo egredi: eo quod diligat
te, et domum tuam, et bene sibi apud te esse sentiat:

<span id="017">17</span> assumes subulam, et perforabis aurem ejus in
janua domus tuæ, et serviet tibi usque in æternum. Ancillæ quoque
similiter facies.

<span id="018">18</span> Non avertas ab eis oculos tuos, quando
dimiseris eos liberos, quoniam juxta mercedem mercenarii per sex annos
servivit tibi: ut benedicat tibi Dominus Deus tuus in cunctis operibus
quæ agis.  

<span id="019">19</span> De primogenitis, quæ nascuntur in armentis, et
in ovibus tuis, quidquid est sexus masculini, sanctificabis Domino Deo
tuo. Non operaberis in primogenito bovis, et non tondebis primogenita
ovium.

<span id="020">20</span> In conspectu Domini Dei tui comedes ea per
annos singulos in loco quem elegerit Dominus, tu et domus tua.

<span id="021">21</span> Sin autem habuerit maculam, vel claudum fuerit,
vel cæcum, aut in aliqua parte deforme vel debile, non immolabitur
Domino Deo tuo:

<span id="022">22</span> sed intra portas urbis tuæ comedes illud: tam
mundus quam immundus similiter vescentur eis, quasi caprea et cervo.

<span id="023">23</span> Hoc solum observabis, ut sanguinem eorum non
comedas, sed effundes in terram quasi aquam.

------------------------------------------------------------------------

[Next: Deuteronomy Chapter 16](deu016.md)
