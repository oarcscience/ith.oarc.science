<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Chronicles: 2 Chronicles Chapter 33</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/ch2033.htm">Polyglot</A>&nbsp;
<A HREF="../kjv/ch2033.htm">KJV</A>&nbsp;
<A HREF="../sep/ch2033.htm">Sep</A>&nbsp;
<A HREF="../tan/ch2033.htm">Tan</A>&nbsp;

<BR>
<BR><A HREF="ch2.htm">2 Chronicles Index</A><BR>
&nbsp;
<A HREF="ch2032.htm">Previous</A>&nbsp;
<A HREF="ch2034.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Chronicles Chapter 33</H3><P><a name="001">1</A>&nbsp;Duodecim annorum erat Manasses cum regnare c&#156;pisset, et quinquaginta quinque annis regnavit in Jerusalem.</P>
<P><a name="002">2</A>&nbsp;Fecit autem malum coram Domino, juxta abominationes gentium quas subvertit Dominus coram filiis Isra&#235;l:</P>
<P><a name="003">3</A>&nbsp;et conversus instauravit excelsa qu&#230; demolitus fuerat Ezechias pater ejus: construxitque aras Baalim, et fecit lucos, et adoravit omnem militiam c&#230;li, et coluit eam.</P>
<P><a name="004">4</A>&nbsp;&#198;dificavit quoque altaria in domo Domini, de qua dixerat Dominus: In Jerusalem erit nomen meum in &#230;ternum.</P>
<P><a name="005">5</A>&nbsp;&#198;dificavit autem ea cuncto exercitui c&#230;li in duobus atriis domus Domini.</P>
<P><a name="006">6</A>&nbsp;Transireque fecit filios suos per ignem in valle Benennom: observabat somnia, sectabatur auguria, maleficis artibus inserviebat, habebat secum magos et incantatores, multaque mala operatus est coram Domino ut irritaret eum.</P>
<P><a name="007">7</A>&nbsp;Sculptile quoque et conflatile signum posuit in domo Dei, de qua locutus est Deus ad David, et ad Salomonem filium ejus, dicens: In domo hac, et in Jerusalem quam elegi de cunctis tribubus Isra&#235;l, ponam nomen meum in sempiternum.</P>
<P><a name="008">8</A>&nbsp;Et moveri non faciam pedem Isra&#235;l de terra quam tradidi patribus eorum: ita dumtaxat si custodierint facere qu&#230; pr&#230;cepi eis, cunctamque legem, et c&#230;remonias atque judicia, per manum Moysi.</P>
<P><a name="009">9</A>&nbsp;Igitur Manasses seduxit Judam, et habitatores Jerusalem, ut facerent malum super omnes gentes quas subverterat Dominus a facie filiorum Isra&#235;l.</P>
<P><a name="010">10</A>&nbsp;Locutusque est Dominus ad eum, et ad populum illius, et attendere noluerunt.</P>
<P><a name="011">11</A>&nbsp;Idcirco superinduxit eis principes exercitus regis Assyriorum: ceperuntque Manassen, et vinctum catenis atque compedibus duxerunt in Babylonem.<BR>
</P>
<P><a name="012">12</A>&nbsp;Qui postquam coangustatus est, oravit Dominum Deum suum: et egit p&#156;nitentiam valde coram Deo patrum suorum.</P>
<P><a name="013">13</A>&nbsp;Deprecatusque est eum, et obsecravit intente: et exaudivit orationem ejus, reduxitque eum Jerusalem in regnum suum, et cognovit Manasses quod Dominus ipse esset Deus.</P>
<P><a name="014">14</A>&nbsp;Post h&#230;c &#230;dificavit murum extra civitatem David ad occidentem Gihon in convalle, ab introitu port&#230; piscium per circuitum usque ad Ophel, et exaltavit illum vehementer: constituitque principes exercitus in cunctis civitatibus Juda munitis:</P>
<P><a name="015">15</A>&nbsp;et abstulit deos alienos, et simulacrum de domo Domini: aras quoque, quas fecerat in monte domus Domini et in Jerusalem: et projecit omnia extra urbem.</P>
<P><a name="016">16</A>&nbsp;Porro instauravit altare Domini, et immolavit super illud victimas, et pacifica, et laudem: pr&#230;cepitque Jud&#230; ut serviret Domino Deo Isra&#235;l.</P>
<P><a name="017">17</A>&nbsp;Attamen adhuc populus immolabat in excelsis Domino Deo suo.</P>
<P><a name="018">18</A>&nbsp;Reliqua autem gestorum Manasse, et obsecratio ejus ad Deum suum, verba quoque videntium qui loquebantur ad eum in nomine Domini Dei Isra&#235;l, continentur in sermonibus regum Isra&#235;l.</P>
<P><a name="019">19</A>&nbsp;Oratio quoque ejus et exauditio, et cuncta peccata atque contemptus, loca etiam in quibus &#230;dificavit excelsa, et fecit lucos et statuas antequam ageret p&#156;nitentiam, scripta sunt in sermonibus Hozai.</P>
<P><a name="020">20</A>&nbsp;Dormivit ergo Manasses cum patribus suis, et sepelierunt eum in domo sua: regnavitque pro eo filius ejus Amon.<BR>
</P>
<P><a name="021">21</A>&nbsp;Viginti duorum annorum erat Amon cum regnare c&#156;pisset, et duobus annis regnavit in Jerusalem.</P>
<P><a name="022">22</A>&nbsp;Fecitque malum in conspectu Domini, sicut fecerat Manasses pater ejus: et cunctis idolis qu&#230; Manasses fuerat fabricatus, immolavit atque servivit.</P>
<P><a name="023">23</A>&nbsp;Et non est reveritus faciem Domini, sicut reveritus est Manasses pater ejus, et multo majora deliquit.</P>
<P><a name="024">24</A>&nbsp;Cumque conjurassent adversus eum servi sui, interfecerunt eum in domo sua.</P>
<P><a name="025">25</A>&nbsp;Porro reliqua populi multitudo, c&#230;sis iis qui Amon percusserant, constituit regem Josiam filium ejus pro eo.</P>
<P><HR>
<CENTER>
<A HREF="ch2034.htm">Next: 2 Chronicles Chapter 34</A></CENTER>
</BODY>
</HTML>
