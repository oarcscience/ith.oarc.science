[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa060)  [KJV](../kjv/isa060)  [Sep](../sep/isa060.md) 
[Tan](../tan/isa060.md)   
  
[Isaiah Index](isa.md)  
  [Previous](isa059)  [Next](isa061.md) 

------------------------------------------------------------------------

### Vulgate (Latin): Isaiah Chapter 60

<span id="001">1</span> \[Surge, illuminare, Jerusalem, quia venit lumen
tuum,  
et gloria Domini super te orta est.  

<span id="002">2</span> Quia ecce tenebræ operient terram,  
et caligo populos;  
super te autem orietur Dominus,  
et gloria ejus in te videbitur.  

<span id="003">3</span> Et ambulabunt gentes in lumine tuo,  
et reges in splendore ortus tui.  

<span id="004">4</span> Leva in circuitu oculos tuos, et vide:  
omnes isti congregati sunt, venerunt tibi;  
filii tui de longe venient  
et filiæ tuæ de latere surgent.  

<span id="005">5</span> Tunc videbis, et afflues;  
mirabitur et dilatabitur cor tuum:  
quando conversa fuerit ad te multitudo maris;  
fortitudo gentium venerit tibi.  

<span id="006">6</span> Inundatio camelorum operiet te,  
dromedarii Madian et Epha;  
omnes de Saba venient,  
aurum et thus deferentes,  
et laudem Domino annuntiantes.  

<span id="007">7</span> Omne pecus Cedar congregabitur tibi;  
arietes Nabaioth ministrabunt tibi:  
offerentur super placabili altari meo,  
et domum majestatis meæ glorificabo.  

<span id="008">8</span> Qui sunt isti qui ut nubes volant,  
et quasi columbæ ad fenestras suas?  

<span id="009">9</span> Me enim insulæ exspectant,  
et naves maris in principio,  
ut adducam filios tuos de longe;  
argentum eorum, et aurum eorum cum eis,  
nomini Domini Dei tui,  
et Sancto Israël, quia glorificavit te.  

<span id="010">10</span> Et ædificabunt filii peregrinorum muros tuos,  
et reges eorum ministrabunt tibi;  
in indignatione enim mea percussi te,  
et in reconciliatione mea misertus sum tui.  

<span id="011">11</span> Et aperientur portæ tuæ jugiter;  
die ac nocte non claudentur,  
ut afferatur ad te fortitudo gentium,  
et reges earum adducantur.  

<span id="012">12</span> Gens enim et regnum quod non servierit tibi
peribit,  
et gentes solitudine vastabuntur.  

<span id="013">13</span> Gloria Libani ad te veniet,  
abies, et buxus, et pinus simul  
ad ornandum locum sanctificationis meæ;  
et locum pedum meorum glorificabo.  

<span id="014">14</span> Et venient ad te curvi filii eorum qui
humiliaverunt te,  
et adorabunt vestigia pedum tuorum omnes qui detrahebant tibi:  
et vocabunt te civitatem Domini,  
Sion Sancti Israël.  

<span id="015">15</span> Pro eo quod fuisti derelicta  
et odio habita,  
et non erat qui per te transiret:  
ponam te in superbiam sæculorum,  
gaudium in generationem et generationem:  

<span id="016">16</span> et suges lac gentium,  
et mamilla regum lactaberis;  
et scies quia ego Dominus salvans te,  
et redemptor tuus, Fortis Jacob.  

<span id="017">17</span> Pro ære afferam aurum,  
et pro ferro afferam argentum,  
et pro lignis æs,  
et pro lapidibus ferrum:  
et ponam visitationem tuam pacem,  
et præpositos tuos justitiam.  

<span id="018">18</span> Non audietur ultra iniquitas in terra tua;  
vastitas et contritio in terminis tuis:  
et occupabit salus muros tuos,  
et portas tuas laudatio.  

<span id="019">19</span> Non erit tibi amplius sol ad lucendum per
diem,  
nec splendor lunæ illuminabit te:  
sed erit tibi Dominus in lucem sempiternam,  
et Deus tuus in gloriam tuam.  

<span id="020">20</span> Non occidet ultra sol tuus,  
et luna tua non minuetur,  
quia erit tibi Dominus in lucem sempiternam,  
et complebuntur dies luctus tui.  

<span id="021">21</span> Populus autem tuus omnes justi;  
in perpetuum hæreditabunt terram:  
germen plantationis meæ,  
opus manus meæ ad glorificandum.  

<span id="022">22</span> Minimus erit in mille,  
et parvulus in gentem fortissimam.  
Ego Dominus in tempore ejus  
subito faciam istud.\]

------------------------------------------------------------------------

[Next: Isaiah Chapter 61](isa061.md)
