[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2021)  [KJV](../kjv/kg2021)  [Sep](../sep/kg2021) 
[Tan](../tan/kg2021)   
  
[2 Kings Index](kg2)  
  [Previous](kg2020)  [Next](kg2022) 

------------------------------------------------------------------------

### Vulgate (Latin): 2 Kings Chapter 21

<span id="001">1</span> Duodecim annorum erat Manasses cum regnare
cœpisset, et quinquaginta quinque annis regnavit in Jerusalem: nomen
matris ejus Haphsiba.

<span id="002">2</span> Fecitque malum in conspectu Domini, juxta idola
gentium quas delevit Dominus a facie filiorum Israël.

<span id="003">3</span> Conversusque est, et ædificavit excelsa quæ
dissipaverat Ezechias pater ejus: et erexit aras Baal, et fecit lucos
sicut fecerat Achab rex Israël, et adoravit omnem militiam cæli, et
coluit eam.

<span id="004">4</span> Exstruxitque aras in domo Domini, de qua dixit
Dominus: In Jerusalem ponam nomen meum.

<span id="005">5</span> Et exstruxit altaria universæ militiæ cæli in
duobus atriis templi Domini.

<span id="006">6</span> Et traduxit filium suum per ignem: et ariolatus
est, et observavit auguria, et fecit pythones, et aruspices
multiplicavit, ut faceret malum coram Domino, et irritaret eum.

<span id="007">7</span> Posuit quoque idolum luci quem fecerat, in
templo Domini, super quod locutus est Dominus ad David, et ad Salomonem
filium ejus: In templo hoc, et in Jerusalem quam elegi de cunctis
tribubus Israël, ponam nomen meum in sempiternum.

<span id="008">8</span> Et ultra non faciam commoveri pedem Israël de
terra quam dedi patribus eorum: si tamen custodierint opere omnia quæ
præcepi eis, et universam legem quam mandavit eis servus meus Moyses.

<span id="009">9</span> Illi vero non audierunt: sed seducti sunt a
Manasse, ut facerent malum super gentes quas contrivit Dominus a facie
filiorum Israël.

<span id="010">10</span> Locutusque est Dominus in manu servorum suorum
prophetarum, dicens:

<span id="011">11</span> Quia fecit Manasses rex Juda abominationes
istas pessimas, super omnia quæ fecerunt Amorrhæi ante eum, et peccare
fecit etiam Judam in immunditiis suis:

<span id="012">12</span> propterea hæc dicit Dominus Deus Israël: Ecce
ego inducam mala super Jerusalem et Judam, ut quicumque audierit,
tinniant ambæ aures ejus.

<span id="013">13</span> Et extendam super Jerusalem funiculum Samariæ,
et pondus domus Achab: et delebo Jerusalem, sicut deleri solent tabulæ:
et delens vertam, et ducam crebrius stylum super faciem ejus.

<span id="014">14</span> Dimittam vero reliquias hæreditatis meæ, et
tradam eas in manus inimicorum ejus, eruntque in vastitatem, et in
rapinam cunctis adversariis suis:

<span id="015">15</span> eo quod fecerint malum coram me, et
perseveraverint irritantes me, ex die qua egressi sunt patres eorum ex
Ægypto usque ad hanc diem.

<span id="016">16</span> Insuper et sanguinem innoxium fudit Manasses
multum nimis, donec impleret Jerusalem usque ad os: absque peccatis suis
quibus peccare fecit Judam, ut faceret malum coram Domino.

<span id="017">17</span> Reliqua autem sermonum Manasse, ut universa quæ
fecit, et peccatum ejus quod peccavit, nonne hæc scripta sunt in libro
sermonum dierum regum Juda?

<span id="018">18</span> Dormivitque Manasses cum patribus suis, et
sepultus est in horto domus suæ, in horto Oza: et regnavit Amon filius
ejus pro eo.  

<span id="019">19</span> Viginti duorum annorum erat Amon cum regnare
cœpisset: duobus quoque annis regnavit in Jerusalem: nomen matris ejus
Messalemeth filia Harus de Jeteba.

<span id="020">20</span> Fecitque malum in conspectu Domini, sicut
fecerat Manasses pater ejus.

<span id="021">21</span> Et ambulavit in omni via per quam ambulaverat
pater ejus, servivitque immunditiis quibus servierat pater ejus, et
adoravit eas:

<span id="022">22</span> et dereliquit Dominum Deum patrum suorum, et
non ambulavit in via Domini.

<span id="023">23</span> Tetenderuntque ei insidias servi sui, et
interfecerunt regem in domo sua.

<span id="024">24</span> Percussit autem populus terræ omnes qui
conjuraverant contra regem Amon, et constituerunt sibi regem Josiam
filium ejus pro eo.

<span id="025">25</span> Reliqua autem sermonum Amon quæ fecit, nonne
hæc scripta sunt in libro sermonum dierum regum Juda?

<span id="026">26</span> Sepelieruntque eum in sepulchro suo, in horto
Oza: et regnavit Josias filius ejus pro eo.

------------------------------------------------------------------------

[Next: 2 Kings Chapter 22](kg2022)
