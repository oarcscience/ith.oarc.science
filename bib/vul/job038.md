[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job038)  [KJV](../kjv/job038)  [Sep](../sep/job038) 
[Tan](../tan/job038)   
  
[Job Index](job)  
  [Previous](job037)  [Next](job039) 

------------------------------------------------------------------------

### Vulgate (Latin): Job Chapter 38

<span id="001">1</span> Respondens autem Dominus Job de turbine, dixit:

<span id="002">2</span> \[Quis est iste involvens sententias  
sermonibus imperitis?  

<span id="003">3</span> Accinge sicut vir lumbos tuos:  
interrogabo te, et responde mihi.  

<span id="004">4</span> Ubi eras quando ponebam fundamenta terræ?  
indica mihi, si habes intelligentiam.  

<span id="005">5</span> Quis posuit mensuras ejus, si nosti?  
vel quis tetendit super eam lineam?  

<span id="006">6</span> Super quo bases illius solidatæ sunt?  
aut quis demisit lapidem angularem ejus,  

<span id="007">7</span> cum me laudarent simul astra matutina,  
et jubilarent omnes filii Dei?  

<span id="008">8</span> Quis conclusit ostiis mare,  
quando erumpebat quasi de vulva procedens;  

<span id="009">9</span> cum ponerem nubem vestimentum ejus,  
et caligine illud quasi pannis infantiæ obvolverem?  

<span id="010">10</span> Circumdedi illud terminis meis,  
et posui vectem et ostia,  

<span id="011">11</span> et dixi: Usque huc venies, et non procedes
amplius,  
et hic confringes tumentes fluctus tuos.  

<span id="012">12</span> Numquid post ortum tuum præcepisti diluculo,  
et ostendisti auroræ locum suum?  

<span id="013">13</span> Et tenuisti concutiens extrema terræ,  
et excussisti impios ex ea?  

<span id="014">14</span> Restituetur ut lutum signaculum,  
et stabit sicut vestimentum:  

<span id="015">15</span> auferetur ab impiis lux sua,  
et brachium excelsum confringetur.  

<span id="016">16</span> Numquid ingressus es profunda maris,  
et in novissimis abyssi deambulasti?  

<span id="017">17</span> Numquid apertæ sunt tibi portæ mortis,  
et ostia tenebrosa vidisti?  

<span id="018">18</span> Numquid considerasti latitudinem terræ?  
indica mihi, si nosti, omnia:  

<span id="019">19</span> in qua via lux habitet,  
et tenebrarum quis locus sit:  

<span id="020">20</span> ut ducas unumquodque ad terminos suos,  
et intelligas semitas domus ejus.  

<span id="021">21</span> Sciebas tunc quod nasciturus esses,  
et numerum dierum tuorum noveras?  

<span id="022">22</span> Numquid ingressus es thesauros nivis,  
aut thesauros grandinis aspexisti,  

<span id="023">23</span> quæ præparavi in tempus hostis,  
in diem pugnæ et belli?  

<span id="024">24</span> Per quam viam spargitur lux,  
dividitur æstus super terram?  

<span id="025">25</span> Quis dedit vehementissimo imbri cursum,  
et viam sonantis tonitrui,  

<span id="026">26</span> ut plueret super terram absque homine in
deserto,  
ubi nullus mortalium commoratur;  

<span id="027">27</span> ut impleret inviam et desolatam,  
et produceret herbas virentes?  

<span id="028">28</span> Quis est pluviæ pater?  
vel quis genuit stillas roris?  

<span id="029">29</span> De cujus utero egressa est glacies?  
et gelu de cælo quis genuit?  

<span id="030">30</span> In similitudinem lapidis aquæ durantur,  
et superficies abyssi constringitur.  

<span id="031">31</span> Numquid conjungere valebis micantes stellas
Pleiadas,  
aut gyrum Arcturi poteris dissipare?  

<span id="032">32</span> Numquid producis luciferum in tempore suo,  
et vesperum super filios terræ consurgere facis?  

<span id="033">33</span> Numquid nosti ordinem cæli,  
et pones rationem ejus in terra?  

<span id="034">34</span> Numquid elevabis in nebula vocem tuam,  
et impetus aquarum operiet te?  

<span id="035">35</span> Numquid mittes fulgura, et ibunt,  
et revertentia dicent tibi: Adsumus?  

<span id="036">36</span> Quis posuit in visceribus hominis sapientiam?  
vel quis dedit gallo intelligentiam?  

<span id="037">37</span> Quis enarrabit cælorum rationem?  
et concentum cæli quis dormire faciet?  

<span id="038">38</span> Quando fundebatur pulvis in terra,  
et glebæ compingebantur?  

<span id="039">39</span> Numquid capies leænæ prædam,  
et animam catulorum ejus implebis,  

<span id="040">40</span> quando cubant in antris,  
et in specubus insidiantur?  

<span id="041">41</span> Quis præparat corvo escam suam,  
quando pulli ejus clamant ad Deum,  
vagantes, eo quod non habeant cibos?\]

------------------------------------------------------------------------

[Next: Job Chapter 39](job039)
