[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze038)  [KJV](../kjv/eze038)  [Sep](../sep/eze038.md) 
[Tan](../tan/eze038.md)   
  
[Ezekiel Index](eze.md)  
  [Previous](eze037)  [Next](eze039.md) 

------------------------------------------------------------------------

### Vulgate (Latin): Ezekiel Chapter 38

<span id="001">1</span> Et factus est sermo Domini ad me, dicens:

<span id="002">2</span> Fili hominis, pone faciem tuam contra Gog,
terram Magog, principem capitis Mosoch et Thubal, et vaticinare de eo.

<span id="003">3</span> Et dices ad eum: \[Hæc dicit Dominus Deus:  
Ecce ego ad te, Gog, principem capitis Mosoch et Thubal.  

<span id="004">4</span> Et circumagam te, et ponam frenum in maxillis
tuis:  
et educam te, et omnem exercitum tuum,  
equos et equites vestitos loricis universos,  
multitudinem magnam, hastam et clypeum arripientium et gladium.  

<span id="005">5</span> Persæ, Æthiopes, et Libyes cum eis,  
omnes scutati et galeati.  

<span id="006">6</span> Gomer et universa agmina ejus,  
domus Thogorma, latera aquilonis,  
et totum robur ejus, populique multi tecum.  

<span id="007">7</span> Præpara et instrue te,  
et omnem multitudinem tuam quæ coacervata est ad te:  
et esto eis in præceptum.  

<span id="008">8</span> Post dies multos visitaberis:  
in novissimo annorum venies ad terram quæ reversa est a gladio,  
et congregata est de populis multis ad montes Israël,  
qui fuerunt deserti jugiter:  
hæc de populis educta est,  
et habitabunt in ea confidenter universi.  

<span id="009">9</span> Ascendens autem quasi tempestas venies,  
et quasi nubes, ut operias terram:  
tu et omnia agmina tua,  
et populi multi tecum.\]  

<span id="010">10</span> \[Hæc dicit Dominus Deus:  
In die illa, ascendent sermones super cor tuum,  
et cogitabis cogitationem pessimam:  

<span id="011">11</span> et dices: Ascendam ad terram absque muro:  
veniam ad quiescentes habitantesque secure:  
hi omnes habitant sine muro;  
vectes et portæ non sunt eis:  

<span id="012">12</span> ut diripias spolia, et invadas prædam;  
ut inferas manum tuam super eos qui deserti fuerant, et postea
restituti,  
et super populum qui est congregatus ex gentibus,  
qui possidere cœpit et esse habitator umbilici terræ.  

<span id="013">13</span> Saba, et Dedan, et negotiatores Tharsis,  
et omnes leones ejus, dicent tibi:  
Numquid ad sumenda spolia tu venis?  
ecce ad diripiendam prædam congregasti multitudinem tuam,  
ut tollas argentum et aurum,  
et auferas supellectilem atque substantiam,  
et diripias manubias infinitas.  

<span id="014">14</span> Propterea vaticinare, fili hominis, et dices ad
Gog:  
Hæc dicit Dominus Deus:  
Numquid non in die illo,  
cum habitaverit populus meus Israël confidenter,  
scies?  

<span id="015">15</span> Et venies de loco tuo a lateribus aquilonis,  
tu et populi multi tecum,  
ascensores equorum universi:  
cœtus magnus, et exercitus vehemens.  

<span id="016">16</span> Et ascendes super populum meum Israël  
quasi nubes, ut operias terram.  
In novissimis diebus erit,  
et adducam te super terram meam:  
ut sciant gentes me  
cum sanctificatus fuero in te in oculis eorum, o Gog!\]  

<span id="017">17</span> \[Hæc dicit Dominus Deus:  
Tu ergo ille es, de quo locutus sum in diebus antiquis  
in manu servorum meorum prophetarum Israël,  
qui prophetaverunt in diebus illorum temporum,  
ut adducerem te super eos.  

<span id="018">18</span> Et erit in die illa,  
in die adventus Gog super terram Israël,  
ait Dominus Deus,  
ascendet indignatio mea in furore meo.  

<span id="019">19</span> Et in zelo meo, in igne iræ meæ locutus sum,  
quia in die illa erit commotio magna super terram Israël:  

<span id="020">20</span> et commovebuntur a facie mea pisces maris,  
et volucres cæli, et bestiæ agri,  
et omne reptile quod movetur super humum,  
cunctique homines qui sunt super faciem terræ:  
et subvertentur montes, et cadent sepes,  
et omnis murus corruet in terram.  

<span id="021">21</span> Et convocabo adversus eum in cunctis montibus
meis gladium,  
ait Dominus Deus:  
gladius uniuscujusque in fratrem suum dirigetur.  

<span id="022">22</span> Et judicabo eum peste, et sanguine,  
et imbre vehementi, et lapidibus immensis:  
ignem et sulphur pluam super eum,  
et super exercitum ejus,  
et super populos multos qui sunt cum eo.  

<span id="023">23</span> Et magnificabor, et sanctificabor,  
et notus ero in oculis multarum gentium:  
et scient quia ego Dominus.\]

------------------------------------------------------------------------

[Next: Ezekiel Chapter 39](eze039.md)
