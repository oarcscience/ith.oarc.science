[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job014)  [KJV](../kjv/job014)  [Sep](../sep/job014.md) 
[Tan](../tan/job014.md)   
  
[Job Index](job.md)  
  [Previous](job013)  [Next](job015.md) 

------------------------------------------------------------------------

### Vulgate (Latin): Job Chapter 14

<span id="001">1</span> \[Homo natus de muliere, brevi vivens tempore,  
repletur multis miseriis.  

<span id="002">2</span> Qui quasi flos egreditur et conteritur,  
et fugit velut umbra, et numquam in eodem statu permanet.  

<span id="003">3</span> Et dignum ducis super hujuscemodi aperire oculos
tuos,  
et adducere eum tecum in judicium?  

<span id="004">4</span> Quis potest facere mundum de immundo conceptum
semine?  
nonne tu qui solus es?  

<span id="005">5</span> Breves dies hominis sunt:  
numerus mensium ejus apud te est:  
constituisti terminos ejus, qui præteriri non poterunt.  

<span id="006">6</span> Recede paululum ab eo, ut quiescat,  
donec optata veniat, sicut mercenarii, dies ejus.  

<span id="007">7</span> Lignum habet spem:  
si præcisum fuerit, rursum virescit,  
et rami ejus pullulant.  

<span id="008">8</span> Si senuerit in terra radix ejus,  
et in pulvere emortuus fuerit truncus illius,  

<span id="009">9</span> ad odorem aquæ germinabit,  
et faciet comam, quasi cum primum plantatum est.  

<span id="010">10</span> Homo vero cum mortuus fuerit, et nudatus,  
atque consumptus, ubi, quæso, est?  

<span id="011">11</span> Quomodo si recedant aquæ de mari,  
et fluvius vacuefactus arescat:  

<span id="012">12</span> sic homo, cum dormierit, non resurget:  
donec atteratur cælum, non evigilabit,  
nec consurget de somno suo.  

<span id="013">13</span> Quis mihi hoc tribuat, ut in inferno protegas
me,  
et abscondas me donec pertranseat furor tuus,  
et constituas mihi tempus in quo recorderis mei?  

<span id="014">14</span> Putasne mortuus homo rursum vivat?  
cunctis diebus quibus nunc milito, expecto  
donec veniat immutatio mea.  

<span id="015">15</span> Vocabis me, et ego respondebo tibi:  
operi manuum tuarum porriges dexteram.  

<span id="016">16</span> Tu quidem gressus meos dinumerasti:  
sed parce peccatis meis.  

<span id="017">17</span> Signasti quasi in sacculo delicta mea,  
sed curasti iniquitatem meam.  

<span id="018">18</span> Mons cadens defluit,  
et saxum transfertur de loco suo:  

<span id="019">19</span> lapides excavant aquæ,  
et alluvione paulatim terra consumitur:  
et hominem ergo similiter perdes.  

<span id="020">20</span> Roborasti eum paululum, ut in perpetuum
transiret:  
immutabis faciem ejus, et emittes eum.  

<span id="021">21</span> Sive nobiles fuerint filii ejus,  
sive ignobiles, non intelliget.  

<span id="022">22</span> Attamen caro ejus, dum vivet, dolebit,  
et anima illius super semetipso lugebit.\]

------------------------------------------------------------------------

[Next: Job Chapter 15](job015.md)
