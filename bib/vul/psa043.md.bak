[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa043)  [KJV](../kjv/psa043)  [Sep](../sep/psa043.md) 
[Tan](../tan/psa043.md)   
  
[Psalms Index](psa.md)  
  [Previous](psa042)  [Next](psa044.md) 

------------------------------------------------------------------------

### Vulgate (Latin): Psalms Chapter 43

<span id="001">1</span> In finem. Filiis Core ad intellectum.

<span id="002">2</span> \[Deus, auribus nostris audivimus,  
patres nostri annuntiaverunt nobis,  
opus quod operatus es in diebus eorum,  
et in diebus antiquis.  

<span id="003">3</span> Manus tua gentes disperdidit, et plantasti
eos;  
afflixisti populos, et expulisti eos.  

<span id="004">4</span> Nec enim in gladio suo possederunt terram,  
et brachium eorum non salvavit eos:  
sed dextera tua et brachium tuum,  
et illuminatio vultus tui, quoniam complacuisti in eis.  

<span id="005">5</span> Tu es ipse rex meus et Deus meus,  
qui mandas salutes Jacob.  

<span id="006">6</span> In te inimicos nostros ventilabimus cornu,  
et in nomine tuo spernemus insurgentes in nobis.  

<span id="007">7</span> Non enim in arcu meo sperabo,  
et gladius meus non salvabit me:  

<span id="008">8</span> salvasti enim nos de affligentibus nos,  
et odientes nos confudisti.  

<span id="009">9</span> In Deo laudabimur tota die,  
et in nomine tuo confitebimur in sæculum.  

<span id="010">10</span> Nunc autem repulisti et confudisti nos,  
et non egredieris, Deus, in virtutibus nostris.  

<span id="011">11</span> Avertisti nos retrorsum post inimicos
nostros,  
et qui oderunt nos diripiebant sibi.  

<span id="012">12</span> Dedisti nos tamquam oves escarum,  
et in gentibus dispersisti nos.  

<span id="013">13</span> Vendidisti populum tuum sine pretio,  
et non fuit multitudo in commutationibus eorum.  

<span id="014">14</span> Posuisti nos opprobrium vicinis nostris;  
subsannationem et derisum his qui sunt in circuitu nostro.  

<span id="015">15</span> Posuisti nos in similitudinem gentibus;  
commotionem capitis in populis.  

<span id="016">16</span> Tota die verecundia mea contra me est,  
et confusio faciei meæ cooperuit me:  

<span id="017">17</span> a voce exprobrantis et obloquentis,  
a facie inimici et persequentis.  

<span id="018">18</span> Hæc omnia venerunt super nos; nec obliti sumus
te,  
et inique non egimus in testamento tuo.  

<span id="019">19</span> Et non recessit retro cor nostrum;  
et declinasti semitas nostras a via tua:  

<span id="020">20</span> quoniam humiliasti nos in loco afflictionis,  
et cooperuit nos umbra mortis.  

<span id="021">21</span> Si obliti sumus nomen Dei nostri,  
et si expandimus manus nostras ad deum alienum,  

<span id="022">22</span> nonne Deus requiret ista?  
ipse enim novit abscondita cordis.  
Quoniam propter te mortificamur tota die;  
æstimati sumus sicut oves occisionis.  

<span id="023">23</span> Exsurge; quare obdormis, Domine?  
exsurge, et ne repellas in finem.  

<span id="024">24</span> Quare faciem tuam avertis?  
oblivisceris inopiæ nostræ et tribulationis nostræ?  

<span id="025">25</span> Quoniam humiliata est in pulvere anima
nostra;  
conglutinatus est in terra venter noster.  

<span id="026">26</span> Exsurge, Domine, adjuva nos,  
et redime nos propter nomen tuum.\]

------------------------------------------------------------------------

[Next: Psalms Chapter 44](psa044.md)
