[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job015)  [KJV](../kjv/job015)  [Sep](../sep/job015.md) 
[Tan](../tan/job015.md)   
  
[Job Index](job.md)  
  [Previous](job014)  [Next](job016.md) 

------------------------------------------------------------------------

### Vulgate (Latin): Job Chapter 15

<span id="001">1</span> Respondens autem Eliphaz Themanites, dixit:

<span id="002">2</span> \[Numquid sapiens respondebit quasi in ventum
loquens,  
et implebit ardore stomachum suum?  

<span id="003">3</span> Arguis verbis eum qui non est æqualis tibi,  
et loqueris quod tibi non expedit.  

<span id="004">4</span> Quantum in te est, evacuasti timorem,  
et tulisti preces coram Deo.  

<span id="005">5</span> Docuit enim iniquitas tua os tuum,  
et imitaris linguam blasphemantium.  

<span id="006">6</span> Condemnabit te os tuum, et non ego:  
et labia tua respondebunt tibi.  

<span id="007">7</span> Numquid primus homo tu natus es,  
et ante colles formatus?  

<span id="008">8</span> numquid consilium Dei audisti,  
et inferior te erit ejus sapientia?  

<span id="009">9</span> Quid nosti quod ignoremus?  
quid intelligis quod nesciamus?  

<span id="010">10</span> Et senes et antiqui sunt in nobis,  
multo vetustiores quam patres tui.  

<span id="011">11</span> Numquid grande est ut consoletur te Deus?  
sed verba tua prava hoc prohibent.  

<span id="012">12</span> Quid te elevat cor tuum,  
et quasi magna cogitans attonitos habes oculos?  

<span id="013">13</span> Quid tumet contra Deum spiritus tuus,  
ut proferas de ore tuo hujuscemodi sermones?  

<span id="014">14</span> Quid est homo ut immaculatus sit,  
et ut justus appareat natus de muliere?  

<span id="015">15</span> Ecce inter sanctos ejus nemo immutabilis,  
et cæli non sunt mundi in conspectu ejus.  

<span id="016">16</span> Quanto magis abominabilis et inutilis homo,  
qui bibit quasi aquam iniquitatem?  

<span id="017">17</span> Ostendam tibi: audi me:  
quod vidi, narrabo tibi.  

<span id="018">18</span> Sapientes confitentur,  
et non abscondunt patres suos:  

<span id="019">19</span> quibus solis data est terra,  
et non transivit alienus per eos.  

<span id="020">20</span> Cunctis diebus suis impius superbit,  
et numerus annorum incertus est tyrannidis ejus.  

<span id="021">21</span> Sonitus terroris semper in auribus illius:  
et cum pax sit, ille semper insidias suspicatur.  

<span id="022">22</span> Non credit quod reverti possit de tenebris ad
lucem,  
circumspectans undique gladium.  

<span id="023">23</span> Cum se moverit ad quærendum panem,  
novit quod paratus sit in manu ejus tenebrarum dies.  

<span id="024">24</span> Terrebit eum tribulatio,  
et angustia vallabit eum,  
sicut regem qui præparatur ad prælium.  

<span id="025">25</span> Tetendit enim adversus Deum manum suam,  
et contra Omnipotentem roboratus est.  

<span id="026">26</span> Cucurrit adversus eum erecto collo,  
et pingui cervice armatus est.  

<span id="027">27</span> Operuit faciem ejus crassitudo,  
et de lateribus ejus arvina dependet.  

<span id="028">28</span> Habitavit in civitatibus desolatis,  
et in domibus desertis, quæ in tumulos sunt redactæ.  

<span id="029">29</span> Non ditabitur, nec perseverabit substantia
ejus,  
nec mittet in terra radicem suam.  

<span id="030">30</span> Non recedet de tenebris:  
ramos ejus arefaciet flamma,  
et auferetur spiritu oris sui.  

<span id="031">31</span> Non credet, frustra errore deceptus,  
quod aliquo pretio redimendus sit.  

<span id="032">32</span> Antequam dies ejus impleantur peribit,  
et manus ejus arescent.  

<span id="033">33</span> Lædetur quasi vinea in primo flore botrus
ejus,  
et quasi oliva projiciens florem suum.  

<span id="034">34</span> Congregatio enim hypocritæ sterilis,  
et ignis devorabit tabernacula eorum qui munera libenter accipiunt.  

<span id="035">35</span> Concepit dolorem, et peperit iniquitatem,  
et uterus ejus præparat dolos.\]

------------------------------------------------------------------------

[Next: Job Chapter 16](job016.md)
