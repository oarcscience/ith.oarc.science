<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Daniel: Daniel Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/dan013.htm">Polyglot</A>&nbsp;

<BR>
<BR><A HREF="dan.htm">Daniel Index</A><BR>
&nbsp;
<A HREF="dan012.htm">Previous</A>&nbsp;
<A HREF="dan014.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Daniel Chapter 13</H3><P><a name="001">1</A>&nbsp;Et erat vir habitans in Babylone, et nomen ejus Joakim:</P>
<P><a name="002">2</A>&nbsp;et accepit uxorem nomine Susannam, filiam Helci&#230;, pulchram nimis, et timentem Deum:</P>
<P><a name="003">3</A>&nbsp;parentes enim illius, cum essent justi, erudierunt filiam suam secundum legem Moysi.</P>
<P><a name="004">4</A>&nbsp;Erat autem Joakim dives valde, et erat ei pomarium vicinum domui su&#230;: et ad ipsum confluebant Jud&#230;i, eo quod esset honorabilior omnium.</P>
<P><a name="005">5</A>&nbsp;Et constituti sunt de populo duo senes judices in illo anno, de quibus locutus est Dominus: Quia egressa est iniquitas de Babylone a senioribus judicibus, qui videbantur regere populum.</P>
<P><a name="006">6</A>&nbsp;Isti frequentabant domum Joakim, et veniebant ad eos omnes qui habebant judicia.</P>
<P><a name="007">7</A>&nbsp;Cum autem populus revertisset per meridiem, ingrediebatur Susanna, et deambulabat in pomario viri sui.</P>
<P><a name="008">8</A>&nbsp;Et videbant eam senes quotidie ingredientem et deambulantem, et exarserunt in concupiscentiam ejus:</P>
<P><a name="009">9</A>&nbsp;et everterunt sensum suum, et declinaverunt oculos suos ut non viderent c&#230;lum, neque recordarentur judiciorum justorum.</P>
<P><a name="010">10</A>&nbsp;Erant ergo ambo vulnerati amore ejus, nec indicaverunt sibi vicissim dolorem suum:</P>
<P><a name="011">11</A>&nbsp;erubescebant enim indicare sibi concupiscentiam suam, volentes concumbere cum ea.</P>
<P><a name="012">12</A>&nbsp;Et observabant quotidie sollicitius videre eam. Dixitque alter ad alterum:</P>
<P><a name="013">13</A>&nbsp;Eamus domum, quia hora prandii est. Et egressi, recesserunt a se.</P>
<P><a name="014">14</A>&nbsp;Cumque revertissent, venerunt in unum: et sciscitantes ab invicem causam, confessi sunt concupiscentiam suam: et tunc in communi statuerunt tempus quando eam possent invenire solam.<BR>
</P>
<P><a name="015">15</A>&nbsp;Factum est autem, cum observarent diem aptum, ingressa est aliquando sicut heri et nudiustertius, cum duabus solis puellis, voluitque lavari in pomario: &#230;stus quippe erat:</P>
<P><a name="016">16</A>&nbsp;et non erat ibi quisquam, pr&#230;ter duos senes absconditos, et contemplantes eam.</P>
<P><a name="017">17</A>&nbsp;Dixit ergo puellis: Afferte mihi oleum, et smigmata, et ostia pomarii claudite, ut laver.</P>
<P><a name="018">18</A>&nbsp;Et fecerunt sicut pr&#230;ceperat: clauseruntque ostia pomarii, et egress&#230; sunt per posticum ut afferrent qu&#230; jusserat; nesciebantque senes intus esse absconditos.<BR>
</P>
<P><a name="019">19</A>&nbsp;Cum autem egress&#230; essent puell&#230;, surrexerunt duo senes, et accurrerunt ad eam, et dixerunt:</P>
<P><a name="020">20</A>&nbsp;Ecce ostia pomarii clausa sunt, et nemo nos videt, et nos in concupiscentia tui sumus: quam ob rem assentire nobis, et commiscere nobiscum.</P>
<P><a name="021">21</A>&nbsp;Quod si nolueris, dicemus contra te testimonium, quod fuerit tecum juvenis, et ob hanc causam emiseris puellas a te.</P>
<P><a name="022">22</A>&nbsp;Ingemuit Susanna, et ait: Angusti&#230; sunt mihi undique: si enim hoc egero, mors mihi est: si autem non egero, non effugiam manus vestras.</P>
<P><a name="023">23</A>&nbsp;Sed melius est mihi absque opere incidere in manus vestras, quam peccare in conspectu Domini.</P>
<P><a name="024">24</A>&nbsp;Et exclamavit voce magna Susanna: exclamaverunt autem et senes adversus eam.</P>
<P><a name="025">25</A>&nbsp;Et cucurrit unus ad ostia pomarii, et aperuit.</P>
<P><a name="026">26</A>&nbsp;Cum ergo audissent clamorem famuli domus in pomario, irruerunt per posticum ut viderent quidnam esset.</P>
<P><a name="027">27</A>&nbsp;Postquam autem senes locuti sunt, erubuerunt servi vehementer, quia numquam dictus fuerat sermo hujuscemodi de Susanna. Et facta est dies crastina.<BR>
</P>
<P><a name="028">28</A>&nbsp;Cumque venisset populus ad Joakim virum ejus, venerunt et duo presbyteri, pleni iniqua cogitatione adversus Susannam ut interficerent eam.</P>
<P><a name="029">29</A>&nbsp;Et dixerunt coram populo: Mittite ad Susannam filiam Helci&#230; uxorem Joakim. Et statim miserunt.</P>
<P><a name="030">30</A>&nbsp;Et venit cum parentibus, et filiis, et universis cognatis suis.</P>
<P><a name="031">31</A>&nbsp;Porro Susanna erat delicata nimis, et pulchra specie.</P>
<P><a name="032">32</A>&nbsp;At iniqui illi jusserunt ut discooperiretur (erat enim cooperta), ut vel sic satiarentur decore ejus.</P>
<P><a name="033">33</A>&nbsp;Flebant igitur sui, et omnes qui noverant eam.</P>
<P><a name="034">34</A>&nbsp;Consurgentes autem duo presbyteri in medio populi, posuerunt manus suas super caput ejus.</P>
<P><a name="035">35</A>&nbsp;Qu&#230; flens suspexit ad c&#230;lum: erat enim cor ejus fiduciam habens in Domino.</P>
<P><a name="036">36</A>&nbsp;Et dixerunt presbyteri: Cum deambularemus in pomario soli, ingressa est h&#230;c cum duabus puellis: et clausit ostia pomarii, et dimisit a se puellas.</P>
<P><a name="037">37</A>&nbsp;Venitque ad eam adolescens, qui erat absconditus, et concubuit cum ea.</P>
<P><a name="038">38</A>&nbsp;Porro nos cum essemus in angulo pomarii, videntes iniquitatem, cucurrimus ad eos, et vidimus eos pariter commisceri.</P>
<P><a name="039">39</A>&nbsp;Et illum quidem non quivimus comprehendere, quia fortior nobis erat, et apertis ostiis exilivit:</P>
<P><a name="040">40</A>&nbsp;hanc autem cum apprehendissemus, interrogavimus, quisnam esset adolescens, et noluit indicare nobis: hujus rei testes sumus.</P>
<P><a name="041">41</A>&nbsp;Credidit eis multitudo quasi senibus et judicibus populi, et condemnaverunt eam ad mortem.<BR>
</P>
<P><a name="042">42</A>&nbsp;Exclamavit autem voce magna Susanna, et dixit: Deus &#230;terne, qui absconditorum es cognitor, qui nosti omnia antequam fiant,</P>
<P><a name="043">43</A>&nbsp;tu scis quoniam falsum testimonium tulerunt contra me: et ecce morior, cum nihil horum fecerim, qu&#230; isti malitiose composuerunt adversum me.</P>
<P><a name="044">44</A>&nbsp;Exaudivit autem Dominus vocem ejus.</P>
<P><a name="045">45</A>&nbsp;Cumque duceretur ad mortem, suscitavit Dominus spiritum sanctum pueri junioris, cujus nomen Daniel:</P>
<P><a name="046">46</A>&nbsp;et exclamavit voce magna: Mundus ego sum a sanguine hujus.</P>
<P><a name="047">47</A>&nbsp;Et conversus omnis populus ad eum, dixit: Quis est iste sermo, quem tu locutus es?</P>
<P><a name="048">48</A>&nbsp;Qui cum staret in medio eorum, ait: Sic fatui filii Isra&#235;l, non judicantes, neque quod verum est cognoscentes, condemnastis filiam Isra&#235;l?</P>
<P><a name="049">49</A>&nbsp;revertimini ad judicium, quia falsum testimonium locuti sunt adversus eam.</P>
<P><a name="050">50</A>&nbsp;Reversus est ergo populus cum festinatione, et dixerunt ei senes: Veni, et sede in medio nostrum, et indica nobis: quia tibi Deus dedit honorem senectutis.</P>
<P><a name="051">51</A>&nbsp;Et dixit ad eos Daniel: Separate illos ab invicem procul, et dijudicabo eos.</P>
<P><a name="052">52</A>&nbsp;Cum ergo divisi essent alter ab altero, vocavit unum de eis, et dixit ad eum: Inveterate dierum malorum, nunc venerunt peccata tua, qu&#230; operabaris prius:</P>
<P><a name="053">53</A>&nbsp;judicans judicia injusta, innocentes opprimens, et dimittens noxios, dicente Domino: Innocentem et justum non interficies.</P>
<P><a name="054">54</A>&nbsp;Nunc ergo, si vidisti eam, dic sub qua arbore videris eos colloquentes sibi. Qui ait: Sub schino.</P>
<P><a name="055">55</A>&nbsp;Dixit autem Daniel: Recte mentitus es in caput tuum: ecce enim angelus Dei, accepta sententia ab eo, scindet te medium.</P>
<P><a name="056">56</A>&nbsp;Et, amoto eo, jussit venire alium, et dixit ei: Semen Chanaan, et non Juda, species decepit te, et concupiscentia subvertit cor tuum:</P>
<P><a name="057">57</A>&nbsp;sic faciebatis filiabus Isra&#235;l, et ill&#230; timentes loquebantur vobis: sed filia Juda non sustinuit iniquitatem vestram.</P>
<P><a name="058">58</A>&nbsp;Nunc ergo, dic mihi sub qua arbore comprehenderis eos loquentes sibi. Qui ait: Sub prino.</P>
<P><a name="059">59</A>&nbsp;Dixit autem ei Daniel: Recte mentitus es et tu in caput tuum: manet enim angelus Domini, gladium habens, ut secet te medium, et interficiat vos.<BR>
</P>
<P><a name="060">60</A>&nbsp;Exclamavit itaque omnis c&#156;tus voce magna, et benedixerunt Deum, qui salvat sperantes in se.</P>
<P><a name="061">61</A>&nbsp;Et consurrexerunt adversus duos presbyteros (convicerat enim eos Daniel ex ore suo falsum dixisse testimonium), feceruntque eis sicut male egerant adversus proximum,</P>
<P><a name="062">62</A>&nbsp;ut facerent secundum legem Moysi. Et interfecerunt eos, et salvatus est sanguis innoxius in die illa.</P>
<P><a name="063">63</A>&nbsp;Helcias autem et uxor ejus laudaverunt Deum pro filia sua Susanna cum Joakim marito ejus, et cognatis omnibus, quia non esset inventa in ea res turpis.</P>
<P><a name="064">64</A>&nbsp;Daniel autem factus est magnus in conspectu populi a die illa, et deinceps.</P>
<P><a name="065">65</A>&nbsp;Et rex Astyages appositus est ad patres suos, et suscepit Cyrus Perses regnum ejus.</P>
<P><HR>
<CENTER>
<A HREF="dan014.htm">Next: Daniel Chapter 14</A></CENTER>
</BODY>
</HTML>
