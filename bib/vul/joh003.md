[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh003)  [GNT](../gnt/joh003) 
[KJV](../kjv/joh003)   
  
[John Index](joh)  
  [Previous](joh002)  [Next](joh004) 

------------------------------------------------------------------------

### Vulgate (Latin): John Chapter 3

<span id="001">1</span> Erat autem homo ex pharisæis, Nicodemus nomine,
princeps Judæorum.

<span id="002">2</span> Hic venit ad Jesum nocte, et dixit ei: Rabbi,
scimus quia a Deo venisti magister, nemo enim potest hæc signa facere,
quæ tu facis, nisi fuerit Deus cum eo.

<span id="003">3</span> Respondit Jesus, et dixit ei: Amen, amen dico
tibi, nisi quis renatus fuerit denuo, non potest videre regnum Dei.

<span id="004">4</span> Dicit ad eum Nicodemus: Quomodo potest homo
nasci, cum sit senex? numquid potest in ventrem matris suæ iterato
introire et renasci?

<span id="005">5</span> Respondit Jesus: Amen, amen dico tibi, nisi quis
renatus fuerit ex aqua, et Spiritu Sancto, non potest introire in regnum
Dei.

<span id="006">6</span> Quod natum est ex carne, caro est: et quod natum
est ex spiritu, spiritus est.

<span id="007">7</span> Non mireris quia dixi tibi: oportet vos nasci
denuo.

<span id="008">8</span> Spiritus ubi vult spirat, et vocem ejus audis,
sed nescis unde veniat, aut quo vadat: sic est omnis qui natus est ex
spiritu.

<span id="009">9</span> Respondit Nicodemus, et dixit ei: Quomodo
possunt hæc fieri?

<span id="010">10</span> Respondit Jesus, et dixit ei: Tu es magister in
Israël, et hæc ignoras?

<span id="011">11</span> amen, amen dico tibi, quia quod scimus
loquimur, et quod vidimus testamur, et testimonium nostrum non
accipitis.

<span id="012">12</span> Si terrena dixi vobis, et non creditis:
quomodo, si dixero vobis cælestia, credetis?

<span id="013">13</span> Et nemo ascendit in cælum, nisi qui descendit
de cælo, Filius hominis, qui est in cælo.

<span id="014">14</span> Et sicut Moyses exaltavit serpentem in deserto,
ita exaltari oportet Filium hominis:

<span id="015">15</span> ut omnis qui credit in ipsum, non pereat, sed
habeat vitam æternam.

<span id="016">16</span> Sic enim Deus dilexit mundum, ut Filium suum
unigenitum daret: ut omnis qui credit in eum, non pereat, sed habeat
vitam æternam.

<span id="017">17</span> Non enim misit Deus Filium suum in mundum, ut
judicet mundum, sed ut salvetur mundus per ipsum.

<span id="018">18</span> Qui credit in eum, non judicatur; qui autem non
credit, jam judicatus est: quia non credit in nomine unigeniti Filii
Dei.

<span id="019">19</span> Hoc est autem judicium: quia lux venit in
mundum, et dilexerunt homines magis tenebras quam lucem: erant enim
eorum mala opera.

<span id="020">20</span> Omnis enim qui male agit, odit lucem, et non
venit ad lucem, ut non arguantur opera ejus:

<span id="021">21</span> qui autem facit veritatem, venit ad lucem, ut
manifestentur opera ejus, quia in Deo sunt facta.  

<span id="022">22</span> Post hæc venit Jesus et discipuli ejus in
terram Judæam: et illic demorabatur cum eis, et baptizabat.

<span id="023">23</span> Erat autem et Joannes baptizans, in Ænnon,
juxta Salim: quia aquæ multæ erant illic, et veniebant et baptizabantur.

<span id="024">24</span> Nondum enim missus fuerat Joannes in carcerem.

<span id="025">25</span> Facta est autem quæstio ex discipulis Joannis
cum Judæis de purificatione.

<span id="026">26</span> Et venerunt ad Joannem, et dixerunt ei: Rabbi,
qui erat tecum trans Jordanem, cui tu testimonium perhibuisti, ecce hic
baptizat, et omnes veniunt ad eum.

<span id="027">27</span> Respondit Joannes, et dixit: Non potest homo
accipere quidquam, nisi fuerit ei datum de cælo.

<span id="028">28</span> Ipsi vos mihi testimonium perhibetis, quod
dixerim: Non sum ego Christus: sed quia missus sum ante illum.

<span id="029">29</span> Qui habet sponsam, sponsus est: amicus autem
sponsi, qui stat, et audit eum, gaudio gaudet propter vocem sponsi. Hoc
ergo gaudium meum impletum est.

<span id="030">30</span> Illum oportet crescere, me autem minui.

<span id="031">31</span> Qui desursum venit, super omnes est. Qui est de
terra, de terra est, et de terra loquitur. Qui de cælo venit, super
omnes est.

<span id="032">32</span> Et quod vidit, et audivit, hoc testatur: et
testimonium ejus nemo accipit.

<span id="033">33</span> Qui accepit ejus testimonium signavit, quia
Deus verax est.

<span id="034">34</span> Quem enim misit Deus, verba Dei loquitur: non
enim ad mensuram dat Deus spiritum.

<span id="035">35</span> Pater diligit Filium et omnia dedit in manu
ejus.

<span id="036">36</span> Qui credit in Filium, habet vitam æternam; qui
autem incredulus est Filio, non videbit vitam, sed ira Dei manet super
eum.

------------------------------------------------------------------------

[Next: John Chapter 4](joh004)
