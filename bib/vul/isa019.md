[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa019)  [KJV](../kjv/isa019)  [Sep](../sep/isa019.md) 
[Tan](../tan/isa019.md)   
  
[Isaiah Index](isa.md)  
  [Previous](isa018)  [Next](isa020.md) 

------------------------------------------------------------------------

### Vulgate (Latin): Isaiah Chapter 19

<span id="001">1</span> Onus Ægypti. \[Ecce Dominus ascendet super nubem
levem,  
et ingredietur Ægyptum,  
et commovebuntur simulacra Ægypti a facie ejus,  
et cor Ægypti tabescet in medio ejus,  

<span id="002">2</span> et concurrere faciam Ægyptios adversus
Ægyptios;  
et pugnabit vir contra fratrem suum, et vir contra amicum suum,  
civitas adversus civitatem, regnum adversus regnum.  

<span id="003">3</span> Et dirumpetur spiritus Ægypti in visceribus
ejus,  
et consilium ejus præcipitabo;  
et interrogabunt simulacra sua, et divinos suos,  
et pythones, et ariolos.  

<span id="004">4</span> Et tradam Ægyptum in manu dominorum crudelium,  
et rex fortis dominabitur eorum,  
ait Dominus Deus exercituum.  

<span id="005">5</span> Et arescet aqua de mari,  
et fluvius desolabitur atque siccabitur.  

<span id="006">6</span> Et deficient flumina,  
attenuabuntur et siccabuntur rivi aggerum,  
calamus et juncus marcescet.  

<span id="007">7</span> Nudabitur alveus rivi a fonte suo,  
et omnis sementis irrigua  
siccabitur, arescet, et non erit.  

<span id="008">8</span> Et mœrebunt piscatores,  
et lugebunt omnes mittentes in flumen hamum;  
et expandentes rete super faciem aquarum emarcescent.  

<span id="009">9</span> Confundentur qui operabantur linum,  
pectentes et texentes subtilia.  

<span id="010">10</span> Et erunt irrigua ejus flaccentia:  
omnes qui faciebant lacunas ad capiendos pisces.  

<span id="011">11</span> Stulti principes Taneos,  
sapientes consiliarii Pharaonis  
dederunt consilium insipiens.  
Quomodo dicetis Pharaoni:  
Filius sapientium ego,  
filius regum antiquorum?  

<span id="012">12</span> Ubi nunc sunt sapientes tui?  
annuntient tibi, et indicent  
quid cogitaverit Dominus exercituum super Ægyptum.  

<span id="013">13</span> Stulti facti sunt principes Taneos,  
emarcuerunt principes Mempheos;  
deceperunt Ægyptum, angulum populorum ejus.  

<span id="014">14</span> Dominus miscuit in medio ejus spiritum
vertiginis;  
et errare fecerunt Ægyptum in omni opere suo,  
sicut errat ebrius et vomens.  

<span id="015">15</span> Et non erit Ægypto opus  
quod faciat caput et caudam,  
incurvantem et refrenantem.  

<span id="016">16</span> In die illa erit Ægyptus quasi mulieres;  
et stupebunt, et timebunt  
a facie commotionis manus Domini exercituum,  
quam ipse movebit super eam.  

<span id="017">17</span> Et erit terra Juda  
Ægypto in pavorem;  
omnis qui illius fuerit recordatus pavebit  
a facie consilii Domini exercituum,  
quod ipse cogitavit super eam.  

<span id="018">18</span> In die illa erunt quinque civitates  
in terra Ægypti  
loquentes lingua Chanaan,  
et jurantes per Dominum exercituum:  
Civitas solis vocabitur una.  

<span id="019">19</span> In die illa erit altare Domini  
in medio terræ Ægypti,  
et titulus Domini juxta terminum ejus.  

<span id="020">20</span> Erit in signum et in testimonium Domino
exercituum  
in terra Ægypti;  
clamabunt enim ad Dominum a facie tribulationis,  
et mittet eis salvatorem  
et propugnatorem qui liberet eos.  

<span id="021">21</span> Et cognoscetur Dominus ab Ægypto,  
et cognoscent Ægyptii Dominum  
in die illa;  
et colent eum in hostiis et in muneribus;  
et vota vovebunt Domino, et solvent.  

<span id="022">22</span> Et percutiet Dominus Ægyptum plaga,  
et sanabit eam;  
et revertentur ad Dominum,  
et placabitur eis, et sanabit eos.  

<span id="023">23</span> In die illa erit via  
de Ægypto in Assyrios;  
et intrabit Assyrius Ægyptum,  
et Ægyptius in Assyrios,  
et servient Ægyptii Assur.  

<span id="024">24</span> In die illa erit Israël tertius  
Ægyptio et Assyrio;  
benedictio in medio terræ  

<span id="025">25</span> cui benedixit Dominus exercituum, dicens:  
Benedictus populus meus Ægypti,  
et opus manuum mearum Assyrio;  
hæreditas autem mea Israël.\]

------------------------------------------------------------------------

[Next: Isaiah Chapter 20](isa020.md)
