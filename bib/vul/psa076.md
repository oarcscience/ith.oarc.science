[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa076)  [KJV](../kjv/psa076)  [Sep](../sep/psa076.md) 
[Tan](../tan/psa076.md)   
  
[Psalms Index](psa.md)  
  [Previous](psa075)  [Next](psa077.md) 

------------------------------------------------------------------------

### Vulgate (Latin): Psalms Chapter 76

<span id="001">1</span> In finem, pro Idithun. Psalmus Asaph.

<span id="002">2</span> \[Voce mea ad Dominum clamavi;  
voce mea ad Deum, et intendit mihi.  

<span id="003">3</span> In die tribulationis meæ Deum exquisivi;  
manibus meis nocte contra eum, et non sum deceptus.  
Renuit consolari anima mea;  

<span id="004">4</span> memor fui Dei, et delectatus sum,  
et exercitatus sum, et defecit spiritus meus.  

<span id="005">5</span> Anticipaverunt vigilias oculi mei;  
turbatus sum, et non sum locutus.  

<span id="006">6</span> Cogitavi dies antiquos,  
et annos æternos in mente habui.  

<span id="007">7</span> Et meditatus sum nocte cum corde meo,  
et exercitabar, et scopebam spiritum meum.  

<span id="008">8</span> Numquid in æternum projiciet Deus?  
aut non apponet ut complacitior sit adhuc?  

<span id="009">9</span> aut in finem misericordiam suam abscindet,  
a generatione in generationem?  

<span id="010">10</span> aut obliviscetur misereri Deus?  
aut continebit in ira sua misericordias suas?  

<span id="011">11</span> Et dixi: Nunc cœpi;  
hæc mutatio dexteræ Excelsi.  

<span id="012">12</span> Memor fui operum Domini,  
quia memor ero ab initio mirabilium tuorum:  

<span id="013">13</span> et meditabor in omnibus operibus tuis,  
et in adinventionibus tuis exercebor.  

<span id="014">14</span> Deus, in sancto via tua:  
quis deus magnus sicut Deus noster?  

<span id="015">15</span> Tu es Deus qui facis mirabilia:  
notam fecisti in populis virtutem tuam.  

<span id="016">16</span> Redemisti in brachio tuo populum tuum,  
filios Jacob et Joseph.  

<span id="017">17</span> Viderunt te aquæ, Deus;  
viderunt te aquæ, et timuerunt:  
et turbatæ sunt abyssi.  

<span id="018">18</span> Multitudo sonitus aquarum;  
vocem dederunt nubes.  
Etenim sagittæ tuæ transeunt;  

<span id="019">19</span> vox tonitrui tui in rota.  
Illuxerunt coruscationes tuæ orbi terræ;  
commota est, et contremuit terra.  

<span id="020">20</span> In mari via tua, et semitæ tuæ in aquis
multis,  
et vestigia tua non cognoscentur.  

<span id="021">21</span> Deduxisti sicut oves populum tuum,  
in manu Moysi et Aaron.\]

------------------------------------------------------------------------

[Next: Psalms Chapter 77](psa077.md)
