[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev019)  [KJV](../kjv/lev019)  [Sep](../sep/lev019.md) 
[Tan](../tan/lev019.md)   
  
[Leviticus Index](lev.md)  
  [Previous](lev018)  [Next](lev020.md) 

------------------------------------------------------------------------

### Vulgate (Latin): Leviticus Chapter 19

<span id="001">1</span> Locutus est Dominus ad Moysen, dicens:

<span id="002">2</span> Loquere ad omnem cœtum filiorum Israël, et dices
ad eos: Sancti estote, quia ego sanctus sum, Dominus Deus vester.

<span id="003">3</span> Unusquisque patrem suum, et matrem suam timeat.
Sabbata mea custodite. Ego Dominus Deus vester.

<span id="004">4</span> Nolite converti ad idola, nec deos conflatiles
faciatis vobis. Ego Dominus Deus vester.

<span id="005">5</span> Si immolaveritis hostiam pacificorum Domino, ut
sit placabilis,

<span id="006">6</span> eo die quo fuerit immolata, comedetis eam, et
die altero: quidquid autem residuum fuerit in diem tertium, igne
comburetis.

<span id="007">7</span> Si quis post biduum comederit ex ea, profanus
erit, et impietatis reus:

<span id="008">8</span> portabitque iniquitatem suam, quia sanctum
Domini polluit, et peribit anima illa de populo suo.  

<span id="009">9</span> Cumque messueris segetes terræ tuæ, non tondebis
usque ad solum superficiem terræ, nec remanentes spicas colliges,

<span id="010">10</span> neque in vinea tua racemos et grana decidentia
congregabis: sed pauperibus et peregrinis carpenda dimittes. Ego Dominus
Deus vester.

<span id="011">11</span> Non facietis furtum. Non mentiemini, nec
decipiet unusquisque proximum suum.

<span id="012">12</span> Non perjurabis in nomine meo, nec pollues nomen
Dei tui. Ego Dominus.

<span id="013">13</span> Non facies calumniam proximo tuo nec vi
opprimes eum. Non morabitur opus mercenarii tui apud te usque mane.

<span id="014">14</span> Non maledices surdo, nec coram cæco pones
offendiculum: sed timebis Dominum Deum tuum, quia ego sum Dominus.

<span id="015">15</span> Non facies quod iniquum est, nec injuste
judicabis. Non consideres personam pauperis, nec honores vultum
potentis. Juste judica proximo tuo.

<span id="016">16</span> Non eris criminator, nec susurro in populo. Non
stabis contra sanguinem proximi tui. Ego Dominus.

<span id="017">17</span> Non oderis fratrem tuum in corde tuo, sed
publice argue eum, ne habeas super illo peccatum.

<span id="018">18</span> Non quæras ultionem, nec memor eris injuriæ
civium tuorum. Diliges amicum tuum sicut teipsum. Ego Dominus.  

<span id="019">19</span> Leges meas custodite. Jumentum tuum non facies
coire cum alterius generis animantibus. Agrum tuum non seres diverso
semine. Veste, quæ ex duobus texta est, non indueris.

<span id="020">20</span> Homo, si dormierit cum muliere coitu seminis,
quæ sit ancilla etiam nubilis, et tamen pretio non redempta, nec
libertate donata: vapulabunt ambo, et non morientur, quia non fuit
libera.

<span id="021">21</span> Pro delicto autem suo offeret Domino ad ostium
tabernaculi testimonii arietem:

<span id="022">22</span> orabitque pro eo sacerdos, et pro peccato ejus
coram Domino, et repropitiabitur ei, dimitteturque peccatum.

<span id="023">23</span> Quando ingressi fueritis terram, et
plantaveritis in ea ligna pomifera, auferetis præputia eorum: poma, quæ
germinant, immunda erunt vobis, nec edetis ex eis.

<span id="024">24</span> Quarto autem anno omnis fructus eorum
sanctificabitur, laudabilis Domino.

<span id="025">25</span> Quinto autem anno comedetis fructus,
congregantes poma, quæ proferunt. Ego Dominus Deus vester.

<span id="026">26</span> Non comedetis cum sanguine. Non augurabimini,
nec observabitis somnia.

<span id="027">27</span> Neque in rotundum attondebitis comam, nec
radetis barbam.

<span id="028">28</span> Et super mortuo non incidetis carnem vestram,
neque figuras aliquas aut stigmata facietis vobis. Ego Dominus.

<span id="029">29</span> Ne prostituas filiam tuam, ne contaminetur
terra et impleatur piaculo.

<span id="030">30</span> Sabbata mea custodite, et sanctuarium meum
metuite. Ego Dominus.

<span id="031">31</span> Non declinetis ad magos, nec ab ariolis aliquid
sciscitemini, ut polluamini per eos. Ego Dominus Deus vester.

<span id="032">32</span> Coram cano capite consurge, et honora personam
senis: et time Dominum Deum tuum. Ego sum Dominus.  

<span id="033">33</span> Si habitaverit advena in terra vestra, et
moratus fuerit inter vos, non exprobretis ei:

<span id="034">34</span> sed sit inter vos quasi indigena, et diligetis
eum quasi vosmetipsos: fuistis enim et vos advenæ in terra Ægypti. Ego
Dominus Deus vester.  

<span id="035">35</span> Nolite facere iniquum aliquid in judicio, in
regula, in pondere, in mensura.

<span id="036">36</span> Statera justa, et æqua sint pondera, justus
modius, æquusque sextarius. Ego Dominus Deus vester, qui eduxi vos de
terra Ægypti.

<span id="037">37</span> Custodite omnia præcepta mea, et universa
judicia, et facite ea. Ego Dominus.

------------------------------------------------------------------------

[Next: Leviticus Chapter 20](lev020.md)
