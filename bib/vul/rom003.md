[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom003)  [GNT](../gnt/rom003) 
[KJV](../kjv/rom003)   
  
[Romans Index](rom)  
  [Previous](rom002)  [Next](rom004) 

------------------------------------------------------------------------

### Vulgate (Latin): Romans Chapter 3

<span id="001">1</span> Quid ergo amplius Judæo est? aut quæ utilitas
circumcisionis?

<span id="002">2</span> Multum per omnem modum. Primum quidem quia
credita sunt illis eloquia Dei.

<span id="003">3</span> Quid enim si quidam illorum non crediderunt?
numquid incredulitas illorum fidem Dei evacuabit? Absit.

<span id="004">4</span> Est autem Deus verax: omnis autem homo mendax,
sicut scriptum est: \[Ut justificeris in sermonibus tuis:  
et vincas cum judicaris.\]

<span id="005">5</span> Si autem iniquitas nostra justitiam Dei
commendat, quid dicemus? Numquid iniquus est Deus, qui infert iram?

<span id="006">6</span> secundum hominem dico. Absit. Alioquin quomodo
judicabit Deus hunc mundum?

<span id="007">7</span> Si enim veritas Dei in meo mendacio abundavit in
gloriam ipsius: quid adhuc et ego tamquam peccator judicor?

<span id="008">8</span> et non (sicut blasphemamur, et sicut aiunt
quidam nos dicere) faciamus mala ut veniant bona: quorum damnatio justa
est.  

<span id="009">9</span> Quid ergo? præcellimus eos? Nequaquam. Causati
enim sumus Judæos et Græcos omnes sub peccato esse,

<span id="010">10</span> sicut scriptum est: \[Quia non est justus
quisquam:  

<span id="011">11</span> non est intelligens, non est requirens Deum.  

<span id="012">12</span> Omnes declinaverunt, simul inutiles facti
sunt:  
non est qui faciat bonum, non est usque ad unum.  

<span id="013">13</span> Sepulchrum patens est guttur eorum,  
linguis suis dolose agebant:  
venenum aspidum sub labiis eorum:  

<span id="014">14</span> quorum os maledictione, et amaritudine plenum
est:  

<span id="015">15</span> veloces pedes eorum ad effundendum sanguinem:  

<span id="016">16</span> contritio et infelicitas in viis eorum:  

<span id="017">17</span> et viam pacis non cognoverunt:  

<span id="018">18</span> non est timor Dei ante oculos eorum.\]

<span id="019">19</span> Scimus autem quoniam quæcumque lex loquitur,
iis, qui in lege sunt, loquitur: ut omne os obstruatur, et subditus fiat
omnis mundus Deo:

<span id="020">20</span> quia ex operibus legis non justificabitur omnis
caro coram illo. Per legem enim cognitio peccati.  

<span id="021">21</span> Nunc autem sine lege justitia Dei manifestata
est: testificata a lege et prophetis.

<span id="022">22</span> Justitia autem Dei per fidem Jesu Christi in
omnes et super omnes qui credunt in eum: non enim est distinctio:

<span id="023">23</span> omnes enim peccaverunt, et egent gloria Dei.

<span id="024">24</span> Justificati gratis per gratiam ipsius, per
redemptionem quæ est in Christo Jesu,

<span id="025">25</span> quem proposuit Deus propitiationem per fidem in
sanguine ipsius, ad ostensionem justitiæ suæ propter remissionem
præcedentium delictorum

<span id="026">26</span> in sustentatione Dei, ad ostensionem justitiæ
ejus in hoc tempore: ut sit ipse justus, et justificans eum, qui est ex
fide Jesu Christi.  

<span id="027">27</span> Ubi est ergo gloriatio tua? Exclusa est. Per
quam legem? Factorum? Non: sed per legem fidei.

<span id="028">28</span> Arbitramur enim justificari hominem per fidem
sine operibus legis.

<span id="029">29</span> An Judæorum Deus tantum? nonne et gentium? Immo
et gentium:

<span id="030">30</span> quoniam quidem unus est Deus, qui justificat
circumcisionem ex fide, et præputium per fidem.

<span id="031">31</span> Legem ergo destruimus per fidem? Absit: sed
legem statuimus.

------------------------------------------------------------------------

[Next: Romans Chapter 4](rom004)
