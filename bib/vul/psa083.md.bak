[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa083)  [KJV](../kjv/psa083)  [Sep](../sep/psa083.md) 
[Tan](../tan/psa083.md)   
  
[Psalms Index](psa.md)  
  [Previous](psa082)  [Next](psa084.md) 

------------------------------------------------------------------------

### Vulgate (Latin): Psalms Chapter 83

<span id="001">1</span> In finem, pro torcularibus filiis Core. Psalmus.

<span id="002">2</span> \[Quam dilecta tabernacula tua, Domine
virtutum!  

<span id="003">3</span> Concupiscit, et deficit anima mea in atria
Domini;  
cor meum et caro mea exsultaverunt in Deum vivum.  

<span id="004">4</span> Etenim passer invenit sibi domum,  
et turtur nidum sibi, ubi ponat pullos suos:  
altaria tua, Domine virtutum,  
rex meus, et Deus meus.  

<span id="005">5</span> Beati qui habitant in domo tua, Domine;  
in sæcula sæculorum laudabunt te.  

<span id="006">6</span> Beatus vir cujus est auxilium abs te:  
ascensiones in corde suo disposuit,  

<span id="007">7</span> in valle lacrimarum, in loco quem posuit.  

<span id="008">8</span> Etenim benedictionem dabit legislator;  
ibunt de virtute in virtutem:  
videbitur Deus deorum in Sion.  

<span id="009">9</span> Domine Deus virtutum, exaudi orationem meam;  
auribus percipe, Deus Jacob.  

<span id="010">10</span> Protector noster, aspice, Deus,  
et respice in faciem christi tui.  

<span id="011">11</span> Quia melior est dies una in atriis tuis super
millia;  
elegi abjectus esse in domo Dei mei  
magis quam habitare in tabernaculis peccatorum.  

<span id="012">12</span> Quia misericordiam et veritatem diligit Deus:  
gratiam et gloriam dabit Dominus.  

<span id="013">13</span> Non privabit bonis eos qui ambulant in
innocentia:  
Domine virtutum, beatus homo qui sperat in te.\]

------------------------------------------------------------------------

[Next: Psalms Chapter 84](psa084.md)
