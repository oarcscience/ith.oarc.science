[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jam005)  [GNT](../gnt/jam005.md) 
[KJV](../kjv/jam005.md)   
  
[James Index](jam.md)  
  [Previous](jam004)  [Next](pe1001.md) 

------------------------------------------------------------------------

### Vulgate (Latin): James Chapter 5

<span id="001">1</span> Agite nunc divites, plorate ululantes in
miseriis vestris, quæ advenient vobis.

<span id="002">2</span> Divitiæ vestræ putrefactæ sunt, et vestimenta
vestra a tineis comesta sunt.

<span id="003">3</span> Aurum et argentum vestrum æruginavit: et ærugo
eorum in testimonium vobis erit, et manducabit carnes vestras sicut
ignis. Thesaurizastis vobis iram in novissimis diebus.

<span id="004">4</span> Ecce merces operariorum, qui messuerunt regiones
vestras, quæ fraudata est a vobis, clamat: et clamor eorum in aures
Domini sabbaoth introivit.

<span id="005">5</span> Epulati estis super terram, et in luxuriis
enutristis corda vestra in die occisionis.

<span id="006">6</span> Addixistis, et occidistis justum, et non
resistit vobis.  

<span id="007">7</span> Patientes igitur estote, fratres, usque ad
adventum Domini. Ecce agricola exspectat pretiosum fructum terræ,
patienter ferens donec accipiat temporaneum et serotinum.

<span id="008">8</span> Patientes igitur estote et vos, et confirmate
corda vestra: quoniam adventus Domini appropinquavit.

<span id="009">9</span> Nolite ingemiscere, fratres, in alterutrum, ut
non judicemini. Ecce judex ante januam assistit.

<span id="010">10</span> Exemplum accipite, fratres, exitus mali,
laboris, et patientiæ, prophetas qui locuti sunt in nomine Domini.

<span id="011">11</span> Ecce beatificamus eos qui sustinuerunt.
Sufferentiam Job audistis, et finem Domini vidistis, quoniam misericors
Dominus est, et miserator.  

<span id="012">12</span> Ante omnia autem, fratres mei, nolite jurare,
neque per cælum, neque per terram, neque aliud quodcumque juramentum.
Sit autem sermo vester: Est, est: Non, non: ut non sub judicio
decidatis.  

<span id="013">13</span> Tristatur aliquis vestrum? oret. Æquo animo
est? psallat.

<span id="014">14</span> Infirmatur quis in vobis? inducat presbyteros
ecclesiæ, et orent super eum, ungentes eum oleo in nomine Domini:

<span id="015">15</span> et oratio fidei salvabit infirmum, et
alleviabit eum Dominus: et si in peccatis sit, remittentur ei.

<span id="016">16</span> Confitemini ergo alterutrum peccata vestra, et
orate pro invicem ut salvemini: multum enim valet deprecatio justi
assidua.

<span id="017">17</span> Elias homo erat similis nobis passibilis: et
oratione oravit ut non plueret super terram, et non pluit annos tres, et
menses sex.

<span id="018">18</span> Et rursum oravit: et cælum dedit pluviam, et
terra dedit fructum suum.  

<span id="019">19</span> Fratres mei, si quis ex vobis erraverit a
veritate, et converterit quis eum:

<span id="020">20</span> scire debet quoniam qui converti fecerit
peccatorem ab errore viæ suæ, salvabit animam ejus a morte, et operiet
multitudinem peccatorum.

------------------------------------------------------------------------

[Next: 1 Peter Chapter 1](pe1001.md)
