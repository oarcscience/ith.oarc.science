[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc003)  [KJV](../kjv/ecc003)  [Sep](../sep/ecc003.md) 
[Tan](../tan/ecc003.md)   
  
[Ecclesiastes Index](ecc.md)  
  [Previous](ecc002)  [Next](ecc004.md) 

------------------------------------------------------------------------

### Vulgate (Latin): Ecclesiastes Chapter 3

<span id="001">1</span> \[Omnia tempus habent,  
et suis spatiis transeunt universa sub cælo.  

<span id="002">2</span> Tempus nascendi, et tempus moriendi;  
tempus plantandi, et tempus evellendi quod plantatum est.  

<span id="003">3</span> Tempus occidendi, et tempus sanandi;  
tempus destruendi, et tempus ædificandi.  

<span id="004">4</span> Tempus flendi, et tempus ridendi;  
tempus plangendi, et tempus saltandi.  

<span id="005">5</span> Tempus spargendi lapides, et tempus
colligendi,  
tempus amplexandi, et tempus longe fieri ab amplexibus.  

<span id="006">6</span> Tempus acquirendi, et tempus perdendi;  
tempus custodiendi, et tempus abjiciendi.  

<span id="007">7</span> Tempus scindendi, et tempus consuendi;  
tempus tacendi, et tempus loquendi.  

<span id="008">8</span> Tempus dilectionis, et tempus odii;  
tempus belli, et tempus pacis.\]  

<span id="009">9</span> \[Quid habet amplius homo de labore suo?  

<span id="010">10</span> Vidi afflictionem quam dedit Deus filiis
hominum,  
ut distendantur in ea.  

<span id="011">11</span> Cuncta fecit bona in tempore suo,  
et mundum tradidit disputationi eorum,  
ut non inveniat homo opus  
quod operatus est Deus ab initio usque ad finem.  

<span id="012">12</span> Et cognovi quod non esset melius nisi lætari,  
et facere bene in vita sua;  

<span id="013">13</span> omnis enim homo qui comedit et bibit,  
et videt bonum de labore suo,  
hoc donum Dei est.  

<span id="014">14</span> Didici quod omnia opera quæ fecit Deus
perseverent in perpetuum;  
non possumus eis quidquam addere, nec auferre,  
quæ fecit Deus ut timeatur.  

<span id="015">15</span> Quod factum est, ipsum permanet;  
quæ futura sunt jam fuerunt,  
et Deus instaurat quod abiit.\]  

<span id="016">16</span> \[Vidi sub sole in loco judicii impietatem,  
et in loco justitiæ iniquitatem:  

<span id="017">17</span> et dixi in corde meo:  
Justum et impium judicabit Deus,  
et tempus omnis rei tunc erit.  

<span id="018">18</span> Dixi in corde meo de filiis hominum,  
ut probaret eos Deus,  
et ostenderet similes esse bestiis.  

<span id="019">19</span> Idcirco unus interitus est hominis et
jumentorum,  
et æqua utriusque conditio.  
Sicut moritur homo,  
sic et illa moriuntur.  
Similiter spirant omnia,  
et nihil habet homo jumento amplius:  
cuncta subjacent vanitati,  

<span id="020">20</span> et omnia pergunt ad unum locum.  
De terra facta sunt,  
et in terram pariter revertuntur.  

<span id="021">21</span> Quis novit si spiritus filiorum Adam ascendat
sursum,  
et si spiritus jumentorum descendat deorsum?  

<span id="022">22</span> Et deprehendi nihil esse melius  
quam lætari hominem in opere suo,  
et hanc esse partem illius.  
Quis enim eum adducet ut post se futura cognoscat?\]

------------------------------------------------------------------------

[Next: Ecclesiastes Chapter 4](ecc004.md)
