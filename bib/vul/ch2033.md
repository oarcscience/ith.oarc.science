[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2033)  [KJV](../kjv/ch2033)  [Sep](../sep/ch2033) 
[Tan](../tan/ch2033)   
  
[2 Chronicles Index](ch2)  
  [Previous](ch2032)  [Next](ch2034) 

------------------------------------------------------------------------

### Vulgate (Latin): 2 Chronicles Chapter 33

<span id="001">1</span> Duodecim annorum erat Manasses cum regnare
cœpisset, et quinquaginta quinque annis regnavit in Jerusalem.

<span id="002">2</span> Fecit autem malum coram Domino, juxta
abominationes gentium quas subvertit Dominus coram filiis Israël:

<span id="003">3</span> et conversus instauravit excelsa quæ demolitus
fuerat Ezechias pater ejus: construxitque aras Baalim, et fecit lucos,
et adoravit omnem militiam cæli, et coluit eam.

<span id="004">4</span> Ædificavit quoque altaria in domo Domini, de qua
dixerat Dominus: In Jerusalem erit nomen meum in æternum.

<span id="005">5</span> Ædificavit autem ea cuncto exercitui cæli in
duobus atriis domus Domini.

<span id="006">6</span> Transireque fecit filios suos per ignem in valle
Benennom: observabat somnia, sectabatur auguria, maleficis artibus
inserviebat, habebat secum magos et incantatores, multaque mala operatus
est coram Domino ut irritaret eum.

<span id="007">7</span> Sculptile quoque et conflatile signum posuit in
domo Dei, de qua locutus est Deus ad David, et ad Salomonem filium ejus,
dicens: In domo hac, et in Jerusalem quam elegi de cunctis tribubus
Israël, ponam nomen meum in sempiternum.

<span id="008">8</span> Et moveri non faciam pedem Israël de terra quam
tradidi patribus eorum: ita dumtaxat si custodierint facere quæ præcepi
eis, cunctamque legem, et cæremonias atque judicia, per manum Moysi.

<span id="009">9</span> Igitur Manasses seduxit Judam, et habitatores
Jerusalem, ut facerent malum super omnes gentes quas subverterat Dominus
a facie filiorum Israël.

<span id="010">10</span> Locutusque est Dominus ad eum, et ad populum
illius, et attendere noluerunt.

<span id="011">11</span> Idcirco superinduxit eis principes exercitus
regis Assyriorum: ceperuntque Manassen, et vinctum catenis atque
compedibus duxerunt in Babylonem.  

<span id="012">12</span> Qui postquam coangustatus est, oravit Dominum
Deum suum: et egit pœnitentiam valde coram Deo patrum suorum.

<span id="013">13</span> Deprecatusque est eum, et obsecravit intente:
et exaudivit orationem ejus, reduxitque eum Jerusalem in regnum suum, et
cognovit Manasses quod Dominus ipse esset Deus.

<span id="014">14</span> Post hæc ædificavit murum extra civitatem David
ad occidentem Gihon in convalle, ab introitu portæ piscium per circuitum
usque ad Ophel, et exaltavit illum vehementer: constituitque principes
exercitus in cunctis civitatibus Juda munitis:

<span id="015">15</span> et abstulit deos alienos, et simulacrum de domo
Domini: aras quoque, quas fecerat in monte domus Domini et in Jerusalem:
et projecit omnia extra urbem.

<span id="016">16</span> Porro instauravit altare Domini, et immolavit
super illud victimas, et pacifica, et laudem: præcepitque Judæ ut
serviret Domino Deo Israël.

<span id="017">17</span> Attamen adhuc populus immolabat in excelsis
Domino Deo suo.

<span id="018">18</span> Reliqua autem gestorum Manasse, et obsecratio
ejus ad Deum suum, verba quoque videntium qui loquebantur ad eum in
nomine Domini Dei Israël, continentur in sermonibus regum Israël.

<span id="019">19</span> Oratio quoque ejus et exauditio, et cuncta
peccata atque contemptus, loca etiam in quibus ædificavit excelsa, et
fecit lucos et statuas antequam ageret pœnitentiam, scripta sunt in
sermonibus Hozai.

<span id="020">20</span> Dormivit ergo Manasses cum patribus suis, et
sepelierunt eum in domo sua: regnavitque pro eo filius ejus Amon.  

<span id="021">21</span> Viginti duorum annorum erat Amon cum regnare
cœpisset, et duobus annis regnavit in Jerusalem.

<span id="022">22</span> Fecitque malum in conspectu Domini, sicut
fecerat Manasses pater ejus: et cunctis idolis quæ Manasses fuerat
fabricatus, immolavit atque servivit.

<span id="023">23</span> Et non est reveritus faciem Domini, sicut
reveritus est Manasses pater ejus, et multo majora deliquit.

<span id="024">24</span> Cumque conjurassent adversus eum servi sui,
interfecerunt eum in domo sua.

<span id="025">25</span> Porro reliqua populi multitudo, cæsis iis qui
Amon percusserant, constituit regem Josiam filium ejus pro eo.

------------------------------------------------------------------------

[Next: 2 Chronicles Chapter 34](ch2034)
