[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen033)  [KJV](../kjv/gen033)  [Sep](../sep/gen033.md) 
[Tan](../tan/gen033.md)   
  
[Genesis Index](gen.md)  
  [Previous](gen032)  [Next](gen034.md) 

------------------------------------------------------------------------

### Vulgate (Latin): Genesis Chapter 33

<span id="001">1</span> Elevans autem Jacob oculos suos, vidit venientem
Esau, et cum eo quadringentos viros: divisitque filios Liæ et Rachel,
ambarumque famularum:

<span id="002">2</span> et posuit utramque ancillam, et liberos earum,
in principio: Liam vero, et filios ejus, in secundo loco: Rachel autem
et Joseph novissimos.

<span id="003">3</span> Et ipse progrediens adoravit pronus in terram
septies, donec appropinquaret frater ejus.

<span id="004">4</span> Currens itaque Esau obviam fratri suo,
amplexatus est eum: stringensque collum ejus, et osculans flevit.

<span id="005">5</span> Levatisque oculis, vidit mulieres et parvulos
earum, et ait: Quid sibi volunt isti? et si ad te pertinent? Respondit:
Parvuli sunt quos donavit mihi Deus servo tuo.

<span id="006">6</span> Et appropinquantes ancillæ et filii earum,
incurvati sunt.

<span id="007">7</span> Accessit quoque Lia cum pueris suis: et cum
similiter adorassent, extremi Joseph et Rachel adoraverunt.

<span id="008">8</span> Dixitque Esau: Quænam sunt istæ turmæ quas
obviam habui? Respondit: Ut invenirem gratiam coram domino meo.

<span id="009">9</span> At ille ait: Habeo plurima, frater mi, sint tua
tibi.

<span id="010">10</span> Dixitque Jacob: Noli ita, obsecro: sed si
inveni gratiam in oculis tuis, accipe munusculum de manibus meis. Sic
enim vidi faciem tuam, quasi viderim vultum Dei: esto mihi propitius,

<span id="011">11</span> et suscipe benedictionem quam attuli tibi, et
quam donavit mihi Deus tribuens omnia. Vix fratre compellente,
suscipiens,

<span id="012">12</span> ait: Gradiamur simul, eroque socius itineris
tui.

<span id="013">13</span> Dixitque Jacob: Nosti, domine mi, quod parvulos
habeam teneros, et oves, et boves fœtas mecum: quas si plus in ambulando
fecero laborare, morientur una die cuncti greges.

<span id="014">14</span> Præcedat dominus meus ante servum suum: et ego
sequar paulatim vestigia ejus, sicut videro parvulos meos posse, donec
veniam ad dominum meum in Seir.

<span id="015">15</span> Respondit Esau: Oro te, ut de populo qui mecum
est, saltem socri remaneant viæ tuæ. Non est, inquit, necesse: hoc uno
tantum indigeo, ut inveniam gratiam in conspectu tuo, domine mi.

<span id="016">16</span> Reversus est itaque illo die Esau itinere quo
venerat in Seir.

<span id="017">17</span> Et Jacob venit in Socoth: ubi ædificata domo et
fixis tentoriis appellavit nomen loci illius Socoth, id est,
Tabernacula.

<span id="018">18</span> Transivitque in Salem urbem Sichimorum, quæ est
in terra Chanaan, postquam reversus est de Mesopotamia Syriæ: et
habitavit juxta oppidum.

<span id="019">19</span> Emitque partem agri, in qua fixerat
tabernacula, a filiis Hemor patris Sichem centum agnis.

<span id="020">20</span> Et erecto ibi altari, invocavit super illud
fortissimum Deum Israël.

------------------------------------------------------------------------

[Next: Genesis Chapter 34](gen034.md)
