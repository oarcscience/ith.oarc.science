[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos021)  [KJV](../kjv/jos021.md) 
[Sep:JsB](../sep/jsb021)  [Tan](../tan/jos021.md)   
  
[Joshua Index](jos.md)  
  [Previous](jos020)  [Next](jos022.md) 

------------------------------------------------------------------------

### Vulgate (Latin): Joshua Chapter 21

<span id="001">1</span> Accesseruntque principes familiarum Levi ad
Eleazarum sacerdotem, et Josue filium Nun, et ad duces cognationum per
singulas tribus filiorum Israël:

<span id="002">2</span> locutique sunt ad eos in Silo terræ Chanaan,
atque dixerunt: Dominus præcepit per manum Moysi, ut darentur nobis
urbes ad habitandum, et suburbana earum ad alenda jumenta.

<span id="003">3</span> Dederuntque filii Israël de possessionibus suis
juxta imperium Domini, civitates et suburbana earum.

<span id="004">4</span> Egressaque est sors in familiam Caath filiorum
Aaron sacerdotis, de tribubus Juda, et Simeon, et Benjamin, civitates
tredecim:

<span id="005">5</span> et reliquis filiorum Caath, id est Levitis, qui
superfuerant, de tribubus Ephraim, et Dan, et dimidia tribu Manasse,
civitates decem.

<span id="006">6</span> Porro filii Gerson egressa est sors, ut
acciperent de tribubus Issachar et Aser et Nephthali, dimidiaque tribu
Manasse in Basan, civitates numero tredecim.

<span id="007">7</span> Et filiis Merari per cognationes suas de
tribubus Ruben et Gad et Zabulon urbes duodecim.

<span id="008">8</span> Dederuntque filii Israël Levitis civitates et
suburbana earum, sicut præcepit Dominus per manum Moysi, singulis sorte
tribuentes.

<span id="009">9</span> De tribubus filiorum Juda et Simeon dedit Josue
civitates, quarum ista sunt nomina,

<span id="010">10</span> filiis Aaron per familias Caath Levitici
generis (prima enim sors illis egressa est),

<span id="011">11</span> Cariatharbe patris Enac, quæ vocatur Hebron, in
monte Juda, et suburbana ejus per circuitum.

<span id="012">12</span> Agros vero et villas ejus dederat Caleb filio
Jephone ad possidendum.

<span id="013">13</span> Dedit ergo filiis Aaron sacerdotis Hebron
confugii civitatem, ac suburbana ejus: et Lobnam cum suburbanis suis:

<span id="014">14</span> et Jether, et Esthemo,

<span id="015">15</span> et Holon, et Dabir,

<span id="016">16</span> et Ain, et Jeta, et Bethsames, cum suburbanis
suis: civitates novem de tribubus, ut dictum est, duabus.

<span id="017">17</span> De tribu autem filiorum Benjamin, Gabaon, et
Gabæ,

<span id="018">18</span> et Anathoth et Almon, cum suburbanis suis:
civitates quatuor.

<span id="019">19</span> Omnes simul civitates filiorum Aaron
sacerdotis, tredecim, cum suburbanis suis.

<span id="020">20</span> Reliquis vero per familias filiorum Caath
Levitici generis, hæc est data possessio.

<span id="021">21</span> De tribu Ephraim urbes confugii, Sichem cum
suburbanis suis in monte Ephraim, et Gazer

<span id="022">22</span> et Cibsaim et Beth-horon, cum suburbanis suis,
civitates quatuor.

<span id="023">23</span> De tribu quoque Dan, Eltheco et Gabathon,

<span id="024">24</span> et Ajalon et Gethremmon, cum suburbanis suis,
civitates quatuor.

<span id="025">25</span> Porro de dimidia tribu Manasse, Thanach et
Gethremmon, cum suburbanis suis, civitates duæ.

<span id="026">26</span> Omnes civitates decem, et suburbana earum, datæ
sunt filiis Caath inferioris gradus.

<span id="027">27</span> Filiis quoque Gerson Levitici generis dedit de
dimidia tribu Manasse confugii civitates, Gaulon in Basan, et Bosram,
cum suburbanis suis, civitates duas.

<span id="028">28</span> Porro de tribu Issachar, Cesion, et Dabereth,

<span id="029">29</span> et Jaramoth, et Engannim, cum suburbanis suis,
civitates quatuor.

<span id="030">30</span> De tribu autem Aser, Masal et Abdon,

<span id="031">31</span> et Helcath, et Rohob, cum suburbanis suis,
civitates quatuor.

<span id="032">32</span> De tribu quoque Nephthali civitates confugii,
Cedes in Galilæa, et Hammoth Dor, et Carthan, cum suburbanis suis,
civitates tres.

<span id="033">33</span> Omnes urbes familiarum Gerson, tredecim, cum
suburbanis suis.

<span id="034">34</span> Filiis autem Merari Levitis inferioris gradus
per familias suas data est de tribu Zabulon, Jecnam, et Cartha

<span id="035">35</span> et Damna et Naalol, civitates quatuor cum
suburbanis suis.

<span id="036">36</span> De tribu Ruben ultra Jordanem contra Jericho
civitates refugii, Bosor in solitudine, Misor et Jaser et Jethson et
Mephaath, civitates quatuor cum suburbanis suis.

<span id="037">37</span> De tribu Gad civitates confugii, Ramoth in
Galaad, et Manaim et Hesebon et Jazer, civitates quatuor cum suburbanis
suis.

<span id="038">38</span> Omnes urbes filiorum Merari per familias et
cognationes suas, duodecim.

<span id="039">39</span> Itaque civitates universæ Levitarum in medio
possessionis filiorum Israël fuerunt quadraginta octo

<span id="040">40</span> cum suburbanis suis, singulæ per familias
distributæ.  

<span id="041">41</span> Deditque Dominus Deus Israëli omnem terram,
quam traditurum se patribus eorum juraverat: et possederunt illam, atque
habitaverunt in ea.

<span id="042">42</span> Dataque est ab eo pax in omnes per circuitum
nationes: nullusque eis hostium resistere ausus est, sed cuncti in eorum
ditionem redacti sunt.

<span id="043">43</span> Ne unum quidem verbum, quod illis præstiturum
se esse promiserat, irritum fuit, sed rebus expleta sunt omnia.

------------------------------------------------------------------------

[Next: Joshua Chapter 22](jos022.md)
