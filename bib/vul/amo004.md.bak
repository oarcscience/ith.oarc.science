[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo004)  [KJV](../kjv/amo004)  [Sep](../sep/amo004.md) 
[Tan](../tan/amo004.md)   
  
[Amos Index](amo.md)  
  [Previous](amo003)  [Next](amo005.md) 

------------------------------------------------------------------------

### Vulgate (Latin): Amos Chapter 4

<span id="001">1</span> \[Audite verbum hoc, vaccæ pingues,  
quæ estis in monte Samariæ,  
quæ calumniam facitis egenis  
et confringitis pauperes;  
quæ dicitis dominis vestris: Afferte, et bibemus.  

<span id="002">2</span> Juravit Dominus Deus in sancto suo,  
quia ecce dies venient super vos,  
et levabunt vos in contis,  
et reliquias vestras in ollis ferventibus.  

<span id="003">3</span> Et per aperturas exibitis altera contra
alteram,  
et projiciemini in Armon,  
dicit Dominus.\]  

<span id="004">4</span> \[Venite ad Bethel, et impie agite;  
ad Galgalam, et multiplicate prævaricationem:  
et afferte mane victimas vestras,  
tribus diebus decimas vestras.  

<span id="005">5</span> Et sacrificate de fermentato laudem,  
et vocate voluntarias oblationes, et annuntiate;  
sic enim voluistis, filii Israël,  
dicit Dominus Deus.  

<span id="006">6</span> Unde et ego dedi vobis stuporem dentium in
cunctis urbibus vestris,  
et indigentiam panum in omnibus locis vestris;  
et non estis reversi ad me,  
dicit Dominus.  

<span id="007">7</span> Ego quoque prohibui a vobis imbrem,  
cum adhuc tres menses superessent usque ad messem:  
et plui super unam civitatem,  
et super alteram civitatem non plui;  
pars una compluta est,  
et pars super quam non plui, aruit.  

<span id="008">8</span> Et venerunt duæ et tres civitates ad unam
civitatem  
ut biberent aquam, et non sunt satiatæ;  
et non redistis ad me,  
dicit Dominus.  

<span id="009">9</span> Percussi vos in vento urente, et in aurugine:  
multitudinem hortorum vestrorum et vinearum vestrarum,  
oliveta vestra et ficeta vestra comedit eruca:  
et non redistis ad me,  
dicit Dominus.  

<span id="010">10</span> Misi in vos mortem in via Ægypti;  
percussi in gladio juvenes vestros,  
usque ad captivitatem equorum vestrorum,  
et ascendere feci putredinem castrorum vestrorum in nares vestras:  
et non redistis ad me,  
dicit Dominus.  

<span id="011">11</span> Subverti vos sicut subvertit Deus Sodomam et
Gomorrham,  
et facti estis quasi torris raptus ab incendio:  
et non redistis ad me,  
dicit Dominus.  

<span id="012">12</span> Quapropter hæc faciam tibi, Israël:  
postquam autem hæc fecero tibi,  
præparare in occursum Dei tui, Israël.  

<span id="013">13</span> Quia ecce formans montes,  
et creans ventum,  
et annuntians homini eloquium suum,  
faciens matutinam nebulam,  
et gradiens super excelsa terræ:  
Dominus Deus exercituum nomen ejus.\]

------------------------------------------------------------------------

[Next: Amos Chapter 5](amo005.md)
