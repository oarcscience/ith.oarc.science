[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer038)  [KJV](../kjv/jer038)  [Sep](../sep/jer038) 
[Tan](../tan/jer038)   
  
[Jeremiah Index](jer)  
  [Previous](jer037)  [Next](jer039) 

------------------------------------------------------------------------

### Vulgate (Latin): Jeremiah Chapter 38

<span id="001">1</span> Audivit autem Saphatias filius Mathan, et
Gedelias filius Phassur, et Juchal filius Selemiæ, et Phassur filius
Melchiæ, sermones quos Jeremias loquebatur ad omnem populum, dicens:

<span id="002">2</span> Hæc dicit Dominus: Quicumque manserit in
civitate hac, morietur gladio, et fame, et peste: qui autem profugerit
ad Chaldæos, vivet, et erit anima ejus sospes et vivens.

<span id="003">3</span> Hæc dicit Dominus: Tradendo tradetur civitas hæc
in manu exercitus regis Babylonis, et capiet eam.

<span id="004">4</span> Et dixerunt principes regi: Rogamus ut occidatur
homo iste: de industria enim dissolvit manus virorum bellantium qui
remanserunt in civitate hac, et manus universi populi, loquens ad eos
juxta verba hæc: siquidem homo iste non quærit pacem populo huic, sed
malum.

<span id="005">5</span> Et dixit rex Sedecias: Ecce ipse in manibus
vestris est: nec enim fas est regem vobis quidquam negare.

<span id="006">6</span> Tulerunt ergo Jeremiam, et projecerunt eum in
lacum Melchiæ filii Amelech, qui erat in vestibulo carceris: et
submiserunt Jeremiam funibus in lacum, in quo non erat aqua, sed lutum:
descendit itaque Jeremias in cœnum.

<span id="007">7</span> Audivit autem Abdemelech Æthiops, vir eunuchus,
qui erat in domo regis, quod misissent Jeremiam in lacum. Porro rex
sedebat in porta Benjamin:

<span id="008">8</span> et egressus est Abdemelech de domo regis, et
locutus est ad regem, dicens:

<span id="009">9</span> Domine mi rex, male fecerunt viri isti omnia
quæcumque perpetrarunt contra Jeremiam prophetam, mittentes eum in
lacum, ut moriatur ibi fame: non sunt enim panes ultra in civitate.

<span id="010">10</span> Præcepit itaque rex Abdemelech Æthiopi, dicens:
Tolle tecum hinc triginta viros, et leva Jeremiam prophetam de lacu,
antequam moriatur.

<span id="011">11</span> Assumptis ergo Abdemelech secum viris,
ingressus est domum regis, quæ erat sub cellario, et tulit inde veteres
pannos, et antiqua quæ computruerant, et submisit ea ad Jeremiam in
lacum per funiculos.

<span id="012">12</span> Dixitque Abdemelech Æthiops ad Jeremiam: Pone
veteres pannos, et hæc scissa et putrida, sub cubito manuum tuarum, et
super funes. Fecit ergo Jeremias sic,

<span id="013">13</span> et extraxerunt Jeremiam funibus, et eduxerunt
eum de lacu: mansit autem Jeremias in vestibulo carceris.  

<span id="014">14</span> Et misit rex Sedecias, et tulit ad se Jeremiam
prophetam ad ostium tertium quod erat in domo Domini: et dixit rex ad
Jeremiam: Interrogo ego te sermonem, ne abscondas a me aliquid.

<span id="015">15</span> Dixit autem Jeremias ad Sedeciam: Si
annuntiavero tibi, numquid non interficies me? et si consilium dedero
tibi, non me audies.

<span id="016">16</span> Juravit ergo rex Sedecias Jeremiæ clam, dicens:
Vivit Dominus, qui fecit nobis animam hanc, si occidero te, et si
tradidero te in manus virorum istorum qui quærunt animam tuam.

<span id="017">17</span> Et dixit Jeremias ad Sedeciam: Hæc dicit
Dominus exercituum, Deus Israël: Si profectus exieris ad principes regis
Babylonis, vivet anima tua, et civitas hæc non succendetur igni: et
salvus eris tu, et domus tua.

<span id="018">18</span> Si autem non exieris ad principes regis
Babylonis, tradetur civitas hæc in manus Chaldæorum, et succendent eam
igni: et tu non effugies de manu eorum.

<span id="019">19</span> Et dixit rex Sedecias ad Jeremiam: Sollicitus
sum propter Judæos qui transfugerunt ad Chaldæos, ne forte tradar in
manus eorum, et illudant mihi.

<span id="020">20</span> Respondit autem Jeremias: Non te tradent. Audi,
quæso, vocem Domini, quam ego loquor ad te, et bene tibi erit, et vivet
anima tua.

<span id="021">21</span> Quod si nolueris egredi, iste est sermo quem
ostendit mihi Dominus:

<span id="022">22</span> ecce omnes mulieres quæ remanserunt in domo
regis Juda educentur ad principes regis Babylonis, et ipsæ dicent:
Seduxerunt te, et prævaluerunt adversum te, viri pacifici tui:
demerserunt in cœno et in lubrico pedes tuos, et recesserunt a te.

<span id="023">23</span> Et omnes uxores tuæ et filii tui educentur ad
Chaldæos: et non effugies manus eorum, sed in manu regis Babylonis
capieris, et civitatem hanc comburet igni.

<span id="024">24</span> Dixit ergo Sedecias ad Jeremiam: Nullus sciat
verba hæc, et non morieris.

<span id="025">25</span> Si autem audierint principes quia locutus sum
tecum, et venerint ad te, et dixerint tibi: Indica nobis quid locutus
sis cum rege: ne celes nos, et non te interficiemus: et quid locutus est
tecum rex:

<span id="026">26</span> dices ad eos: Prostravi ego preces meas coram
rege, ne me reduci juberet in domum Jonathan, et ibi morerer.

<span id="027">27</span> Venerunt ergo omnes principes ad Jeremiam, et
interrogaverunt eum, et locutus est eis juxta omnia verba quæ præceperat
ei rex: et cessaverunt ab eo: nihil enim fuerat auditum.

<span id="028">28</span> Mansit vero Jeremias in vestibulo carceris
usque ad diem quo capta est Jerusalem: et factum est ut caperetur
Jerusalem.

------------------------------------------------------------------------

[Next: Jeremiah Chapter 39](jer039)
