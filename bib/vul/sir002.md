[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir002)  [Apo](../apo/sir002) 
[Sep](../sep/sir002)   
  
[Sirach Index](sir)  
  [Previous](sir001)  [Next](sir003) 

------------------------------------------------------------------------

### Vulgate (Latin): Sirach Chapter 2

<span id="001">1</span> \[Fili, accedens ad servitutem Dei  
sta in justitia et timore,  
et præpara animam tuam ad tentationem.  

<span id="002">2</span> Deprime cor tuum, et sustine:  
inclina aurem tuam, et suscipe verba intellectus:  
et ne festines in tempore obductionis.  

<span id="003">3</span> Sustine sustentationes Dei:  
conjungere Deo, et sustine,  
ut crescat in novissimo vita tua.  

<span id="004">4</span> Omne quod tibi applicitum fuerit accipe:  
et in dolore sustine,  
et in humilitate tua patientiam habe:  

<span id="005">5</span> quoniam in igne probatur aurum et argentum,  
homines vero receptibiles in camino humiliationis.  

<span id="006">6</span> Crede Deo, et recuperabit te:  
et dirige viam tuam, et spera in illum:  
serva timorem illius, et in illo veterasce.\]  

<span id="007">7</span> \[Metuentes Dominum, sustinete misericordiam
ejus:  
et non deflectatis ab illo, ne cadatis.  

<span id="008">8</span> Qui timetis Dominum, credite illi,  
et non evacuabitur merces vestra.  

<span id="009">9</span> Qui timetis Dominum, sperate in illum,  
et in oblectationem veniet vobis misericordia.  

<span id="010">10</span> Qui timetis Dominum, diligite illum,  
et illuminabuntur corda vestra.  

<span id="011">11</span> Respicite, filii, nationes hominum:  
et scitote quia nullus speravit in Domino et confusus est.  

<span id="012">12</span> Quis enim permansit in mandatis ejus, et
derelictus est?  
aut quis invocavit eum, et despexit illum?  

<span id="013">13</span> Quoniam pius et misericors est Deus,  
et remittet in die tribulationis peccata,  
et protector est omnibus exquirentibus se in veritate.\]  

<span id="014">14</span> \[Væ duplici corde, et labiis scelestis,  
et manibus malefacientibus,  
et peccatori terram ingredienti duabus viis!  

<span id="015">15</span> Væ dissolutis corde, qui non credunt Deo,  
et ideo non protegentur ab eo!  

<span id="016">16</span> Væ his qui perdiderunt sustinentiam,  
et qui dereliquerunt vias rectas,  
et diverterunt in vias pravas!  

<span id="017">17</span> Et quid facient cum inspicere cœperit
Dominus?  

<span id="018">18</span> Qui timent Dominum non erunt incredibiles verbo
illius:  
et qui diligunt illum conservabunt viam illius.  

<span id="019">19</span> Qui timent Dominum inquirent quæ beneplacita
sunt ei,  
et qui diligunt eum replebuntur lege ipsius.  

<span id="020">20</span> Qui timent Dominum præparabunt corda sua,  
et in conspectu illius sanctificabunt animas suas.  

<span id="021">21</span> Qui timent Dominum custodiunt mandata illius,  
et patientiam habebunt usque ad inspectionem illius,  

<span id="022">22</span> dicentes: Si pœnitentiam non egerimus,  
incidemus in manus Domini, et non in manus hominum.  

<span id="023">23</span> Secundum enim magnitudinem ipsius,  
sic et misericordia illius cum ipso est.\]

------------------------------------------------------------------------

[Next: Sirach Chapter 3](sir003)
