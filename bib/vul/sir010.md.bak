[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir010)  [Apo](../apo/sir010.md) 
[Sep](../sep/sir010.md)   
  
[Sirach Index](sir.md)  
  [Previous](sir009)  [Next](sir011.md) 

------------------------------------------------------------------------

### Vulgate (Latin): Sirach Chapter 10

<span id="001">1</span> \[Judex sapiens judicabit populum suum,  
et principatus sensati stabilis erit.  

<span id="002">2</span> Secundum judicem populi, sic et ministri ejus:  
et qualis rector est civitatis, tales et inhabitantes in ea.  

<span id="003">3</span> Rex insipiens perdet populum suum:  
et civitates inhabitabuntur per sensum potentium.  

<span id="004">4</span> In manu Dei potestas terræ:  
et utilem rectorem suscitabit in tempus super illam.  

<span id="005">5</span> In manu Dei prosperitas hominis,  
et super faciem scribæ imponet honorem suum.\]  

<span id="006">6</span> \[Omnis injuriæ proximi ne memineris,  
et nihil agas in operibus injuriæ.  

<span id="007">7</span> Odibilis coram Deo est et hominibus superbia,  
et execrabilis omnis iniquitas gentium.  

<span id="008">8</span> Regnum a gente in gentem transfertur propter
injustitias,  
et injurias, et contumelias, et diversos dolos.  

<span id="009">9</span> Avaro autem nihil est scelestius.  
Quid superbit terra et cinis?  

<span id="010">10</span> Nihil est iniquius quam amare pecuniam:  
hic enim et animam suam venalem habet,  
quoniam in vita sua projecit intima sua.  

<span id="011">11</span> Omnis potentatus brevis vita;  
languor prolixior gravat medicum.  

<span id="012">12</span> Brevem languorem præcidit medicus:  
sic et rex hodie est, et cras morietur.  

<span id="013">13</span> Cum enim morietur homo,  
hæreditabit serpentes, et bestias, et vermes.  

<span id="014">14</span> Initium superbiæ hominis apostatare a Deo:  

<span id="015">15</span> quoniam ab eo qui fecit illum recessit cor
ejus,  
quoniam initium omnis peccati est superbia.  
Qui tenuerit illam adimplebitur maledictis,  
et subvertet eum in finem.  

<span id="016">16</span> Propterea exhonoravit Dominus conventus
malorum,  
et destruxit eos usque in finem.  

<span id="017">17</span> Sedes ducum superborum destruxit Deus,  
et sedere fecit mites pro eis.  

<span id="018">18</span> Radices gentium superbarum arefecit Deus,  
et plantavit humiles ex ipsis gentibus.  

<span id="019">19</span> Terras gentium evertit Dominus,  
et perdidit eas usque ad fundamentum.  

<span id="020">20</span> Arefecit ex ipsis, et disperdidit eos,  
et cessare fecit memoriam eorum a terra.  

<span id="021">21</span> Memoria superborum perdidit Deus,  
et reliquit memoriam humilium sensu.  

<span id="022">22</span> Non est creata hominibus superbia,  
neque iracundia nationi mulierum.\]  

<span id="023">23</span> \[Semen hominum honorabitur hoc, quod timet
Deum:  
semen autem hoc exhonorabitur, quod præterit mandata Domini.  

<span id="024">24</span> In medio fratrum rector illorum in honore:  
et qui timent Dominum erunt in oculis illius.  

<span id="025">25</span> Gloria divitum, honoratorum, et pauperum,  
timor Dei est.  

<span id="026">26</span> Noli despicere hominem justum pauperem,  
et noli magnificare virum peccatorem divitem.  

<span id="027">27</span> Magnus, et judex, et potens est in honore:  
et non est major illo qui timet Deum.  

<span id="028">28</span> Servo sensato liberi servient:  
et vir prudens et disciplinatus non murmurabit correptus,  
et inscius non honorabitur.  

<span id="029">29</span> Noli extollere te in faciendo opere tuo,  
et noli cunctari in tempore angustiæ.  

<span id="030">30</span> Melior est qui operatur et abundat in
omnibus,  
quam qui gloriatur et eget pane.  

<span id="031">31</span> Fili, in mansuetudine serva animam tuam,  
et da illi honorem secundum meritum suum.  

<span id="032">32</span> Peccantem in animam suam quis justificabit?  
et quis honorificabit exhonorantem animam suam?  

<span id="033">33</span> Pauper gloriatur per disciplinam et timorem
suum:  
et est homo qui honorificatur propter substantiam suam.  

<span id="034">34</span> Qui autem gloriatur in paupertate, quanto magis
in substantia!  
et qui gloriatur in substantia, paupertatem vereatur.\]

------------------------------------------------------------------------

[Next: Sirach Chapter 11](sir011.md)
