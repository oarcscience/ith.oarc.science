[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen001)  [KJV](../kjv/gen001)  [Sep](../sep/gen001.md) 
[Tan](../tan/gen001.md)   
  
[Genesis Index](gen.md)  
  [Next](gen002.md) 

------------------------------------------------------------------------

### Vulgate (Latin): Genesis Chapter 1

<span id="001">1</span> In principio creavit Deus cælum et terram.

<span id="002">2</span> Terra autem erat inanis et vacua, et tenebræ
erant super faciem abyssi: et spiritus Dei ferebatur super aquas.

<span id="003">3</span> Dixitque Deus: Fiat lux. Et facta est lux.

<span id="004">4</span> Et vidit Deus lucem quod esset bona: et divisit
lucem a tenebris.

<span id="005">5</span> Appellavitque lucem Diem, et tenebras Noctem:
factumque est vespere et mane, dies unus.

<span id="006">6</span> Dixit quoque Deus: Fiat firmamentum in medio
aquarum: et dividat aquas ab aquis.

<span id="007">7</span> Et fecit Deus firmamentum, divisitque aquas, quæ
erant sub firmamento, ab his, quæ erant super firmamentum. Et factum est
ita.

<span id="008">8</span> Vocavitque Deus firmamentum, Cælum: et factum
est vespere et mane, dies secundus.

<span id="009">9</span> Dixit vero Deus: Congregentur aquæ, quæ sub cælo
sunt, in locum unum: et appareat arida. Et factum est ita.

<span id="010">10</span> Et vocavit Deus aridam Terram,
congregationesque aquarum appellavit Maria. Et vidit Deus quod esset
bonum.

<span id="011">11</span> Et ait: Germinet terra herbam virentem, et
facientem semen, et lignum pomiferum faciens fructum juxta genus suum,
cujus semen in semetipso sit super terram. Et factum est ita.

<span id="012">12</span> Et protulit terra herbam virentem, et facientem
semen juxta genus suum, lignumque faciens fructum, et habens unumquodque
sementem secundum speciem suam. Et vidit Deus quod esset bonum.

<span id="013">13</span> Et factum est vespere et mane, dies tertius.

<span id="014">14</span> Dixit autem Deus: Fiant luminaria in firmamento
cæli, et dividant diem ac noctem, et sint in signa et tempora, et dies
et annos:

<span id="015">15</span> ut luceant in firmamento cæli, et illuminent
terram. Et factum est ita.

<span id="016">16</span> Fecitque Deus duo luminaria magna: luminare
majus, ut præesset diei: et luminare minus, ut præesset nocti: et
stellas.

<span id="017">17</span> Et posuit eas in firmamento cæli, ut lucerent
super terram,

<span id="018">18</span> et præessent diei ac nocti, et dividerent lucem
ac tenebras. Et vidit Deus quod esset bonum.

<span id="019">19</span> Et factum est vespere et mane, dies quartus.

<span id="020">20</span> Dixit etiam Deus: Producant aquæ reptile animæ
viventis, et volatile super terram sub firmamento cæli.

<span id="021">21</span> Creavitque Deus cete grandia, et omnem animam
viventem atque motabilem, quam produxerant aquæ in species suas, et omne
volatile secundum genus suum. Et vidit Deus quod esset bonum.

<span id="022">22</span> Benedixitque eis, dicens: Crescite, et
multiplicamini, et replete aquas maris: avesque multiplicentur super
terram.

<span id="023">23</span> Et factum est vespere et mane, dies quintus.

<span id="024">24</span> Dixit quoque Deus: Producat terra animam
viventem in genere suo, jumenta, et reptilia, et bestias terræ secundum
species suas. Factumque est ita.

<span id="025">25</span> Et fecit Deus bestias terræ juxta species suas,
et jumenta, et omne reptile terræ in genere suo.  
Et vidit Deus quod esset bonum,

<span id="026">26</span> et ait: Faciamus hominem ad imaginem et
similitudinem nostram: et præsit piscibus maris, et volatilibus cæli, et
bestiis, universæque terræ, omnique reptili, quod movetur in terra.

<span id="027">27</span> Et creavit Deus hominem ad imaginem suam: ad
imaginem Dei creavit illum, masculum et feminam creavit eos.

<span id="028">28</span> Benedixitque illis Deus, et ait: Crescite et
multiplicamini, et replete terram, et subjicite eam, et dominamini
piscibus maris, et volatilibus cæli, et universis animantibus, quæ
moventur super terram.

<span id="029">29</span> Dixitque Deus: Ecce dedi vobis omnem herbam
afferentem semen super terram, et universa ligna quæ habent in
semetipsis sementem generis sui, ut sint vobis in escam:

<span id="030">30</span> et cunctis animantibus terræ, omnique volucri
cæli, et universis quæ moventur in terra, et in quibus est anima vivens,
ut habeant ad vescendum. Et factum est ita.

<span id="031">31</span> Viditque Deus cuncta quæ fecerat, et erant
valde bona. Et factum est vespere et mane, dies sextus.

------------------------------------------------------------------------

[Next: Genesis Chapter 2](gen002.md)
