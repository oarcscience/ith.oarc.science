[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer042)  [KJV](../kjv/jer042)  [Sep](../sep/jer042) 
[Tan](../tan/jer042)   
  
[Jeremiah Index](jer)  
  [Previous](jer041)  [Next](jer043) 

------------------------------------------------------------------------

### Vulgate (Latin): Jeremiah Chapter 42

<span id="001">1</span> Et accesserunt omnes principes bellatorum, et
Johanan filius Caree, et Jezonias filius Osaiæ, et reliquum vulgus, a
parvo usque ad magnum,

<span id="002">2</span> dixeruntque ad Jeremiam prophetam: Cadat oratio
nostra in conspectu tuo, et ora pro nobis ad Dominum Deum tuum, pro
universis reliquiis istis, quia derelicti sumus pauci de pluribus, sicut
oculi tui non intuentur:

<span id="003">3</span> et annuntiet nobis Dominus Deus tuus viam per
quam pergamus, et verbum quod faciamus.

<span id="004">4</span> Dixit autem ad eos Jeremias propheta: Audivi.
Ecce ego oro ad Dominum Deum vestrum secundum verba vestra: omne verbum
quodcumque responderit mihi indicabo vobis, nec celabo vos quidquam.

<span id="005">5</span> Et illi dixerunt ad Jeremiam: Sit Dominus inter
nos testis veritatis et fidei, si non juxta omne verbum in quo miserit
te Dominus Deus tuus ad nos, sic faciemus:

<span id="006">6</span> sive bonum est, sive malum, voci Domini Dei
nostri, ad quem mittimus te, obediemus, ut bene sit nobis cum audierimus
vocem Domini Dei nostri.

<span id="007">7</span> Cum autem completi essent decem dies, factum est
verbum Domini ad Jeremiam,

<span id="008">8</span> vocavitque Johanan filium Caree, et omnes
principes bellatorum qui erant cum eo, et universum populum, a minimo
usque ad magnum.

<span id="009">9</span> Et dixit ad eos: Hæc dicit Dominus Deus Israël,
ad quem misistis me ut prosternerem preces vestras in conspectu ejus:

<span id="010">10</span> Si quiescentes manseritis in terra hac,
ædificabo vos, et non destruam: plantabo, et non evellam: jam enim
placatus sum super malo quod feci vobis.

<span id="011">11</span> Nolite timere a facie regis Babylonis, quem vos
pavidi formidatis: nolite metuere eum, dicit Dominus, quia vobiscum sum
ego ut salvos vos faciam, et eruam de manu ejus:

<span id="012">12</span> et dabo vobis misericordias, et miserebor
vestri, et habitare vos faciam in terra vestra.

<span id="013">13</span> Si autem dixeritis vos: Non habitabimus in
terra ista, nec audiemus vocem Domini Dei nostri,

<span id="014">14</span> dicentes: Nequaquam, sed ad terram Ægypti
pergemus, ubi non videbimus bellum, et clangorem tubæ non audiemus, et
famem non sustinebimus, et ibi habitabimus:

<span id="015">15</span> propter hoc nunc audite verbum Domini, reliquiæ
Juda: Hæc dicit Dominus exercituum, Deus Israël: Si posueritis faciem
vestram ut ingrediamini Ægyptum, et intraveritis ut ibi habitetis,

<span id="016">16</span> gladius quem vos formidatis ibi comprehendet
vos in terra Ægypti: et fames, pro qua estis solliciti, adhærebit vobis
in Ægypto, et ibi moriemini.

<span id="017">17</span> Omnesque viri qui posuerunt faciem suam ut
ingrediantur Ægyptum, ut habitent ibi, morientur gladio, et fame, et
peste: nullus de eis remanebit, nec effugiet a facie mali quod ego
afferam super eos.

<span id="018">18</span> Quia hæc dicit Dominus exercituum, Deus Israël:
Sicut conflatus est furor meus et indignatio mea super habitatores
Jerusalem, sic conflabitur indignatio mea super vos cum ingressi
fueritis Ægyptum: et eritis in jusjurandum, et in stuporem, et in
maledictum, et in opprobrium, et nequaquam ultra videbitis locum istum.

<span id="019">19</span> Verbum Domini super vos, reliquiæ Juda: Nolite
intrare Ægyptum: scientes scietis, quia obtestatus sum vos hodie,

<span id="020">20</span> quia decepistis animas vestras. Vos enim
misistis me ad Dominum Deum nostrum, dicentes: Ora pro nobis ad Dominum
Deum nostrum, et juxta omnia quæcumque dixerit tibi Dominus Deus noster,
sic annuntia nobis, et faciemus.

<span id="021">21</span> Et annuntiavi vobis hodie, et non audistis
vocem Domini Dei vestri super universis pro quibus misit me ad vos.

<span id="022">22</span> Nunc ergo scientes scietis quia gladio, et
fame, et peste moriemini in loco ad quem voluistis intrare ut
habitaretis ibi.

------------------------------------------------------------------------

[Next: Jeremiah Chapter 43](jer043)
