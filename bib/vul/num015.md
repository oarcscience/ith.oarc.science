[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num015)  [KJV](../kjv/num015)  [Sep](../sep/num015) 
[Tan](../tan/num015)   
  
[Numbers Index](num)  
  [Previous](num014)  [Next](num016) 

------------------------------------------------------------------------

### Vulgate (Latin): Numbers Chapter 15

<span id="001">1</span> Locutus est Dominus ad Moysen, dicens:

<span id="002">2</span> Loquere ad filios Israël, et dices ad eos: Cum
ingressi fueritis terram habitationis vestræ, quam ego dabo vobis,

<span id="003">3</span> et feceritis oblationem Domino in holocaustum,
aut victimam, vota solventes, vel sponte offerentes munera, aut in
solemnitatibus vestris adolentes odorem suavitatis Domino, de bobus sive
de ovibus:

<span id="004">4</span> offeret quicumque immolaverit victimam,
sacrificium similæ, decimam partem ephi, conspersæ oleo, quod mensuram
habebit quartam partem hin:

<span id="005">5</span> et vinum ad liba fundenda ejusdem mensuræ dabit
in holocaustum sive in victimam. Per agnos singulos

<span id="006">6</span> et arietes erit sacrificium similæ duarum
decimarum, quæ conspersa sit oleo tertiæ partis hin:

<span id="007">7</span> et vinum ad libamentum tertiæ partis ejusdem
mensuræ offeret in odorem suavitatis Domino.

<span id="008">8</span> Quando vero de bobus feceris holocaustum aut
hostiam, ut impleas votum vel pacificas victimas,

<span id="009">9</span> dabis per singulos boves similæ tres decimas
conspersæ oleo, quod habeat medium mensuræ hin:

<span id="010">10</span> et vinum ad liba fundenda ejusdem mensuræ in
oblationem suavissimi odoris Domino.

<span id="011">11</span> Sic facies

<span id="012">12</span> per singulos boves et arietis et agnos et
hædos.

<span id="013">13</span> Tam indigenæ quam peregrini

<span id="014">14</span> eodem ritu offerent sacrificia.

<span id="015">15</span> Unum præceptum erit atque judicium tam vobis
quam advenis terræ.  

<span id="016">16</span> Locutus est Dominus ad Moysen, dicens:

<span id="017">17</span> Loquere filiis Israël, et dices ad eos:

<span id="018">18</span> Cum veneritis in terram, quam dabo vobis,

<span id="019">19</span> et comederitis de panibus regionis illius,
separabitis primitias Domino

<span id="020">20</span> de cibis vestris. Sicut de areis primitias
separatis,

<span id="021">21</span> ita et de pulmentis dabitis primitiva Domino.  

<span id="022">22</span> Quod si per ignorantiam præterieritis quidquam
horum, quæ locutus est Dominus ad Moysen,

<span id="023">23</span> et mandavit per eum ad vos, a die qua cœpit
jubere et ultra,

<span id="024">24</span> oblitaque fuerit facere multitudo: offeret
vitulum de armento, holocaustum in odorem suavissimum Domino, et
sacrificum ejus ac liba, ut cæremoniæ postulant, hircumque pro peccato:

<span id="025">25</span> et rogabit sacerdos pro omni multitudine
filiorum Israël, et dimittetur eis, quoniam non sponte peccaverunt,
nihilominus offerentes incensum Domino pro se et pro peccato atque
errore suo:

<span id="026">26</span> et dimittetur universæ plebi filiorum Israël,
et advenis qui peregrinantur inter eos: quoniam culpa est omnis populi
per ignorantiam.

<span id="027">27</span> Quod si anima una nesciens peccaverit, offeret
capram anniculam pro peccato suo:

<span id="028">28</span> et deprecabitur pro ea sacerdos, quod inscia
peccaverit coram Domino: impetrabitque ei veniam, et dimittetur illi.

<span id="029">29</span> Tam indigenis quam advenis una lex erit omnium,
qui peccaverint ignorantes.

<span id="030">30</span> Anima vero, quæ per superbiam aliquid
commiserit, sive civis sit ille, sive peregrinus (quoniam adversus
Dominum rebellis fuit), peribit de populo suo:

<span id="031">31</span> verbum enim Domini contempsit, et præceptum
illius fecit irritum: idcirco delebitur, et portabit iniquitatem suam.  

<span id="032">32</span> Factum est autem, cum essent filii Israël in
solitudine, et invenissent hominem colligentem ligna in die sabbati,

<span id="033">33</span> obtulerunt eum Moysi et Aaron et universæ
multitudini.

<span id="034">34</span> Qui recluserunt eum in carcerem, nescientes
quid super eo facere deberent.

<span id="035">35</span> Dixitque Dominus ad Moysen: Morte moriatur homo
iste: obruat eum lapidibus omnis turba extra castra.

<span id="036">36</span> Cumque eduxissent eum foras, obruerunt
lapidibus, et mortuus est, sicut præceperat Dominus.  

<span id="037">37</span> Dixit quoque Dominus ad Moysen:

<span id="038">38</span> Loquere filiis Israël, et dices ad eos ut
faciant sibi fimbrias per angulos palliorum, ponentes in eis vittas
hyacinthinas:

<span id="039">39</span> quas cum viderint, recordentur omnium
mandatorum Domini, nec sequantur cogitationes suas et oculos per res
varias fornicantes,

<span id="040">40</span> sed magis memores præceptorum Domini faciant
ea, sintque sancti Deo suo.

<span id="041">41</span> Ego Dominus Deus vester, qui eduxi vos de terra
Ægypti, ut essem Deus vester.

------------------------------------------------------------------------

[Next: Numbers Chapter 16](num016)
