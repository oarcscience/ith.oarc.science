<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Zechariah: Zechariah Chapter 12</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/zac012.htm">Polyglot</A>&nbsp;
<A HREF="../kjv/zac012.htm">KJV</A>&nbsp;
<A HREF="../sep/zac012.htm">Sep</A>&nbsp;
<A HREF="../tan/zac012.htm">Tan</A>&nbsp;

<BR>
<BR><A HREF="zac.htm">Zechariah Index</A><BR>
&nbsp;
<A HREF="zac011.htm">Previous</A>&nbsp;
<A HREF="zac013.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Zechariah Chapter 12</H3><P><a name="001">1</A>&nbsp;Onus verbi Domini super Isra&#235;l. [Dicit Dominus extendens c&#230;lum, et fundans terram,<BR> et fingens spiritum hominis in eo:<BR></P>
<P><a name="002">2</A>&nbsp;Ecce ego ponam Jerusalem superliminare crapul&#230;<BR> omnibus populis in circuitu:<BR> sed et Juda erit in obsidione contra Jerusalem.<BR></P>
<P><a name="003">3</A>&nbsp;Et erit: in die illa ponam Jerusalem lapidem oneris cunctis populis:<BR> omnes qui levabunt eam concisione lacerabuntur,<BR> et colligentur adversus eam omnia regna terr&#230;.<BR></P>
<P><a name="004">4</A>&nbsp;In die illa, dicit Dominus,<BR> percutiam omnem equum in stuporem,<BR> et ascensorem ejus in amentiam:<BR> et super domum Juda aperiam oculos meos,<BR> et omnem equum populorum percutiam c&#230;citate.<BR></P>
<P><a name="005">5</A>&nbsp;Et dicent duces Juda in corde suo:<BR> Confortentur mihi habitatores Jerusalem<BR> in Domino exercituum, Deo eorum!<BR></P>
<P><a name="006">6</A>&nbsp;In die illa ponam duces Juda<BR> sicut caminum ignis in lignis,<BR> et sicut facem ignis in f&#156;no:<BR> et devorabunt ad dexteram et ad sinistram omnes populos in circuitu,<BR> et habitabitur Jerusalem rursus in loco suo in Jerusalem.<BR></P>
<P><a name="007">7</A>&nbsp;Et salvabit Dominus tabernacula Juda, sicut in principio,<BR> ut non magnifice glorietur domus David,<BR> et gloria habitantium Jerusalem contra Judam.<BR></P>
<P><a name="008">8</A>&nbsp;In die illa proteget Dominus habitatores Jerusalem:<BR> et erit qui offenderit ex eis in die illa quasi David,<BR> et domus David quasi Dei,<BR> sicut angelus Domini in conspectu eorum.]<BR>
</P>
<P><a name="009">9</A>&nbsp;[Et erit in die illa:<BR> qu&#230;ram conterere omnes gentes qu&#230; veniunt contra Jerusalem.<BR></P>
<P><a name="010">10</A>&nbsp;Et effundam super domum David<BR> et super habitatores Jerusalem<BR> spiritum grati&#230; et precum:<BR> et aspicient ad me quem confixerunt,<BR> et plangent eum planctu quasi super unigenitum,<BR> et dolebunt super eum,<BR> ut doleri solet in morte primogeniti.<BR></P>
<P><a name="011">11</A>&nbsp;In die illa, magnus erit planctus in Jerusalem,<BR> sicut planctus Adadremmon in campo Mageddon.<BR></P>
<P><a name="012">12</A>&nbsp;Et planget terra: famili&#230; et famili&#230; seorsum:<BR> famili&#230; domus David seorsum, et mulieres eorum seorsum:<BR></P>
<P><a name="013">13</A>&nbsp;famili&#230; domus Nathan seorsum, et mulieres eorum seorsum:<BR> famili&#230; domus Levi seorsum, et mulieres eorum seorsum:<BR> famili&#230; Semei seorsum, et mulieres eorum seorsum:<BR></P>
<P><a name="014">14</A>&nbsp;omnes famili&#230; reliqu&#230;,<BR> famili&#230; et famili&#230; seorsum, et mulieres eorum seorsum.]</P>
<P><HR>
<CENTER>
<A HREF="zac013.htm">Next: Zechariah Chapter 13</A></CENTER>
</BODY>
</HTML>
