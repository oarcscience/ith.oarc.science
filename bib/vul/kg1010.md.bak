[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1010)  [KJV](../kjv/kg1010)  [Sep](../sep/kg1010.md) 
[Tan](../tan/kg1010.md)   
  
[1 Kings Index](kg1.md)  
  [Previous](kg1009)  [Next](kg1011.md) 

------------------------------------------------------------------------

### Vulgate (Latin): 1 Kings Chapter 10

<span id="001">1</span> Sed et regina Saba, audita fama Salomonis in
nomine Domini, venit tentare eum in ænigmatibus.

<span id="002">2</span> Et ingressa Jerusalem multo cum comitatu et
divitiis, camelis portantibus aromata, et aurum infinitum nimis, et
gemmas pretiosas, venit ad regem Salomonem, et locuta est ei universa
quæ habebat in corde suo.

<span id="003">3</span> Et docuit eam Salomon omnia verba quæ
proposuerat: non fuit sermo qui regem posset latere, et non responderet
ei.

<span id="004">4</span> Videns autem regina Saba omnem sapientiam
Salomonis, et domum quam ædificaverat,

<span id="005">5</span> et cibos mensæ ejus, et habitacula servorum, et
ordines ministrantium, vestesque eorum, et pincernas, et holocausta quæ
offerebat in domo Domini: non habebat ultra spiritum.

<span id="006">6</span> Dixitque ad regem: Verus est sermo quem audivi
in terra mea

<span id="007">7</span> super sermonibus tuis, et super sapientia tua:
et non credebam narrantibus mihi, donec ipsa veni, et vidi oculis meis,
et probavi quod media pars mihi nuntiata non fuerit: major est sapientia
et opera tua, quam rumor quem audivi.

<span id="008">8</span> Beati viri tui, et beati servi tui, qui stant
coram te semper, et audiunt sapientiam tuam.

<span id="009">9</span> Sit Dominus Deus tuus benedictus, cui
complacuisti, et posuit te super thronum Israël, eo quod dilexerit
Dominus Israël in sempiternum, et constituit te regem ut faceres
judicium et justitiam.

<span id="010">10</span> Dedit ergo regi centum viginti talenta auri, et
aromata multa nimis, et gemmas pretiosas: non sunt allata ultra aromata
tam multa, quam ea quæ dedit regina Saba regi Salomoni.  

<span id="011">11</span> (Sed et classis Hiram, quæ portabat aurum de
Ophir, attulit ex Ophir ligna thyina multa nimis, et gemmas pretiosas.

<span id="012">12</span> Fecitque rex de lignis thyinis fulcra domus
Domini et domus regiæ, et citharas lyrasque cantoribus: non sunt allata
hujuscemodi ligna thyina, neque visa usque in præsentem diem.)

<span id="013">13</span> Rex autem Salomon dedit reginæ Saba omnia quæ
voluit et petivit ab eo, exceptis his quæ ultro obtulerat ei munere
regio. Quæ reversa est, et abiit in terram suam cum servis suis.

<span id="014">14</span> Erat autem pondus auri quod afferebatur
Salomoni per annos singulos, sexcentorum sexaginta sex talentorum auri,

<span id="015">15</span> excepto eo quod afferebant viri qui super
vectigalia erant, et negotiatores, universique scruta vendentes, et
omnes reges Arabiæ, ducesque terræ.

<span id="016">16</span> Fecit quoque rex Salomon ducenta scuta de auro
purissimo: sexcentos auri siclos dedit in laminas scuti unius.

<span id="017">17</span> Et trecentas peltas ex auro probato: trecentæ
minæ auri unam peltam vestiebant: posuitque eas rex in domo saltus
Libani.

<span id="018">18</span> Fecit etiam rex Salomon thronum de ebore
grandem: et vestivit eum auro fulvo nimis,

<span id="019">19</span> qui habebat sex gradus: et summitas throni
rotunda erat in parte posteriori: et duæ manus hinc atque inde tenentes
sedile: et duo leones stabant juxta manus singulas.

<span id="020">20</span> Et duodecim leunculi stantes super sex gradus
hinc atque inde: non est factum tale opus in universis regnis.

<span id="021">21</span> Sed et omnia vasa quibus potabat rex Salomon,
erant aurea: et universa supellex domus saltus Libani de auro purissimo:
non erat argentum, nec alicujus pretii putabatur in diebus Salomonis,

<span id="022">22</span> quia classis regis per mare cum classe Hiram
semel per tres annos ibat in Tharsis, deferens inde aurum, et argentum,
et dentes elephantorum, et simias, et pavos.  

<span id="023">23</span> Magnificatus est ergo rex Salomon super omnes
reges terræ divitiis et sapientia.

<span id="024">24</span> Et universa terra desiderabat vultum Salomonis,
ut audiret sapientiam ejus, quam dederat Deus in corde ejus.

<span id="025">25</span> Et singuli deferebant ei munera, vasa argentea
et aurea, vestes et arma bellica, aromata quoque, et equos et mulos per
annos singulos.

<span id="026">26</span> Congregavitque Salomon currus et equites, et
facti sunt ei mille quadringenti currus, et duodecim millia equitum: et
disposuit eos per civitates munitas, et cum rege in Jerusalem.

<span id="027">27</span> Fecitque ut tanta esset abundantia argenti in
Jerusalem, quanta et lapidum: et cedrorum præbuit multitudinem quasi
sycomoros quæ nascuntur in campestribus.

<span id="028">28</span> Et educebantur equi Salomoni de Ægypto, et de
Coa. Negotiatores enim regis emebant de Coa, et statuto pretio
perducebant.

<span id="029">29</span> Egrediebatur autem quadriga ex Ægypto sexcentis
siclis argenti, et equus centum quinquaginta. Atque in hunc modum cuncti
reges Hethæorum et Syriæ equos venundabant.

------------------------------------------------------------------------

[Next: 1 Kings Chapter 11](kg1011.md)
