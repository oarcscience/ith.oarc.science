[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2016)  [KJV](../kjv/kg2016)  [Sep](../sep/kg2016) 
[Tan](../tan/kg2016)   
  
[2 Kings Index](kg2)  
  [Previous](kg2015)  [Next](kg2017) 

------------------------------------------------------------------------

### Vulgate (Latin): 2 Kings Chapter 16

<span id="001">1</span> Anno decimoseptimo Phacee filii Romeliæ,
regnavit Achaz filius Joatham regis Juda.

<span id="002">2</span> Viginti annorum erat Achaz cum regnare cœpisset,
et sedecim annis regnavit in Jerusalem. Non fecit quod erat placitum in
conspectu Domini Dei sui sicut David pater ejus,

<span id="003">3</span> sed ambulavit in via regum Israël: insuper et
filium suum consecravit, transferens per ignem secundum idola gentium,
quæ dissipavit Dominus coram filiis Israël.

<span id="004">4</span> Immolabat quoque victimas, et adolebat incensum
in excelsis, et in collibus, et sub omni ligno frondoso.  

<span id="005">5</span> Tunc ascendit Rasin rex Syriæ, et Phacee filius
Romeliæ rex Israël, in Jerusalem ad præliandum: cumque obsiderent Achaz,
non valuerunt superare eum.

<span id="006">6</span> In tempore illo restituit Rasin rex Syriæ, Ailam
Syriæ, et ejecit Judæos de Aila: et Idumæi venerunt in Ailam, et
habitaverunt ibi usque in diem hanc.  

<span id="007">7</span> Misit autem Achaz nuntios ad Theglathphalasar
regem Assyriorum, dicens: Servus tuus, et filius tuus ego sum: ascende,
et salvum me fac de manu regis Syriæ, et de manu regis Israël, qui
consurrexerunt adversum me.

<span id="008">8</span> Et cum collegisset argentum et aurum quod
inveniri potuit in domo Domini et in thesauris regis, misit regi
Assyriorum munera.

<span id="009">9</span> Qui et acquievit voluntati ejus: ascendit enim
rex Assyriorum in Damascum, et vastavit eam, et transtulit habitatores
ejus Cyrenen: Rasin autem interfecit.

<span id="010">10</span> Perrexitque rex Achaz in occursum
Theglathphalasar regis Assyriorum in Damascum: cumque vidisset altare
Damasci, misit rex Achaz ad Uriam sacerdotem exemplar ejus, et
similitudinem juxta omne opus ejus.

<span id="011">11</span> Exstruxitque Urias sacerdos altare: juxta omnia
quæ præceperat rex Achaz de Damasco, ita fecit sacerdos Urias donec
veniret rex Achaz de Damasco.

<span id="012">12</span> Cumque venisset rex de Damasco, vidit altare,
et veneratus est illud: ascenditque et immolavit holocausta et
sacrificium suum,

<span id="013">13</span> et libavit libamina, et fudit sanguinem
pacificorum quæ obtulerat super altare.

<span id="014">14</span> Porro altare æreum quod erat coram Domino,
transtulit de facie templi, et de loco altaris, et de loco templi
Domini: posuitque illud ex latere altaris ad aquilonem.

<span id="015">15</span> Præcepit quoque rex Achaz Uriæ sacerdoti,
dicens: Super altare majus offer holocaustum matutinum, et sacrificium
vespertinum, et holocaustum regis, et sacrificium ejus, et holocaustum
universi populi terræ, et sacrificia eorum, et libamina eorum: et omnem
sanguinem holocausti, et universum sanguinem victimæ super illud
effundes: altare vero æreum erit paratum ad voluntatem meam.

<span id="016">16</span> Fecit igitur Urias sacerdos juxta omnia quæ
præceperat rex Achaz.

<span id="017">17</span> Tulit autem rex Achaz cælatas bases, et luterem
qui erat desuper: et mare deposuit de bobus æreis qui sustentabant
illud, et posuit super pavimentum stratum lapide.

<span id="018">18</span> Musach quoque sabbati quod ædificaverat in
templo: et ingressum regis exterius convertit in templum Domini propter
regem Assyriorum.

<span id="019">19</span> Reliqua autem verborum Achaz quæ fecit, nonne
hæc scripta sunt in libro sermonum dierum regum Juda?

<span id="020">20</span> Dormivitque Achaz cum patribus suis, et
sepultus est cum eis in civitate David: et regnavit Ezechias filius ejus
pro eo.

------------------------------------------------------------------------

[Next: 2 Kings Chapter 17](kg2017)
