[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze020)  [KJV](../kjv/eze020)  [Sep](../sep/eze020.md) 
[Tan](../tan/eze020.md)   
  
[Ezekiel Index](eze.md)  
  [Previous](eze019)  [Next](eze021.md) 

------------------------------------------------------------------------

### Vulgate (Latin): Ezekiel Chapter 20

<span id="001">1</span> Et factum est in anno septimo, in quinto, in
decima mensis, venerunt viri de senioribus Israël ut interrogarent
Dominum, et sederunt coram me.

<span id="002">2</span> Et factus est sermo Domini ad me, dicens:

<span id="003">3</span> Fili hominis, loquere senioribus Israël, et
dices ad eos: Hæc dicit Dominus Deus: Numquid ad interrogandum me vos
venistis? vivo ego quia non respondebo vobis, ait Dominus Deus.

<span id="004">4</span> Si judicas eos, si judicas, fili hominis,
abominationes patrum eorum ostende eis.

<span id="005">5</span> Et dices ad eos: Hæc dicit Dominus Deus: In die
qua elegi Israël, et levavi manum meam pro stirpe domus Jacob, et
apparui eis in terra Ægypti, et levavi manum meam pro eis, dicens: Ego
Dominus Deus vester:

<span id="006">6</span> in die illa levavi manum meam pro eis ut
educerem eos de terra Ægypti, in terram quam provideram eis, fluentem
lacte et melle, quæ est egregia inter omnes terras.

<span id="007">7</span> Et dixi ad eos: Unusquisque offensiones oculorum
suorum abjiciat, et in idolis Ægypti nolite pollui: ego Dominus Deus
vester.

<span id="008">8</span> Et irritaverunt me, nolueruntque me audire:
unusquisque abominationes oculorum suorum non projecit, nec idola Ægypti
reliquerunt. Et dixi ut effunderem indignationem meam super eos, et
implerem iram meam in eis, in medio terræ Ægypti.

<span id="009">9</span> Et feci propter nomen meum, ut non violaretur
coram gentibus in quarum medio erant, et inter quas apparui eis ut
educerem eos de terra Ægypti.

<span id="010">10</span> Ejeci ergo eos de terra Ægypti, et eduxi eos in
desertum.

<span id="011">11</span> Et dedi eis præcepta mea, et judicia mea
ostendi eis, quæ faciens homo vivet in eis.

<span id="012">12</span> Insuper et sabbata mea dedi eis, ut essent
signum inter me et eos, et scirent quia ego Dominus sanctificans eos.

<span id="013">13</span> Et irritaverunt me domus Israël in deserto: in
præceptis meis non ambulaverunt, et judicia mea projecerunt, quæ faciens
homo vivet in eis, et sabbata mea violaverunt vehementer. Dixi ergo ut
effunderem furorem meum super eos in deserto, et consumerem eos:

<span id="014">14</span> et feci propter nomen meum, ne violaretur coram
gentibus de quibus ejeci eos in conspectu earum.

<span id="015">15</span> Ego igitur levavi manum meam super eos in
deserto, ne inducerem eos in terram quam dedi eis, fluentem lacte et
melle, præcipuam terrarum omnium:

<span id="016">16</span> quia judicia mea projecerunt, et in præceptis
meis non ambulaverunt, et sabbata mea violaverunt: post idola enim cor
eorum gradiebatur.

<span id="017">17</span> Et pepercit oculus meus super eos, ut non
interficerem eos: nec consumpsi eos in deserto.

<span id="018">18</span> Dixi autem ad filios eorum in solitudine: In
præceptis patrum vestrorum nolite incedere, nec judicia eorum
custodiatis, nec in idolis eorum polluamini.

<span id="019">19</span> Ego Dominus Deus vester: in præceptis meis
ambulate: judicia mea custodite, et facite ea,

<span id="020">20</span> et sabbata mea sanctificate, ut sint signum
inter me et vos, et sciatis quia ego sum Dominus Deus vester.

<span id="021">21</span> Et exacerbaverunt me filii: in præceptis meis
non ambulaverunt, et judicia mea non custodierunt ut facerent ea, quæ
cum fecerit homo, vivet in eis, et sabbata mea violaverunt. Et
comminatus sum ut effunderem furorem meum super eos, et implerem iram
meam in eis in deserto.

<span id="022">22</span> Averti autem manum meam, et feci propter nomen
meum, ut non violaretur coram gentibus de quibus ejeci eos in oculis
earum.

<span id="023">23</span> Iterum levavi manum meam in eos in solitudine,
ut dispergerem illos in nationes, et ventilarem in terras,

<span id="024">24</span> eo quod judicia mea non fecissent, et præcepta
mea reprobassent, et sabbata mea violassent, et post idola patrum suorum
fuissent oculi eorum.

<span id="025">25</span> Ergo et ego dedi eis præcepta non bona, et
judicia in quibus non vivent.

<span id="026">26</span> Et pollui eos in muneribus suis, cum offerrent
omne quod aperit vulvam, propter delicta sua: et scient quia ego
Dominus.

<span id="027">27</span> Quam ob rem loquere ad domum Israël, fili
hominis, et dices ad eos: Hæc dicit Dominus Deus: Adhuc et in hoc
blasphemaverunt me patres vestri, cum sprevissent me contemnentes,

<span id="028">28</span> et induxissem eos in terram super quam levavi
manum meam ut darem eis: viderunt omnem collem excelsum, et omne lignum
nemorosum, et immolaverunt ibi victimas suas, et dederunt ibi
irritationem oblationis suæ, et posuerunt ibi odorem suavitatis suæ, et
libaverunt libationes suas.

<span id="029">29</span> Et dixi ad eos: Quid est excelsum, ad quod vos
ingredimini? et vocatum est nomen ejus Excelsum usque ad hanc diem.

<span id="030">30</span> Propterea dic ad domum Israël: Hæc dicit
Dominus Deus: Certe in via patrum vestrorum vos polluimini, et post
offendicula eorum vos fornicamini:

<span id="031">31</span> et in oblatione donorum vestrorum, cum
traducitis filios vestros per ignem, vos polluimini in omnibus idolis
vestris usque hodie: et ego respondebo vobis, domus Israël? Vivo ego,
dicit Dominus Deus, quia non respondebo vobis.

<span id="032">32</span> Neque cogitatio mentis vestræ fiet, dicentium:
Erimus sicut gentes et sicut cognationes terræ, ut colamus ligna et
lapides.  

<span id="033">33</span> Vivo ego, dicit Dominus Deus, quoniam in manu
forti, et in brachio extento, et in furore effuso, regnabo super vos.

<span id="034">34</span> Et educam vos de populis, et congregabo vos de
terris in quibus dispersi estis: in manu valida, et in brachio extento,
et in furore effuso, regnabo super vos.

<span id="035">35</span> Et adducam vos in desertum populorum, et
judicabor vobiscum ibi facie ad faciem.

<span id="036">36</span> Sicut judicio contendi adversum patres vestros
in deserto terræ Ægypti, sic judicabo vos, dicit Dominus Deus.

<span id="037">37</span> Et subjiciam vos sceptro meo, et inducam vos in
vinculis fœderis.

<span id="038">38</span> Et eligam de vobis transgressores et impios, et
de terra incolatus eorum educam eos, et in terram Israël non
ingredientur: et scietis quia ego Dominus.

<span id="039">39</span> Et vos, domus Israël, hæc dicit Dominus Deus:
Singuli post idola vestra ambulate, et servite eis. Quod si et in hoc
non audieritis me, et nomen meum sanctum pollueritis ultra in muneribus
vestris et in idolis vestris:

<span id="040">40</span> in monte sancto meo, in monte excelso Israël,
ait Dominus Deus, ibi serviet mihi omnis domus Israël: omnes, inquam, in
terra in qua placebunt mihi: et ibi quæram primitias vestras, et initium
decimarum vestrarum, in omnibus sanctificationibus vestris.

<span id="041">41</span> In odorem suavitatis suscipiam vos, cum eduxero
vos de populis, et congregavero vos de terris in quas dispersi estis: et
sanctificabor in vobis in oculis nationum.

<span id="042">42</span> Et scietis quia ego Dominus, cum induxero vos
ad terram Israël, in terram pro qua levavi manum meam ut darem eam
patribus vestris.

<span id="043">43</span> Et recordabimini ibi viarum vestrarum, et
omnium scelerum vestrorum, quibus polluti estis in eis: et displicebitis
vobis in conspectu vestro, in omnibus malitiis vestris quas fecistis.

<span id="044">44</span> Et scietis quia ego Dominus, cum benefecero
vobis propter nomen meum, et non secundum vias vestras malas, neque
secundum scelera vestra pessima, domus Israël, ait Dominus Deus.  

<span id="045">45</span> Et factus est sermo Domini ad me, dicens:

<span id="046">46</span> \[Fili hominis, pone faciem tuam contra viam
austri,  
et stilla ad africum,  
et propheta ad saltum agri meridiani.  

<span id="047">47</span> Et dices saltui meridiano:  
Audi verbum Domini:  
Hæc dicit Dominus Deus:  
Ecce ego succendam in te ignem,  
et comburam in te omne lignum viride,  
et omne lignum aridum:  
non extinguetur flamma succensionis:  
et comburetur in ea omnis facies  
ab austro usque ad aquilonem,  

<span id="048">48</span> et videbit universa caro quia ego Dominus
succendi eam,  
nec extinguetur.\]

<span id="049">49</span> Et dixi: A, a, a, Domine Deus: ipsi dicunt de
me: Numquid non per parabolas loquitur iste?

------------------------------------------------------------------------

[Next: Ezekiel Chapter 21](eze021.md)
