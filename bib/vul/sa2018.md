[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2018)  [KJV](../kjv/sa2018)  [Sep](../sep/sa2018.md) 
[Tan](../tan/sa2018.md)   
  
[2 Samuel Index](sa2.md)  
  [Previous](sa2017)  [Next](sa2019.md) 

------------------------------------------------------------------------

### Vulgate (Latin): 2 Samuel Chapter 18

<span id="001">1</span> Igitur considerato David populo suo, constituit
super eos tribunos et centuriones,

<span id="002">2</span> et dedit populi tertiam partem sub manu Joab, et
tertiam partem sub manu Abisai filii Sarviæ fratris Joab, et tertiam
partem sub manu Ethai, qui erat de Geth. Dixitque rex ad populum:
Egrediar et ego vobiscum.

<span id="003">3</span> Et respondit populus: Non exibis: sive enim
fugerimus, non magnopere ad eos de nobis pertinebit: sive media pars
ceciderit e nobis, non satis curabunt, quia tu unus pro decem millibus
computaris: melius est igitur ut sis nobis in urbe præsidio.

<span id="004">4</span> Ad quos rex ait: Quod vobis videtur rectum, hoc
faciam. Stetit ergo rex juxta portam: egrediebaturque populus per turmas
suas centeni et milleni.

<span id="005">5</span> Et præcepit rex Joab, et Abisai, et Ethai,
dicens: Servate mihi puerum Absalom. Et omnis populus audiebat
præcipientem regem cunctis principibus pro Absalom.  

<span id="006">6</span> Itaque egressus est populus in campum contra
Israël, et factum est prælium in saltu Ephraim.

<span id="007">7</span> Et cæsus est ibi populus Israël ab exercitu
David, factaque est plaga magna in die illa, viginti millium.

<span id="008">8</span> Fuit autem ibi prælium dispersum super faciem
omnis terræ, et multo plures erant quos saltus consumpserat de populo,
quam hi quos voraverat gladius in die illa.

<span id="009">9</span> Accidit autem ut occurreret Absalom servis
David, sedens mulo: cumque ingressus fuisset mulus subter condensam
quercum et magnam, adhæsit caput ejus quercui: et illo suspenso inter
cælum et terram, mulus cui insederat, pertransivit.

<span id="010">10</span> Vidit autem hoc quispiam, et nuntiavit Joab,
dicens: Vidi Absalom pendere de quercu.

<span id="011">11</span> Et ait Joab viro qui nuntiaverat ei: Si
vidisti, quare non confodisti eum cum terra, et ego dedissem tibi decem
argenti siclos, et unum balteum?

<span id="012">12</span> Qui dixit ad Joab: Si appenderes in manibus
meis mille argenteos, nequaquam mitterem manum meam in filium regis:
audientibus enim nobis præcepit rex tibi, et Abisai, et Ethai, dicens:
Custodite mihi puerum Absalom.

<span id="013">13</span> Sed etsi fecissem contra animam meam audacter,
nequaquam hoc regem latere potuisset, et tu stares ex adverso?

<span id="014">14</span> Et ait Joab: Non sicut tu vis, sed aggrediar
eum coram te. Tulit ergo tres lanceas in manu sua, et infixit eas in
corde Absalom: cumque adhuc palpitaret hærens in quercu,

<span id="015">15</span> cucurrerunt decem juvenes armigeri Joab, et
percutientes interfecerunt eum.

<span id="016">16</span> Cecinit autem Joab buccina, et retinuit
populum, ne persequeretur fugientem Israël, volens parcere multitudini.

<span id="017">17</span> Et tulerunt Absalom, et projecerunt eum in
saltu, in foveam grandem, et comportaverunt super eum acervum lapidum
magnum nimis: omnis autem Israël fugit in tabernacula sua.

<span id="018">18</span> Porro Absalom erexerat sibi, cum adhuc viveret,
titulum qui est in Valle regis: dixerat enim: Non habeo filium, et hoc
erit monimentum nominis mei. Vocavitque titulum nomine suo, et
appellatur Manus Absalom, usque ad hanc diem.  

<span id="019">19</span> Achimaas autem filius Sadoc, ait: Curram, et
nuntiabo regi quia judicium fecerit ei Dominus de manu inimicorum ejus.

<span id="020">20</span> Ad quem Joab dixit: Non eris nuntius in hac
die, sed nuntiabis in alia: hodie nolo te nuntiare: filius enim regis
est mortuus.

<span id="021">21</span> Et ait Joab Chusi: Vade, et nuntia regi quæ
vidisti. Adoravit Chusi Joab, et cucurrit.

<span id="022">22</span> Rursus autem Achimaas filius Sadoc dixit ad
Joab: Quid impedit si etiam ego curram post Chusi? Dixitque ei Joab:
Quid vis currere, fili mi? non eris boni nuntii bajulus.

<span id="023">23</span> Qui respondit: Quid enim si cucurrero? Et ait
ei: Curre. Currens ergo Achimaas per viam compendii, transivit Chusi.

<span id="024">24</span> David autem sedebat inter duas portas:
speculator vero, qui erat in fastigio portæ super murum, elevans oculos,
vidit hominem currentem solum.

<span id="025">25</span> Et exclamans indicavit regi: dixitque rex: Si
solus est, bonus est nuntius in ore ejus. Properante autem illo, et
accedente propius,

<span id="026">26</span> vidit speculator hominem alterum currentem, et
vociferans in culmine, ait: Apparet mihi alter homo currens solus.
Dixitque rex: Et iste bonus est nuntius.

<span id="027">27</span> Speculator autem: Contemplor, ait, cursum
prioris, quasi cursum Achimaas filii Sadoc. Et ait rex: Vir bonus est,
et nuntium portans bonum venit.

<span id="028">28</span> Clamans autem Achimaas, dixit ad regem: Salve
rex. Et adorans regem coram eo pronus in terram, ait: Benedictus Dominus
Deus tuus, qui conclusit homines qui levaverunt manus suas contra
dominum meum regem.

<span id="029">29</span> Et ait rex: Estne pax puero Absalom? Dixitque
Achimaas: Vidi tumultum magnum cum mitteret Joab servus tuus, o rex, me
servum tuum: nescio aliud.

<span id="030">30</span> Ad quem rex: Transi, ait, et sta hic. Cumque
ille transisset, et staret,

<span id="031">31</span> apparuit Chusi: et veniens ait: Bonum apporto
nuntium, domine mi rex: judicavit enim pro te Dominus hodie de manu
omnium qui surrexerunt contra te.  

<span id="032">32</span> Dixit autem rex ad Chusi: Estne pax puero
Absalom? Cui respondens Chusi: Fiant, inquit, sicut puer, inimici domini
mei regis, et universi qui consurgunt adversus eum in malum.

<span id="033">33</span> Contristatus itaque rex, ascendit cœnaculum
portæ, et flevit. Et sic loquebatur, vadens: Fili mi Absalom, Absalom
fili mi: quis mihi tribuat ut ego moriar pro te, Absalom fili mi, fili
mi Absalom?

------------------------------------------------------------------------

[Next: 2 Samuel Chapter 19](sa2019.md)
