[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num001)  [KJV](../kjv/num001)  [Sep](../sep/num001.md) 
[Tan](../tan/num001.md)   
  
[Numbers Index](num.md)  
  [Previous](lev027)  [Next](num002.md) 

------------------------------------------------------------------------

### Vulgate (Latin): Numbers Chapter 1

<span id="001">1</span> Locutusque est Dominus ad Moysen in deserto
Sinai in tabernaculo fœderis, prima die mensis secundi, anno altero
egressionis eorum ex Ægypto, dicens:

<span id="002">2</span> Tollite summam universæ congregationis filiorum
Israël per cognationes et domos suas, et nomina singulorum, quidquid
sexus est masculini

<span id="003">3</span> a vigesimo anno et supra, omnium virorum fortium
ex Israël, et numerabitis eos per turmas suas, tu et Aaron.

<span id="004">4</span> Eruntque vobiscum principes tribuum ac domorum
in cognationibus suis,

<span id="005">5</span> quorum ista sunt nomina: de Ruben, Elisur,
filius Sedeur;

<span id="006">6</span> de Simeon, Salamiel filius Surisaddai;

<span id="007">7</span> de Juda, Nahasson filius Aminadab;

<span id="008">8</span> de Issachar, Nathanaël filius Suar;

<span id="009">9</span> de Zabulon, Eliab filius Helon;

<span id="010">10</span> filiorum autem Joseph, de Ephraim, Elisama
filius Ammiud; de Manasse, Gamaliel filius Phadassur;

<span id="011">11</span> de Benjamin, Abidan filius Gedeonis;

<span id="012">12</span> de Dan, Ahiezer filius Ammisaddai;

<span id="013">13</span> de Aser, Phegiel filius Ochran;

<span id="014">14</span> de Gad, Eliasaph filius Duel;

<span id="015">15</span> de Nephthali, Ahira filius Enan.

<span id="016">16</span> Hi nobilissimi principes multitudinis per
tribus et cognationes suas, et capita exercitus Israël,

<span id="017">17</span> quos tulerunt Moyses et Aaron cum omni vulgi
multitudine:

<span id="018">18</span> et congregaverunt primo die mensis secundi,
recensentes eos per cognationes, et domos, ac familias, et capita, et
nomina singulorum a vigesimo anno et supra,

<span id="019">19</span> sicut præceperat Dominus Moysi. Numeratique
sunt in deserto Sinai.  

<span id="020">20</span> De Ruben primogenito Israëlis per generationes
et familias ac domos suas, et nomina capitum singulorum, omne quod sexus
est masculini a vigesimo anno et supra, procedentium ad bellum,

<span id="021">21</span> quadraginta sex millia quingenti.

<span id="022">22</span> De filiis Simeon per generationes et familias
ac domos cognationum suarum recensiti sunt per nomina et capita
singulorum, omne quod sexus est masculini a vigesimo anno et supra,
procedentium ad bellum,

<span id="023">23</span> quinquaginta novem millia trecenti.

<span id="024">24</span> De filiis Gad per generationes et familias ac
domos cognationum suarum recensiti sunt per nomina singulorum a viginti
annis et supra, omnes qui ad bella procederent,

<span id="025">25</span> quadraginta quinque millia sexcenti
quinquaginta.

<span id="026">26</span> De filiis Juda per generationes et familias ac
domos cognationum suarum, per nomina singulorum a vigesimo anno et
supra, omnes qui poterant ad bella procedere,

<span id="027">27</span> recensiti sunt septuaginta quatuor millia
sexcenti.

<span id="028">28</span> De filiis Issachar, per generationes et
familias ac domos cognationum suarum, per nomina singulorum a vigesimo
anno et supra, omnes qui ad bella procederent,

<span id="029">29</span> recensiti sunt quinquaginta quatuor millia
quadringenti.

<span id="030">30</span> De filiis Zabulon per generationes et familias
ac domos cognationum suarum recensiti sunt per nomina singulorum a
vigesimo anno et supra, omnes qui poterant ad bella procedere,

<span id="031">31</span> quinquaginta septem millia quadringenti.

<span id="032">32</span> De filiis Joseph, filiorum Ephraim per
generationes et familias ac domos cognationum suarum recensiti sunt per
nomina singulorum a vigesimo anno et supra, omnes qui poterant ad bella
procedere,

<span id="033">33</span> quadraginta millia quingenti.

<span id="034">34</span> Porro filiorum Manasse per generationes et
familias ac domos cognationum suarum recensiti sunt per nomina
singulorum a viginti annis et supra, omnes qui poterant ad bella
procedere,

<span id="035">35</span> triginta duo millia ducenti.

<span id="036">36</span> De filiis Benjamin per generationes et familias
ac domos cognationum suarum recensiti sunt nominibus singulorum a
vigesimo anno et supra, omnes qui poterant ad bella procedere,

<span id="037">37</span> triginta quinque millia quadringenti.

<span id="038">38</span> De filiis Dan per generationes et familias ac
domos cognationum suarum recensiti sunt nominibus singulorum a vigesimo
anno et supra, omnes qui poterant ad bella procedere,

<span id="039">39</span> sexaginta duo millia septingenti.

<span id="040">40</span> De filiis Aser per generationes et familias ac
domos cognationum suarum recensiti sunt per nomina singulorum a vigesimo
anno et supra, omnes qui poterant ad bella procedere,

<span id="041">41</span> quadraginta millia et mille quingenti.

<span id="042">42</span> De filiis Nephthali per generationes et
familias ac domos cognationum suarum recensiti sunt nominibus singulorum
a vigesimo anno et supra, omnes qui poterant ad bella procedere,

<span id="043">43</span> quinquaginta tria millia quadringenti.  

<span id="044">44</span> Hi sunt, quos numeraverunt Moyses et Aaron, et
duodecim principes Israël, singulos per domos cognationum suarum.

<span id="045">45</span> Fueruntque omnis numerus filiorum Israël per
domos et familias suas a vigesimo anno et supra, qui poterant ad bella
procedere,

<span id="046">46</span> sexcenta tria millia virorum quingenti
quinquaginta.  

<span id="047">47</span> Levitæ autem in tribu familiarum suarum non
sunt numerati cum eis.

<span id="048">48</span> Locutusque est Dominus ad Moysen, dicens:

<span id="049">49</span> Tribum Levi noli numerare, neque pones summam
eorum cum filiis Israël:

<span id="050">50</span> sed constitue eos super tabernaculum testimonii
et cuncta vasa ejus, et quidquid ad cæremonias pertinet. Ipsi portabunt
tabernaculum et omnia utensilia ejus: et erunt in ministerio, ac per
gyrum tabernaculi metabuntur.

<span id="051">51</span> Cum proficiscendum fuerit, deponent Levitæ
tabernaculum; cum castrametandum, erigent. Quisquis externorum
accesserit, occidetur.

<span id="052">52</span> Metabuntur autem castra filii Israël
unusquisque per turmas et cuneos atque exercitum suum.

<span id="053">53</span> Porro Levitæ per gyrum tabernaculi figent
tentoria, ne fiat indignatio super multitudinem filiorum Israël, et
excubabunt in custodiis tabernaculi testimonii.

<span id="054">54</span> Fecerunt ergo filii Israël juxta omnia quæ
præceperat Dominus Moysi.

------------------------------------------------------------------------

[Next: Numbers Chapter 2](num002.md)
