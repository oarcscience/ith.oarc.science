<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Nehemiah: Nehemiah Chapter 8</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/neh008.htm">Polyglot</A>&nbsp;
<A HREF="../kjv/neh008.htm">KJV</A>&nbsp;
<A HREF="../tan/neh008.htm">Tan</A>&nbsp;

<BR>
<BR><A HREF="neh.htm">Nehemiah Index</A><BR>
&nbsp;
<A HREF="neh007.htm">Previous</A>&nbsp;
<A HREF="neh009.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Nehemiah Chapter 8</H3><P><a name="001">1</A>&nbsp;Et venerat mensis septimus: filii autem Isra&#235;l erant in civitatibus suis. Congregatusque est omnis populus quasi vir unus ad plateam qu&#230; est ante portam aquarum: et dixerunt Esdr&#230; scrib&#230; ut afferret librum legis Moysi, quam pr&#230;ceperat Dominus Isra&#235;li.</P>
<P><a name="002">2</A>&nbsp;Attulit ergo Esdras sacerdos legem coram multitudine virorum et mulierum, cunctisque qui poterant intelligere, in die prima mensis septimi.</P>
<P><a name="003">3</A>&nbsp;Et legit in eo aperte in platea qu&#230; erat ante portam aquarum, de mane usque ad mediam diem, in conspectu virorum et mulierum, et sapientium: et aures omnis populi erant erect&#230; ad librum.</P>
<P><a name="004">4</A>&nbsp;Stetit autem Esdras scriba super gradum ligneum, quem fecerat ad loquendum: et steterunt juxta eum Mathathias, et Semeia, et Ania, et Uria, et Helcia, et Maasia, ad dexteram ejus: et ad sinistram, Phadaia, Misa&#235;l, et Melchia, et Hasum, et Hasbadana, Zacharia, et Mosollam.</P>
<P><a name="005">5</A>&nbsp;Et aperuit Esdras librum coram omni populo: super universum quippe populum eminebat: et cum aperuisset eum, stetit omnis populus.</P>
<P><a name="006">6</A>&nbsp;Et benedixit Esdras Domino Deo magno: et respondit omnis populus: Amen, amen, elevans manus suas: et incurvati sunt, et adoraverunt Deum proni in terram.</P>
<P><a name="007">7</A>&nbsp;Porro Josue, et Bani, et Serebia, Jamin, Accub, Septhai, Odia, Maasia, Celita, Azarias, Jozabed, Hanan, Phalaia, Levit&#230;, silentium faciebant in populo ad audiendam legem: populus autem stabat in gradu suo.</P>
<P><a name="008">8</A>&nbsp;Et legerunt in libro legis Dei distincte, et aperte ad intelligendum: et intellexerunt cum legeretur.</P>
<P><a name="009">9</A>&nbsp;Dixit autem Nehemias (ipse est Athersatha) et Esdras sacerdos et scriba, et Levit&#230; interpretantes universo populo: Dies sanctificatus est Domino Deo nostro: nolite lugere, et nolite flere. Flebat enim omnis populus cum audiret verba legis.</P>
<P><a name="010">10</A>&nbsp;Et dixit eis: Ite, comedite pinguia, et bibite mulsum, et mittite partes his qui non pr&#230;paraverunt sibi, quia sanctus dies Domini est: et nolite contristari: gaudium etenim Domini est fortitudo nostra.</P>
<P><a name="011">11</A>&nbsp;Levit&#230; autem silentium faciebant in omni populo, dicentes: Tacete, quia dies sanctus est, et nolite dolere.</P>
<P><a name="012">12</A>&nbsp;Abiit itaque omnis populus ut comederet, et biberet, et mitteret partes, et faceret l&#230;titiam magnam: quia intellexerant verba qu&#230; docuerat eos.</P>
<P><a name="013">13</A>&nbsp;Et in die secundo congregati sunt principes familiarum universi populi, sacerdotes et Levit&#230;, ad Esdram scribam, ut interpretaretur eis verba legis.</P>
<P><a name="014">14</A>&nbsp;Et invenerunt scriptum in lege pr&#230;cepisse Dominum in manu Moysi ut habitent filii Isra&#235;l in tabernaculis in die solemni, mense septimo:</P>
<P><a name="015">15</A>&nbsp;et ut pr&#230;dicent, et divulgent vocem in universis urbibus suis, et in Jerusalem, dicentes: Egredimini in montem, et afferte frondes oliv&#230;, et frondes ligni pulcherrimi, frondes myrti, et ramos palmarum, et frondes ligni nemorosi, ut fiant tabernacula, sicut scriptum est.<BR>
</P>
<P><a name="016">16</A>&nbsp;Et egressus est populus, et attulerunt. Feceruntque sibi tabernacula unusquisque in domate suo: et in atriis suis, et in atriis domus Dei, et in platea port&#230; aquarum, et in platea port&#230; Ephraim.</P>
<P><a name="017">17</A>&nbsp;Fecit ergo universa ecclesia eorum qui redierant de captivitate, tabernacula, et habitaverunt in tabernaculis: non enim fecerant a diebus Josue filii Nun taliter filii Isra&#235;l usque ad diem illum. Et fuit l&#230;titia magna nimis.</P>
<P><a name="018">18</A>&nbsp;Legit autem in libro legis Dei per dies singulos, a die primo usque ad diem novissimum. Et fecerunt solemnitatem septem diebus, et in die octavo collectam juxta ritum.</P>
<P><HR>
<CENTER>
<A HREF="neh009.htm">Next: Nehemiah Chapter 9</A></CENTER>
</BODY>
</HTML>
