[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo003)  [KJV](../kjv/exo003)  [Sep](../sep/exo003.md) 
[Tan](../tan/exo003.md)   
  
[Exodus Index](exo.md)  
  [Previous](exo002)  [Next](exo004.md) 

------------------------------------------------------------------------

### Vulgate (Latin): Exodus Chapter 3

<span id="001">1</span> Moyses autem pascebat oves Jethro soceri sui
sacerdotis Madian: cumque minasset gregem ad interiora deserti, venit ad
montem Dei Horeb.

<span id="002">2</span> Apparuitque ei Dominus in flamma ignis de medio
rubi: et videbat quod rubus arderet, et non combureretur.

<span id="003">3</span> Dixit ergo Moyses: Vadam, et videbo visionem
hanc magnam, quare non comburatur rubus.

<span id="004">4</span> Cernens autem Dominus quod pergeret ad videndum,
vocavit eum de medio rubi, et ait: Moyses, Moyses. Qui respondit: Adsum.

<span id="005">5</span> At ille: Ne appropies, inquit, huc: solve
calceamentum de pedibus tuis: locus enim, in quo stas, terra sancta est.

<span id="006">6</span> Et ait: Ego sum Deus patris tui, Deus Abraham,
Deus Isaac et Deus Jacob. Abscondit Moyses faciem suam: non enim audebat
aspicere contra Deum.

<span id="007">7</span> Cui ait Dominus: Vidi afflictionem populi mei in
Ægypto, et clamorem ejus audivi propter duritiam eorum qui præsunt
operibus:

<span id="008">8</span> et sciens dolorem ejus, descendi ut liberem eum
de manibus Ægyptiorum, et educam de terra illa in terram bonam, et
spatiosam, in terram quæ fluit lacte et melle, ad loca Chananæi et
Hethæi, et Amorrhæi, et Pherezæi, et Hevæi, et Jebusæi.

<span id="009">9</span> Clamor ergo filiorum Israël venit ad me: vidique
afflictionem eorum, qua ab Ægyptiis opprimuntur.

<span id="010">10</span> Sed veni, et mittam te ad Pharaonem, ut educas
populum meum, filios Israël, de Ægypto.  

<span id="011">11</span> Dixitque Moyses ad Deum: Quis sum ego ut vadam
ad Pharaonem, et educam filios Israël de Ægypto?

<span id="012">12</span> Qui dixit ei: Ego ero tecum: et hoc habebis
signum, quod miserim te: cum eduxeris populum meum de Ægypto, immolabis
Deo super montem istum.

<span id="013">13</span> Ait Moyses ad Deum: Ecce ego vadam ad filios
Israël, et dicam eis: Deus patrum vestrorum misit me ad vos. Si dixerint
mihi: Quod est nomen ejus? quid dicam eis?

<span id="014">14</span> Dixit Deus ad Moysen: Ego sum qui sum. Ait: Sic
dices filiis Israël: Qui est, misit me ad vos.

<span id="015">15</span> Dixitque iterum Deus ad Moysen: Hæc dices
filiis Israël: Dominus Deus patrum vestrorum, Deus Abraham, Deus Isaac
et Deus Jacob, misit me ad vos: hoc nomen mihi est in æternum, et hoc
memoriale meum in generationem et generationem.

<span id="016">16</span> Vade, et congrega seniores Israël, et dices ad
eos: Dominus Deus patrum vestrorum apparuit mihi, Deus Abraham, Deus
Isaac et Deus Jacob, dicens: Visitans visitavi vos: et vidi omnia quæ
acciderunt vobis in Ægypto.

<span id="017">17</span> Et dixi ut educam vos de afflictione Ægypti in
terram Chananæi, et Hethæi, et Amorrhæi, et Pherezæi, et Hevæi, et
Jebusæi, ad terram fluentem lacte et melle.

<span id="018">18</span> Et audient vocem tuam: ingredierisque tu, et
seniores Israël, ad regem Ægypti, et dices ad eum: Dominus Deus
Hebræorum vocavit nos: ibimus viam trium dierum in solitudinem, ut
immolemus Domino Deo nostro.

<span id="019">19</span> Sed ego scio quod non dimittet vos rex Ægypti
ut eatis nisi per manum validam.

<span id="020">20</span> Extendam enim manum meam, et percutiam Ægyptum
in cunctis mirabilibus meis, quæ facturus sum in medio eorum: post hæc
dimittet vos.

<span id="021">21</span> Daboque gratiam populo huic coram Ægyptiis: et
cum egrediemini, non exibitis vacui:

<span id="022">22</span> sed postulabit mulier a vicina sua et ab
hospita sua, vasa argentea et aurea, ac vestes: ponetisque eas super
filios et filias vestras, et spoliabitis Ægyptum.

------------------------------------------------------------------------

[Next: Exodus Chapter 4](exo004.md)
