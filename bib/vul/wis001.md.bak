[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis001)  [Apo](../apo/wis001.md) 
[Sep](../sep/wis001.md)   
  
[Wisdom Index](wis.md)  
  [Previous](sol008)  [Next](wis002.md) 

------------------------------------------------------------------------

### Vulgate (Latin): Wisdom Chapter 1

<span id="001">1</span> \[Diligite justitiam, qui judicatis terram.  
Sentite de Domino in bonitate,  
et in simplicitate cordis quærite illum:  

<span id="002">2</span> quoniam invenitur ab his qui non tentant
illum,  
apparet autem eis qui fidem habent in illum.  

<span id="003">3</span> Perversæ enim cogitationes separant a Deo;  
probata autem virtus corripit insipientes.  

<span id="004">4</span> Quoniam in malevolam animam non introibit
sapientia,  
nec habitabit in corpore subdito peccatis.  

<span id="005">5</span> Spiritus enim sanctus disciplinæ effugiet
fictum,  
et auferet se a cogitationibus quæ sunt sine intellectu,  
et corripietur a superveniente iniquitate.  

<span id="006">6</span> Benignus est enim spiritus sapientiæ,  
et non liberabit maledicum a labiis suis:  
quoniam renum illius testis est Deus,  
et cordis illius scrutator est verus,  
et linguæ ejus auditor.  

<span id="007">7</span> Quoniam spiritus Domini replevit orbem
terrarum,  
et hoc quod continet omnia, scientiam habet vocis.  

<span id="008">8</span> Propter hoc qui loquitur iniqua non potest
latere,  
nec præteriet illum corripiens judicium.  

<span id="009">9</span> In cogitationibus enim impii interrogatio
erit;  
sermonum autem illius auditio ad Deum veniet,  
ad correptionem iniquitatum illius.  

<span id="010">10</span> Quoniam auris zeli audit omnia,  
et tumultus murmurationum non abscondetur.  

<span id="011">11</span> Custodite ergo vos a murmuratione quæ nihil
prodest,  
et a detractione parcite linguæ:  
quoniam sermo obscurus in vacuum non ibit,  
os autem quod mentitur occidit animam.\]  

<span id="012">12</span> \[Nolite zelare mortem in errore vitæ vestræ,  
neque acquiratis perditionem in operibus manuum vestrarum.  

<span id="013">13</span> Quoniam Deus mortem non fecit,  
nec lætatur in perditione vivorum.  

<span id="014">14</span> Creavit enim ut essent omnia,  
et sanabiles fecit nationes orbis terrarum:  
et non est in illis medicamentum exterminii,  
nec inferorum regnum in terra.  

<span id="015">15</span> Justitia enim perpetua est, et immortalis.  

<span id="016">16</span> Impii autem manibus et verbis accersierunt
illam,  
et æstimantes illam amicam, defluxerunt;  
et sponsiones posuerunt ad illam,  
quoniam digni sunt qui sint ex parte illius.\]

------------------------------------------------------------------------

[Next: Wisdom Chapter 2](wis002.md)
