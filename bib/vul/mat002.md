[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat002)  [GNT](../gnt/mat002) 
[KJV](../kjv/mat002)   
  
[Matthew Index](mat)  
  [Previous](mat001)  [Next](mat003) 

------------------------------------------------------------------------

### Vulgate (Latin): Matthew Chapter 2

<span id="001">1</span> Cum ergo natus esset Jesus in Bethlehem Juda in
diebus Herodis regis, ecce magi ab oriente venerunt Jerosolymam,

<span id="002">2</span> dicentes: Ubi est qui natus est rex Judæorum?
vidimus enim stellam ejus in oriente, et venimus adorare eum.

<span id="003">3</span> Audiens autem Herodes rex, turbatus est, et
omnis Jerosolyma cum illo.

<span id="004">4</span> Et congregans omnes principes sacerdotum, et
scribas populi, sciscitabatur ab eis ubi Christus nasceretur.

<span id="005">5</span> At illi dixerunt: In Bethlehem Judæ: sic enim
scriptum est per prophetam:

<span id="006">6</span> \[Et tu Bethlehem terra Juda,  
nequaquam minima es  
in principibus Juda:  
ex te enim exiet dux, qui regat populum meum Israël.\]

<span id="007">7</span> Tunc Herodes clam vocatis magis diligenter
didicit ab eis tempus stellæ, quæ apparuit eis:

<span id="008">8</span> et mittens illos in Bethlehem, dixit: Ite, et
interrogate diligenter de puero: et cum inveneritis, renuntiate mihi, ut
et ego veniens adorem eum.

<span id="009">9</span> Qui cum audissent regem, abierunt, et ecce
stella, quam viderant in oriente, antecedebat eos, usque dum veniens
staret supra, ubi erat puer.

<span id="010">10</span> Videntes autem stellam gavisi sunt gaudio magno
valde.

<span id="011">11</span> Et intrantes domum, invenerunt puerum cum Maria
matre ejus, et procidentes adoraverunt eum: et apertis thesauris suis
obtulerunt ei munera, aurum, thus, et myrrham.

<span id="012">12</span> Et responso accepto in somnis ne redirent ad
Herodem, per aliam viam reversi sunt in regionem suam.  

<span id="013">13</span> Qui cum recessissent, ecce angelus Domini
apparuit in somnis Joseph, dicens: Surge, et accipe puerum, et matrem
ejus, et fuge in Ægyptum, et esto ibi usque dum dicam tibi. Futurum est
enim ut Herodes quærat puerum ad perdendum eum.

<span id="014">14</span> Qui consurgens accepit puerum et matrem ejus
nocte, et secessit in Ægyptum:

<span id="015">15</span> et erat ibi usque ad obitum Herodis: ut
adimpleretur quod dictum est a Domino per prophetam dicentem: Ex Ægypto
vocavi filium meum.

<span id="016">16</span> Tunc Herodes videns quoniam illusus esset a
magis, iratus est valde, et mittens occidit omnes pueros, qui erant in
Bethlehem, et in omnibus finibus ejus, a bimatu et infra secundum
tempus, quod exquisierat a magis.

<span id="017">17</span> Tunc adimpletum est quod dictum est per
Jeremiam prophetam dicentem:

<span id="018">18</span> \[Vox in Rama audita est  
ploratus, et ululatus multus:  
Rachel plorans filios suos,  
et noluit consolari, quia non sunt.\]  

<span id="019">19</span> Defuncto autem Herode, ecce angelus Domini
apparuit in somnis Joseph in Ægypto,

<span id="020">20</span> dicens: Surge, et accipe puerum, et matrem
ejus, et vade in terram Israël: defuncti sunt enim qui quærebant animam
pueri.

<span id="021">21</span> Qui consurgens, accepit puerum, et matrem ejus,
et venit in terram Israël.

<span id="022">22</span> Audiens autem quod Archelaus regnaret in Judæa
pro Herode patre suo, timuit illo ire: et admonitus in somnis, secessit
in partes Galilææ.

<span id="023">23</span> Et veniens habitavit in civitate quæ vocatur
Nazareth: ut adimpleretur quod dictum est per prophetas: Quoniam
Nazaræus vocabitur.

------------------------------------------------------------------------

[Next: Matthew Chapter 3](mat003)
