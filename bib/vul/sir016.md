[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir016)  [Apo](../apo/sir016) 
[Sep](../sep/sir016)   
  
[Sirach Index](sir)  
  [Previous](sir015)  [Next](sir017) 

------------------------------------------------------------------------

### Vulgate (Latin): Sirach Chapter 16

<span id="001">1</span> \[Ne jucunderis in filiis impiis, si
multiplicentur:  
nec oblecteris super ipsos, si non est timor Dei in illis.  

<span id="002">2</span> Non credas vitæ illorum,  
et ne respexeris in labores eorum.  

<span id="003">3</span> Melior est enim unus timens Deum,  
quam mille filii impii:  

<span id="004">4</span> et utile est mori sine filiis,  
quam relinquere filios impios.  

<span id="005">5</span> Ab uno sensato inhabitabitur patria:  
tribus impiorum deseretur.  

<span id="006">6</span> Multa talia vidit oculis meus,  
et fortiora horum audivit auris mea.  

<span id="007">7</span> In synagoga peccantium exardebit ignis,  
et in gente incredibili exardescet ira.  

<span id="008">8</span> Non exoraverunt pro peccatis suis antiqui
gigantes,  
qui destructi sunt confidentes suæ virtuti.  

<span id="009">9</span> Et non pepercit peregrinationi Lot,  
et execratus est eos præ superbia verbi illorum.  

<span id="010">10</span> Non misertus est illis, gentem totam perdens,  
et extollentem se in peccatis suis.  

<span id="011">11</span> Et sicut sexcenta millia peditum,  
qui congregati sunt in duritia cordis sui:  
et si unus fuisset cervicatus,  
mirum si fuisset immunis.  

<span id="012">12</span> Misericordia enim et ira est cum illo:  
potens exoratio, et effundens iram.  

<span id="013">13</span> Secundum misericordiam suam,  
sic correptio illius homines secundum opera sua judicat.  

<span id="014">14</span> Non effugiet in rapina peccator,  
et non retardabit sufferentia misericordiam facientis.  

<span id="015">15</span> Omnis misericordia faciet locum unicuique,  
secundum meritum operum suorum,  
et secundum intellectum peregrinationis ipsius.\]  

<span id="016">16</span> \[Non dicas: A Deo abscondar:  
et ex summo, quis mei memorabitur?  

<span id="017">17</span> in populo magno non agnoscar:  
quæ est enim anima mea in tam immensa creatura?  

<span id="018">18</span> Ecce cælum et cæli cælorum,  
abyssus, et universa terra, et quæ in eis sunt,  
in conspectu illius commovebuntur.  

<span id="019">19</span> Montes simul, et colles, et fundamenta terræ,  
cum conspexerit illa Deus, tremore concutientur.  

<span id="020">20</span> Et in omnibus his insensatum est cor,  
et omne cor intelligitur ab illo.  

<span id="021">21</span> Et vias illius quis intelligit,  
et procellam quam nec oculus videbit hominis?  

<span id="022">22</span> Nam plurima illius opera sunt in absconsis:  
sed opera justitiæ ejus quis enuntiabit, aut quis sustinebit?  
longe enim est testamentum a quibusdam,  
et interrogatio omnium in consummatione est.  

<span id="023">23</span> Qui minoratur corde cogitat inania,  
et vir imprudens et errans cogitat stulta.\]  

<span id="024">24</span> \[Audi me, fili, et disce disciplinam sensus,  
et in verbis meis attende in corde tuo:  

<span id="025">25</span> et dicam in æquitate disciplinam,  
et scrutabor enarrare sapientiam:  
et in verbis meis attende in corde tuo,  
et dico in æquitate spiritus virtutes  
quas posuit Deus in opera sua ab initio,  
et in veritate enuntio scientiam ejus.  

<span id="026">26</span> In judicio Dei opera ejus ab initio,  
et ab institutione ipsorum distinxit partes illorum,  
et initia eorum in gentibus suis.  

<span id="027">27</span> Ornavit in æternum opera illorum:  
nec esurierunt, nec laboraverunt,  
et non destiterunt ab operibus suis.  

<span id="028">28</span> Unusquisque proximum sibi non angustiabit in
æternum:  

<span id="029">29</span> non sis incredibilis verbo illius.  

<span id="030">30</span> Post hæc Deus in terram respexit,  
et implevit illam bonis suis:  

<span id="031">31</span> anima omnis vitalis denuntiavit ante faciem
ipsius,  
et in ipsam iterum reversio illorum.\]

------------------------------------------------------------------------

[Next: Sirach Chapter 17](sir017)
