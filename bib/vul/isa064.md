[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa064)  [KJV](../kjv/isa064)  [Sep](../sep/isa064.md) 
[Tan](../tan/isa064.md)   
  
[Isaiah Index](isa.md)  
  [Previous](isa063)  [Next](isa065.md) 

------------------------------------------------------------------------

### Vulgate (Latin): Isaiah Chapter 64

<span id="001">1</span> \[Utinam dirumperes cælos, et descenderes;  
a facie tua montes defluerent;  

<span id="002">2</span> sicut exustio ignis tabescerent,  
aquæ arderent igni:  
ut notum fieret nomen tuum inimicis tuis;  
a facie tua gentes turbarentur.  

<span id="003">3</span> Cum feceris mirabilia, non sustinebimus;  
descendisti, et a facie tua montes defluxerunt.  

<span id="004">4</span> A sæculo non audierunt, neque auribus
perceperunt;  
oculus non vidit, Deus, absque te,  
quæ præparasti exspectantibus te.  

<span id="005">5</span> Occurristi lætanti, et facienti justitiam;  
in viis tuis recordabuntur tui.  
Ecce tu iratus es, et peccavimus;  
in ipsis fuimus semper, et salvabimur.  

<span id="006">6</span> Et facti sumus ut immundus omnes nos,  
et quasi pannus menstruatæ universæ justitiæ nostræ;  
et cecidimus quasi folium universi,  
et iniquitates nostræ quasi ventus abstulerunt nos.  

<span id="007">7</span> Non est qui invocet nomen tuum;  
qui consurgat, et teneat te.  
Abscondisti faciem tuam a nobis,  
et allisisti nos in manu iniquitatis nostræ.  

<span id="008">8</span> Et nunc, Domine, pater noster es tu,  
nos vero lutum;  
et fictor noster tu,  
et opera manuum tuarum omnes nos.  

<span id="009">9</span> Ne irascaris, Domine, satis,  
et ne ultra memineris iniquitatis nostræ;  
ecce, respice, populus tuus omnes nos.  

<span id="010">10</span> Civitas Sancti tui facta est deserta,  
Sion deserta facta est,  
Jerusalem desolata est.  

<span id="011">11</span> Domus sanctificationis nostræ et gloriæ
nostræ,  
ubi laudaverunt te patres nostri,  
facta est in exustionem ignis,  
et omnia desiderabilia nostra versa sunt in ruinas.  

<span id="012">12</span> Numquid super his continebis te, Domine;  
tacebis, et affliges nos vehementer?\]

------------------------------------------------------------------------

[Next: Isaiah Chapter 65](isa065.md)
