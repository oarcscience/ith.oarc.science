[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1010)  [GNT](../gnt/co1010.md) 
[KJV](../kjv/co1010.md)   
  
[1 Corinthians Index](co1.md)  
  [Previous](co1009)  [Next](co1011.md) 

------------------------------------------------------------------------

### Vulgate (Latin): 1 Corinthians Chapter 10

<span id="001">1</span> Nolo enim vos ignorare fratres, quoniam patres
nostri omnes sub nube fuerunt, et omnes mare transierunt,

<span id="002">2</span> et omnes in Moyse baptizati sunt in nube, et in
mari:

<span id="003">3</span> et omnes eamdem escam spiritalem manducaverunt,

<span id="004">4</span> et omnes eumdem potum spiritalem biberunt
(bibebant autem de spiritali, consequente eos, petra: petra autem erat
Christus):

<span id="005">5</span> sed non in pluribus eorum beneplacitum est Deo:
nam prostrati sunt in deserto.

<span id="006">6</span> Hæc autem in figura facta sunt nostri, ut non
simus concupiscentes malorum, sicut et illi concupierunt.

<span id="007">7</span> Neque idololatræ efficiamini, sicut quidam ex
ipsis: quemadmodum scriptum est: Sedit populus manducare, et bibere, et
surrexerunt ludere.

<span id="008">8</span> Neque fornicemur, sicut quidam ex ipsis
fornicati sunt, et ceciderunt una die viginti tria millia.

<span id="009">9</span> Neque tentemus Christum, sicut quidam eorum
tentaverunt, et a serpentibus perierunt.

<span id="010">10</span> Neque murmuraveritis, sicut quidam eorum
murmuraverunt, et perierunt ab exterminatore.

<span id="011">11</span> Hæc autem omnia in figura contingebant illis:
scripta sunt autem ad correptionem nostram, in quos fines sæculorum
devenerunt.

<span id="012">12</span> Itaque qui se existimat stare, videat ne cadat.

<span id="013">13</span> Tentatio vos non apprehendat nisi humana:
fidelis autem Deus est, qui non patietur vos tentari supra id quod
potestis, sed faciet etiam cum tentatione proventum ut possitis
sustinere.  

<span id="014">14</span> Propter quod, carissimi mihi, fugite ab
idolorum cultura:

<span id="015">15</span> ut prudentibus loquor, vos ipsi judicate quod
dico.

<span id="016">16</span> Calix benedictionis, cui benedicimus, nonne
communicatio sanguinis Christi est? et panis quem frangimus, nonne
participatio corporis Domini est?

<span id="017">17</span> Quoniam unus panis, unum corpus multi sumus,
omnes qui de uno pane participamus.

<span id="018">18</span> Videte Israël secundum carnem: nonne qui edunt
hostias, participes sunt altaris?

<span id="019">19</span> Quid ergo? dico quod idolis immolatum sit
aliquid? aut quod idolum, sit aliquid?

<span id="020">20</span> Sed quæ immolant gentes, dæmoniis immolant, et
non Deo. Nolo autem vos socios fieri dæmoniorum:

<span id="021">21</span> non potestis calicem Domini bibere, et calicem
dæmoniorum; non potestis mensæ Domini participes esse, et mensæ
dæmoniorum.

<span id="022">22</span> An æmulamur Dominum? numquid fortiores illo
sumus? Omnia mihi licent, sed non omnia expediunt.

<span id="023">23</span> Omnia mihi licent, sed non omnia ædificat.  

<span id="024">24</span> Nemo quod suum est quærat, sed quod alterius.

<span id="025">25</span> Omne quod in macello venit, manducate, nihil
interrogantes propter conscientiam.

<span id="026">26</span> Domini est terra, et plenitudo ejus.

<span id="027">27</span> Si quis vocat vos infidelium, et vultis ire:
omne quod vobis apponitur, manducate, nihil interrogantes propter
conscientiam.

<span id="028">28</span> Si quis autem dixerit: Hoc immolatum est
idolis: nolite manducare propter illum qui indicavit, et propter
conscientiam:

<span id="029">29</span> conscientiam autem dico non tuam, sed alterius.
Ut quid enim libertas mea judicatur ab aliena conscientia?

<span id="030">30</span> Si ego cum gratia participo, quid blasphemor
pro eo quod gratias ago?

<span id="031">31</span> Sive ergo manducatis, sive bibitis, sive aliud
quid facitis: omnia in gloriam Dei facite.

<span id="032">32</span> Sine offensione estote Judæis, et gentibus, et
ecclesiæ Dei:

<span id="033">33</span> sicut et ego per omnia omnibus placeo, non
quærens quod mihi utile est, sed quod multis: ut salvi fiant.

------------------------------------------------------------------------

[Next: 1 Corinthians Chapter 11](co1011.md)
