[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk011)  [GNT](../gnt/luk011) 
[KJV](../kjv/luk011)   
  
[Luke Index](luk)  
  [Previous](luk010)  [Next](luk012) 

------------------------------------------------------------------------

### Vulgate (Latin): Luke Chapter 11

<span id="001">1</span> Et factum est: cum esset in quodam loco orans,
ut cessavit, dixit unus ex discipulis ejus ad eum: Domine, doce nos
orare, sicut docuit et Joannes discipulos suos.

<span id="002">2</span> Et ait illis: Cum oratis, dicite: Pater,
sanctificetur nomen tuum. Adveniat regnum tuum.

<span id="003">3</span> Panem nostrum quotidianum da nobis hodie.

<span id="004">4</span> Et dimitte nobis peccata nostra, siquidem et
ipsi dimittimus omni debenti nobis. Et ne nos inducas in tentationem.  

<span id="005">5</span> Et ait ad illos: Quis vestrum habebit amicum, et
ibit ad illum media nocte, et dicet illi: Amice, commoda mihi tres
panes,

<span id="006">6</span> quoniam amicus meus venit de via ad me, et non
habeo quod ponam ante illum,

<span id="007">7</span> et ille de intus respondens dicat: Noli mihi
molestus esse, jam ostium clausum est, et pueri mei mecum sunt in
cubili: non possum surgere, et dare tibi.

<span id="008">8</span> Et si ille perseveraverit pulsans: dico vobis,
etsi non dabit illi surgens eo quod amicus ejus sit, propter
improbitatem tamen ejus surget, et dabit illi quotquot habet
necessarios.

<span id="009">9</span> Et ego dico vobis: Petite, et dabitur vobis;
quærite, et invenietis; pulsate, et aperietur vobis.

<span id="010">10</span> Omnis enim qui petit, accipit: et qui quærit,
invenit: et pulsanti aperietur.

<span id="011">11</span> Quis autem ex vobis patrem petit panem, numquid
lapidem dabit illi? aut piscem, numquid pro pisce serpentem dabit illi?

<span id="012">12</span> aut si petierit ovum, numquid porriget illi
scorpionem?

<span id="013">13</span> Si ergo vos, cum sitis mali, nostis bona data
dare filiis vestris: quanto magis Pater vester de cælo dabit spiritum
bonum petentibus se?  

<span id="014">14</span> Et erat ejiciens dæmonium, et illud erat mutum.
Et cum ejecisset dæmonium, locutus est mutus, et admiratæ sunt turbæ.

<span id="015">15</span> Quidam autem ex eis dixerunt: In Beelzebub
principe dæmoniorum ejicit dæmonia.

<span id="016">16</span> Et alii tentantes, signum de cælo quærebant ab
eo.

<span id="017">17</span> Ipse autem ut vidit cogitationes eorum, dixit
eis: Omne regnum in seipsum divisum desolabitur, et domus supra domum
cadet.

<span id="018">18</span> Si autem et Satanas in seipsum divisus est,
quomodo stabit regnum ejus? quia dicitis in Beelzebub me ejicere
dæmonia.

<span id="019">19</span> Si autem ego in Beelzebub ejicio dæmonia: filii
vestri in quo ejiciunt? ideo ipsi judices vestri erunt.

<span id="020">20</span> Porro si in digito Dei ejicio dæmonia: profecto
pervenit in vos regnum Dei.

<span id="021">21</span> Cum fortis armatus custodit atrium suum, in
pace sunt ea quæ possidet.

<span id="022">22</span> Si autem fortior eo superveniens vicerit eum,
universa arma ejus auferet, in quibus confidebat, et spolia ejus
distribuet.

<span id="023">23</span> Qui non est mecum, contra me est: et qui non
colligit mecum, dispergit.

<span id="024">24</span> Cum immundus spiritus exierit de homine,
ambulat per loca inaquosa, quærens requiem: et non inveniens dicit:
Revertar in domum meam unde exivi.

<span id="025">25</span> Et cum venerit, invenit eam scopis mundatam, et
ornatam.

<span id="026">26</span> Tunc vadit, et assumit septem alios spiritus
secum, nequiores se, et ingressi habitant ibi. Et fiunt novissima
hominis illius pejora prioribus.  

<span id="027">27</span> Factum est autem, cum hæc diceret: extollens
vocem quædam mulier de turba dixit illi: Beatus venter qui te portavit,
et ubera quæ suxisti.

<span id="028">28</span> At ille dixit: Quinimmo beati, qui audiunt
verbum Dei et custodiunt illud.  

<span id="029">29</span> Turbis autem concurrentibus cœpit dicere:
Generatio hæc, generatio nequam est: signum quærit, et signum non
dabitur ei, nisi signum Jonæ prophetæ.

<span id="030">30</span> Nam sicut fuit Jonas signum Ninivitis, ita erit
et Filius hominis generationi isti.

<span id="031">31</span> Regina austri surget in judicio cum viris
generationis hujus, et condemnabit illos: quia venit a finibus terræ
audire sapientiam Salomonis: et ecce plus quam Salomon hic.

<span id="032">32</span> Viri Ninivitæ surgent in judicio cum
generatione hac, et condemnabunt illam: quia pœnitentiam egerunt ad
prædicationem Jonæ, et ecce plus quam Jonas hic.  

<span id="033">33</span> Nemo lucernam accendit, et in abscondito ponit,
neque sub modio: sed supra candelabrum, ut qui ingrediuntur, lumen
videant.

<span id="034">34</span> Lucerna corporis tui est oculus tuus. Si oculus
tuus fuerit simplex, totum corpus tuum lucidum erit: si autem nequam
fuerit, etiam corpus tuum tenebrosum erit.

<span id="035">35</span> Vide ergo ne lumen quod in te est, tenebræ
sint.

<span id="036">36</span> Si ergo corpus tuum totum lucidum fuerit, non
habens aliquam partem tenebrarum, erit lucidum totum, et sicut lucerna
fulgoris illuminabit te.

<span id="037">37</span> Et cum loqueretur, rogavit illum quidam
pharisæus ut pranderet apud se. Et ingressus recubuit.  

<span id="038">38</span> Pharisæus autem cœpit intra se reputans dicere,
quare non baptizatus esset ante prandium.

<span id="039">39</span> Et ait Dominus ad illum: Nunc vos pharisæi,
quod deforis est calicis et catini, mundatis: quod autem intus est
vestrum, plenum est rapina et iniquitate.

<span id="040">40</span> Stulti! nonne qui fecit quod deforis est, etiam
id quod deintus est fecit?

<span id="041">41</span> Verumtamen quod superest, date eleemosynam: et
ecce omnia munda sunt vobis.

<span id="042">42</span> Sed væ vobis, pharisæis, quia decimatis
mentham, et rutam, et omne olus, et præteritis judicium et caritatem
Dei: hæc autem oportuit facere, et illa non omittere.

<span id="043">43</span> Væ vobis, pharisæis, quia diligitis primas
cathedras in synagogis, et salutationes in foro.

<span id="044">44</span> Væ vobis, quia estis ut monumenta, quæ non
apparent, et homines ambulantes supra, nesciunt.

<span id="045">45</span> Respondens autem quidam ex legisperitis, ait
illi: Magister, hæc dicens etiam contumeliam nobis facis.

<span id="046">46</span> At ille ait: Et vobis legisperitis væ: quia
oneratis homines oneribus, quæ portare non possunt, et ipsi uno digito
vestro non tangitis sarcinas.

<span id="047">47</span> Væ vobis, qui ædificatis monumenta prophetarum:
patres autem vestri occiderunt illos.

<span id="048">48</span> Profecto testificamini quod consentitis
operibus patrum vestrorum: quoniam ipsi quidem eos occiderunt, vos autem
ædificatis eorum sepulchra.

<span id="049">49</span> Propterea et sapientia Dei dixit: Mittam ad
illos prophetas, et apostolos, et ex illis occident, et persequentur:

<span id="050">50</span> ut inquiratur sanguis omnium prophetarum, qui
effusus est a constitutione mundi a generatione ista,

<span id="051">51</span> a sanguine Abel, usque ad sanguinem Zachariæ,
qui periit inter altare et ædem. Ita dico vobis, requiretur ab hac
generatione.

<span id="052">52</span> Væ vobis, legisperitis, quia tulistis clavem
scientiæ: ipsi non introistis, et eos qui introibant, prohibuistis.

<span id="053">53</span> Cum autem hæc ad illos diceret, cœperunt
pharisæi et legisperiti graviter insistere, et os ejus opprimere de
multis,

<span id="054">54</span> insidiantes ei, et quærentes aliquid capere de
ore ejus, ut accusarent eum.

------------------------------------------------------------------------

[Next: Luke Chapter 12](luk012)
