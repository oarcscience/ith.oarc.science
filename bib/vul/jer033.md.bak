[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer033)  [KJV](../kjv/jer033)  [Sep](../sep/jer033.md) 
[Tan](../tan/jer033.md)   
  
[Jeremiah Index](jer.md)  
  [Previous](jer032)  [Next](jer034.md) 

------------------------------------------------------------------------

### Vulgate (Latin): Jeremiah Chapter 33

<span id="001">1</span> Et factum est verbum Domini ad Jeremiam secundo,
cum adhuc clausus esset in atrio carceris, dicens:

<span id="002">2</span> \[Hæc dicit Dominus, qui facturus est,  
et formaturus illud, et paraturus:  
Dominus nomen ejus:  

<span id="003">3</span> Clama ad me, et exaudiam te,  
et annuntiabo tibi grandia et firma quæ nescis.  

<span id="004">4</span> Quia hæc dicit Dominus Deus Israël  
ad domos urbis hujus,  
et ad domos regis Juda, quæ destructæ sunt,  
et ad munitiones, et ad gladium  

<span id="005">5</span> venientium ut dimicent cum Chaldæis,  
et impleant eas cadaveribus hominum  
quos percussi in furore meo et in indignatione mea,  
abscondens faciem meam a civitate hac,  
propter omnem malitiam eorum:  

<span id="006">6</span> Ecce ego obducam eis cicatricem et sanitatem,  
et curabo eos, et revelabo illis deprecationem pacis et veritatis.  

<span id="007">7</span> Et convertam conversionem Juda et conversionem
Jerusalem,  
et ædificabo eos sicut a principio.  

<span id="008">8</span> Et emundabo illos ab omni iniquitate sua  
in qua peccaverunt mihi,  
et propitius ero cunctis iniquitatibus eorum,  
in quibus dereliquerunt mihi et spreverunt me.  

<span id="009">9</span> Et erit mihi in nomen, et in gaudium,  
et in laudem, et in exsultationem  
cunctis gentibus terræ,  
quæ audierint omnia bona quæ ego facturus sum eis:  
et pavebunt et turbabuntur in universis bonis,  
et in omni pace quam ego faciam eis.  

<span id="010">10</span> Hæc dicit Dominus:  
Adhuc audietur in loco isto  
quem vos dicitis esse desertum,  
eo quod non sit homo nec jumentum  
in civitatibus Juda, et foris Jerusalem,  
quæ desolatæ sunt, absque homine,  
et absque habitatore, et absque pecore,  

<span id="011">11</span> vox gaudii et vox lætitiæ,  
vox sponsi et vox sponsæ,  
vox dicentium: Confitemini Domino exercituum,  
quoniam bonus Dominus,  
quoniam in æternum misericordia ejus:  
et portantium vota in domum Domini:  
reducam enim conversionem terræ  
sicut a principio, dicit Dominus.  

<span id="012">12</span> Hæc dicit Dominus exercituum:  
Adhuc erit in loco isto deserto,  
absque homine et absque jumento,  
et in cunctis civitatibus ejus,  
habitaculum pastorum accubantium gregum.  

<span id="013">13</span> In civitatibus montuosis,  
et in civitatibus campestribus,  
et in civitatibus quæ ad austrum sunt,  
et in terra Benjamin, et in circuitu Jerusalem,  
et in civitatibus Juda,  
adhuc transibunt greges ad manum numerantis, ait Dominus.\]  

<span id="014">14</span> \[Ecce dies veniunt, dicit Dominus,  
et suscitabo verbum bonum quod locutus sum  
ad domum Israël et ad domum Juda.  

<span id="015">15</span> In diebus illis et in tempore illo  
germinare faciam David germen justitiæ,  
et faciet judicium et justitiam in terra:  

<span id="016">16</span> in diebus illis salvabitur Juda,  
et Jerusalem habitabit confidenter:  
et hoc est nomen quod vocabunt eum:  
Dominus justus noster.  

<span id="017">17</span> Quia hæc dicit Dominus:  
Non interibit de David vir qui sedeat super thronum domus Israël:  

<span id="018">18</span> et de sacerdotibus et de Levitis non interibit
vir a facie mea,  
qui offerat holocautomata,  
et incendat sacrificum,  
et cædat victimas omnibus diebus.\]

<span id="019">19</span> Et factum est verbum Domini ad Jeremiam,
dicens:

<span id="020">20</span> \[Hæc dicit Dominus:  
Si irritum potest fieri pactum meum cum die,  
et pactum meum cum nocte,  
ut non sit dies et nox in tempore suo,  

<span id="021">21</span> et pactum meum irritum esse poterit cum David
servo meo,  
ut non sit ex eo filius qui regnet in throno ejus,  
et Levitæ et sacerdotes ministri mei.  

<span id="022">22</span> Sicuti enumerari non possunt stellæ cæli,  
et metiri arena maris,  
sic multiplicabo semen David servi mei,  
et Levitas ministros meos.\]

<span id="023">23</span> Et factum est verbum Domini ad Jeremiam,
dicens:

<span id="024">24</span> \[Numquid non vidisti quid populus hic locutus
sit, dicens:  
Duæ cognationes quas elegerat Dominus abjectæ sunt?  
et populum meum despexerunt,  
eo quod non sit ultra gens coram eis.  

<span id="025">25</span> Hæc dicit Dominus:  
Si pactum meum inter diem et noctem,  
et leges cælo et terræ non posui,  

<span id="026">26</span> equidem et semen Jacob et David servi mei
projiciam,  
ut non assumam de semine ejus  
principes seminis Abraham, Isaac, et Jacob:  
reducam enim conversionem eorum, et miserebor eis.\]

------------------------------------------------------------------------

[Next: Jeremiah Chapter 34](jer034.md)
