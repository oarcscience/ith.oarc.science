[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa021)  [KJV](../kjv/psa021)  [Sep](../sep/psa021.md) 
[Tan](../tan/psa021.md)   
  
[Psalms Index](psa.md)  
  [Previous](psa020)  [Next](psa022.md) 

------------------------------------------------------------------------

### Vulgate (Latin): Psalms Chapter 21

<span id="001">1</span> In finem, pro susceptione matutina. Psalmus
David.

<span id="002">2</span> \[Deus, Deus meus, respice in me: quare me
dereliquisti?  
longe a salute mea verba delictorum meorum.  

<span id="003">3</span> Deus meus, clamabo per diem, et non exaudies;  
et nocte, et non ad insipientiam mihi.  

<span id="004">4</span> Tu autem in sancto habitas, laus Israël.  

<span id="005">5</span> In te speraverunt patres nostri;  
speraverunt, et liberasti eos.  

<span id="006">6</span> Ad te clamaverunt, et salvi facti sunt;  
in te speraverunt, et non sunt confusi.  

<span id="007">7</span> Ego autem sum vermis, et non homo;  
opprobrium hominum, et abjectio plebis.  

<span id="008">8</span> Omnes videntes me deriserunt me;  
locuti sunt labiis, et moverunt caput.  

<span id="009">9</span> Speravit in Domino, eripiat eum:  
salvum faciat eum, quoniam vult eum.  

<span id="010">10</span> Quoniam tu es qui extraxisti me de ventre,  
spes mea ab uberibus matris meæ.  

<span id="011">11</span> In te projectus sum ex utero;  
de ventre matris meæ Deus meus es tu:  

<span id="012">12</span> ne discesseris a me,  
quoniam tribulatio proxima est,  
quoniam non est qui adjuvet.  

<span id="013">13</span> Circumdederunt me vituli multi;  
tauri pingues obsederunt me.  

<span id="014">14</span> Aperuerunt super me os suum,  
sicut leo rapiens et rugiens.  

<span id="015">15</span> Sicut aqua effusus sum,  
et dispersa sunt omnia ossa mea:  
factum est cor meum tamquam cera liquescens in medio ventris mei.  

<span id="016">16</span> Aruit tamquam testa virtus mea,  
et lingua mea adhæsit faucibus meis:  
et in pulverem mortis deduxisti me.  

<span id="017">17</span> Quoniam circumdederunt me canes multi;  
concilium malignantium obsedit me.  
Foderunt manus meas et pedes meos;  

<span id="018">18</span> dinumeraverunt omnia ossa mea.  
Ipsi vero consideraverunt et inspexerunt me.  

<span id="019">19</span> Diviserunt sibi vestimenta mea,  
et super vestem meam miserunt sortem.  

<span id="020">20</span> Tu autem, Domine, ne elongaveris auxilium tuum
a me;  
ad defensionem meam conspice.  

<span id="021">21</span> Erue a framea, Deus, animam meam,  
et de manu canis unicam meam.  

<span id="022">22</span> Salva me ex ore leonis,  
et a cornibus unicornium humilitatem meam.  

<span id="023">23</span> Narrabo nomen tuum fratribus meis;  
in medio ecclesiæ laudabo te.  

<span id="024">24</span> Qui timetis Dominum, laudate eum;  
universum semen Jacob, glorificate eum.  

<span id="025">25</span> Timeat eum omne semen Israël,  
quoniam non sprevit, neque despexit deprecationem pauperis,  
nec avertit faciem suam a me:  
et cum clamarem ad eum, exaudivit me.  

<span id="026">26</span> Apud te laus mea in ecclesia magna;  
vota mea reddam in conspectu timentium eum.  

<span id="027">27</span> Edent pauperes, et saturabuntur,  
et laudabunt Dominum qui requirunt eum:  
vivent corda eorum in sæculum sæculi.  

<span id="028">28</span> Reminiscentur et convertentur ad Dominum
universi fines terræ;  
et adorabunt in conspectu ejus universæ familiæ gentium:  

<span id="029">29</span> quoniam Domini est regnum,  
et ipse dominabitur gentium.  

<span id="030">30</span> Manducaverunt et adoraverunt omnes pingues
terræ;  
in conspectu ejus cadent omnes qui descendunt in terram.  

<span id="031">31</span> Et anima mea illi vivet;  
et semen meum serviet ipsi.  

<span id="032">32</span> Annuntiabitur Domino generatio ventura;  
et annuntiabunt cæli justitiam ejus  
populo qui nascetur, quem fecit Dominus.\]

------------------------------------------------------------------------

[Next: Psalms Chapter 22](psa022.md)
