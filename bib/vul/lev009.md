[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev009)  [KJV](../kjv/lev009)  [Sep](../sep/lev009) 
[Tan](../tan/lev009)   
  
[Leviticus Index](lev)  
  [Previous](lev008)  [Next](lev010) 

------------------------------------------------------------------------

### Vulgate (Latin): Leviticus Chapter 9

<span id="001">1</span> Facto autem octavo die, vocavit Moyses Aaron, et
filios ejus, ac majores natu Israël, dixitque ad Aaron:

<span id="002">2</span> Tolle de armento vitulum pro peccato, et arietem
in holocaustum, utrumque immaculatum, et offer illos coram Domino.

<span id="003">3</span> Et ad filios Israël loqueris: Tollite hircum pro
peccato, et vitulum, atque agnum, anniculos, et sine macula in
holocaustum,

<span id="004">4</span> bovem et arietem pro pacificis: et immolate eos
coram Domino, in sacrificio singulorum similam conspersam oleo
offerentes: hodie enim Dominus apparebit vobis.

<span id="005">5</span> Tulerunt ergo cuncta quæ jusserat Moyses ad
ostium tabernaculi: ubi cum omnis multitudo astaret,

<span id="006">6</span> ait Moyses: Iste est sermo, quem præcepit
Dominus: facite, et apparebit vobis gloria ejus.

<span id="007">7</span> Et dixit ad Aaron: Accede ad altare, et immola
pro peccato tuo: offer holocaustum, et deprecare pro te et pro populo:
cumque mactaveris hostiam populi, ora pro eo, sicut præcepit Dominus.  

<span id="008">8</span> Statimque Aaron accedens ad altare, immolavit
vitulum pro peccato suo:

<span id="009">9</span> cujus sanguinem obtulerunt ei filii sui: in quo
tingens digitum, tetigit cornua altaris, et fudit residuum ad basim
ejus.

<span id="010">10</span> Adipemque, et renunculos, ac reticulum jecoris,
quæ sunt pro peccato, adolevit super altare, sicut præceperat Dominus
Moysi:

<span id="011">11</span> carnes vero et pellem ejus extra castra
combussit igni.

<span id="012">12</span> Immolavit et holocausti victimam: obtuleruntque
ei filii sui sanguinem ejus, quem fudit per altaris circuitum.

<span id="013">13</span> Ipsam etiam hostiam in frusta concisam, cum
capite et membris singulis obtulerunt; quæ omnia super altare cremavit
igni,

<span id="014">14</span> lotis aqua prius intestinis et pedibus.  

<span id="015">15</span> Et pro peccato populi offerens, mactavit
hircum: expiatoque altari,

<span id="016">16</span> fecit holocaustum,

<span id="017">17</span> addens in sacrificio libamenta, quæ pariter
offeruntur, et adolens ea super altare, absque cæremoniis holocausti
matutini.

<span id="018">18</span> Immolavit et bovem atque arietem, hostias
pacificas populi: obtuleruntque ei filii sui sanguinem, quem fudit super
altare in circuitum.

<span id="019">19</span> Adipem autem bovis, et caudam arietis,
renunculosque cum adipibus suis, et reticulum jecoris,

<span id="020">20</span> posuerunt super pectora: cumque cremati essent
adipes super altare,

<span id="021">21</span> pectora eorum, et armos dextros separavit
Aaron, elevans coram Domino, sicut præceperat Moyses.  

<span id="022">22</span> Et extendens manus ad populum, benedixit ei.
Sicque completis hostiis pro peccato, et holocaustis, et pacificis,
descendit.

<span id="023">23</span> Ingressi autem Moyses et Aaron in tabernaculum
testimonii, et deinceps egressi, benedixerunt populo. Apparuitque gloria
Domini omni multitudini:

<span id="024">24</span> et ecce egressus ignis a Domino, devoravit
holocaustum, et adipes qui erant super altare. Quod cum vidissent turbæ,
laudaverunt Dominum, ruentes in facies suas.

------------------------------------------------------------------------

[Next: Leviticus Chapter 10](lev010)
