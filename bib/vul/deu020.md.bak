[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu020)  [KJV](../kjv/deu020)  [Sep](../sep/deu020.md) 
[Tan](../tan/deu020.md)   
  
[Deuteronomy Index](deu.md)  
  [Previous](deu019)  [Next](deu021.md) 

------------------------------------------------------------------------

### Vulgate (Latin): Deuteronomy Chapter 20

<span id="001">1</span> Si exieris ad bellum contra hostes tuos, et
videris equitatus et currus, et majorem quam tu habeas adversarii
exercitus multitudinem, non timebis eos: quia Dominus Deus tuus tecum
est, qui eduxit te de terra Ægypti.

<span id="002">2</span> Appropinquante autem jam prælio, stabit sacerdos
ante aciem, et sic loquetur ad populum:

<span id="003">3</span> Audi, Israël: vos hodie contra inimicos vestros
pugnam committitis: non pertimescat cor vestrum, nolite metuere, nolite
cedere, nec formidetis eos:

<span id="004">4</span> quia Dominus Deus vester in medio vestri est, et
pro vobis contra adversarios dimicabit, ut eruat vos de periculo.

<span id="005">5</span> Duces quoque per singulas turmas audiente
exercitu proclamabunt: Quis est homo qui ædificavit domum novam, et non
dedicavit eam? vadat, et revertatur in domum suam, ne forte moriatur in
bello, et alius dedicet eam.

<span id="006">6</span> Quis est homo qui plantavit vineam, et necdum
fecit eam esse communem, de qua vesci omnibus liceat? vadat, et
revertatur in domum suam, ne forte moriatur in bello, et alius homo ejus
fungatur officio.

<span id="007">7</span> Quis est homo, qui despondit uxorem, et non
accepit eam? vadat, et revertatur in domum suam, ne forte moriatur in
bello, et alius homo accipiat eam.

<span id="008">8</span> His dictis addent reliqua, et loquentur ad
populum: Quis est homo formidolosus, et corde pavido? vadat, et
revertatur in domum suam, ne pavere faciat corda fratrum suorum, sicut
ipse timore perterritus est.

<span id="009">9</span> Cumque siluerint duces exercitus, et finem
loquendi fecerint, unusquisque suos ad bellandum cuneos præparabit.  

<span id="010">10</span> Siquando accesseris ad expugnandam civitatem,
offeres ei primum pacem.

<span id="011">11</span> Si receperit, et aperuerit tibi portas, cunctus
populus, qui in ea est, salvabitur, et serviet tibi sub tributo.

<span id="012">12</span> Sin autem fœdus inire noluerit, et cœperit
contra te bellum, oppugnabis eam.

<span id="013">13</span> Cumque tradiderit Dominus Deus tuus illam in
manu tua, percuties omne quod in ea generis masculini est, in ore
gladii,

<span id="014">14</span> absque mulieribus et infantibus, jumentis et
ceteris quæ in civitate sunt. Omnem prædam exercitui divides, et comedes
de spoliis hostium tuorum, quæ Dominus Deus tuus dederit tibi.

<span id="015">15</span> Sic facies cunctis civitatibus, quæ a te procul
valde sunt, et non sunt de his urbibus, quas in possessionem accepturus
es.

<span id="016">16</span> De his autem civitatibus, quæ dabuntur tibi,
nullum omnino permittes vivere:

<span id="017">17</span> sed interficies in ore gladii, Hethæum
videlicet, et Amorrhæum, et Chananæum, Pherezæum, et Hevæum, et
Jebusæum, sicut præcepit tibi Dominus Deus tuus:

<span id="018">18</span> ne forte doceant vos facere cunctas
abominationes, quas ipsi operati sunt diis suis, et peccetis in Dominum
Deum vestrum.

<span id="019">19</span> Quando obsederis civitatem multo tempore, et
munitionibus circumdederis ut expugnes eam, non succides arbores, de
quibus vesci potest, nec securibus per circuitum debes vastare regionem:
quoniam lignum est, et non homo, nec potest bellantium contra te augere
numerum.

<span id="020">20</span> Si qua autem ligna non sunt pomifera, sed
agrestia, et in ceteros apta usus, succide, et instrue machinas, donec
capias civitatem, quæ contra te dimicat.

------------------------------------------------------------------------

[Next: Deuteronomy Chapter 21](deu021.md)
