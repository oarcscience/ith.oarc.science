[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1013)  [KJV](../kjv/sa1013)  [Sep](../sep/sa1013.md) 
[Tan](../tan/sa1013.md)   
  
[1 Samuel Index](sa1.md)  
  [Previous](sa1012)  [Next](sa1014.md) 

------------------------------------------------------------------------

### Vulgate (Latin): 1 Samuel Chapter 13

<span id="001">1</span> Filius unius anni erat Saul cum regnare
cœpisset: duobus autem annis regnavit super Israël.

<span id="002">2</span> Et elegit sibi Saul tria millia de Israël: et
erant cum Saul duo millia in Machmas, et in monte Bethel: mille autem
cum Jonatha in Gabaa Benjamin: porro ceterum populum remisit unumquemque
in tabernacula sua.

<span id="003">3</span> Et percussit Jonathas stationem Philisthinorum
quæ erat in Gabaa. Quod cum audissent Philisthiim, Saul cecinit buccina
in omni terra, dicens: Audiant Hebræi.

<span id="004">4</span> Et universus Israël audivit hujuscemodi famam:
Percussit Saul stationem Philisthinorum, et erexit se Israël adversus
Philisthiim. Clamavit ergo populus post Saul in Galgala.

<span id="005">5</span> Et Philisthiim congregati sunt ad præliandum
contra Israël, triginta millia curruum, et sex millia equitum, et
reliquum vulgus, sicut arena quæ est in littore maris plurima. Et
ascendentes castrametati sunt in Machmas ad orientem Bethaven.

<span id="006">6</span> Quod cum vidissent viri Israël se in arcto
positos (afflictus enim erat populus), absconderunt se in speluncis, et
in abditis, in petris quoque, et in antris, et in cisternis.

<span id="007">7</span> Hebræi autem transierunt Jordanem in terram Gad
et Galaad.  
Cumque adhuc esset Saul in Galgala, universus populus perterritus est
qui sequebatur eum.

<span id="008">8</span> Et expectavit septem diebus juxta placitum
Samuelis, et non venit Samuel in Galgala, dilapsusque est populus ab eo.

<span id="009">9</span> Ait ergo Saul: Afferte mihi holocaustum et
pacifica. Et obtulit holocaustum.

<span id="010">10</span> Cumque complesset offerens holocaustum, ecce
Samuel veniebat: et egressus est Saul obviam ei ut salutaret eum.

<span id="011">11</span> Locutusque est ad eum Samuel: Quid fecisti?
Respondit Saul: Quia vidi quod populus dilaberetur a me, et tu non
veneras juxta placitos dies, porro Philisthiim congregati fuerant in
Machmas,

<span id="012">12</span> dixi: Nunc descendent Philisthiim ad me in
Galgala, et faciem Domini non placavi. Necessitate compulsus, obtuli
holocaustum.

<span id="013">13</span> Dixitque Samuel ad Saul: Stulte egisti, nec
custodisti mandata Domini Dei tui quæ præcepit tibi. Quod si non
fecisses, jam nunc præparasset Dominus regnum tuum super Israël in
sempiternum:

<span id="014">14</span> sed nequaquam regnum tuum ultra consurget.
Quæsivit Dominus sibi virum juxta cor suum: et præcepit ei Dominus ut
esset dux super populum suum, eo quod non servaveris quæ præcepit
Dominus.  

<span id="015">15</span> Surrexit autem Samuel, et ascendit de Galgalis
in Gabaa Benjamin. Et reliqui populi ascenderunt post Saul obviam
populo, qui expugnabant eos venientes de Galgala in Gabaa, in colle
Benjamin. Et recensuit Saul populum qui inventi fuerant cum eo, quasi
sexcentos viros.

<span id="016">16</span> Et Saul et Jonathas filius ejus, populusque qui
inventus fuerat cum eis, erat in Gabaa Benjamin: porro Philisthiim
consederant in Machmas.

<span id="017">17</span> Et egressi sunt ad prædandum de castris
Philisthinorum tres cunei. Unus cuneus pergebat contra viam Ephra ad
terram Sual:

<span id="018">18</span> porro alius ingrediebatur per viam Beth-horon:
tertius autem verterat se ad iter termini imminentis valli Seboim contra
desertum.

<span id="019">19</span> Porro faber ferrarius non inveniebatur in omni
terra Israël: caverant enim Philisthiim, ne forte facerent Hebræi
gladium aut lanceam.

<span id="020">20</span> Descendebat ergo omnis Israël ad Philisthiim,
ut exacueret unusquisque vomerem suum, et ligonem, et securim, et
sarculum.

<span id="021">21</span> Retusæ itaque erant acies vomerum, et ligonum,
et tridentum, et securium, usque ad stimulum corrigendum.

<span id="022">22</span> Cumque venisset dies prælii, non est inventus
ensis et lancea in manu totius populi qui erat cum Saule et Jonatha,
excepto Saul et Jonatha filio ejus.

<span id="023">23</span> Egressa est autem statio Philisthiim, ut
transcenderet in Machmas.

------------------------------------------------------------------------

[Next: 1 Samuel Chapter 14](sa1014.md)
