[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc012)  [KJV](../kjv/ecc012)  [Sep](../sep/ecc012) 
[Tan](../tan/ecc012)   
  
[Ecclesiastes Index](ecc)  
  [Previous](ecc011)  [Next](sol001) 

------------------------------------------------------------------------

### Vulgate (Latin): Ecclesiastes Chapter 12

<span id="001">1</span> \[Memento Creatoris tui in diebus juventutis
tuæ,  
antequam veniat tempus afflictionis,  
et appropinquent anni de quibus dicas:  
Non mihi placent;  

<span id="002">2</span> antequam tenebrescat sol, et lumen, et luna, et
stellæ,  
et revertantur nubes post pluviam;  

<span id="003">3</span> quando commovebuntur custodes domus,  
et nutabunt viri fortissimi,  
et otiosæ erunt molentes in minuto numero,  
et tenebrescent videntes per foramina;  

<span id="004">4</span> et claudent ostia in platea,  
in humilitate vocis molentis,  
et consurgent ad vocem volucris,  
et obsurdescent omnes filiæ carminis:  

<span id="005">5</span> excelsa quoque timebunt, et formidabunt in
via.  
Florebit amygdalus, impinguabitur locusta,  
et dissipabitur capparis,  
quoniam ibit homo in domum æternitatis suæ,  
et circuibunt in platea plangentes.  

<span id="006">6</span> Antequam rumpatur funiculus argenteus,  
et recurrat vitta aurea,  
et conteratur hydria super fontem,  
et confringatur rota super cisternam,  

<span id="007">7</span> et revertatur pulvis in terram suam unde erat,  
et spiritus redeat ad Deum, qui dedit illum.  

<span id="008">8</span> Vanitas vanitatum, dixit Ecclesiastes,  
et omnia vanitas.\]  

<span id="009">9</span> \[Cumque esset sapientissimus Ecclesiastes,  
docuit populum, et enarravit quæ fecerat;  
et investigans composuit parabolas multas.  

<span id="010">10</span> Quæsivit verba utilia,  
et conscripsit sermones rectissimos ac veritate plenos.  

<span id="011">11</span> Verba sapientium sicut stimuli,  
et quasi clavi in altum defixi,  
quæ per magistrorum consilium data sunt a pastore uno.  

<span id="012">12</span> His amplius, fili mi, ne requiras.  
Faciendi plures libros nullus est finis;  
frequensque meditatio, carnis afflictio est.  

<span id="013">13</span> Finem loquendi pariter omnes audiamus.  
Deum time, et mandata ejus observa:  
hoc est enim omnis homo,  

<span id="014">14</span> et cuncta quæ fiunt adducet Deus in judicium  
pro omni errato, sive bonum, sive malum illud sit.\]

------------------------------------------------------------------------

[Next: Song of Solomon Chapter 1](sol001)
