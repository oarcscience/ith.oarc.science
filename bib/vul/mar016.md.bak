[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mar016)  [GNT](../gnt/mar016.md) 
[KJV](../kjv/mar016.md)   
  
[Mark Index](mar.md)  
  [Previous](mar015)  [Next](luk001.md) 

------------------------------------------------------------------------

### Vulgate (Latin): Mark Chapter 16

<span id="001">1</span> Et cum transisset sabbatum, Maria Magdalene, et
Maria Jacobi, et Salome emerunt aromata ut venientes ungerent Jesum.

<span id="002">2</span> Et valde mane una sabbatorum, veniunt ad
monumentum, orto jam sole.

<span id="003">3</span> Et dicebant ad invicem: Quis revolvet nobis
lapidem ab ostio monumenti?

<span id="004">4</span> Et respicientes viderunt revolutum lapidem. Erat
quippe magnus valde.

<span id="005">5</span> Et introëuntes in monumentum viderunt juvenem
sedentem in dextris, coopertum stola candida, et obstupuerunt.

<span id="006">6</span> Qui dicit illis: Nolite expavescere: Jesum
quæritis Nazarenum, crucifixum: surrexit, non est hic, ecce locus ubi
posuerunt eum.

<span id="007">7</span> Sed ite, dicite discipulis ejus, et Petro, quia
præcedit vos in Galilæam: ibi eum videbitis, sicut dixit vobis.

<span id="008">8</span> At illæ exeuntes, fugerunt de monumento:
invaserat enim eas tremor et pavor: et nemini quidquam dixerunt:
timebant enim.  

<span id="009">9</span> Surgens autem mane prima sabbati, apparuit primo
Mariæ Magdalene, de qua ejecerat septem dæmonia.

<span id="010">10</span> Illa vadens nuntiavit his, qui cum eo fuerant,
lugentibus et flentibus.

<span id="011">11</span> Et illi audientes quia viveret, et visus esset
ab ea, non crediderunt.  

<span id="012">12</span> Post hæc autem duobus ex his ambulantibus
ostensus est in alia effigie, euntibus in villam:

<span id="013">13</span> et illi euntes nuntiaverunt ceteris: nec illis
crediderunt.

<span id="014">14</span> Novissime recumbentibus illis undecim apparuit:
et exprobravit incredulitatem eorum et duritiam cordis: quia iis, qui
viderant eum resurrexisse, non crediderunt.

<span id="015">15</span> Et dixit eis: Euntes in mundum universum
prædicate Evangelium omni creaturæ.

<span id="016">16</span> Qui crediderit, et baptizatus fuerit, salvus
erit: qui vero non crediderit, condemnabitur.

<span id="017">17</span> Signa autem eos qui crediderint, hæc sequentur:
in nomine meo dæmonia ejicient: linguis loquentur novis:

<span id="018">18</span> serpentes tollent: et si mortiferum quid
biberint, non eis nocebit: super ægros manus imponent, et bene
habebunt.  

<span id="019">19</span> Et Dominus quidem Jesus postquam locutus est
eis, assumptus est in cælum, et sedet a dextris Dei.

<span id="020">20</span> Illi autem profecti prædicaverunt ubique,
Domino cooperante, et sermonem confirmante, sequentibus signis.

------------------------------------------------------------------------

[Next: Luke Chapter 1](luk001.md)
