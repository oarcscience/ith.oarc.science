<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Wisdom: Wisdom Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/wis005.htm">Polyglot</A>&nbsp;
<A HREF="../apo/wis005.htm">Apo</A>&nbsp;
<A HREF="../sep/wis005.htm">Sep</A>&nbsp;

<BR>
<BR><A HREF="wis.htm">Wisdom Index</A><BR>
&nbsp;
<A HREF="wis004.htm">Previous</A>&nbsp;
<A HREF="wis006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Wisdom Chapter 5</H3><P><a name="001">1</A>&nbsp;[Tunc stabunt justi in magna constantia<BR> adversus eos qui se angustiaverunt,<BR> et qui abstulerunt labores eorum.<BR></P>
<P><a name="002">2</A>&nbsp;Videntes turbabuntur timore horribili,<BR> et mirabuntur in subitatione insperat&#230; salutis;<BR></P>
<P><a name="003">3</A>&nbsp;dicentes intra se, p&#156;nitentiam agentes,<BR> et pr&#230; angustia spiritus gementes:<BR> Hi sunt quos habuimus aliquando in derisum,<BR> et in similitudinem improperii.<BR></P>
<P><a name="004">4</A>&nbsp;Nos insensati, vitam illorum &#230;stimabamus insaniam,<BR> et finem illorum sine honore;<BR></P>
<P><a name="005">5</A>&nbsp;ecce quomodo computati sunt inter filios Dei,<BR> et inter sanctos sors illorum est.<BR></P>
<P><a name="006">6</A>&nbsp;Ergo erravimus a via veritatis,<BR> et justiti&#230; lumen non luxit nobis,<BR> et sol intelligenti&#230; non est ortus nobis.<BR></P>
<P><a name="007">7</A>&nbsp;Lassati sumus in via iniquitatis et perditionis,<BR> et ambulavimus vias difficiles:<BR> viam autem Domini ignoravimus.<BR></P>
<P><a name="008">8</A>&nbsp;Quid nobis profuit superbia?<BR> aut divitiarum jactantia quid contulit nobis?<BR></P>
<P><a name="009">9</A>&nbsp;Transierunt omnia illa tamquam umbra,<BR> et tamquam nuntius percurrens,<BR></P>
<P><a name="010">10</A>&nbsp;et tamquam navis qu&#230; pertransit fluctuantem aquam,<BR> cujus cum pr&#230;terierit non est vestigium invenire,<BR> neque semitam carin&#230; illius in fluctibus;<BR></P>
<P><a name="011">11</A>&nbsp;aut tamquam avis qu&#230; transvolat in a&#235;re,<BR> cujus nullum invenitur argumentum itineris,<BR> sed tantum sonitus alarum verberans levem ventum,<BR> et scindens per vim itineris a&#235;rem:<BR> commotis alis transvolavit,<BR> et post hoc nullum signum invenitur itineris illius;<BR></P>
<P><a name="012">12</A>&nbsp;aut tamquam sagitta emissa in locum destinatum,<BR> divisus a&#235;r continuo in se reclusus est,<BR> ut ignoretur transitus illius:<BR></P>
<P><a name="013">13</A>&nbsp;sic et nos nati continuo desivimus esse;<BR> et virtutis quidem nullum signum valuimus ostendere,<BR> in malignitate autem nostra consumpti sumus.<BR></P>
<P><a name="014">14</A>&nbsp;Talia dixerunt in inferno hi qui peccaverunt:<BR></P>
<P><a name="015">15</A>&nbsp;quoniam spes impii tamquam lanugo est qu&#230; a vento tollitur,<BR> et tamquam spuma gracilis qu&#230; a procella dispergitur,<BR> et tamquam fumus qui a vento diffusus est,<BR> et tamquam memoria hospitis unius diei pr&#230;tereuntis.<BR></P>
<P><a name="016">16</A>&nbsp;Justi autem in perpetuum vivent,<BR> et apud Dominum est merces eorum,<BR> et cogitatio illorum apud Altissimum.<BR></P>
<P><a name="017">17</A>&nbsp;Ideo accipient regnum decoris,<BR> et diadema speciei de manu Domini:<BR> quoniam dextera sua teget eos,<BR> et brachio sancto suo defendet illos.<BR></P>
<P><a name="018">18</A>&nbsp;Accipiet armaturam zelus illius,<BR> et armabit creaturam ad ultionem inimicorum.<BR></P>
<P><a name="019">19</A>&nbsp;Induet pro thorace justitiam,<BR> et accipiet pro galea judicium certum;<BR></P>
<P><a name="020">20</A>&nbsp;sumet scutum inexpugnabile &#230;quitatem.<BR></P>
<P><a name="021">21</A>&nbsp;Acuet autem duram iram in lanceam,<BR> et pugnabit cum illo orbis terrarum contra insensatos.<BR></P>
<P><a name="022">22</A>&nbsp;Ibunt directe emissiones fulgurum,<BR> et tamquam a bene curvato arcu nubium exterminabuntur,<BR> et ad certum locum insilient.<BR></P>
<P><a name="023">23</A>&nbsp;Et a petrosa ira plen&#230; mittentur grandines;<BR> excandescet in illos aqua maris,<BR> et flumina concurrent duriter.<BR></P>
<P><a name="024">24</A>&nbsp;Contra illos stabit spiritus virtutis,<BR> et tamquam turbo venti dividet illos;<BR> et ad eremum perducet omnem terram iniquitas illorum,<BR> et malignitas evertet sedes potentium.]</P>
<P><HR>
<CENTER>
<A HREF="wis006.htm">Next: Wisdom Chapter 6</A></CENTER>
</BODY>
</HTML>
