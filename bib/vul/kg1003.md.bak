[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1003)  [KJV](../kjv/kg1003)  [Sep](../sep/kg1003.md) 
[Tan](../tan/kg1003.md)   
  
[1 Kings Index](kg1.md)  
  [Previous](kg1002)  [Next](kg1004.md) 

------------------------------------------------------------------------

### Vulgate (Latin): 1 Kings Chapter 3

<span id="001">1</span> Confirmatum est igitur regnum in manu Salomonis,
et affinitate conjunctus est Pharaoni regi Ægypti: accepit namque filiam
ejus, et adduxit in civitatem David, donec compleret ædificans domum
suam, et domum Domini, et murum Jerusalem per circuitum.

<span id="002">2</span> Attamen populus immolabat in excelsis: non enim
ædificatum erat templum nomini Domini usque in diem illum.

<span id="003">3</span> Dilexit autem Salomon Dominum, ambulans in
præceptis David patris sui, excepto quod in excelsis immolabat, et
accendebat thymiama.

<span id="004">4</span> Abiit itaque in Gabaon, ut immolaret ibi: illud
quippe erat excelsum maximum: mille hostias in holocaustum obtulit
Salomon super altare illud in Gabaon.

<span id="005">5</span> Apparuit autem Dominus Salomoni per somnium
nocte, dicens: Postula quod vis ut dem tibi.

<span id="006">6</span> Et ait Salomon: Tu fecisti cum servo tuo David
patre meo misericordiam magnam, sicut ambulavit in conspectu tuo in
veritate et justitia, et recto corde tecum: custodisti ei misericordiam
tuam grandem, et dedisti ei filium sedentem super thronum ejus, sicut
est hodie.

<span id="007">7</span> Et nunc Domine Deus, tu regnare fecisti servum
tuum pro David patre meo: ego autem sum puer parvulus, et ignorans
egressum et introitum meum.

<span id="008">8</span> Et servus tuus in medio est populi quem
elegisti, populi infiniti, qui numerari et supputari non potest præ
multitudine.

<span id="009">9</span> Dabis ergo servo tuo cor docile, ut populum tuum
judicare possit, et discernere inter bonum et malum. Quis enim poterit
judicare populum istum, populum tuum hunc multum?  

<span id="010">10</span> Placuit ergo sermo coram Domino, quod Salomon
postulasset hujuscemodi rem.

<span id="011">11</span> Et dixit Dominus Salomoni: Quia postulasti
verbum hoc, et non petisti tibi dies multos, nec divitias, aut animas
inimicorum tuorum, sed postulasti tibi sapientiam ad discernendum
judicium:

<span id="012">12</span> ecce feci tibi secundum sermones tuos, et dedi
tibi cor sapiens et intelligens, in tantum ut nullus ante te similis tui
fuerit, nec post te surrecturus sit.

<span id="013">13</span> Sed et hæc quæ non postulasti, dedi tibi:
divitias scilicet, et gloriam, ut nemo fuerit similis tui in regibus
cunctis retro diebus.

<span id="014">14</span> Si autem ambulaveris in viis meis, et
custodieris præcepta mea et mandata mea, sicut ambulavit pater tuus,
longos faciam dies tuos.

<span id="015">15</span> Igitur evigilavit Salomon, et intellexit quod
esset somnium: cumque venisset Jerusalem, stetit coram arca fœderis
Domini, et obtulit holocausta, et fecit victimas pacificas, et grande
convivium universis famulis suis.  

<span id="016">16</span> Tunc venerunt duæ mulieres meretrices ad regem,
steteruntque coram eo:

<span id="017">17</span> quarum una ait: Obsecro, mi domine: ego et
mulier hæc habitabamus in domo una, et peperi apud eam in cubiculo.

<span id="018">18</span> Tertia autem die postquam ego peperi, peperit
et hæc: et eramus simul, nullusque alius nobiscum in domo, exceptis
nobis duabus.

<span id="019">19</span> Mortuus est autem filius mulieris hujus nocte:
dormiens quippe oppressit eum.

<span id="020">20</span> Et consurgens intempestæ noctis silentio, tulit
filium meum de latere meo, ancillæ tuæ dormientis, et collocavit in sinu
suo: suum autem filium, qui erat mortuus, posuit in sinu meo.

<span id="021">21</span> Cumque surrexissem mane ut darem lac filio meo,
apparuit mortuus: quem diligentius intuens clara luce, deprehendi non
esse meum quem genueram.

<span id="022">22</span> Responditque altera mulier: Non est ita ut
dicis, sed filius tuus mortuus est, meus autem vivit. E contrario illa
dicebat: Mentiris: filius quippe meus vivit, et filius tuus mortuus est.
Atque in hunc modum contendebant coram rege.

<span id="023">23</span> Tunc rex ait: Hæc dicit: Filius meus vivit, et
filius tuus mortuus est: et ista respondit: Non, sed filius tuus mortuus
est, meus autem vivit.

<span id="024">24</span> Dixit ergo rex: Afferte mihi gladium. Cumque
attulissent gladium coram rege,

<span id="025">25</span> Dividite, inquit, infantem vivum in duas
partes, et date dimidiam partem uni, et dimidiam partem alteri.

<span id="026">26</span> Dixit autem mulier, cujus filius erat vivus, ad
regem (commota sunt quippe viscera ejus super filio suo): Obsecro,
domine, date illi infantem vivum, et nolite interficere eum. E contrario
illa dicebat: Nec mihi nec tibi sit, sed dividatur.

<span id="027">27</span> Respondit rex, et ait: Date huic infantem
vivum, et non occidatur: hæc est enim mater ejus.

<span id="028">28</span> Audivit itaque omnis Israël judicium quod
judicasset rex, et timuerunt regem, videntes sapientiam Dei esse in eo
ad faciendum judicium.

------------------------------------------------------------------------

[Next: 1 Kings Chapter 4](kg1004.md)
