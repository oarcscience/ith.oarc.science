[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job003)  [KJV](../kjv/job003)  [Sep](../sep/job003) 
[Tan](../tan/job003)   
  
[Job Index](job)  
  [Previous](job002)  [Next](job004) 

------------------------------------------------------------------------

### Vulgate (Latin): Job Chapter 3

<span id="001">1</span> Post hæc aperuit Job os suum, et maledixit diei
suo,

<span id="002">2</span> et locutus est:

<span id="003">3</span> \[Pereat dies in qua natus sum,  
et nox in qua dictum est: Conceptus est homo.  

<span id="004">4</span> Dies ille vertatur in tenebras:  
non requirat eum Deus desuper,  
et non illustretur lumine.  

<span id="005">5</span> Obscurent eum tenebræ et umbra mortis;  
occupet eum caligo,  
et involvatur amaritudine.  

<span id="006">6</span> Noctem illam tenebrosus turbo possideat;  
non computetur in diebus anni,  
nec numeretur in mensibus.  

<span id="007">7</span> Sit nox illa solitaria,  
nec laude digna.  

<span id="008">8</span> Maledicant ei qui maledicunt diei,  
qui parati sunt suscitare Leviathan.  

<span id="009">9</span> Obtenebrentur stellæ caligine ejus;  
expectet lucem, et non videat,  
nec ortum surgentis auroræ.  

<span id="010">10</span> Quia non conclusit ostia ventris qui portavit
me,  
nec abstulit mala ab oculis meis.  

<span id="011">11</span> Quare non in vulva mortuus sum?  
egressus ex utero non statim perii?  

<span id="012">12</span> Quare exceptus genibus?  
cur lactatus uberibus?  

<span id="013">13</span> Nunc enim dormiens silerem,  
et somno meo requiescerem  

<span id="014">14</span> cum regibus et consulibus terræ,  
qui ædificant sibi solitudines;  

<span id="015">15</span> aut cum principibus qui possident aurum,  
et replent domos suas argento;  

<span id="016">16</span> aut sicut abortivum absconditum non
subsisterem,  
vel qui concepti non viderunt lucem.  

<span id="017">17</span> Ibi impii cessaverunt a tumultu,  
et ibi requieverunt fessi robore.  

<span id="018">18</span> Et quondam vincti pariter sine molestia,  
non audierunt vocem exactoris.  

<span id="019">19</span> Parvus et magnus ibi sunt,  
et servus liber a domino suo.  

<span id="020">20</span> Quare misero data est lux,  
et vita his qui in amaritudine animæ sunt:  

<span id="021">21</span> qui expectant mortem, et non venit,  
quasi effodientes thesaurum;  

<span id="022">22</span> gaudentque vehementer  
cum invenerint sepulchrum?  

<span id="023">23</span> viro cujus abscondita est via  
et circumdedit eum Deus tenebris?  

<span id="024">24</span> Antequam comedam, suspiro;  
et tamquam inundantes aquæ, sic rugitus meus:  

<span id="025">25</span> quia timor quem timebam evenit mihi,  
et quod verebar accidit.  

<span id="026">26</span> Nonne dissimulavi? nonne silui? nonne quievi?  
et venit super me indignatio.\]

------------------------------------------------------------------------

[Next: Job Chapter 4](job004)
