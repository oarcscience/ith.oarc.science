[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev008)  [GNT](../gnt/rev008.md) 
[KJV](../kjv/rev008.md)   
  
[Revelation Index](rev.md)  
  [Previous](rev007)  [Next](rev009.md) 

------------------------------------------------------------------------

### Vulgate (Latin): Revelation Chapter 8

<span id="001">1</span> Et cum aperuisset sigillum septimum, factum est
silentium in cælo, quasi media hora.

<span id="002">2</span> Et vidi septem angelos stantes in conspectu Dei:
et datæ sunt illis septem tubæ.

<span id="003">3</span> Et alius angelus venit, et stetit ante altare
habens thuribulum aureum: et data sunt illi incensa multa, ut daret de
orationibus sanctorum omnium super altare aureum, quod est ante thronum
Dei.

<span id="004">4</span> Et ascendit fumus incensorum de orationibus
sanctorum de manu angeli coram Deo.

<span id="005">5</span> Et accepit angelus thuribulum, et implevit illud
de igne altaris, et misit in terram: et facta sunt tonitrua, et voces,
et fulgura, et terræmotus magnus.

<span id="006">6</span> Et septem angeli, qui habebant septem tubas,
præparaverunt se ut tuba canerent.

<span id="007">7</span> Et primus angelus tuba cecinit, et facta est
grando, et ignis, mista in sanguine, et missum est in terram, et tertia
pars terræ combusta est, et tertia pars arborum concremata est, et omne
fœnum viride combustum est.

<span id="008">8</span> Et secundus angelus tuba cecinit: et tamquam
mons magnus igne ardens missus est in mare, et facta est tertia pars
maris sanguis,

<span id="009">9</span> et mortua est tertia pars creaturæ eorum, quæ
habebant animas in mari, et tertia pars navium interiit.

<span id="010">10</span> Et tertius angelus tuba cecinit: et cecidit de
cælo stella magna, ardens tamquam facula, et cecidit in tertiam partem
fluminum, et in fontes aquarum:

<span id="011">11</span> et nomen stellæ dicitur Absinthium, et facta
est tertia pars aquarum in absinthium; et multi hominum mortui sunt de
aquis, quia amaræ factæ sunt.

<span id="012">12</span> Et quartus angelus tuba cecinit: et percussa
est tertia pars solis, et tertia pars lunæ, et tertia pars stellarum,
ita ut obscuraretur tertia pars eorum, et diei non luceret pars tertia,
et noctis similiter.

<span id="013">13</span> Et vidi, et audivi vocem unius aquilæ volantis
per medium cæli dicentis voce magna: Væ, væ, væ habitantibus in terra de
ceteris vocibus trium angelorum, qui erant tuba canituri.

------------------------------------------------------------------------

[Next: Revelation Chapter 9](rev009.md)
