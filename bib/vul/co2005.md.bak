[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co2005)  [GNT](../gnt/co2005.md) 
[KJV](../kjv/co2005.md)   
  
[2 Corinthians Index](co2.md)  
  [Previous](co2004)  [Next](co2006.md) 

------------------------------------------------------------------------

### Vulgate (Latin): 2 Corinthians Chapter 5

<span id="001">1</span> Scimus enim quoniam si terrestris domus nostra
hujus habitationis dissolvatur, quod ædificationem ex Deo habemus, domum
non manufactam, æternam in cælis.

<span id="002">2</span> Nam et in hoc ingemiscimus, habitationem
nostram, quæ de cælo est, superindui cupientes:

<span id="003">3</span> si tamen vestiti, non nudi inveniamur.

<span id="004">4</span> Nam et qui sumus in hoc tabernaculo,
ingemiscimus gravati: eo quod nolumus expoliari, sed supervestiri, ut
absorbeatur quod mortale est, a vita.

<span id="005">5</span> Qui autem efficit nos in hoc ipsum, Deus, qui
dedit nobis pignus Spiritus.

<span id="006">6</span> Audentes igitur semper, scientes quoniam dum
sumus in corpore, peregrinamur a Domino

<span id="007">7</span> (per fidem enim ambulamus, et non per speciem):

<span id="008">8</span> audemus autem, et bonam voluntatem habemus magis
peregrinari a corpore, et præsentes esse ad Dominum.

<span id="009">9</span> Et ideo contendimus, sive absentes, sive
præsentes, placere illi.

<span id="010">10</span> Omnes enim non manifestari oportet ante
tribunal Christi, ut referat unusquisque propria corporis, prout gessit,
sive bonum, sive malum.  

<span id="011">11</span> Scientes ergo timorem Domini, hominibus
suademus, Deo autem manifesti sumus. Spero autem et in conscientiis
vestris manifestos nos esse.

<span id="012">12</span> Non iterum commendamus nos vobis, sed
occasionem damus vobis gloriandi pro nobis: ut habeatis ad eos qui in
facie gloriantur, et non in corde.

<span id="013">13</span> Sive enim mente excedimus Deo: sive sobrii
sumus, vobis.

<span id="014">14</span> Caritas enim Christi urget nos: æstimantes hoc,
quoniam si unus pro omnibus mortuus est, ergo omnes mortui sunt:

<span id="015">15</span> et pro omnibus mortuus est Christus: ut, et qui
vivunt, jam non sibi vivant, sed ei qui pro ipsis mortuus est et
resurrexit.

<span id="016">16</span> Itaque nos ex hoc neminem novimus secundum
carnem. Et si cognovimus secundum carnem Christum, sed nunc jam non
novimus.

<span id="017">17</span> Si qua ergo in Christo nova creatura, vetera
transierunt: ecce facta sunt omnia nova.

<span id="018">18</span> Omnia autem ex Deo, qui nos reconciliavit sibi
per Christum: et dedit nobis ministerium reconciliationis,

<span id="019">19</span> quoniam quidem Deus erat in Christo mundum
reconcilians sibi, non reputans illis delicta ipsorum, et posuit in
nobis verbum reconciliationis.

<span id="020">20</span> Pro Christo ergo legatione fungimur, tamquam
Deo exhortante per nos. Obsecramus pro Christo, reconciliamini Deo.

<span id="021">21</span> Eum, qui non noverat peccatum, pro nobis
peccatum fecit, ut nos efficeremur justitia Dei in ipso.

------------------------------------------------------------------------

[Next: 2 Corinthians Chapter 6](co2006.md)
