[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis017)  [Apo](../apo/wis017.md) 
[Sep](../sep/wis017.md)   
  
[Wisdom Index](wis.md)  
  [Previous](wis016)  [Next](wis018.md) 

------------------------------------------------------------------------

### Vulgate (Latin): Wisdom Chapter 17

<span id="001">1</span> \[Magna sunt enim judicia tua, Domine,  
et inenarrabilia verba tua:  
propter hoc indisciplinatæ animæ erraverunt.  

<span id="002">2</span> Dum enim persuasum habent iniqui  
posse dominari nationi sanctæ,  
vinculis tenebrarum et longæ noctis compediti,  
inclusi sub tectis,  
fugitivi perpetuæ providentiæ jacuerunt.  

<span id="003">3</span> Et dum putant se latere in obscuris peccatis,  
tenebroso oblivionis velamento dispersi sunt,  
paventes horrende,  
et cum admiratione nimia perturbati.  

<span id="004">4</span> Neque enim quæ continebat illos spelunca sine
timore custodiebat,  
quoniam sonitus descendens perturbabat illos,  
et personæ tristes illis apparentes pavorem illis præstabant.  

<span id="005">5</span> Et ignis quidem nulla vis poterat illis lumen
præbere,  
nec siderum limpidæ flammæ  
illuminare poterant illam noctem horrendam.  

<span id="006">6</span> Apparebat autem illis subitaneus ignis, timore
plenus;  
et timore perculsi illius quæ non videbatur faciei,  
æstimabant deteriora esse quæ videbantur.  

<span id="007">7</span> Et magicæ artis appositi erant derisus,  
et sapientiæ gloriæ correptio cum contumelia.  

<span id="008">8</span> Illi enim qui promittebant  
timores et perturbationes expellere se ab anima languente,  
hi cum derisu pleni timore languebant.  

<span id="009">9</span> Nam etsi nihil illos ex monstris perturbabat,  
transitu animalium et serpentium sibilatione commoti,  
tremebundi peribant,  
et aërem quem nulla ratione quis effugere posset, negantes se videre.  

<span id="010">10</span> Cum sit enim timida nequitia,  
dat testimonium condemnationis:  
semper enim præsumit sæva,  
perturbata conscientia:  

<span id="011">11</span> nihil enim est timor nisi proditio cogitationis
auxiliorum.  

<span id="012">12</span> Et dum ab intus minor est exspectatio,  
majorem computat inscientiam ejus causæ,  
de qua tormentum præstat.  

<span id="013">13</span> Illi autem qui impotentem vere noctem,  
et ab infimis et ab altissimis inferis supervenientem,  
eumdem somnum dormientes,  

<span id="014">14</span> aliquando monstrorum exagitabantur timore,  
aliquando animæ deficiebant traductione:  
subitaneus enim illis et insperatus timor supervenerat.  

<span id="015">15</span> Deinde si quisquam ex illis decidisset,  
custodiebatur in carcere sine ferro reclusus.  

<span id="016">16</span> Si enim rusticus quis erat, aut pastor,  
aut agri laborum operarius præoccupatus esset,  
ineffugibilem sustinebat necessitatem;  

<span id="017">17</span> una enim catena tenebrarum omnes erant
colligati.  
Sive spiritus sibilans,  
aut inter spissos arborum ramos avium sonus suavis,  
aut vis aquæ decurrentis nimium,  

<span id="018">18</span> aut sonus validus præcipitatarum petrarum,  
aut ludentium animalium cursus invisus,  
aut mugientium valida bestiarum vox,  
aut resonans de altissimis montibus echo:  
deficientes faciebant illos præ timore.  

<span id="019">19</span> Omnis enim orbis terrarum limpido illuminabatur
lumine,  
et non impeditis operibus continebatur.  

<span id="020">20</span> Solis autem illis superposita erat gravis
nox,  
imago tenebrarum quæ superventura illis erat:  
ipsi ergo sibi erant graviores tenebris.\]

------------------------------------------------------------------------

[Next: Wisdom Chapter 18](wis018.md)
