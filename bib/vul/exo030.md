[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo030)  [KJV](../kjv/exo030)  [Sep](../sep/exo030.md) 
[Tan](../tan/exo030.md)   
  
[Exodus Index](exo.md)  
  [Previous](exo029)  [Next](exo031.md) 

------------------------------------------------------------------------

### Vulgate (Latin): Exodus Chapter 30

<span id="001">1</span> Facies quoque altare ad adolendum thymiama, de
lignis setim,

<span id="002">2</span> habens cubitum longitudinis, et alterum
latitudinis, id est, quadrangulum, et duos cubitos in altitudine. Cornua
ex ipso procedent.

<span id="003">3</span> Vestiesque illud auro purissimo, tam craticulam
ejus, quam parietes per circuitum, et cornua. Faciesque ei coronam
aureolam per gyrum,

<span id="004">4</span> et duos annulos aureos sub corona per singula
latera, ut mittantur in eos vectes, et altare portetur.

<span id="005">5</span> Ipsos quoque vectes facies de lignis setim, et
inaurabis.

<span id="006">6</span> Ponesque altare contra velum, quod ante arcum
pendet testimonii coram propitiatorio quo tegitur testimonium, ubi
loquar tibi.

<span id="007">7</span> Et adolebit incensum super eo Aaron, suave
fragrans, mane. Quando componet lucernas, incendet illud:

<span id="008">8</span> et quando collocabit eas ad vesperum, uret
thymiama sempiternum coram Domino in generationes vestras.

<span id="009">9</span> Non offeretis super eo thymiama compositionis
alterius, nec oblationem, et victimam, nec libabitis libamina.

<span id="010">10</span> Et deprecabitur Aaron super cornua ejus semel
per annum, in sanguine quod oblatum est pro peccato, et placabit super
eo in generationibus vestris. Sanctum sanctorum erit Domino.  

<span id="011">11</span> Locutusque est Dominus ad Moysen, dicens:

<span id="012">12</span> Quando tuleris summam filiorum Israël juxta
numerum, dabunt singuli pretium pro animabus suis Domino, et non erit
plaga in eis, cum fuerint recensiti.

<span id="013">13</span> Hoc autem dabit omnis qui transit ad nomen,
dimidium sicli juxta mensuram templi (siclus viginti obolos habet);
media pars sicli offeretur Domino.

<span id="014">14</span> Qui habetur in numero, a viginti annis et
supra, dabit pretium.

<span id="015">15</span> Dives non addet ad medium sicli, et pauper
nihil minuet.

<span id="016">16</span> Susceptamque pecuniam, quæ collata est a filiis
Israël, trades in usus tabernaculi testimonii, ut sit monimentum eorum
coram Domino, et propitietur animabus eorum.  

<span id="017">17</span> Locutusque est Dominus ad Moysen, dicens:

<span id="018">18</span> Facies et labrum æneum cum basi sua ad
lavandum: ponesque illud inter tabernaculum testimonii et altare. Et
missa aqua,

<span id="019">19</span> lavabunt in ea Aaron et filii ejus manus suas
ac pedes,

<span id="020">20</span> quando ingressuri sunt tabernaculum testimonii,
et quando accessuri sunt ad altare, ut offerant in eo thymiama Domino,

<span id="021">21</span> ne forte moriantur; legitimum sempiternum erit
ipsi, et semini ejus per successiones.  

<span id="022">22</span> Locutusque est Dominus ad Moysen,

<span id="023">23</span> dicens: Sume tibi aromata, primæ myrrhæ et
electæ quingentos siclos, et cinnamomi medium, id est, ducentos
quinquaginta siclos, calami similiter ducentos quinquaginta,

<span id="024">24</span> casiæ autem quingentos siclos, in pondere
sanctuarii, olei de olivetis mensuram hin:

<span id="025">25</span> faciesque unctionis oleum sanctum, unguentum
compositum opere unguentarii,

<span id="026">26</span> et unges ex eo tabernaculum testimonii, et
arcam testamenti,

<span id="027">27</span> mensamque cum vasis suis, et candelabrum, et
utensilia ejus, altaria thymiamatis,

<span id="028">28</span> et holocausti, et universam supellectilem quæ
ad cultum eorum pertinet.

<span id="029">29</span> Sanctificabisque omnia, et erunt Sancta
sanctorum; qui tetigerit ea, sanctificabitur.

<span id="030">30</span> Aaron et filios ejus unges, sanctificabisque
eos, ut sacerdotio fungantur mihi.

<span id="031">31</span> Filiis quoque Israël dices: Hoc oleum unctionis
sanctum erit mihi in generationes vestras.

<span id="032">32</span> Caro hominis non ungetur ex eo, et juxta
compositionem ejus non facietis aliud, quia sanctificatum est, et
sanctum erit vobis.

<span id="033">33</span> Homo quicumque tale composuerit, et dederit ex
eo alieno, exterminabitur de populo suo.

<span id="034">34</span> Dixitque Dominus ad Moysen: Sume tibi aromata,
stacten et onycha, galbanum boni odoris, et thus lucidissimum; æqualis
ponderis erunt omnia:

<span id="035">35</span> faciesque thymiama compositum opere
unguentarii, mistum diligenter, et purum, et sanctificatione
dignissimum.

<span id="036">36</span> Cumque in tenuissimum pulverem universa
contuderis, pones ex eo coram tabernaculo testimonii, in quo loco
apparebo tibi. Sanctum sanctorum erit vobis thymiama.

<span id="037">37</span> Talem compositionem non facietis in usus
vestros, quia sanctum est Domino.

<span id="038">38</span> Homo quicumque fecerit simile, ut odore illius
perfruatur, peribit de populis suis.

------------------------------------------------------------------------

[Next: Exodus Chapter 31](exo031.md)
