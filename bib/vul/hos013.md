[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos013)  [KJV](../kjv/hos013)  [Sep](../sep/hos013) 
[Tan](../tan/hos013)   
  
[Hosea Index](hos)  
  [Previous](hos012)  [Next](hos014) 

------------------------------------------------------------------------

### Vulgate (Latin): Hosea Chapter 13

<span id="001">1</span> \[Loquente Ephraim, horror invasit Israël;  
et deliquit in Baal, et mortuus est.  

<span id="002">2</span> Et nunc addiderunt ad peccandum;  
feceruntque sibi conflatile de argento suo  
quasi similitudinem idolorum:  
factura artificum totum est:  
his ipsi dicunt: Immolate homines, vitulos adorantes.  

<span id="003">3</span> Idcirco erunt quasi nubes matutina,  
et sicut ros matutinus præteriens;  
sicut pulvis turbine raptus ex area,  
et sicut fumus de fumario.  

<span id="004">4</span> Ego autem Dominus Deus tuus, ex terra Ægypti;  
et Deum absque me nescies,  
et salvator non est præter me.  

<span id="005">5</span> Ego cognovi te in deserto,  
in terra solitudinis.  

<span id="006">6</span> Juxta pascua sua adimpleti sunt et saturati
sunt;  
et levaverunt cor suum, et obliti sunt mei.  

<span id="007">7</span> Et ego ero eis quasi leæna,  
sicut pardus in via Assyriorum.  

<span id="008">8</span> Occurram eis quasi ursa raptis catulis,  
et dirumpam interiora jecoris eorum,  
et consumam eos ibi quasi leo:  
bestia agri scindet eos.  

<span id="009">9</span> Perditio tua, Israël: tantummodo in me auxilium
tuum.  

<span id="010">10</span> Ubi est rex tuus?  
maxime nunc salvet te in omnibus urbibus tuis;  
et judices tui, de quibus dixisti:  
Da mihi regem et principes.  

<span id="011">11</span> Dabo tibi regem in furore meo,  
et auferam in indignatione mea.  

<span id="012">12</span> Colligata est iniquitas Ephraim;  
absconditum peccatum ejus.  

<span id="013">13</span> Dolores parturientis venient ei:  
ipse filius non sapiens:  
nunc enim non stabit in contritione filiorum.  

<span id="014">14</span> De manu mortis liberabo eos;  
de morte redimam eos.  
Ero mors tua, o mors!  
morsus tuus ero, inferne!  
consolatio abscondita est ab oculis meis.  

<span id="015">15</span> Quia ipse inter fratres dividet:  
adducet urentem ventum Dominus de deserto ascendentem,  
et siccabit venas ejus,  
et desolabit fontem ejus:  
et ipse diripiet thesaurum omnis vasis desiderabilis.\]

------------------------------------------------------------------------

[Next: Hosea Chapter 14](hos014)
