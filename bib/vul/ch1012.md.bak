[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1012)  [KJV](../kjv/ch1012)  [Sep](../sep/ch1012.md) 
[Tan](../tan/ch1012.md)   
  
[1 Chronicles Index](ch1.md)  
  [Previous](ch1011)  [Next](ch1013.md) 

------------------------------------------------------------------------

### Vulgate (Latin): 1 Chronicles Chapter 12

<span id="001">1</span> Hi quoque venerunt ad David in Siceleg, cum
adhuc fugeret Saul filium Cis, qui erant fortissimi et egregii
pugnatores,

<span id="002">2</span> tendentes arcum, et utraque manu fundis saxa
jacientes, et dirigentes sagittas, de fratribus Saul ex Benjamin.

<span id="003">3</span> Princeps Ahiecer, et Joas filii Samaa
Gabaathites, et Jaziel, et Phallet filii Azmoth, et Baracha, et Jehu
Anathotites.

<span id="004">4</span> Samaias quoque Gabaonites fortissimus inter
triginta et super triginta. Jeremias, et Jeheziel, et Johanan, et
Jezabad Gaderothites.

<span id="005">5</span> Et Eluzai, et Jerimuth, et Baalia, et Samaria,
et Saphatia Haruphites.

<span id="006">6</span> Elcana, et Jesia, et Azareel, et Joëzer, et
Jesbaam de Carehim:

<span id="007">7</span> Joëla quoque, et Zabadia filii Jeroham de
Gedor.  

<span id="008">8</span> Sed et de Gaddi transfugerunt ad David cum
lateret in deserto, viri robustissimi, et pugnatores optimi, tenentes
clypeum et hastam: facies eorum quasi facies leonis, et veloces quasi
capreæ in montibus:

<span id="009">9</span> Ezer princeps, Obdias secundus, Eliab tertius,

<span id="010">10</span> Masmana quartus, Jeremias quintus,

<span id="011">11</span> Ethi sextus, Eliel septimus,

<span id="012">12</span> Johanan octavus, Elzebad nonus,

<span id="013">13</span> Jeremias decimus, Machbanai undecimus.

<span id="014">14</span> Hi de filiis Gad principes exercitus:
novissimus centum militibus præerat, et maximus mille.

<span id="015">15</span> Isti sunt qui transierunt Jordanem mense primo,
quando inundare consuevit super ripas suas: et omnes fugaverunt qui
morabantur in vallibus ad orientalem plagam et occidentalem.  

<span id="016">16</span> Venerunt autem et de Benjamin et de Juda ad
præsidium in quo morabatur David.

<span id="017">17</span> Egressusque est David obviam eis, et ait: Si
pacifice venistis ad me ut auxiliemini mihi, cor meum jungatur vobis: si
autem insidiamini mihi pro adversariis meis, cum ego iniquitatem in
manibus non habeam, videat Deus patrum nostrorum, et judicet.

<span id="018">18</span> Spiritus vero induit Amasai principem inter
triginta, et ait: Tui sumus, o David, et tecum, fili Isai. Pax, pax
tibi, et pax adjutoribus tuis: te enim adjuvat Deus tuus. Suscepit ergo
eos David, et constituit principes turmæ.  

<span id="019">19</span> Porro de Manasse transfugerunt ad David, quando
veniebat cum Philisthiim adversus Saul ut pugnaret: et non dimicavit cum
eis, quia inito consilio remiserunt eum principes Philisthinorum,
dicentes: Periculo capitis nostri revertetur ad dominum suum Saul.

<span id="020">20</span> Quando igitur reversus est in Siceleg,
transfugerunt ad eum de Manasse, Ednas, et Jozabad, et Jedihel, et
Michaël, et Ednas, et Jozabad, et Eliu, et Salathi, principes millium in
Manasse.

<span id="021">21</span> Hi præbuerunt auxilium David adversus
latrunculos: omnes enim erant viri fortissimi, et facti sunt principes
in exercitu.

<span id="022">22</span> Sed et per singulos dies veniebant ad David ad
auxiliandum ei, usque dum fieret grandis numerus, quasi exercitus Dei.  

<span id="023">23</span> Iste quoque est numerus principum exercitus qui
venerunt ad David cum esset in Hebron, ut transferrent regnum Saul ad
eum, juxta verbum Domini.

<span id="024">24</span> Filii Juda portantes clypeum et hastam, sex
millia octingenti expediti ad prælium.

<span id="025">25</span> De filiis Simeon virorum fortissimorum ad
pugnandum, septem millia centum.

<span id="026">26</span> De filiis Levi, quatuor millia sexcenti.

<span id="027">27</span> Jojoda quoque princeps de stirpe Aaron, et cum
eo tria millia septingenti.

<span id="028">28</span> Sadoc etiam puer egregiæ indolis, et domus
patris ejus, principes viginti duo.

<span id="029">29</span> De filiis autem Benjamin fratribus Saul, tria
millia: magna enim pars eorum adhuc sequebatur domum Saul.

<span id="030">30</span> Porro de filiis Ephraim viginti millia
octingenti, fortissimi robore, viri nominati in cognationibus suis.

<span id="031">31</span> Et ex dimidia tribu Manasse, decem et octo
millia, singuli per nomina sua, venerunt ut constituerent regem David.

<span id="032">32</span> De filiis quoque Issachar viri eruditi, qui
noverant singula tempora ad præcipiendum quid facere deberet Israël,
principes ducenti: omnis autem reliqua tribus eorum consilium
sequebatur.

<span id="033">33</span> Porro de Zabulon qui egrediebantur ad prælium,
et stabant in acie instructi armis bellicis, quinquaginta millia
venerunt in auxilium, non in corde duplici.

<span id="034">34</span> Et de Nephthali, principes mille, et cum eis
instructi clypeo et hasta, triginta et septem millia.

<span id="035">35</span> De Dan etiam præparati ad prælium, viginti octo
millia sexcenti.

<span id="036">36</span> Et de Aser egredientes ad pugnam, et in acie
provocantes, quadraginta millia.

<span id="037">37</span> Trans Jordanem autem de filiis Ruben, et de
Gad, et dimidia parte tribus Manasse, instructi armis bellicis, centum
viginti millia.

<span id="038">38</span> Omnes isti viri bellatores expediti ad
pugnandum, corde perfecto venerunt in Hebron, ut constituerent regem
David super universum Israël: sed et omnes reliqui ex Israël uno corde
erant, ut rex fieret David.

<span id="039">39</span> Fueruntque ibi apud David tribus diebus
comedentes et bibentes: præparaverant enim eis fratres sui.

<span id="040">40</span> Sed et qui juxta eos erant, usque ad Issachar,
et Zabulon, et Nephthali, afferebant panes in asinis, et camelis, et
mulis, et bobus ad vescendum: farinam, palathas, uvam passam, vinum,
oleum, boves, arietes ad omnem copiam: gaudium quippe erat in Israël.

------------------------------------------------------------------------

[Next: 1 Chronicles Chapter 13](ch1013.md)
