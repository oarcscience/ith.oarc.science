[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1015)  [KJV](../kjv/ch1015)  [Sep](../sep/ch1015.md) 
[Tan](../tan/ch1015.md)   
  
[1 Chronicles Index](ch1.md)  
  [Previous](ch1014)  [Next](ch1016.md) 

------------------------------------------------------------------------

### Vulgate (Latin): 1 Chronicles Chapter 15

<span id="001">1</span> Fecit quoque sibi domos in civitate David: et
ædificavit locum arcæ Dei, tetenditque ei tabernaculum.

<span id="002">2</span> Tunc dixit David: Illicitum est ut a quocumque
portetur arca Dei nisi a Levitis, quos elegit Dominus ad portandum eam,
et ad ministrandum sibi usque in æternum.

<span id="003">3</span> Congregavitque universum Israël in Jerusalem, ut
afferretur arca Dei in locum suum, quem præparaverat ei:

<span id="004">4</span> necnon et filios Aaron, et Levitas.

<span id="005">5</span> De filiis Caath, Uriel princeps fuit, et fratres
ejus centum viginti.

<span id="006">6</span> De filiis Merari, Asaia princeps: et fratres
ejus ducenti viginti.

<span id="007">7</span> De filiis Gersom, Joël princeps: et fratres ejus
centum triginta.

<span id="008">8</span> De filiis Elisaphan, Semeias princeps: et
fratres ejus ducenti.

<span id="009">9</span> De filiis Hebron, Eliel princeps: et fratres
ejus octoginta.

<span id="010">10</span> De filiis Oziel, Aminadab princeps: et fratres
ejus centum duodecim.

<span id="011">11</span> Vocavitque David Sadoc et Abiathar sacerdotes,
et Levitas, Uriel, Asaiam, Joël, Semeiam, Eliel, et Aminadab:

<span id="012">12</span> et dixit ad eos: Vos, qui estis principes
familiarum Leviticarum, sanctificamini cum fratribus vestris, et afferte
arcam Domini Dei Israël ad locum qui ei præparatus est:

<span id="013">13</span> ne ut a principio, quia non eratis præsentes,
percussit nos Dominus; sic et nunc fiat, illicitum quid nobis agentibus.

<span id="014">14</span> Sanctificati sunt ergo sacerdotes et Levitæ ut
portarent arcam Domini Dei Israël.

<span id="015">15</span> Et tulerunt filii Levi arcam Dei, sicut
præceperat Moyses juxta verbum Domini, humeris suis in vectibus.

<span id="016">16</span> Dixitque David principibus Levitarum, ut
constituerent de fratribus suis cantores in organis musicorum, nablis
videlicet, et lyris, et cymbalis, ut resonaret in excelsis sonitus
lætitiæ.

<span id="017">17</span> Constitueruntque Levitas: Heman filium Joël, et
de fratribus ejus Asaph filium Barachiæ: de filiis vero Merari,
fratribus eorum: Ethan filium Casaiæ.

<span id="018">18</span> Et cum eis fratres eorum: in secundo ordine,
Zachariam, et Ben, et Jaziel, et Semiramoth, et Jahiel, et Ani, Eliab,
et Banaiam, et Maasiam, et Mathathiam, et Eliphalu, et Maceniam, et
Obededom, et Jehiel, janitores.

<span id="019">19</span> Porro cantores, Heman, Asaph, et Ethan, in
cymbalis æneis concrepantes.

<span id="020">20</span> Zacharias autem, et Oziel, et Semiramoth, et
Jahiel, et Ani, et Eliab, et Maasias, et Banaias in nablis arcana
cantabant.

<span id="021">21</span> Porro Mathathias, et Eliphalu, et Macenias, et
Obededom, et Jehiel, et Ozaziu, in citharis pro octava canebant
epinicion.

<span id="022">22</span> Chonenias autem princeps Levitarum, prophetiæ
præerat, ad præcinendam melodiam: erat quippe valde sapiens.

<span id="023">23</span> Et Barachias, et Elcana, janitores arcæ.

<span id="024">24</span> Porro Sebenias, et Josaphat, et Nathanaël, et
Amasai, et Zacharias, et Banaias, et Eliezer sacerdotes, clangebant
tubis coram arca Dei: et Obededom et Jehias erant janitores arcæ.  

<span id="025">25</span> Igitur David, et omnes majores natu Israël, et
tribuni, ierunt ad deportandam arcam fœderis Domini de domo Obededom cum
lætitia.

<span id="026">26</span> Cumque adjuvisset Deus Levitas qui portabant
arcam fœderis Domini, immolabantur septem tauri, et septem arietes.

<span id="027">27</span> Porro David erat indutus stola byssina, et
universi Levitæ qui portabant arcam, cantoresque, et Chonenias princeps
prophetiæ inter cantores: David autem etiam indutus erat ephod lineo.

<span id="028">28</span> Universusque Israël deducebant arcam fœderis
Domini in jubilo, et sonitu buccinæ, et tubis, et cymbalis, et nablis,
et citharis concrepantes.

<span id="029">29</span> Cumque pervenisset arca fœderis Domini usque ad
civitatem David, Michol filia Saul prospiciens per fenestram vidit regem
David saltantem atque ludentem, et despexit eum in corde suo.

------------------------------------------------------------------------

[Next: 1 Chronicles Chapter 16](ch1016.md)
