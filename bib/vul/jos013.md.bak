[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos013)  [KJV](../kjv/jos013.md) 
[Sep:JsB](../sep/jsb013)  [Tan](../tan/jos013.md)   
  
[Joshua Index](jos.md)  
  [Previous](jos012)  [Next](jos014.md) 

------------------------------------------------------------------------

### Vulgate (Latin): Joshua Chapter 13

<span id="001">1</span> Josue senex provectæque ætatis erat, et dixit
Dominus ad eum: Senuisti, et longævus es, terraque latissima derelicta
est, quæ necdum sorte divisa est:

<span id="002">2</span> omnis videlicet Galilæa, Philisthiim, et
universa Gessuri.

<span id="003">3</span> A fluvio turbido, qui irrigat Ægyptum, usque ad
terminos Accaron contra aquilonem: terra Chanaan, quæ in quinque regulos
Philisthiim dividitur, Gazæos, et Azotios, Ascalonitas, Gethæos, et
Accaronitas.

<span id="004">4</span> Ad meridiem vero sunt Hevæi, omnis terra
Chanaan, et Maara Sidoniorum, usque Apheca et terminos Amorrhæi,

<span id="005">5</span> ejusque confinia. Libani quoque regio contra
orientem, a Baalgad sub monte Hermon, donec ingrediaris Emath;

<span id="006">6</span> omnium qui habitant in monte a Libano usque ad
aquas Maserephoth, universique Sidonii. Ego sum qui delebo eos a facie
filiorum Israël. Veniat ergo in partem hæreditatis Israël, sicut præcepi
tibi.

<span id="007">7</span> Et nunc divide terram in possessionem novem
tribubus, et dimidiæ tribui Manasse,

<span id="008">8</span> cum qua Ruben et Gad possederunt terram, quam
tradidit eis Moyses famulus Domini trans fluenta Jordanis, ad orientalem
plagam.

<span id="009">9</span> Ab Aroër, quæ sita est in ripa torrentis Arnon,
et in vallis medio, universaque campestria Medaba, usque Dibon,

<span id="010">10</span> et cunctas civitates Sehon regis Amorrhæi, qui
regnavit in Hesebon, usque ad terminos filiorum Ammon,

<span id="011">11</span> et Galaad, ac terminum Gessuri et Machati, et
omnem montem Hermon, et universam Basan, usque ad Salecha,

<span id="012">12</span> omne regnum Og in Basan, qui regnavit in
Astaroth et Edrai, ipse fuit de reliquiis Raphaim: percussitque eos
Moyses, atque delevit.

<span id="013">13</span> Nolueruntque disperdere filii Israël Gessuri et
Machati: et habitaverunt in medio Israël usque in præsentem diem.

<span id="014">14</span> Tribui autem Levi non dedit possessionem: sed
sacrificia et victimæ Domini Dei Israël, ipsa est ejus hæreditas, sicut
locutus est illi.  

<span id="015">15</span> Dedit ergo Moyses possessionem tribui filiorum
Ruben juxta cognationes suas.

<span id="016">16</span> Fuitque terminus eorum ab Aroër, quæ sita est
in ripa torrentis Arnon, et in valle ejusdem torrentis media: universam
planitiem, quæ ducit Medaba,

<span id="017">17</span> et Hesebon, cunctosque viculos earum, qui sunt
in campestribus: Dibon quoque et Bamothbaal, et oppidum Baalmaon,

<span id="018">18</span> et Jassa, et Cedimoth, et Mephaath,

<span id="019">19</span> et Cariathaim, et Sabama, et Sarathasar in
monte convallis.

<span id="020">20</span> Bethphogor et Asedoth, Phasga et Bethiesimoth,

<span id="021">21</span> et omnes urbes campestres, universaque regna
Sehon regis Amorrhæi, qui regnavit in Hesebon, quem percussit Moyses cum
principibus Madian: Hevæum, et Recem, et Sur, et Hur, et Rebe duces
Sehon habitatores terræ.

<span id="022">22</span> Et Balaam filium Beor ariolum occiderunt filii
Israël gladio cum ceteris interfectis.

<span id="023">23</span> Factusque est terminus filiorum Ruben Jordanis
fluvius. Hæc est possessio Rubenitarum per cognationes suas urbium et
viculorum.  

<span id="024">24</span> Deditque Moyses tribui Gad et filiis ejus per
cognationes suas possessionem, cujus hæc divisio est.

<span id="025">25</span> Terminus Jaser, et omnes civitates Galaad, et
dimidiam partem terræ filiorum Ammon, usque ad Aroër, quæ est contra
Rabba,

<span id="026">26</span> et ab Hesebon usque Ramoth, Masphe et Betonim:
et a Manaim usque ad terminos Dabir.

<span id="027">27</span> In valle quoque Betharan, et Bethnemra, et
Socoth, et Saphon reliquam partem regni Sehon regis Hesebon: hujus
quoque finis, Jordanis est, usque ad extremam partem maris Cenereth
trans Jordanem ad orientalem plagam.

<span id="028">28</span> Hæc est possessio filiorum Gad per familias
suas, civitates et villæ earum.  

<span id="029">29</span> Dedit et dimidiæ tribui Manasse, filiisque ejus
juxta cognationes suas, possessionem,

<span id="030">30</span> cujus hoc principium est: a Manaim universam
Basan, et cuncta regna Og regis Basan, omnesque vicos Jair, qui sunt in
Basan, sexaginta oppida:

<span id="031">31</span> et dimidiam partem Galaad, et Astaroth, et
Edrai, urbes regni Og in Basan: filiis Machir, filii Manasse, dimidiæ
parti filiorum Machir juxta cognationes suas.

<span id="032">32</span> Hanc possessionem divisit Moyses in
campestribus Moab trans Jordanem contra Jericho ad orientalem plagam.

<span id="033">33</span> Tribui autem Levi non dedit possessionem:
quoniam Dominus Deus Israël ipse est possessio ejus, ut locutus est
illi.

------------------------------------------------------------------------

[Next: Joshua Chapter 14](jos014.md)
