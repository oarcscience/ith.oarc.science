<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Corinthians: 1 Corinthians Chapter 14</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/co1014.htm">Polyglot</A>&nbsp;
<A HREF="../gnt/co1014.htm">GNT</A>&nbsp;
<A HREF="../kjv/co1014.htm">KJV</A>&nbsp;

<BR>
<BR><A HREF="co1.htm">1 Corinthians Index</A><BR>
&nbsp;
<A HREF="co1013.htm">Previous</A>&nbsp;
<A HREF="co1015.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Corinthians Chapter 14</H3><P><a name="001">1</A>&nbsp;Sectamini caritatem, &#230;mulamini spiritualia: magis autem ut prophetetis.</P>
<P><a name="002">2</A>&nbsp;Qui enim loquitur lingua, non hominibus loquitur, sed Deo: nemo enim audit. Spiritu autem loquitur mysteria.</P>
<P><a name="003">3</A>&nbsp;Nam qui prophetat, hominibus loquitur ad &#230;dificationem, et exhortationem, et consolationem.</P>
<P><a name="004">4</A>&nbsp;Qui loquitur lingua, semetipsum &#230;dificat: qui autem prophetat, ecclesiam Dei &#230;dificat.</P>
<P><a name="005">5</A>&nbsp;Volo autem omnes vos loqui linguis: magis autem prophetare. Nam major est qui prophetat, quam qui loquitur linguis; nisi forte interpretetur ut ecclesia &#230;dificationem accipiat.</P>
<P><a name="006">6</A>&nbsp;Nunc autem, fratres, si venero ad vos linguis loquens: quid vobis prodero, nisi vobis loquar aut in revelatione, aut in scientia, aut in prophetia, aut in doctrina?</P>
<P><a name="007">7</A>&nbsp;Tamen qu&#230; sine anima sunt vocem dantia, sive tibia, sive cithara; nisi distinctionem sonituum dederint, quomodo scietur id quod canitur, aut quod citharizatur?</P>
<P><a name="008">8</A>&nbsp;Etenim si incertam vocem det tuba, quis parabit se ad bellum?</P>
<P><a name="009">9</A>&nbsp;Ita et vos per linguam nisi manifestum sermonem dederitis: quomodo scietur id quod dicitur? eritis enim in a&#235;ra loquentes.</P>
<P><a name="010">10</A>&nbsp;Tam multa, ut puta genera linguarum sunt in hoc mundo: et nihil sine voce est.</P>
<P><a name="011">11</A>&nbsp;Si ergo nesciero virtutem vocis, ero ei, cui loquor, barbarus: et qui loquitur, mihi barbarus.</P>
<P><a name="012">12</A>&nbsp;Sic et vos, quoniam &#230;mulatores estis spirituum, ad &#230;dificationem ecclesi&#230; qu&#230;rite ut abundetis.</P>
<P><a name="013">13</A>&nbsp;Et ideo qui loquitur lingua, oret ut interpretetur.</P>
<P><a name="014">14</A>&nbsp;Nam si orem lingua, spiritus meus orat, mens autem mea sine fructu est.</P>
<P><a name="015">15</A>&nbsp;Quid ergo est? Orabo spiritu, orabo et mente: psallam spiritu, psallam et mente.</P>
<P><a name="016">16</A>&nbsp;Ceterum si benedixeris spiritu, qui supplet locum idiot&#230;, quomodo dicet: Amen, super tuam benedictionem? quoniam quid dicas, nescit.</P>
<P><a name="017">17</A>&nbsp;Nam tu quidem bene gratias agis, sed alter non &#230;dificatur.</P>
<P><a name="018">18</A>&nbsp;Gratias ago Deo meo, quod omnium vestrum lingua loquor.</P>
<P><a name="019">19</A>&nbsp;Sed in ecclesia volo quinque verba sensu meo loqui, ut et alios instruam: quam decem millia verborum in lingua.</P>
<P><a name="020">20</A>&nbsp;Fratres, nolite pueri effici sensibus, sed malitia parvuli estote: sensibus autem perfecti estote.</P>
<P><a name="021">21</A>&nbsp;In lege scriptum est: Quoniam in aliis linguis et labiis aliis loquar populo huic: et nec sic exaudient me, dicit Dominus.</P>
<P><a name="022">22</A>&nbsp;Itaque lingu&#230; in signum sunt non fidelibus, sed infidelibus: propheti&#230; autem non infidelibus, sed fidelibus.</P>
<P><a name="023">23</A>&nbsp;Si ergo conveniat universa ecclesia in unum, et omnes linguis loquantur, intrent autem idiot&#230;, aut infideles: nonne dicent quod insanitis?</P>
<P><a name="024">24</A>&nbsp;Si autem omnes prophetent, intret autem quis infidelis, vel idiota, convincitur ab omnibus, dijudicatur ab omnibus:</P>
<P><a name="025">25</A>&nbsp;occulta cordis ejus manifesta fiunt: et ita cadens in faciem adorabit Deum, pronuntians quod vere Deus in vobis sit.<BR>
</P>
<P><a name="026">26</A>&nbsp;Quid ergo est, fratres? Cum convenitis, unusquisque vestrum psalmum habet, doctrinam habet, apocalypsim habet, linguam habet, interpretationem habet: omnia ad &#230;dificationem fiant.</P>
<P><a name="027">27</A>&nbsp;Sive lingua quis loquitur, secundum duos, aut ut multum tres, et per partes, et unus interpretatur.</P>
<P><a name="028">28</A>&nbsp;Si autem non fuerit interpres, taceat in ecclesia: sibi autem loquatur, et Deo.</P>
<P><a name="029">29</A>&nbsp;Prophet&#230; autem duo, aut tres dicant, et ceteri dijudicent.</P>
<P><a name="030">30</A>&nbsp;Quod si alii revelatum fuerit sedenti, prior taceat.</P>
<P><a name="031">31</A>&nbsp;Potestis enim omnes per singulos prophetare: ut omnes discant, et omnes exhortentur:</P>
<P><a name="032">32</A>&nbsp;et spiritus prophetarum prophetis subjecti sunt.</P>
<P><a name="033">33</A>&nbsp;Non enim est dissensionis Deus, sed pacis: sicut et in omnibus ecclesiis sanctorum doceo.</P>
<P><a name="034">34</A>&nbsp;Mulieres in ecclesiis taceant, non enim permittitur eis loqui, sed subditas esse, sicut et lex dicit.</P>
<P><a name="035">35</A>&nbsp;Si quid autem volunt discere, domi viros suos interrogent. Turpe est enim mulieri loqui in ecclesia.</P>
<P><a name="036">36</A>&nbsp;An a vobis verbum Dei processit? aut in vos solos pervenit?</P>
<P><a name="037">37</A>&nbsp;Si quis videtur propheta esse, aut spiritualis, cognoscat qu&#230; scribo vobis, quia Domini sunt mandata.</P>
<P><a name="038">38</A>&nbsp;Si quis autem ignorat, ignorabitur.</P>
<P><a name="039">39</A>&nbsp;Itaque fratres &#230;mulamini prophetare: et loqui linguis nolite prohibere.</P>
<P><a name="040">40</A>&nbsp;Omnia autem honeste, et secundum ordinem fiant.</P>
<P><HR>
<CENTER>
<A HREF="co1015.htm">Next: 1 Corinthians Chapter 15</A></CENTER>
</BODY>
</HTML>
