[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1009)  [KJV](../kjv/kg1009)  [Sep](../sep/kg1009.md) 
[Tan](../tan/kg1009.md)   
  
[1 Kings Index](kg1.md)  
  [Previous](kg1008)  [Next](kg1010.md) 

------------------------------------------------------------------------

### Vulgate (Latin): 1 Kings Chapter 9

<span id="001">1</span> Factum est autem cum perfecisset Salomon
ædificium domus Domini, et ædificium regis, et omne quod optaverat et
voluerat facere,

<span id="002">2</span> apparuit ei Dominus secundo, sicut apparuerat ei
in Gabaon.

<span id="003">3</span> Dixitque Dominus ad eum: Exaudivi orationem tuam
et deprecationem tuam, quam deprecatus es coram me: sanctificavi domum
hanc quam ædificasti, ut ponerem nomen meum ibi in sempiternum, et erunt
oculi mei et cor meum ibi cunctis diebus.

<span id="004">4</span> Tu quoque si ambulaveris coram me sicut
ambulavit pater tuus, in simplicitate cordis et in æquitate, et feceris
omnia quæ præcepi tibi, et legitima mea et judicia mea servaveris,

<span id="005">5</span> ponam thronum regni tui super Israël in
sempiternum, sicut locutus sum David patri tuo, dicens: Non auferetur
vir de genere tuo de solio Israël.

<span id="006">6</span> Si autem aversione aversi fueritis vos et filii
vestri, non sequentes me, nec custodientes mandata mea et cæremonias
meas quas proposui vobis, sed abieritis et colueritis deos alienos, et
adoraveritis eos:

<span id="007">7</span> auferam Israël de superficie terræ quam dedi
eis, et templum quod sanctificavi nomini meo, projiciam a conspectu meo:
eritque Israël in proverbium, et in fabulam cunctis populis.

<span id="008">8</span> Et domus hæc erit in exemplum: omnis qui
transierit per eam, stupebit, et sibilabit, et dicet: Quare fecit
Dominus sic terræ huic, et domui huic?

<span id="009">9</span> Et respondebunt: Quia dereliquerunt Dominum Deum
suum, qui eduxit patres eorum de terra Ægypti, et secuti sunt deos
alienos, et adoraverunt eos, et coluerunt eos: idcirco induxit Dominus
super eos omne malum hoc.  

<span id="010">10</span> Expletis autem annis viginti postquam
ædificaverat Salomon duas domos, id est, domum Domini, et domum regis

<span id="011">11</span> (Hiram rege Tyri præbente Salomoni ligna
cedrina et abiegna, et aurum juxta omne quod opus habuerat), tunc dedit
Salomon Hiram viginti oppida in terra Galilææ.

<span id="012">12</span> Et egressus est Hiram de Tyro ut videret oppida
quæ dederat ei Salomon, et non placuerunt ei.

<span id="013">13</span> Et ait: Hæccine sunt civitates quas dedisti
mihi, frater? Et appellavit eas terram Chabul, usque in diem hanc.

<span id="014">14</span> Misit quoque Hiram ad regem Salomonem centum
viginti talenta auri.

<span id="015">15</span> Hæc est summa expensarum quam obtulit rex
Salomon ad ædificandam domum Domini et domum suam, et Mello, et murum
Jerusalem, et Heser, et Mageddo, et Gazer.

<span id="016">16</span> Pharao rex Ægypti ascendit, et cepit Gazar,
succenditque eam igni, et Chananæum, qui habitabat in civitate,
interfecit: et dedit eam in dotem filiæ suæ uxori Salomonis.

<span id="017">17</span> Ædificavit ergo Salomon Gazer, et Bethoron
inferiorem,

<span id="018">18</span> et Balaath, et Palmiram in terra solitudinis.

<span id="019">19</span> Et omnes vicos qui ad se pertinebant et erant
absque muro, munivit, et civitates curruum et civitates equitum, et
quodcumque ei placuit ut ædificaret in Jerusalem, et in Libano, et in
omni terra potestatis suæ.

<span id="020">20</span> Universum populum qui remanserat de Amorrhæis,
et Hethæis, et Pherezæis, et Hevæis, et Jebusæis, qui non sunt de filiis
Israël:

<span id="021">21</span> horum filios qui remanserant in terra, quos
scilicet non potuerant filii Israël exterminare, fecit Salomon
tributarios usque in diem hanc.

<span id="022">22</span> De filiis autem Israël non constituit Salomon
servire quemquam, sed erant viri bellatores, et ministri ejus, et
principes, et duces, et præfecti curruum et equorum.

<span id="023">23</span> Erant autem principes super omnia opera
Salomonis præpositi quingenti quinquaginta, qui habebant subjectum
populum, et statutis operibus imperabant.

<span id="024">24</span> Filia autem Pharaonis ascendit de civitate
David in domum suam, quam ædificaverat ei Salomon: tunc ædificavit
Mello.

<span id="025">25</span> Offerebat quoque Salomon, tribus vicibus per
annos singulos, holocausta et pacificas victimas super altare quod
ædificaverat Domino, et adolebat thymiama coram Domino: perfectumque est
templum.

<span id="026">26</span> Classem quoque fecit rex Salomon in Asiongaber,
quæ est juxta Ailath in littore maris Rubri, in terra Idumææ.

<span id="027">27</span> Misitque Hiram in classe illa servos suos viros
nauticos et gnaros maris, cum servis Salomonis.

<span id="028">28</span> Qui cum venissent in Ophir, sumptum inde aurum
quadringentorum viginti talentorum, detulerunt ad regem Salomonem.

------------------------------------------------------------------------

[Next: 1 Kings Chapter 10](kg1010.md)
