[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh007)  [GNT](../gnt/joh007.md) 
[KJV](../kjv/joh007.md)   
  
[John Index](joh.md)  
  [Previous](joh006)  [Next](joh008.md) 

------------------------------------------------------------------------

### Vulgate (Latin): John Chapter 7

<span id="001">1</span> Post hæc autem ambulabat Jesus in Galilæam: non
enim volebat in Judæam ambulare, quia quærebant eum Judæi interficere.

<span id="002">2</span> Erat autem in proximo dies festus Judæorum,
Scenopegia.

<span id="003">3</span> Dixerunt autem ad eum fratres ejus: Transi hinc,
et vade in Judæam, ut et discipuli tui videant opera tua, quæ facis.

<span id="004">4</span> Nemo quippe in occulto quid facit, et quærit
ipse in palam esse: si hæc facis, manifesta teipsum mundo.

<span id="005">5</span> Neque enim fratres ejus credebant in eum.

<span id="006">6</span> Dicit ergo eis Jesus: Tempus meum nondum
advenit: tempus autem vestrum semper est paratum.

<span id="007">7</span> Non potest mundus odisse vos: me autem odit,
quia ego testimonium perhibeo de illo quod opera ejus mala sunt.

<span id="008">8</span> Vos ascendite ad diem festum hunc, ego autem non
ascendo ad diem festum istum: quia meum tempus nondum impletum est.

<span id="009">9</span> Hæc cum dixisset, ipse mansit in Galilæa.  

<span id="010">10</span> Ut autem ascenderunt fratres ejus, tunc et ipse
ascendit ad diem festum non manifeste, sed quasi in occulto.

<span id="011">11</span> Judæi ergo quærebant eum in die festo, et
dicebant: Ubi est ille?

<span id="012">12</span> Et murmur multum erat in turba de eo. Quidam
enim dicebant: Quia bonus est. Alii autem dicebant: Non, sed seducit
turbas.

<span id="013">13</span> Nemo tamen palam loquebatur de illo propter
metum Judæorum.  

<span id="014">14</span> Jam autem die festo mediante, ascendit Jesus in
templum, et docebat.

<span id="015">15</span> Et mirabantur Judæi, dicentes: Quomodo hic
litteras scit, cum non didicerit?

<span id="016">16</span> Respondit eis Jesus, et dixit: Mea doctrina non
est mea, sed ejus qui misit me.

<span id="017">17</span> Si quis voluerit voluntatem ejus facere,
cognoscet de doctrina, utrum ex Deo sit, an ego a meipso loquar.

<span id="018">18</span> Qui a semetipso loquitur, gloriam propriam
quærit; qui autem quærit gloriam ejus qui misit eum, hic verax est, et
injustitia in illo non est.

<span id="019">19</span> Nonne Moyses dedit vobis legem: et nemo ex
vobis facit legem?

<span id="020">20</span> Quid me quæritis interficere? Respondit turba,
et dixit: Dæmonium habes: quis te quæret interficere?

<span id="021">21</span> Respondit Jesus et dixit eis: Unum opus feci,
et omnes miramini:

<span id="022">22</span> propterea Moyses dedit vobis circumcisionem
(non quia ex Moyse est, sed ex patribus), et in sabbato circumciditis
hominem.

<span id="023">23</span> Si circumcisionem accipit homo in sabbato, ut
non solvatur lex Moysi: mihi indignamini quia totum hominem sanum feci
in sabbato?

<span id="024">24</span> Nolite judicare secundum faciem, sed justum
judicium judicate.  

<span id="025">25</span> Dicebant ergo quidam ex Jerosolymis: Nonne hic
est, quem quærunt interficere?

<span id="026">26</span> et ecce palam loquitur, et nihil ei dicunt.
Numquid vere cognoverunt principes quia hic est Christus?

<span id="027">27</span> Sed hunc scimus unde sit: Christus autem cum
venerit, nemo scit unde sit.

<span id="028">28</span> Clamabat ergo Jesus in templo docens, et
dicens: Et me scitis, et unde sim scitis: et a meipso non veni, sed est
verus qui misit me, quem vos nescitis.

<span id="029">29</span> Ego scio eum: quia ab ipso sum, et ipse me
misit.

<span id="030">30</span> Quærebant ergo eum apprehendere: et nemo misit
in illum manus, quia nondum venit hora ejus.

<span id="031">31</span> De turba autem multi crediderunt in eum, et
dicebant: Christus cum venerit, numquid plura signa faciet quam quæ hic
facit?

<span id="032">32</span> Audierunt pharisæi turbam murmurantem de illo
hæc: et miserunt principes et pharisæi ministros ut apprehenderent eum.

<span id="033">33</span> Dixit ergo eis Jesus: Adhuc modicum tempus
vobiscum sum: et vado ad eum qui me misit.

<span id="034">34</span> Quæretis me, et non invenietis: et ubi ego sum,
vos non potestis venire.

<span id="035">35</span> Dixerunt ergo Judæi ad semetipsos: Quo hic
iturus est, quia non inveniemus eum? numquid in dispersionem gentium
iturus est, et docturus gentes?

<span id="036">36</span> quis est hic sermo, quem dixit: Quæretis me, et
non invenietis: et ubi sum ego, vos non potestis venire?  

<span id="037">37</span> In novissimo autem die magno festivitatis
stabat Jesus, et clamabat dicens: Si quis sitit, veniat ad me et bibat.

<span id="038">38</span> Qui credit in me, sicut dicit Scriptura,
flumina de ventre ejus fluent aquæ vivæ.

<span id="039">39</span> Hoc autem dixit de Spiritu, quem accepturi
erant credentes in eum: nondum enim erat Spiritus datus, quia Jesus
nondum erat glorificatus.  

<span id="040">40</span> Ex illa ergo turba cum audissent hos sermones
ejus, dicebant: Hic est vere propheta.

<span id="041">41</span> Alii dicebant: Hic est Christus. Quidam autem
dicebant: Numquid a Galilæa venit Christus?

<span id="042">42</span> nonne Scriptura dicit: Quia ex semine David, et
de Bethlehem castello, ubi erat David, venit Christus?

<span id="043">43</span> Dissensio itaque facta est in turba propter
eum.

<span id="044">44</span> Quidam autem ex ipsis volebant apprehendere
eum: sed nemo misit super eum manus.

<span id="045">45</span> Venerunt ergo ministri ad pontifices et
pharisæos. Et dixerunt eis illi: Quare non adduxistis illum?

<span id="046">46</span> Responderunt ministri: Numquam sic locutus est
homo, sicut hic homo.

<span id="047">47</span> Responderunt ergo eis pharisæi: Numquid et vos
seducti estis?

<span id="048">48</span> numquid ex principibus aliquis credidit in eum,
aut ex pharisæis?

<span id="049">49</span> sed turba hæc, quæ non novit legem, maledicti
sunt.

<span id="050">50</span> Dixit Nicodemus ad eos, ille qui venit ad eum
nocte, qui unus erat ex ipsis:

<span id="051">51</span> Numquid lex nostra judicat hominem, nisi prius
audierit ab ipso, et cognoverit quid faciat?

<span id="052">52</span> Responderunt, et dixerunt ei: Numquid et tu
Galilæus es? scrutare Scripturas, et vide quia a Galilæa propheta non
surgit.

<span id="053">53</span> Et reversi sunt unusquisque in domum suam.

------------------------------------------------------------------------

[Next: John Chapter 8](joh008.md)
