<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joshua: Joshua Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jos004.htm">Polyglot</A>&nbsp;
<A HREF="../kjv/jos004.htm">KJV</A>&nbsp;
<A HREF="../sep/jsb004.htm">Sep:JsB</A>&nbsp;
<A HREF="../tan/jos004.htm">Tan</A>&nbsp;

<BR>
<BR><A HREF="jos.htm">Joshua Index</A><BR>
&nbsp;
<A HREF="jos003.htm">Previous</A>&nbsp;
<A HREF="jos005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joshua Chapter 4</H3><P><a name="001">1</A>&nbsp;Quibus transgressis, dixit Dominus ad Josue:</P>
<P><a name="002">2</A>&nbsp;Elige duodecim viros singulos per singulas tribus:</P>
<P><a name="003">3</A>&nbsp;et pr&#230;cipe eis ut tollant de medio Jordanis alveo, ubi steterunt pedes sacerdotum, duodecim durissimos lapides, quos ponetis in loco castrorum, ubi fixeritis hac nocte tentoria.</P>
<P><a name="004">4</A>&nbsp;Vocavitque Josue duodecim viros, quos elegerat de filiis Isra&#235;l, singulos de singulis tribubus,</P>
<P><a name="005">5</A>&nbsp;et ait ad eos: Ite ante arcam Domini Dei vestri ad Jordanis medium, et portate inde singuli singulos lapides in humeris vestris, juxta numerum filiorum Isra&#235;l,</P>
<P><a name="006">6</A>&nbsp;ut sit signum inter vos: et quando interrogaverint vos filii vestri cras, dicentes: Quid sibi volunt isti lapides?</P>
<P><a name="007">7</A>&nbsp;respondebitis eis: Defecerunt aqu&#230; Jordanis ante arcam f&#156;deris Domini, cum transiret eum: idcirco positi sunt lapides isti in monimentum filiorum Isra&#235;l usque in &#230;ternum.</P>
<P><a name="008">8</A>&nbsp;Fecerunt ergo filii Isra&#235;l sicut pr&#230;cepit eis Josue, portantes de medio Jordanis alveo duodecim lapides, ut Dominus ei imperarat, juxta numerum filiorum Isra&#235;l, usque ad locum in quo castrametati sunt, ibique posuerunt eos.</P>
<P><a name="009">9</A>&nbsp;Alios quoque duodecim lapides posuit Josue in medio Jordanis alveo, ubi steterunt sacerdotes qui portabant arcam f&#156;deris: et sunt ibi usque in pr&#230;sentem diem.<BR>
</P>
<P><a name="010">10</A>&nbsp;Sacerdotes autem qui portabant arcam, stabant in Jordanis medio, donec omnia complerentur, qu&#230; Josue, ut loqueretur ad populum, pr&#230;ceperat Dominus, et dixerat ei Moyses. Festinavitque populus, et transiit.</P>
<P><a name="011">11</A>&nbsp;Cumque transissent omnes, transivit et arca Domini, sacerdotesque pergebant ante populum.</P>
<P><a name="012">12</A>&nbsp;Filii quoque Ruben, et Gad, et dimidia tribus Manasse, armati pr&#230;cedebant filios Isra&#235;l, sicut eis pr&#230;ceperat Moyses:</P>
<P><a name="013">13</A>&nbsp;et quadraginta pugnatorum millia per turmas, et cuneos, incedebant per plana atque campestria urbis Jericho.</P>
<P><a name="014">14</A>&nbsp;In die illo magnificavit Dominus Josue coram omni Isra&#235;l, ut timerent eum, sicut timuerant Moysen, dum adviveret.</P>
<P><a name="015">15</A>&nbsp;Dixitque ad eum:</P>
<P><a name="016">16</A>&nbsp;Pr&#230;cipe sacerdotibus, qui portant arcam f&#156;deris, ut ascendant de Jordane.</P>
<P><a name="017">17</A>&nbsp;Qui pr&#230;cepit eis, dicens: Ascendite de Jordane.</P>
<P><a name="018">18</A>&nbsp;Cumque ascendissent portantes arcam f&#156;deris Domini, et siccam humum calcare c&#156;pissent, revers&#230; sunt aqu&#230; in alveum suum, et fluebant sicut ante consueverant.<BR>
</P>
<P><a name="019">19</A>&nbsp;Populus autem ascendit de Jordane decimo die mensis primi, et castrametati sunt in Galgalis contra orientalem plagam urbis Jericho.</P>
<P><a name="020">20</A>&nbsp;Duodecim quoque lapides, quos de Jordanis alveo sumpserant, posuit Josue in Galgalis,</P>
<P><a name="021">21</A>&nbsp;et dixit ad filios Isra&#235;l: Quando interrogaverint filii vestri cras patres suos, et dixerint eis: Quid sibi volunt lapides isti?</P>
<P><a name="022">22</A>&nbsp;docebitis eos, atque dicetis: Per arentem alveum transivit Isra&#235;l Jordanem istum,</P>
<P><a name="023">23</A>&nbsp;siccante Domino Deo vestro aquas ejus in conspectu vestro, donec transiretis,</P>
<P><a name="024">24</A>&nbsp;sicut fecerat prius in mari Rubro, quod siccavit donec transiremus:</P>
<P><a name="025">25</A>&nbsp;ut discant omnes terrarum populi fortissimam Domini manum, ut et vos timeatis Dominum Deum vestrum omni tempore.</P>
<P><HR>
<CENTER>
<A HREF="jos005.htm">Next: Joshua Chapter 5</A></CENTER>
</BODY>
</HTML>
