[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu018)  [KJV](../kjv/deu018)  [Sep](../sep/deu018.md) 
[Tan](../tan/deu018.md)   
  
[Deuteronomy Index](deu.md)  
  [Previous](deu017)  [Next](deu019.md) 

------------------------------------------------------------------------

### Vulgate (Latin): Deuteronomy Chapter 18

<span id="001">1</span> Non habebunt sacerdotes et Levitæ, et omnes qui
de eadem tribu sunt, partem et hæreditatem cum reliquo Israël, quia
sacrificia Domini, et oblationes ejus comedent,

<span id="002">2</span> et nihil aliud accipient de possessione fratrum
suorum: Dominus enim ipse est hæreditas eorum, sicut locutus est illis.

<span id="003">3</span> Hoc erit judicium sacerdotum a populo, et ab his
qui offerunt victimas: sive bovem, sive ovem immolaverint, dabunt
sacerdoti armum ac ventriculum:

<span id="004">4</span> primitias frumenti, vini, et olei, et lanarum
partem ex ovium tonsione.

<span id="005">5</span> Ipsum enim elegit Dominus Deus tuus de cunctis
tribubus tuis, ut stet, et ministret nomini Domini, ipse, et filii ejus
in sempiternum.

<span id="006">6</span> Si exierit Levites ex una urbium tuarum ex omni
Israël in qua habitat, et voluerit venire, desiderans locum quem
elegerit Dominus,

<span id="007">7</span> ministrabit in nomine Domini Dei sui, sicut
omnes fratres ejus Levitæ, qui stabunt eo tempore coram Domino.

<span id="008">8</span> Partem ciborum eamdem accipiet, quam et ceteri:
excepto eo, quod in urbe sua ex paterna ei successione debetur.  

<span id="009">9</span> Quando ingressus fueris terram, quam Dominus
Deus tuus dabit tibi, cave ne imitari velis abominationes illarum
gentium.

<span id="010">10</span> Nec inveniatur in te qui lustret filium suum,
aut filiam, ducens per ignem: aut qui ariolos sciscitetur, et observet
somnia atque auguria, nec sit maleficus,

<span id="011">11</span> nec incantator, nec qui pythones consulat, nec
divinos, aut quærat a mortuis veritatem.

<span id="012">12</span> Omnia enim hæc abominatur Dominus, et propter
istiusmodi scelera delebit eos in introitu tuo.

<span id="013">13</span> Perfectus eris, et absque macula cum Domino Deo
tuo.

<span id="014">14</span> Gentes istæ, quarum possidebis terram, augures
et divinos audiunt: tu autem a Domino Deo tuo aliter institutus es.

<span id="015">15</span> Prophetam de gente tua et de fratribus tuis,
sicut me, suscitabit tibi Dominus Deus tuus: ipsum audies,

<span id="016">16</span> ut petisti a Domino Deo tuo in Horeb, quando
concio congregata est, atque dixisti: Ultra non audiam vocem Domini Dei
mei, et ignem hunc maximum amplius non videbo, ne moriar.

<span id="017">17</span> Et ait Dominus mihi: Bene omnia sunt locuti.

<span id="018">18</span> Prophetam suscitabo eis de medio fratrum suorum
similem tui: et ponam verba mea in ore ejus, loqueturque ad eos omnia
quæ præcepero illi.

<span id="019">19</span> Qui autem verba ejus, quæ loquetur in nomine
meo, audire noluerit, ego ultor existam.

<span id="020">20</span> Propheta autem qui arrogantia depravatus
voluerit loqui in nomine meo, quæ ego non præcepi illi ut diceret, aut
ex nomine alienorum deorum, interficietur.

<span id="021">21</span> Quod si tacita cogitatione responderis: Quomodo
possum intelligere verbum, quod Dominus non est locutus?

<span id="022">22</span> hoc habebis signum: quod in nomine Domini
propheta ille prædixerit, et non evenerit: hoc Dominus non est locutus,
sed per tumorem animi sui propheta confinxit: et idcirco non timebis
eum.

------------------------------------------------------------------------

[Next: Deuteronomy Chapter 19](deu019.md)
