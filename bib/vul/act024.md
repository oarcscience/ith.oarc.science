[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act024)  [GNT](../gnt/act024.md) 
[KJV](../kjv/act024.md)   
  
[Acts Index](act.md)  
  [Previous](act023)  [Next](act025.md) 

------------------------------------------------------------------------

### Vulgate (Latin): Acts Chapter 24

<span id="001">1</span> Post quinque autem dies descendit princeps
sacerdotum Ananias, cum senioribus quibusdam, et Tertullo quodam
oratore, qui adierunt præsidem adversus Paulum.

<span id="002">2</span> Et citato Paulo cœpit accusare Tertullus,
dicens: Cum in multa pace agamus per te, et multa corrigantur per tuam
providentiam,

<span id="003">3</span> semper et ubique suscipimus, optime Felix, cum
omni gratiarum actione.

<span id="004">4</span> Ne diutius autem te protraham, oro, breviter
audias nos pro tua clementia.

<span id="005">5</span> Invenimus hunc hominem pestiferum, et
concitantem seditiones omnibus Judæis in universo orbe, et auctorem
seditionis sectæ Nazarenorum:

<span id="006">6</span> qui etiam templum violare conatus est, quem et
apprehensum voluimus secundum legem nostram judicare.

<span id="007">7</span> Superveniens autem tribunus Lysias, cum vi magna
eripuit eum de manibus nostris,

<span id="008">8</span> jubens accusatores ejus ad te venire: a quo
poteris ipse judicans, de omnibus istis cognoscere, de quibus nos
accusamus eum.

<span id="009">9</span> Adjecerunt autem et Judæi, dicentes hæc ita se
habere.

<span id="010">10</span> Respondit autem Paulus (annuente sibi præside
dicere): Ex multis annis te esse judicem genti huic sciens, bono animo
pro me satisfaciam.

<span id="011">11</span> Potes enim cognoscere quia non plus sunt mihi
dies quam duodecim, ex quo ascendi adorare in Jerusalem:

<span id="012">12</span> et neque in templo invenerunt me cum aliquo
disputantem, aut concursum facientem turbæ, neque in synagogis, neque in
civitate:

<span id="013">13</span> neque probare possunt tibi de quibus nunc me
accusant.

<span id="014">14</span> Confiteor autem hoc tibi, quod secundum sectam
quam dicunt hæresim, sic deservio Patri et Deo meo, credens omnibus quæ
in lege et prophetis scripta sunt:

<span id="015">15</span> spem habens in Deum, quam et hi ipsi
exspectant, resurrectionem futuram justorum et iniquorum.

<span id="016">16</span> In hoc et ipse studeo sine offendiculo
conscientiam habere ad Deum et ad homines semper.

<span id="017">17</span> Post annos autem plures eleemosynas facturus in
gentem meam, veni, et oblationes, et vota,

<span id="018">18</span> in quibus invenerunt me purificatum in templo:
non cum turba, neque cum tumultu.

<span id="019">19</span> Quidam autem ex Asia Judæi, quos oportebat apud
te præsto esse, et accusare si quid haberent adversum me:

<span id="020">20</span> aut hi ipsi dicant si quid invenerunt in me
iniquitatis cum stem in concilio,

<span id="021">21</span> nisi de una hac solummodo voce qua clamavi
inter eos stans: Quoniam de resurrectione mortuorum ego judicor hodie a
vobis.  

<span id="022">22</span> Distulit autem illos Felix, certissime sciens
de via hac, dicens: Cum tribunus Lysias descenderit, audiam vos.

<span id="023">23</span> Jussitque centurioni custodire eum, et habere
requiem, nec quemquam de suis prohibere ministrare ei.

<span id="024">24</span> Post aliquot autem dies veniens Felix cum
Drusilla uxore sua, quæ erat Judæa, vocavit Paulum, et audivit ab eo
fidem quæ est in Christum Jesum.

<span id="025">25</span> Disputante autem illo de justitia, et
castitate, et de judicio futuro, tremefactus Felix, respondit: Quod nunc
attinet, vade: tempore autem opportuno accersam te:

<span id="026">26</span> simul et sperans quod pecunia ei daretur a
Paulo, propter quod et frequenter accersens eum, loquebatur cum eo.

<span id="027">27</span> Biennio autem expleto, accepit successorem
Felix Portium Festum. Volens autem gratiam præstare Judæis Felix,
reliquit Paulum vinctum.

------------------------------------------------------------------------

[Next: Acts Chapter 25](act025.md)
