[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2013)  [KJV](../kjv/kg2013)  [Sep](../sep/kg2013) 
[Tan](../tan/kg2013)   
  
[2 Kings Index](kg2)  
  [Previous](kg2012)  [Next](kg2014) 

------------------------------------------------------------------------

### Vulgate (Latin): 2 Kings Chapter 13

<span id="001">1</span> Anno vigesimo tertio Joas filii Ochoziæ regis
Juda, regnavit Joachaz filius Jehu super Israël in Samaria decem et
septem annis.

<span id="002">2</span> Et fecit malum coram Domino, secutusque est
peccata Jeroboam filii Nabat, qui peccare fecit Israël, et non
declinavit ab eis.

<span id="003">3</span> Iratusque est furor Domini contra Israël, et
tradidit eos in manu Hazaël regis Syriæ, et in manu Benadad filii
Hazaël, cunctis diebus.

<span id="004">4</span> Deprecatus est autem Joachaz faciem Domini, et
audivit eum Dominus: vidit enim angustiam Israël, quia attriverat eos
rex Syriæ:

<span id="005">5</span> et dedit Dominus salvatorem Israëli, et
liberatus est de manu regis Syriæ: habitaveruntque filii Israël in
tabernaculis suis sicut heri et nudiustertius.

<span id="006">6</span> Verumtamen non recesserunt a peccatis domus
Jeroboam, qui peccare fecit Israël, sed in ipsis ambulaverunt: siquidem
et lucus permansit in Samaria.

<span id="007">7</span> Et non sunt derelicti Joachaz de populo nisi
quinquaginta equites, et decem currus, et decem millia peditum:
interfecerat enim eos rex Syriæ, et redegerat quasi pulverem in tritura
areæ.

<span id="008">8</span> Reliqua autem sermonum Joachaz, et universa quæ
fecit, et fortitudo ejus, nonne hæc scripta sunt in libro sermonum
dierum regum Israël?

<span id="009">9</span> Dormivitque Joachaz cum patribus suis, et
sepelierunt eum in Samaria: regnavitque Joas filius ejus pro eo.

<span id="010">10</span> Anno trigesimo septimo Joas regis Juda,
regnavit Joas filius Joachaz super Israël in Samaria sedecim annis.

<span id="011">11</span> Et fecit quod malum est in conspectu Domini:
non declinavit ab omnibus peccatis Jeroboam filii Nabat, qui peccare
fecit Israël, sed in ipsis ambulavit.

<span id="012">12</span> Reliqua autem sermonum Joas, et universa quæ
fecit, et fortitudo ejus, quomodo pugnaverit contra Amasiam regem Juda,
nonne hæc scripta sunt in libro sermonum dierum regum Israël?

<span id="013">13</span> Et dormivit Joas cum patribus suis: Jeroboam
autem sedit super solium ejus. Porro Joas sepultus est in Samaria cum
regibus Israël.  

<span id="014">14</span> Eliseus autem ægrotabat infirmitate, qua et
mortuus est: descenditque ad eum Joas rex Israël, et flebat coram eo,
dicebatque: Pater mi, pater mi, currus Israël et auriga ejus.

<span id="015">15</span> Et ait illi Eliseus: Affer arcum et sagittas.
Cumque attulisset ad eum arcum et sagittas,

<span id="016">16</span> dixit ad regem Israël: Pone manum tuam super
arcum. Et cum posuisset ille manum suam, superposuit Eliseus manus suas
manibus regis,

<span id="017">17</span> et ait: Aperi fenestram orientalem. Cumque
aperuisset, dixit Eliseus: Jace sagittam. Et jecit. Et ait Eliseus:
Sagitta salutis Domini, et sagitta salutis contra Syriam: percutiesque
Syriam in Aphec, donec consumas eam.

<span id="018">18</span> Et ait: Tolle sagittas. Qui cum tulisset,
rursum dixit ei: Percute jaculo terram. Et cum percussisset tribus
vicibus, et stetisset,

<span id="019">19</span> iratus est vir Dei contra eum, et ait: Si
percussisses quinquies, aut sexies, sive septies, percussisses Syriam
usque ad consumptionem: nunc autem tribus vicibus percuties eam.

<span id="020">20</span> Mortuus est ergo Eliseus, et sepelierunt eum.
Latrunculi autem de Moab venerunt in terram in ipso anno.

<span id="021">21</span> Quidam autem sepelientes hominem, viderunt
latrunculos, et projecerunt cadaver in sepulchro Elisei. Quod cum
tetigisset ossa Elisei, revixit homo, et stetit super pedes suos.  

<span id="022">22</span> Igitur Hazaël rex Syriæ afflixit Israël cunctis
diebus Joachaz:

<span id="023">23</span> et misertus est Dominus eorum, et reversus est
ad eos propter pactum suum, quod habebat cum Abraham, et Isaac, et
Jacob: et noluit disperdere eos, neque projicere penitus usque in
præsens tempus.

<span id="024">24</span> Mortuus est autem Hazaël rex Syriæ, et regnavit
Benadad filius ejus pro eo.

<span id="025">25</span> Porro Joas filius Joachaz tulit urbes de manu
Benadad filii Hazaël, quas tulerat de manu Joachaz patris sui jure
prælii: tribus vicibus percussit eum Joas, et reddidit civitates Israël.

------------------------------------------------------------------------

[Next: 2 Kings Chapter 14](kg2014)
