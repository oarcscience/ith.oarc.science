[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa054)  [KJV](../kjv/psa054)  [Sep](../sep/psa054) 
[Tan](../tan/psa054)   
  
[Psalms Index](psa)  
  [Previous](psa053)  [Next](psa055) 

------------------------------------------------------------------------

### Vulgate (Latin): Psalms Chapter 54

<span id="001">1</span> In finem, in carminibus. Intellectus David.

<span id="002">2</span> \[Exaudi, Deus, orationem meam,  
et ne despexeris deprecationem meam:  

<span id="003">3</span> intende mihi, et exaudi me.  
Contristatus sum in exercitatione mea,  
et conturbatus sum  

<span id="004">4</span> a voce inimici, et a tribulatione peccatoris.  
Quoniam declinaverunt in me iniquitates,  
et in ira molesti erant mihi.  

<span id="005">5</span> Cor meum conturbatum est in me,  
et formido mortis cecidit super me.  

<span id="006">6</span> Timor et tremor venerunt super me,  
et contexerunt me tenebræ.  

<span id="007">7</span> Et dixi: Quis dabit mihi pennas sicut columbæ,  
et volabo, et requiescam?  

<span id="008">8</span> Ecce elongavi fugiens,  
et mansi in solitudine.  

<span id="009">9</span> Exspectabam eum qui salvum me fecit  
a pusillanimitate spiritus, et tempestate.  

<span id="010">10</span> Præcipita, Domine; divide linguas eorum:  
quoniam vidi iniquitatem et contradictionem in civitate.  

<span id="011">11</span> Die ac nocte circumdabit eam super muros ejus
iniquitas;  
et labor in medio ejus,  

<span id="012">12</span> et injustitia:  
et non defecit de plateis ejus usura et dolus.  

<span id="013">13</span> Quoniam si inimicus meus maledixisset mihi,  
sustinuissem utique.  
Et si is qui oderat me super me magna locutus fuisset,  
abscondissem me forsitan ab eo.  

<span id="014">14</span> Tu vero homo unanimis,  
dux meus, et notus meus:  

<span id="015">15</span> qui simul mecum dulces capiebas cibos;  
in domo Dei ambulavimus cum consensu.  

<span id="016">16</span> Veniat mors super illos,  
et descendant in infernum viventes:  
quoniam nequitiæ in habitaculis eorum, in medio eorum.  

<span id="017">17</span> Ego autem ad Deum clamavi,  
et Dominus salvabit me.  

<span id="018">18</span> Vespere, et mane, et meridie, narrabo, et
annuntiabo;  
et exaudiet vocem meam.  

<span id="019">19</span> Redimet in pace animam meam ab his qui
appropinquant mihi:  
quoniam inter multos erant mecum.  

<span id="020">20</span> Exaudiet Deus, et humiliabit illos,  
qui est ante sæcula.  
Non enim est illis commutatio,  
et non timuerunt Deum.  

<span id="021">21</span> Extendit manum suam in retribuendo;  
contaminaverunt testamentum ejus:  

<span id="022">22</span> divisi sunt ab ira vultus ejus,  
et appropinquavit cor illius.  
Molliti sunt sermones ejus super oleum;  
et ipsi sunt jacula.  

<span id="023">23</span> Jacta super Dominum curam tuam, et ipse te
enutriet;  
non dabit in æternum fluctuationem justo.  

<span id="024">24</span> Tu vero, Deus, deduces eos in puteum
interitus.  
Viri sanguinum et dolosi non dimidiabunt dies suos;  
ego autem sperabo in te, Domine.\]

------------------------------------------------------------------------

[Next: Psalms Chapter 55](psa055)
