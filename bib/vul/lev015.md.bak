[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev015)  [KJV](../kjv/lev015)  [Sep](../sep/lev015.md) 
[Tan](../tan/lev015.md)   
  
[Leviticus Index](lev.md)  
  [Previous](lev014)  [Next](lev016.md) 

------------------------------------------------------------------------

### Vulgate (Latin): Leviticus Chapter 15

<span id="001">1</span> Locutusque est Dominus ad Moysen et Aaron,
dicens:

<span id="002">2</span> Loquimini filiis Israël, et dicite eis: Vir, qui
patitur fluxum seminis, immundus erit.

<span id="003">3</span> Et tunc judicabitur huic vitio subjacere, cum
per singula momenta adhæserit carni ejus, atque concreverit fœdus humor.

<span id="004">4</span> Omne stratum, in quo dormierit, immundum erit,
et ubicumque sederit.

<span id="005">5</span> Si quis hominum tetigerit lectum ejus, lavabit
vestimenta sua, et ipse lotus aqua, immundus erit usque ad vesperum.

<span id="006">6</span> Si sederit ubi ille sederat, et ipse lavabit
vestimenta sua: et lotus aqua, immundus erit usque ad vesperum.

<span id="007">7</span> Qui tetigerit carnem ejus, lavabit vestimenta
sua: et ipse lotus aqua, immundus erit usque ad vesperum.

<span id="008">8</span> Si salivam hujuscemodi homo jecerit super eum
qui mundus est, lavabit vestimenta sua: et lotus aqua, immundus erit
usque ad vesperum.

<span id="009">9</span> Sagma, super quo sederit, immundum erit:

<span id="010">10</span> et quidquid sub eo fuerit, qui fluxum seminis
patitur, pollutum erit usque ad vesperum. Qui portaverit horum aliquid,
lavabit vestimenta sua: et ipse lotus aqua, immundus erit usque ad
vesperum.

<span id="011">11</span> Omnis, quem tetigerit qui talis est, non lotis
ante manibus, lavabit vestimenta sua, et lotus aqua, immundus erit usque
ad vesperum.

<span id="012">12</span> Vas fictile quod tetigerit confringetur: vas
autem ligneum lavabitur aqua.  

<span id="013">13</span> Si sanatus fuerit qui hujuscemodi sustinet
passionem, numerabit septem dies post emundationem sui, et lotis
vestibus et toto corpore in aquis viventibus, erit mundus.

<span id="014">14</span> Die autem octavo sumet duos turtures, aut duos
pullos columbæ, et veniet in conspectum Domini ad ostium tabernaculi
testimonii, dabitque eos sacerdoti:

<span id="015">15</span> qui faciet unum pro peccato et alterum in
holocaustum: rogabitque pro eo coram Domino, ut emundetur a fluxi
seminis sui.

<span id="016">16</span> Vir de quo egreditur semen coitus, lavabit aqua
omne corpus suum: et immundus erit usque ad vesperum.

<span id="017">17</span> Vestem et pellem, quam habuerit, lavabit aqua,
et immunda erit usque ad vesperum.

<span id="018">18</span> Mulier, cum qua coierit, lavabitur aqua, et
immunda erit usque ad vesperum.  

<span id="019">19</span> Mulier, quæ redeunte mense patitur fluxum
sanguinis, septem diebus separabitur.

<span id="020">20</span> Omnis qui tetigerit eam, immundus erit usque ad
vesperum:

<span id="021">21</span> et in quo dormierit vel sederit diebus
separationis suæ, polluetur.

<span id="022">22</span> Qui tetigerit lectum ejus, lavabit vestimenta
sua: et ipse lotus aqua, immundus erit usque ad vesperum.

<span id="023">23</span> Omne vas, super quo illa sederit, quisquis
attigerit, lavabit vestimenta sua: et ipse lotus aqua, pollutus erit
usque ad vesperum.

<span id="024">24</span> Si coierit cum ea vir tempore sanguinis
menstrualis, immundus erit septem diebus: et omne stratum, in quo
dormierit, polluetur.

<span id="025">25</span> Mulier, quæ patitur multis diebus fluxum
sanguinis non in tempore menstruali, vel quæ post menstruum sanguinem
fluere non cessat, quamdiu subjacet huic passioni, immunda erit quasi
sit in tempore menstruo.

<span id="026">26</span> Omne stratum, in quo dormierit, et vas in quo
sederit, pollutum erit.

<span id="027">27</span> Quicumque tetigerit ea, lavabit vestimenta sua:
et ipse lotus aqua, immundus erit usque ad vesperam.

<span id="028">28</span> Si steterit sanguis, et fluere cessaverit,
numerabit septem dies purificationis suæ:

<span id="029">29</span> et die octavo offeret pro se sacerdoti duos
turtures, aut duos pullos columbarum, ad ostium tabernaculi testimonii:

<span id="030">30</span> qui unum faciet pro peccato, et alterum in
holocaustum, rogabitque pro ea coram Domino, et pro fluxu immunditiæ
ejus.

<span id="031">31</span> Docebitis ergo filios Israël ut caveant
immunditiam, et non moriantur in sordibus suis, cum polluerint
tabernaculum meum quod est inter eos.

<span id="032">32</span> Ista est lex ejus, qui patitur fluxum seminis,
et qui polluitur coitu,

<span id="033">33</span> et quæ menstruis temporibus separatur, vel quæ
jugi fluit sanguine, et hominis qui dormierit cum ea.

------------------------------------------------------------------------

[Next: Leviticus Chapter 16](lev016.md)
