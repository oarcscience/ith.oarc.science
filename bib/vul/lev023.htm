<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Leviticus: Leviticus Chapter 23</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/lev023.htm">Polyglot</A>&nbsp;
<A HREF="../kjv/lev023.htm">KJV</A>&nbsp;
<A HREF="../sep/lev023.htm">Sep</A>&nbsp;
<A HREF="../tan/lev023.htm">Tan</A>&nbsp;

<BR>
<BR><A HREF="lev.htm">Leviticus Index</A><BR>
&nbsp;
<A HREF="lev022.htm">Previous</A>&nbsp;
<A HREF="lev024.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Leviticus Chapter 23</H3><P><a name="001">1</A>&nbsp;Locutusque est Dominus ad Moysen, dicens:</P>
<P><a name="002">2</A>&nbsp;Loquere filiis Isra&#235;l, et dices ad eos: H&#230; sunt feri&#230; Domini, quas vocabitis sanctas.</P>
<P><a name="003">3</A>&nbsp;Sex diebus facietis opus: dies septimus, quia sabbati requies est, vocabitur sanctus: omne opus non facietis in eo: sabbatum Domini est in cunctis habitationibus vestris.</P>
<P><a name="004">4</A>&nbsp;H&#230; sunt ergo feri&#230; Domini sanct&#230;, quas celebrare debetis temporibus suis.<BR>
</P>
<P><a name="005">5</A>&nbsp;Mense primo, quartadecima die mensis ad vesperum, Phase Domini est:</P>
<P><a name="006">6</A>&nbsp;et quintadecima die mensis hujus, solemnitas azymorum Domini est. Septem diebus azyma comedetis.</P>
<P><a name="007">7</A>&nbsp;Dies primus erit vobis celeberrimus, sanctusque: omne opus servile non facietis in eo,</P>
<P><a name="008">8</A>&nbsp;sed offeretis sacrificium in igne Domino septem diebus. Dies autem septimus erit celebrior et sanctior: nullumque servile opus facietis in eo.</P>
<P><a name="009">9</A>&nbsp;Locutusque est Dominus ad Moysen, dicens:</P>
<P><a name="010">10</A>&nbsp;Loquere filiis Isra&#235;l, et dices ad eos: Cum ingressi fueritis terram, quam ego dabo vobis, et messueritis segetem, feretis manipulos spicarum, primitias messis vestr&#230;, ad sacerdotem:</P>
<P><a name="011">11</A>&nbsp;qui elevabit fasciculum coram Domino, ut acceptabile sit pro vobis, altero die sabbati, et sanctificabit illum.</P>
<P><a name="012">12</A>&nbsp;Atque in eodem die quo manipulus consecratur, c&#230;detur agnus immaculatus anniculus in holocaustum Domini.</P>
<P><a name="013">13</A>&nbsp;Et libamenta offerentur cum eo, du&#230; decim&#230; simil&#230; conspers&#230; oleo in incensum Domini, odoremque suavissimum: liba quoque vini, quarta pars hin.</P>
<P><a name="014">14</A>&nbsp;Panem, et polentam, et pultes non comedetis ex segete, usque ad diem qua offeretis ex ea Deo vestro. Pr&#230;ceptum est sempiternum in generationibus, cunctisque habitaculis vestris.<BR>
</P>
<P><a name="015">15</A>&nbsp;Numerabitis ergo ab altero die sabbati, in quo obtulistis manipulum primitiarum, septem hebdomadas plenas,</P>
<P><a name="016">16</A>&nbsp;usque ad alteram diem expletionis hebdomad&#230; septim&#230;, id est, quinquaginta dies: et sic offeretis sacrificium novum Domino</P>
<P><a name="017">17</A>&nbsp;ex omnibus habitaculis vestris, panes primitiarum duos de duabus decimis simil&#230; fermentat&#230;, quos coquetis in primitias Domini.</P>
<P><a name="018">18</A>&nbsp;Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domini.</P>
<P><a name="019">19</A>&nbsp;Facietis et hircum pro peccato, duosque agnos anniculos hostias pacificorum.</P>
<P><a name="020">20</A>&nbsp;Cumque elevaverit eos sacerdos cum panibus primitiarum coram Domino, cedent in usum ejus.</P>
<P><a name="021">21</A>&nbsp;Et vocabitis hunc diem celeberrimum, atque sanctissimum: omne opus servile non facietis in eo. Legitimum sempiternum erit in cunctis habitaculis, et generationibus vestris.</P>
<P><a name="022">22</A>&nbsp;Postquam autem messueritis segetem terr&#230; vestr&#230;, nec secabitis eam usque ad solum, nec remanentes spicas colligetis: sed pauperibus et peregrinis dimittetis eas. Ego sum Dominus Deus vester.<BR>
</P>
<P><a name="023">23</A>&nbsp;Locutusque est Dominus ad Moysen, dicens:</P>
<P><a name="024">24</A>&nbsp;Loquere filiis Isra&#235;l: Mense septimo, prima die mensis, erit vobis sabbatum, memoriale, clangentibus tubis, et vocabitur sanctum:</P>
<P><a name="025">25</A>&nbsp;omne opus servile non facietis in eo, et offeretis holocaustum Domino.<BR>
</P>
<P><a name="026">26</A>&nbsp;Locutusque est Dominus ad Moysen, dicens:</P>
<P><a name="027">27</A>&nbsp;Decimo die mensis hujus septimi, dies expiationum erit celeberrimus, et vocabitur sanctus: affligetisque animas vestras in eo, et offeretis holocaustum Domino.</P>
<P><a name="028">28</A>&nbsp;Omne opus servile non facietis in tempore diei hujus: quia dies propitiationis est, ut propitietur vobis Dominus Deus vester.</P>
<P><a name="029">29</A>&nbsp;Omnis anima, qu&#230; afflicta non fuerit die hac, peribit de populis suis:</P>
<P><a name="030">30</A>&nbsp;et qu&#230; operis quippiam fecerit, delebo eam de populo suo.</P>
<P><a name="031">31</A>&nbsp;Nihil ergo operis facietis in eo: legitimum sempiternum erit vobis in cunctis generationibus, et habitationibus vestris.</P>
<P><a name="032">32</A>&nbsp;Sabbatum requietionis est, et affligetis animas vestras die nono mensis: a vespera usque ad vesperam celebrabitis sabbata vestra.<BR>
</P>
<P><a name="033">33</A>&nbsp;Et locutus est Dominus ad Moysen, dicens:</P>
<P><a name="034">34</A>&nbsp;Loquere filiis Isra&#235;l: A quintodecimo die mensis hujus septimi, erunt feri&#230; tabernaculorum septem diebus Domino.</P>
<P><a name="035">35</A>&nbsp;Dies primus vocabitur celeberrimus atque sanctissimus: omne opus servile non facietis in eo.</P>
<P><a name="036">36</A>&nbsp;Et septem diebus offeretis holocausta Domino. Dies quoque octavus erit celeberrimus, atque sanctissimus, et offeretis holocaustum Domino: est enim c&#156;tus atque collect&#230;: omne opus servile non facietis in eo.</P>
<P><a name="037">37</A>&nbsp;H&#230; sunt feri&#230; Domini, quas vocabitis celeberrimas atque sanctissimas, offeretisque in eis oblationes Domino, holocausta et libamenta juxta ritum uniuscujusque diei:</P>
<P><a name="038">38</A>&nbsp;exceptis sabbatis Domini, donisque vestris, et qu&#230; offeretis ex voto, vel qu&#230; sponte tribuetis Domino.</P>
<P><a name="039">39</A>&nbsp;A quintodecimo ergo die mensis septimi, quando congregaveritis omnes fructus terr&#230; vestr&#230;, celebrabitis ferias Domini septem diebus: die primo et die octavo erit sabbatum, id est, requies.</P>
<P><a name="040">40</A>&nbsp;Sumetisque vobis die primo fructus arboris pulcherrim&#230;, spatulasque palmarum, et ramos ligni densarum frondium, et salices de torrente, et l&#230;tabimini coram Domino Deo vestro.</P>
<P><a name="041">41</A>&nbsp;Celebrabitisque solemnitatem ejus septem diebus per annum: legitimum sempiternum erit in generationibus vestris. Mense septimo festa celebrabitis,</P>
<P><a name="042">42</A>&nbsp;et habitabitis in umbraculis septem diebus: omnis, qui de genere est Isra&#235;l, manebit in tabernaculis,</P>
<P><a name="043">43</A>&nbsp;ut discant posteri vestri quod in tabernaculis habitare fecerim filios Isra&#235;l, cum educerem eos de terra &#198;gypti. Ego Dominus Deus vester.</P>
<P><a name="044">44</A>&nbsp;Locutusque est Moyses super solemnitatibus Domini ad filios Isra&#235;l.</P>
<P><HR>
<CENTER>
<A HREF="lev024.htm">Next: Leviticus Chapter 24</A></CENTER>
</BODY>
</HTML>
