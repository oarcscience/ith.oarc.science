[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num013)  [KJV](../kjv/num013)  [Sep](../sep/num013.md) 
[Tan](../tan/num013.md)   
  
[Numbers Index](num.md)  
  [Previous](num012)  [Next](num014.md) 

------------------------------------------------------------------------

### Vulgate (Latin): Numbers Chapter 13

<span id="001">1</span> Profectusque est populus de Haseroth, fixis
tentoriis in deserto Pharan.

<span id="002">2</span> Ibique locutus est Dominus ad Moysen, dicens:

<span id="003">3</span> Mitte viros, qui considerent terram Chanaan,
quam daturus sum filiis Israël, singulos de singulis tribubus, ex
principibus.

<span id="004">4</span> Fecit Moyses quod Dominus imperaverat, de
deserto Pharan mittens principes viros, quorum ista sunt nomina.

<span id="005">5</span> De tribu Ruben, Sammua filium Zechur.

<span id="006">6</span> De tribu Simeon, Saphat filium Huri.

<span id="007">7</span> De tribu Juda, Caleb filium Jephone.

<span id="008">8</span> De tribu Issachar, Igal filium Joseph.

<span id="009">9</span> De tribu Ephraim, Osee filium Nun.

<span id="010">10</span> De tribu Benjamin, Phalti filium Raphu.

<span id="011">11</span> De tribu Zabulon, Geddiel filium Sodi.

<span id="012">12</span> De tribu Joseph, sceptri Manasse, Gaddi filium
Susi.

<span id="013">13</span> De tribu Dan, Ammiel filium Gemalli.

<span id="014">14</span> De tribu Aser, Sthur filium Michaël.

<span id="015">15</span> De tribu Nephthali, Nahabi filium Vapsi.

<span id="016">16</span> De tribu Gad, Guel filium Machi.

<span id="017">17</span> Hæc sunt nomina virorum, quos misit Moyses ad
considerandam terram: vocavitque Osee filium Nun, Josue.  

<span id="018">18</span> Misit ergo eos Moyses ad considerandam terram
Chanaan, et dixit ad eos: Ascendite per meridianam plagam. Cumque
veneritis ad montes,

<span id="019">19</span> considerate terram, qualis sit: et populum qui
habitator est ejus, utrum fortis sit an infirmus: si pauci numero an
plures:

<span id="020">20</span> ipsa terra, bona an mala: urbes quales, muratæ
an absque muris:

<span id="021">21</span> humus, pinguis an sterilis, nemorosa an absque
arboribus. Confortamini, et afferte nobis de fructibus terræ. Erat autem
tempus quando jam præcoquæ uvæ vesci possunt.

<span id="022">22</span> Cumque ascendissent, exploraverunt terram a
deserto Sin, usque Rohob intrantibus Emath.

<span id="023">23</span> Ascenderuntque ad meridiem, et venerunt in
Hebron, ubi erant Achiman et Sisai et Tholmai filii Enac: nam Hebron
septem annis ante Tanim urbem Ægypti condita est.

<span id="024">24</span> Pergentesque usque ad Torrentem botri,
absciderunt palmitem cum uva sua, quem portaverunt in vecte duo viri. De
malis quoque granatis et de ficis loci illius tulerunt:

<span id="025">25</span> qui appellatus est Nehelescol, id est Torrens
botri, eo quod botrum portassent inde filii Israël.  

<span id="026">26</span> Reversique exploratores terræ post quadraginta
dies, omni regione circuita,

<span id="027">27</span> venerunt ad Moysen et Aaron et ad omnem cœtum
filiorum Israël in desertum Pharan, quod est in Cades. Locutique eis et
omni multitudini ostenderunt fructus terræ:

<span id="028">28</span> et narraverunt, dicentes: Venimus in terram, ad
quam misisti nos, quæ revera fluit lacte et melle, ut ex his fructibus
cognosci potest:

<span id="029">29</span> sed cultores fortissimos habet, et urbes
grandes atque muratas. Stirpem Enac vidimus ibi.

<span id="030">30</span> Amalec habitat in meridie, Hethæus et Jebusæus
et Amorrhæus in montanis: Chananæus vero moratur juxta mare et circa
fluenta Jordanis.

<span id="031">31</span> Inter hæc Caleb compescens murmur populi, qui
oriebatur contra Moysen, ait: Ascendamus, et possideamus terram, quoniam
poterimus obtinere eam.

<span id="032">32</span> Alii vero, qui fuerant cum eo, dicebant:
Nequaquam ad hunc populum valemus ascendere, quia fortior nobis est.

<span id="033">33</span> Detraxeruntque terræ, quam inspexerant, apud
filios Israël, dicentes: Terra, quam lustravimus, devorat habitatores
suos: populus, quem aspeximus, proceræ staturæ est.

<span id="034">34</span> Ibi vidimus monstra quædam filiorum Enac de
genere giganteo: quibus comparati, quasi locustæ videbamur.

------------------------------------------------------------------------

[Next: Numbers Chapter 14](num014.md)
