[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1009)  [Apo](../apo/ma1009.md) 
[Sep](../sep/ma1009.md)   
  
[1 Macabees Index](ma1.md)  
  [Previous](ma1008)  [Next](ma1010.md) 

------------------------------------------------------------------------

### Vulgate (Latin): 1 Macabees Chapter 9

<span id="001">1</span> Interea, ut audivit Demetrius quia cecidit
Nicanor et exercitus ejus in prælio, apposuit Bacchidem et Alcimum
rursum mittere in Judæam, et dextrum cornu cum illis.

<span id="002">2</span> Et abierunt viam quæ ducit in Galgala, et castra
posuerunt in Masaloth, quæ est in Arbellis: et occupaverunt eam, et
peremerunt animas hominum multas.

<span id="003">3</span> In mense primo anni centesimi et quinquagesimi
secundi, applicuerunt exercitum ad Jerusalem:

<span id="004">4</span> et surrexerunt, et abierunt in Beream viginti
millia virorum, et duo millia equitum.

<span id="005">5</span> Et Judas posuerat castra in Laisa, et tria
millia viri electi cum eo:

<span id="006">6</span> et viderunt multitudinem exercitus, quia multi
sunt, et timuerunt valde: et multi subtraxerunt se de castris, et non
remanserunt ex eis nisi octingenti viri.

<span id="007">7</span> Et vidit Judas quod defluxit exercitus suus, et
bellum perurgebat eum, et confractus est corde, quia non habebat tempus
congregandi eos, et dissolutus est.

<span id="008">8</span> Et dixit his qui residui erant: Surgamus, et
eamus ad adversarios nostros, si poterimus pugnare adversus eos.

<span id="009">9</span> Et avertebant eum, dicentes: Non poterimus, sed
liberemus animas nostras modo, et revertamur ad fratres nostros, et tunc
pugnabimus adversus eos: nos autem pauci sumus.

<span id="010">10</span> Et ait Judas: Absit istam rem facere ut
fugiamus ab eis: et si appropiavit tempus nostrum, moriamur in virtute
propter fratres nostros, et non inferamus crimen gloriæ nostræ.

<span id="011">11</span> Et movit exercitus de castris, et steterunt
illis obviam: et divisi sunt equites in duas partes, et fundibularii et
sagittarii præibant exercitum, et primi certaminis omnes potentes.

<span id="012">12</span> Bacchides autem erat in dextro cornu, et
proximavit legio ex duabus partibus, et clamabant tubis:

<span id="013">13</span> exclamaverunt autem et hi qui erant ex parte
Judæ etiam ipsi, et commota est terra a voce exercituum: et commissum
est prælium a mane usque ad vesperam.  

<span id="014">14</span> Et vidit Judas quod firmior est pars exercitus
Bacchidis in dextris, et convenerunt cum ipso omnes constantes corde:

<span id="015">15</span> et contrita est dextera pars ab eis, et
persecutus est eos usque ad montem Azoti.

<span id="016">16</span> Et qui in sinistro cornu erant, viderunt quod
contritum est dextrum cornu, et secuti sunt post Judam, et eos qui cum
ipso erant, a tergo:

<span id="017">17</span> et ingravatum est prælium, et ceciderunt
vulnerati multi ex his et ex illis.

<span id="018">18</span> Et Judas cecidit, et ceteri fugerunt.

<span id="019">19</span> Et Jonathas et Simon tulerunt Judam fratrem
suum, et sepelierunt eum in sepulchro patrum suorum in civitate Modin.

<span id="020">20</span> Et fleverunt eum omnis populus Israël planctu
magno, et lugebant dies multos,

<span id="021">21</span> et dixerunt: Quomodo cecidit potens, qui salvum
faciebat populum Israël!

<span id="022">22</span> Et cetera verba bellorum Judæ, et virtutum,
quas fecit, et magnitudinis ejus, non sunt descripta: multa enim erant
valde.  

<span id="023">23</span> Et factum est: post obitum Judæ emerserunt
iniqui in omnibus finibus Israël, et exorti sunt omnes qui operabantur
iniquitatem.

<span id="024">24</span> In diebus illis facta est fames magna valde, et
tradidit se Bacchidi omnis regio eorum cum ipsis.

<span id="025">25</span> Et elegit Bacchides viros impios, et constituit
eos dominos regionis:

<span id="026">26</span> et exquirebant, et perscrutabantur amicos Judæ,
et adducebant eos ad Bacchidem, et vindicabat in illos, et illudebat.

<span id="027">27</span> Et facta est tribulatio magna in Israël, qualis
non fuit ex die qua non est visus propheta in Israël.  

<span id="028">28</span> Et congregati sunt omnes amici Judæ, et
dixerunt Jonathæ:

<span id="029">29</span> Ex quo frater tuus Judas defunctus est, vir
similis ei non est, qui exeat contra inimicos nostros, Bacchidem et eos
qui inimici sunt gentis nostræ.

<span id="030">30</span> Nunc itaque, te hodie elegimus esse pro eo
nobis in principem, et ducem ad bellandum bellum nostrum.

<span id="031">31</span> Et suscepit Jonathas tempore illo principatum,
et surrexit loco Judæ fratris sui.

<span id="032">32</span> Et cognovit Bacchides, et quærebat eum
occidere.

<span id="033">33</span> Et cognovit Jonathas, et Simon frater ejus, et
omnes qui cum eo erant: et fugerunt in desertum Thecuæ et consederunt ad
aquam lacus Asphar.

<span id="034">34</span> Et cognovit Bacchides, et die sabbatorum venit
ipse et omnis exercitus ejus trans Jordanem.

<span id="035">35</span> Et Jonathas misit fratrem suum ducem populi, et
rogavit Nabuthæos amicos suos, ut commodarent illis apparatum suum, qui
erat copiosus.

<span id="036">36</span> Et exierunt filii Jambri ex Madaba, et
comprehenderunt Joannem et omnia quæ habebat, et abierunt habentes ea.

<span id="037">37</span> Post hæc verba, renuntiatum est Jonathæ et
Simoni fratri ejus, quia filii Jambri faciunt nuptias magnas, et ducunt
sponsam ex Madaba filiam unius de magnis principibus Chanaan cum
ambitione magna.

<span id="038">38</span> Et recordati sunt sanguinis Joannis fratris
sui: et ascenderunt, et absconderunt se sub tegumento montis.

<span id="039">39</span> Et elevaverunt oculos suos, et viderunt: et
ecce tumultus, et apparatus multus: et sponsus processit, et amici ejus,
et fratres ejus obviam illis cum tympanis, et musicis, et armis multis.

<span id="040">40</span> Et surrexerunt ad eos ex insidiis, et
occiderunt eos, et ceciderunt vulnerati multi, et residui fugerunt in
montes: et acceperunt omnia spolia eorum:

<span id="041">41</span> et conversæ sunt nuptiæ in luctum, et vox
musicorum ipsorum in lamentum.

<span id="042">42</span> Et vindicaverunt vindictam sanguinis fratris
sui: et reversi sunt ad ripam Jordanis.  

<span id="043">43</span> Et audivit Bacchides, et venit die sabbatorum
usque ad oram Jordanis in virtute magna.

<span id="044">44</span> Et dixit ad suos Jonathas: Surgamus, et
pugnemus contra inimicos nostros: non est enim hodie sicut heri et
nudiustertius:

<span id="045">45</span> ecce enim bellum ex adverso, aqua vero Jordanis
hinc et inde, et ripæ, et paludes, et saltus: et non est locus
divertendi.

<span id="046">46</span> Nunc ergo, clamate in cælum, ut liberemini de
manu inimicorum vestrorum. Et commissum est bellum.

<span id="047">47</span> Et extendit Jonathas manum suam percutere
Bacchidem, et divertit ab eo retro:

<span id="048">48</span> et desiliit Jonathas, et qui cum eo erant, in
Jordanem, et transnataverunt ad eos Jordanem.

<span id="049">49</span> Et ceciderunt de parte Bacchidis die illa mille
viri. Et reversi sunt in Jerusalem,

<span id="050">50</span> et ædificaverunt civitates munitas in Judæa,
munitionem quæ erat in Jericho, et in Ammaum, et in Bethoron, et in
Bethel, et Thamnata, et Phara, et Thopo muris excelsis, et portis, et
seris.

<span id="051">51</span> Et posuit custodiam in eis, ut inimicitias
exercerent in Israël:

<span id="052">52</span> et munivit civitatem Bethsuram, et Gazaram, et
arcem, et posuit in eis auxilia, et apparatum escarum:

<span id="053">53</span> et accepit filios principum regionis obsides,
et posuit eos in arce in Jerusalem in custodiam.

<span id="054">54</span> Et anno centesimo quinquagesimo tertio, mense
secundo, præcepit Alcimus destrui muros domus sanctæ interioris, et
destrui opera prophetarum: et cœpit destruere.

<span id="055">55</span> In tempore illo percussus est Alcimus: et
impedita sunt opera illius, et occlusum est os ejus, et dissolutus est
paralysi, nec ultra potuit loqui verbum, et mandare de domo sua.

<span id="056">56</span> Et mortuus est Alcimus in tempore illo cum
tormento magno.

<span id="057">57</span> Et vidit Bacchides quoniam mortuus est Alcimus,
et reversus est ad regem. Et siluit terra annis duobus.  

<span id="058">58</span> Et cogitaverunt omnes iniqui, dicentes: Ecce
Jonathas, et qui cum eo sunt, in silentio habitant confidenter: nunc
ergo adducamus Bacchidem, et comprehendet eos omnes una nocte.

<span id="059">59</span> Et abierunt, et consilium ei dederunt.

<span id="060">60</span> Et surrexit ut veniret cum exercitu multo: et
misit occulte epistolas sociis suis qui erant in Judæa, ut
comprehenderent Jonathan, et eos qui cum eo erant: sed non potuerunt,
quia innotuit eis consilium eorum.

<span id="061">61</span> Et apprehendit de viris regionis, qui principes
erant malitiæ, quinquaginta viros, et occidit eos:

<span id="062">62</span> et secessit Jonathas, et Simon, et qui cum eo
erant, in Bethbessen, quæ est in deserto: et exstruxit diruta ejus, et
firmaverunt eam.

<span id="063">63</span> Et cognovit Bacchides, et congregavit universam
multitudinem suam: et his, qui de Judæa erant, denuntiavit.

<span id="064">64</span> Et venit, et castra posuit desuper Bethbessen:
et oppugnavit eam dies multos, et fecit machinas.

<span id="065">65</span> Et reliquit Jonathas Simonem fratrem suum in
civitate, et exiit in regionem, et venit cum numero:

<span id="066">66</span> et percussit Odaren et fratres ejus, et filios
Phaseron in tabernaculis ipsorum: et cœpit cædere, et crescere in
virtutibus.

<span id="067">67</span> Simon vero, et qui cum ipso erant, exierunt de
civitate, et succenderunt machinas,

<span id="068">68</span> et pugnaverunt contra Bacchidem, et contritus
est ab eis: et afflixerunt eum valde, quoniam consilium ejus et
congressus ejus erat inanis.

<span id="069">69</span> Et iratus contra viros iniquos, qui ei
consilium dederant ut veniret in regionem ipsorum, multos ex eis
occidit: ipse autem cogitavit cum reliquis abire in regionem suam.  

<span id="070">70</span> Et cognovit Jonathas: et misit ad eum legatos
componere pacem cum ipso, et reddere ei captivitatem.

<span id="071">71</span> Et libenter accepit, et fecit secundum verba
ejus, et juravit se nihil facturum ei mali omnibus diebus vitæ ejus.

<span id="072">72</span> Et reddidit ei captivitatem, quam prius erat
prædatus de terra Juda: et conversus abiit in terram suam, et non
apposuit amplius venire in fines ejus.

<span id="073">73</span> Et cessavit gladius ex Israël: et habitavit
Jonathas in Machmas, et cœpit Jonathas ibi judicare populum, et
exterminavit impios ex Israël.

------------------------------------------------------------------------

[Next: 1 Macabees Chapter 10](ma1010.md)
