<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 19</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa2019.htm">Polyglot</A>&nbsp;
<A HREF="../kjv/sa2019.htm">KJV</A>&nbsp;
<A HREF="../sep/sa2019.htm">Sep</A>&nbsp;
<A HREF="../tan/sa2019.htm">Tan</A>&nbsp;

<BR>
<BR><A HREF="sa2.htm">2 Samuel Index</A><BR>
&nbsp;
<A HREF="sa2018.htm">Previous</A>&nbsp;
<A HREF="sa2020.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 19</H3><P><a name="001">1</A>&nbsp;Nuntiatum est autem Joab quod rex fleret et lugeret filium suum,</P>
<P><a name="002">2</A>&nbsp;et versa est victoria in luctum in die illa omni populo: audivit enim populus in die illa dici: Dolet rex super filio suo.</P>
<P><a name="003">3</A>&nbsp;Et declinavit populus in die illa ingredi civitatem, quomodo declinare solet populus versus et fugiens de pr&#230;lio.</P>
<P><a name="004">4</A>&nbsp;Porro rex operuit caput suum, et clamabat voce magna: Fili mi Absalom, Absalom fili mi, fili mi.</P>
<P><a name="005">5</A>&nbsp;Ingressus ergo Joab ad regem in domum, dixit: Confudisti hodie vultus omnium servorum tuorum, qui salvam fecerunt animam tuam, et animam filiorum tuorum et filiarum tuarum, et animam uxorum tuarum, et animam concubinarum tuarum.</P>
<P><a name="006">6</A>&nbsp;Diligis odientes te, et odio habes diligentes te: et ostendisti hodie quia non curas de ducibus tuis et de servis tuis: et vere cognovi modo, quia si Absalom viveret, et omnes nos occubuissemus, tunc placeret tibi.</P>
<P><a name="007">7</A>&nbsp;Nunc igitur surge, et procede, et alloquens satisfac servis tuis: juro enim tibi per Dominum quod si non exieris, ne unus quidem remansurus sit tecum nocte hac: et pejus erit hoc tibi quam omnia mala qu&#230; venerunt super te ab adolescentia tua usque in pr&#230;sens.<BR>
</P>
<P><a name="008">8</A>&nbsp;Surrexit ergo rex et sedit in porta: et omni populo nuntiatum est quod rex sederet in porta. Venitque universa multitudo coram rege: Isra&#235;l autem fugit in tabernacula sua.</P>
<P><a name="009">9</A>&nbsp;Omnis quoque populus certabat in cunctis tribubus Isra&#235;l, dicens: Rex liberavit nos de manu inimicorum nostrorum; ipse salvavit nos de manu Philisthinorum: et nunc fugit de terra propter Absalom.</P>
<P><a name="010">10</A>&nbsp;Absalom autem, quem unximus super nos, mortuus est in bello: usquequo siletis, et non reducitis regem?</P>
<P><a name="011">11</A>&nbsp;Rex vero David misit ad Sadoc et Abiathar sacerdotes, dicens: Loquimini ad majores natu Juda, dicentes: Cur venitis novissimi ad reducendum regem in domum suam? (Sermo autem omnis Isra&#235;l pervenerat ad regem in domo ejus.)</P>
<P><a name="012">12</A>&nbsp;Fratres mei vos, os meum, et caro mea vos, quare novissimi reducitis regem?</P>
<P><a name="013">13</A>&nbsp;Et Amas&#230; dicite: Nonne os meum, et caro mea es? h&#230;c faciat mihi Deus, et h&#230;c addat, si non magister militi&#230; fueris coram me omni tempore pro Joab.<BR>
</P>
<P><a name="014">14</A>&nbsp;Et inclinavit cor omnium virorum Juda quasi viri unius: miseruntque ad regem, dicentes: Revertere tu, et omnes servi tui.</P>
<P><a name="015">15</A>&nbsp;Et reversus est rex, et venit usque ad Jordanem: et omnis Juda venit usque in Galgalam ut occurreret regi, et traduceret eum Jordanem.</P>
<P><a name="016">16</A>&nbsp;Festinavit autem Semei filius Gera filii Jemini de Bahurim, et descendit cum viris Juda in occursum regis David,</P>
<P><a name="017">17</A>&nbsp;cum mille viris de Benjamin, et Siba puer de domo Saul: et quindecim filii ejus, ac viginti servi erant cum eo: et irrumpentes Jordanem, ante regem</P>
<P><a name="018">18</A>&nbsp;transierunt vada, ut traducerent domum regis, et facerent juxta jussionem ejus: Semei autem filius Gera prostratus coram rege, cum jam transisset Jordanem,</P>
<P><a name="019">19</A>&nbsp;dixit ad eum: Ne reputes mihi, domine mi, iniquitatem, neque memineris injuriarum servi tui in die qua egressus es, domine mi rex, de Jerusalem, neque ponas, rex, in corde tuo.</P>
<P><a name="020">20</A>&nbsp;Agnosco enim servus tuus peccatum meum: et idcirco hodie primus veni de omni domo Joseph, descendique in occursum domini mei regis.</P>
<P><a name="021">21</A>&nbsp;Respondens vero Abisai filius Sarvi&#230;, dixit: Numquid pro his verbis non occidetur Semei, quia maledixit christo Domini?</P>
<P><a name="022">22</A>&nbsp;Et ait David: Quid mihi et vobis, filii Sarvi&#230;? cur efficimini mihi hodie in satan? ergone hodie interficietur vir in Isra&#235;l? an ignoro hodie me factum regem super Isra&#235;l?</P>
<P><a name="023">23</A>&nbsp;Et ait rex Semei: Non morieris. Juravitque ei.<BR>
</P>
<P><a name="024">24</A>&nbsp;Miphiboseth quoque filius Saul descendit in occursum regis, illotis pedibus et intonsa barba: vestesque suas non laverat a die qua egressus fuerat rex, usque ad diem reversionis ejus in pace.</P>
<P><a name="025">25</A>&nbsp;Cumque Jerusalem occurrisset regi, dixit ei rex: Quare non venisti mecum, Miphiboseth?</P>
<P><a name="026">26</A>&nbsp;Et respondens ait: Domine mi rex, servus meus contempsit me: dixique ei ego famulus tuus ut sterneret mihi asinum, et ascendens abirem cum rege: claudus enim sum servus tuus.</P>
<P><a name="027">27</A>&nbsp;Insuper et accusavit me servum tuum ad te dominum meum regem: tu autem, domine mi rex, sicut angelus Dei es: fac quod placitum est tibi.</P>
<P><a name="028">28</A>&nbsp;Neque enim fuit domus patris mei, nisi morti obnoxia domino meo regi: tu autem posuisti me servum tuum inter convivas mens&#230; tu&#230;: quid ergo habeo just&#230; querel&#230;? aut quid possum ultra vociferari ad regem?</P>
<P><a name="029">29</A>&nbsp;Ait ergo ei rex: Quid ultra loqueris? fixum est quod locutus sum: tu et Siba dividite possessiones.</P>
<P><a name="030">30</A>&nbsp;Responditque Miphiboseth regi: Etiam cuncta accipiat, postquam reversus est dominus meus rex pacifice in domum suam.<BR>
</P>
<P><a name="031">31</A>&nbsp;Berzellai quoque Galaadites, descendens de Rogelim, traduxit regem Jordanem, paratus etiam ultra fluvium prosequi eum.</P>
<P><a name="032">32</A>&nbsp;Erat autem Berzellai Galaadites senex valde, id est, octogenarius, et ipse pr&#230;buit alimenta regi cum moraretur in castris: fuit quippe vir dives nimis.</P>
<P><a name="033">33</A>&nbsp;Dixit itaque rex ad Berzellai: Veni mecum, ut requiescas securus mecum in Jerusalem.</P>
<P><a name="034">34</A>&nbsp;Et ait Berzellai ad regem: Quot sunt dies annorum vit&#230; me&#230;, ut ascendam cum rege in Jerusalem?</P>
<P><a name="035">35</A>&nbsp;Octogenarius sum hodie: numquid vigent sensus mei ad discernendum suave aut amarum? aut delectare potest servum tuum cibus et potus? vel audire possum ultra vocem cantorum atque cantatricum? quare servus tuus sit oneri domino meo regi?</P>
<P><a name="036">36</A>&nbsp;Paululum procedam famulus tuus ab Jordane tecum: non indigeo hac vicissitudine,</P>
<P><a name="037">37</A>&nbsp;sed obsecro ut revertar servus tuus, et moriar in civitate mea, et sepeliar juxta sepulchrum patris mei et matris me&#230;. Est autem servus tuus Chamaam: ipse vadat tecum, domine mi rex, et fac ei quidquid tibi bonum videtur.</P>
<P><a name="038">38</A>&nbsp;Dixit itaque ei rex: Mecum transeat Chamaam, et ego faciam ei quidquid tibi placuerit: et omne quod petieris a me, impetrabis.</P>
<P><a name="039">39</A>&nbsp;Cumque transisset universus populus et rex Jordanem, osculatus est rex Berzellai, et benedixit ei: et ille reversus est in locum suum.</P>
<P><a name="040">40</A>&nbsp;Transivit ergo rex in Galgalam, et Chamaam cum eo.<BR>
 Omnis autem populus Juda traduxerat regem, et media tantum pars adfuerat de populo Isra&#235;l.</P>
<P><a name="041">41</A>&nbsp;Itaque omnes viri Isra&#235;l concurrentes ad regem dixerunt ei: Quare te furati sunt fratres nostri viri Juda, et traduxerunt regem et domum ejus Jordanem, omnesque viros David cum eo?</P>
<P><a name="042">42</A>&nbsp;Et respondit omnis vir Juda ad viros Isra&#235;l: Quia mihi propior est rex: cur irasceris super hac re? numquid comedimus aliquid ex rege, aut munera nobis data sunt?</P>
<P><a name="043">43</A>&nbsp;Et respondit vir Isra&#235;l ad viros Juda, et ait: Decem partibus major ego sum apud regem, magisque ad me pertinet David quam ad te: cur fecisti mihi injuriam, et non mihi nuntiatum est priori, ut reducerem regem meum? Durius autem responderunt viri Juda viris Isra&#235;l.</P>
<P><HR>
<CENTER>
<A HREF="sa2020.htm">Next: 2 Samuel Chapter 20</A></CENTER>
</BODY>
</HTML>
