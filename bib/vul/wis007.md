[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis007)  [Apo](../apo/wis007.md) 
[Sep](../sep/wis007.md)   
  
[Wisdom Index](wis.md)  
  [Previous](wis006)  [Next](wis008.md) 

------------------------------------------------------------------------

### Vulgate (Latin): Wisdom Chapter 7

<span id="001">1</span> \[Sum quidem et ego mortalis homo, similis
omnibus,  
et ex genere terreni illius qui prior factus est:  
et in ventre matris figuratus sum caro;  

<span id="002">2</span> decem mensium tempore coagulatus sum in
sanguine:  
ex semine hominis, et delectamento somni conveniente.  

<span id="003">3</span> Et ego natus accepi communem aërem,  
et in similiter factam decidi terram,  
et primam vocem similem omnibus emisi plorans.  

<span id="004">4</span> In involumentis nutritus sum, et curis magnis:  

<span id="005">5</span> nemo enim ex regibus aliud habuit nativitatis
initium.  

<span id="006">6</span> Unus ergo introitus est omnibus ad vitam,  
et similis exitus.  

<span id="007">7</span> Propter hoc optavi, et datus est mihi sensus;  
et invocavi, et venit in me spiritus sapientiæ:  

<span id="008">8</span> et præposui illam regnis et sedibus,  
et divitias nihil esse duxi in comparatione illius.  

<span id="009">9</span> Nec comparavi illi lapidem pretiosum,  
quoniam omne aurum in comparatione illius arena est exigua,  
et tamquam lutum æstimabitur argentum in conspectu illius.  

<span id="010">10</span> Super salutem et speciem dilexi illam,  
et proposui pro luce habere illam,  
quoniam inextinguibile est lumen illius.  

<span id="011">11</span> Venerunt autem mihi omnia bona pariter cum
illa,  
et innumerabilis honestas per manus illius;  

<span id="012">12</span> et lætatus sum in omnibus,  
quoniam antecedebat me ista sapientia,  
et ignorabam quoniam horum omnium mater est.  

<span id="013">13</span> Quam sine fictione didici,  
et sine invidia communico,  
et honestatem illius non abscondo.  

<span id="014">14</span> Infinitus enim thesaurus est hominibus;  
quo qui usi sunt, participes facti sunt amicitiæ Dei,  
propter disciplinæ dona commendati.  

<span id="015">15</span> Mihi autem dedit Deus dicere ex sententia,  
et præsumere digna horum quæ mihi dantur:  
quoniam ipse sapientiæ dux est,  
et sapientium emendator.  

<span id="016">16</span> In manu enim illius et nos et sermones
nostri,  
et omnis sapientia, et operum scientia, et disciplina.  

<span id="017">17</span> Ipse enim dedit mihi horum quæ sunt scientiam
veram,  
ut sciam dispositionem orbis terrarum, et virtutes elementorum,  

<span id="018">18</span> initium, et consummationem, et medietatem
temporum,  
vicissitudinum permutationes, et commutationes temporum,  

<span id="019">19</span> anni cursus, et stellarum dispositiones,  

<span id="020">20</span> naturas animalium, et iras bestiarum,  
vim ventorum, et cogitationes hominum,  
differentias virgultorum, et virtutes radicum.  

<span id="021">21</span> Et quæcumque sunt absconsa et improvisa
didici:  
omnium enim artifex docuit me sapientia.\]  

<span id="022">22</span> \[Est enim in illa spiritus intelligentiæ,  
sanctus, unicus, multiplex, subtilis,  
disertus, mobilis, incoinquinatus, certus,  
suavis, amans bonum, acutus,  
quem nihil vetat, benefaciens,  

<span id="023">23</span> humanus, benignus, stabilis, certus, securus,  
omnem habens virtutem, omnia prospiciens,  
et qui capiat omnes spiritus,  
intelligibilis, mundus, subtilis.  

<span id="024">24</span> Omnibus enim mobilibus mobilior est
sapientia:  
attingit autem ubique propter suam munditiam.  

<span id="025">25</span> Vapor est enim virtutis Dei,  
et emanatio quædam est claritatis omnipotentis Dei sincera,  
et ideo nihil inquinatum in eam incurrit:  

<span id="026">26</span> candor est enim lucis æternæ,  
et speculum sine macula Dei majestatis,  
et imago bonitatis illius.  

<span id="027">27</span> Et cum sit una, omnia potest;  
et in se permanens omnia innovat:  
et per nationes in animas sanctas se transfert;  
amicos Dei et prophetas constituit.  

<span id="028">28</span> Neminem enim diligit Deus,  
nisi eum qui cum sapientia inhabitat.  

<span id="029">29</span> Est enim hæc speciosior sole,  
et super omnem dispositionem stellarum:  
luci comparata, invenitur prior.  

<span id="030">30</span> Illi enim succedit nox;  
sapientiam autem non vincit malitia.\]

------------------------------------------------------------------------

[Next: Wisdom Chapter 8](wis008.md)
