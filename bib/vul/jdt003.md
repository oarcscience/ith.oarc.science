[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdt003)  [Apo](../apo/jdt003.md) 
[Sep](../sep/jdt003.md)   
  
[Judith Index](jdt.md)  
  [Previous](jdt002)  [Next](jdt004.md) 

------------------------------------------------------------------------

### Vulgate (Latin): Judith Chapter 3

<span id="001">1</span> Tunc miserunt legatos suos universarum urbium ac
provinciarum reges ac principes, Syriæ scilicet Mesopotamiæ, et Syriæ
Sobal, et Libyæ, atque Ciliciæ: qui venientes ad Holofernem, dixerunt:

<span id="002">2</span> Desinat indignatio tua circa nos: melius est
enim ut viventes serviamus Nabuchodonosor regi magno, et subditi simus
tibi, quam morientes cum interitu nostro ipsi servitutis nostræ damna
patiamur.

<span id="003">3</span> Omnis civitas nostra, omnisque possessio, omnes
montes, et colles, et campi, et armenta boum, gregesque ovium, et
caprarum, equorumque et camelorum, et universæ facultates nostræ atque
familiæ, in conspectu tuo sunt:

<span id="004">4</span> sint omnia nostra sub lege tua.

<span id="005">5</span> Nos, et filii nostri, servi tui sumus.

<span id="006">6</span> Veni nobis pacificus dominus, et utere servitio
nostro, sicut placuerit tibi.

<span id="007">7</span> Tunc descendit de montibus cum equitibus in
virtute magna, et obtinuit omnem civitatem, et omnem inhabitantem
terram.

<span id="008">8</span> De universis autem urbibus assumpsit sibi
auxiliarios viros fortes, et electos ad bellum.

<span id="009">9</span> Tantusque metus provinciis illis incubuit, ut
universarum urbium habitatores principes et honorati simul cum populis
exirent obviam venienti,

<span id="010">10</span> excipientes eum cum coronis et lampadibus,
ducentes choros in tympanis et tibiis.

<span id="011">11</span> Nec ista tamen facientes, ferocitatem ejus
pectoris mitigare potuerunt:

<span id="012">12</span> nam et civitates eorum destruxit, et lucos
eorum excidit.

<span id="013">13</span> Præceperat enim illi Nabuchodonosor rex, ut
omnes deos terræ exterminaret, videlicet ut ipse solus diceretur deus ab
his nationibus quæ potuissent Holofernis potentia subjugari.

<span id="014">14</span> Pertransiens autem Syriam Sobal, et omnem
Apameam, omnemque Mesopotamiam, venit ad Idumæos in terram Gabaa,

<span id="015">15</span> accepitque civitates eorum, et sedit ibi per
triginta dies, in quibus diebus adunari præcepit universum exercitum
virtutis suæ.

------------------------------------------------------------------------

[Next: Judith Chapter 4](jdt004.md)
