[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1017)  [KJV](../kjv/ch1017)  [Sep](../sep/ch1017.md) 
[Tan](../tan/ch1017.md)   
  
[1 Chronicles Index](ch1.md)  
  [Previous](ch1016)  [Next](ch1018.md) 

------------------------------------------------------------------------

### Vulgate (Latin): 1 Chronicles Chapter 17

<span id="001">1</span> Cum autem habitaret David in domo sua, dixit ad
Nathan prophetam: Ecce ego habito in domo cedrina: arca autem fœderis
Domini sub pellibus est.

<span id="002">2</span> Et ait Nathan ad David: Omnia quæ in corde tuo
sunt, fac: Deus enim tecum est.

<span id="003">3</span> Igitur nocte illa factus est sermo Dei ad
Nathan, dicens:

<span id="004">4</span> Vade, et loquere David servo meo: Hæc dicit
Dominus: Non ædificabis tu mihi domum ad habitandum.

<span id="005">5</span> Neque enim mansi in domo ex eo tempore quo eduxi
Israël usque ad diem hanc: sed fui semper mutans loca tabernaculi, et in
tentorio

<span id="006">6</span> manens cum omni Israël. Numquid locutus sum
saltem uni judicum Israël, quibus præceperam ut pascerent populum meum,
et dixi: Quare non ædificastis mihi domum cedrinam?

<span id="007">7</span> Nunc itaque sic loqueris ad servum meum David:
Hæc dicit Dominus exercituum: Ego tuli te, cum in pascuis sequereris
gregem, ut esses dux populi mei Israël:

<span id="008">8</span> et fui tecum quocumque perrexisti, et interfeci
omnes inimicos tuos coram te, fecique tibi nomen quasi unius magnorum
qui celebrantur in terra.

<span id="009">9</span> Et dedi locum populo meo Israël: plantabitur, et
habitabit in eo, et ultra non commovebitur: nec filii iniquitatis
atterent eos, sicut a principio,

<span id="010">10</span> ex diebus quibus dedi judices populo meo
Israël, et humiliavi universos inimicos tuos. Annuntio ergo tibi, quod
ædificaturus sit tibi Dominus domum.

<span id="011">11</span> Cumque impleveris dies tuos ut vadas ad patres
tuos, suscitabo semen tuum post te, quod erit de filiis tuis: et
stabiliam regnum ejus.

<span id="012">12</span> Ipse ædificabit mihi domum, et firmabo solium
ejus usque in æternum.

<span id="013">13</span> Ego ero ei in patrem, et ipse erit mihi in
filium: et misericordiam meam non auferam ab eo, sicut abstuli ab eo qui
ante te fuit.

<span id="014">14</span> Et statuam eum in domo mea, et in regno meo
usque in sempiternum: et thronus ejus erit firmissimus in perpetuum.

<span id="015">15</span> Juxta omnia verba hæc, et juxta universam
visionem istam, sic locutus est Nathan ad David.  

<span id="016">16</span> Cumque venisset rex David, et sedisset coram
Domino, dixit: Quis ego sum, Domine Deus, et quæ domus mea, ut præstares
mihi talia?

<span id="017">17</span> sed et hoc parum visum est in conspectu tuo,
ideoque locutus es super domum servi tui etiam in futurum: et fecisti me
spectabilem super omnes homines, Domine Deus.

<span id="018">18</span> Quid ultra addere potest David, cum ita
glorificaveris servum tuum, et cognoveris eum?

<span id="019">19</span> Domine, propter famulum tuum juxta cor tuum
fecisti omnem magnificentiam hanc, et nota esse voluisti universa
magnalia.

<span id="020">20</span> Domine, non est similis tui, et non est alius
deus absque te, ex omnibus quos audivimus auribus nostris.

<span id="021">21</span> Quis enim est alius, ut populus tuus Israël,
gens una in terra, ad quam perrexit Deus ut liberaret et faceret populum
sibi, et magnitudine sua atque terroribus ejiceret nationes a facie
ejus, quem de Ægypto liberarat?

<span id="022">22</span> Et posuisti populum tuum Israël tibi in populum
usque in æternum, et tu, Domine, factus es Deus ejus.

<span id="023">23</span> Nunc igitur Domine, sermo quem locutus es
famulo tuo et super domum ejus confirmetur in perpetuum, et fac sicut
locutus es.

<span id="024">24</span> Permaneatque et magnificetur nomen tuum usque
in sempiternum, et dicatur: Dominus exercituum Deus Israël, et domus
David servi ejus permanens coram eo.

<span id="025">25</span> Tu enim, Domine Deus meus, revelasti auriculam
servi tui, ut ædificares ei domum: et idcirco invenit servus tuus
fiduciam, ut oret coram te.

<span id="026">26</span> Nunc ergo Domine, tu es Deus, et locutus es ad
servum tuum tanta beneficia.

<span id="027">27</span> Et cœpisti benedicere domui servi tui, ut sit
semper coram te: te enim, Domine, benedicente, benedicta erit in
perpetuum.

------------------------------------------------------------------------

[Next: 1 Chronicles Chapter 18](ch1018.md)
