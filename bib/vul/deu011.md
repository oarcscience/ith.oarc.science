[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu011)  [KJV](../kjv/deu011)  [Sep](../sep/deu011) 
[Tan](../tan/deu011)   
  
[Deuteronomy Index](deu)  
  [Previous](deu010)  [Next](deu012) 

------------------------------------------------------------------------

### Vulgate (Latin): Deuteronomy Chapter 11

<span id="001">1</span> Ama itaque Dominum Deum tuum, et observa
præcepta ejus et cæremonias, judicia atque mandata, omni tempore.

<span id="002">2</span> Cognoscite hodie quæ ignorant filii vestri, qui
non viderunt disciplinam Domini Dei vestri, magnalia ejus et robustam
manum, extentumque brachium,

<span id="003">3</span> signa et opera quæ fecit in medio Ægypti
Pharaoni regi, et universæ terræ ejus,

<span id="004">4</span> omnique exercitui Ægyptiorum, et equis ac
curribus: quomodo operuerint eos aquæ maris Rubri, cum vos
persequerentur, et deleverit eos Dominus usque in præsentem diem:

<span id="005">5</span> vobisque quæ fecerit in solitudine donec
veniretis ad hunc locum:

<span id="006">6</span> et Dathan atque Abiron filiis Eliab, qui fuit
filius Ruben: quos aperto ore suo terra absorbuit, cum domibus et
tabernaculis, et universa substantia eorum, quam habebant in medio
Israël.  

<span id="007">7</span> Oculi vestri viderunt opera Domini magna quæ
fecit,

<span id="008">8</span> ut custodiatis universa mandata illius, quæ ego
hodie præcipio vobis, et possitis introire, et possidere terram, ad quam
ingredimini,

<span id="009">9</span> multoque in ea vivatis tempore: quam sub
juramento pollicitus est Dominus patribus vestris, et semini eorum,
lacte et melle manantem.

<span id="010">10</span> Terra enim, ad quam ingrederis possidendam, non
est sicut terra Ægypti, de qua existi, ubi jacto semine in hortorum
morem aquæ ducuntur irriguæ:

<span id="011">11</span> sed montuosa est et campestris, de cælo
expectans pluvias,

<span id="012">12</span> quam Dominus Deus tuus semper invisit, et oculi
illius in ea sunt a principio anni usque ad finem ejus.

<span id="013">13</span> Si ergo obedieritis mandatis meis, quæ ego
hodie præcipio vobis, ut diligatis Dominum Deum vestrum, et serviatis ei
in toto corde vestro, et in tota anima vestra:

<span id="014">14</span> dabit pluviam terræ vestræ temporaneam et
serotinam, ut colligatis frumentum, et vinum, et oleum,

<span id="015">15</span> fœnumque ex agris ad pascenda jumenta, et ut
ipsi comedatis ac saturemini.

<span id="016">16</span> Cavete ne forte decipiatur cor vestrum, et
recedatis a Domino, serviatisque diis alienis, et adoretis eos:

<span id="017">17</span> iratusque Dominus claudat cælum, et pluviæ non
descendant, nec terra det germen suum, pereatisque velociter de terra
optima, quam Dominus daturus est vobis.

<span id="018">18</span> Ponite hæc verba mea in cordibus et in animis
vestris, et suspendite ea pro signo in manibus, et inter oculos vestros
collocate.

<span id="019">19</span> Docete filios vestros ut illa meditentur:
quando sederis in domo tua, et ambulaveris in via, et accubueris atque
surrexeris.

<span id="020">20</span> Scribes ea super postes et januas domus tuæ,

<span id="021">21</span> ut multiplicentur dies tui, et filiorum tuorum
in terra, quam juravit Dominus patribus tuis, ut daret eis quamdiu cælum
imminet terræ.  

<span id="022">22</span> Si enim custodieritis mandata quæ ego præcipio
vobis, et feceritis ea, ut diligatis Dominum Deum vestrum, et ambuletis
in omnibus viis ejus, adhærentes ei,

<span id="023">23</span> disperdet Dominus omnes gentes istas ante
faciem vestram, et possidebitis eas, quæ majores et fortiores vobis
sunt.

<span id="024">24</span> Omnis locus, quem calcaverit pes vester, vester
erit. A deserto, et a Libano, a flumine magno Euphrate usque ad mare
occidentale erunt termini vestri.

<span id="025">25</span> Nullus stabit contra vos: terrorem vestrum et
formidinem dabit Dominus Deus vester super omnem terram quam calcaturi
estis, sicut locutus est vobis.

<span id="026">26</span> En propono in conspectu vestro hodie
benedictionem et maledictionem:

<span id="027">27</span> benedictionem, si obedieritis mandatis Domini
Dei vestri, quæ ego hodie præcipio vobis:

<span id="028">28</span> maledictionem, si non obedieritis mandatis
Domini Dei vestri, sed recesseritis de via, quam ego nunc ostendo vobis,
et ambulaveritis post deos alienos, quos ignoratis.

<span id="029">29</span> Cum vero introduxerit te Dominus Deus tuus in
terram, ad quam pergis habitandam, pones benedictionem super montem
Garizim, maledictionem super montem Hebal:

<span id="030">30</span> qui sunt trans Jordanem, post viam quæ vergit
ad solis occubitum in terra Chananæi, qui habitat in campestribus contra
Galgalam, quæ est juxta vallem tendentem et intrantem procul.

<span id="031">31</span> Vos enim transibitis Jordanem, ut possideatis
terram quam Dominus Deus vester daturus est vobis, ut habeatis et
possideatis illam.

<span id="032">32</span> Videte ergo ut impleatis cæremonias atque
judicia, quæ ego hodie ponam in conspectu vestro.

------------------------------------------------------------------------

[Next: Deuteronomy Chapter 12](deu012)
