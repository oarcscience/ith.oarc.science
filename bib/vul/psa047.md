[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa047)  [KJV](../kjv/psa047)  [Sep](../sep/psa047.md) 
[Tan](../tan/psa047.md)   
  
[Psalms Index](psa.md)  
  [Previous](psa046)  [Next](psa048.md) 

------------------------------------------------------------------------

### Vulgate (Latin): Psalms Chapter 47

<span id="001">1</span> Psalmus cantici. Filiis Core, secunda sabbati.

<span id="002">2</span> \[Magnus Dominus et laudabilis nimis,  
in civitate Dei nostri, in monte sancto ejus.  

<span id="003">3</span> Fundatur exsultatione universæ terræ mons
Sion;  
latera aquilonis, civitas regis magni.  

<span id="004">4</span> Deus in domibus ejus cognoscetur  
cum suscipiet eam.  

<span id="005">5</span> Quoniam ecce reges terræ congregati sunt;  
convenerunt in unum.  

<span id="006">6</span> Ipsi videntes, sic admirati sunt,  
conturbati sunt, commoti sunt.  

<span id="007">7</span> Tremor apprehendit eos;  
ibi dolores ut parturientis:  

<span id="008">8</span> in spiritu vehementi conteres naves Tharsis.  

<span id="009">9</span> Sicut audivimus, sic vidimus,  
in civitate Domini virtutum, in civitate Dei nostri:  
Deus fundavit eam in æternum.  

<span id="010">10</span> Suscepimus, Deus, misericordiam tuam  
in medio templi tui.  

<span id="011">11</span> Secundum nomen tuum, Deus,  
sic et laus tua in fines terræ;  
justitia plena est dextera tua.  

<span id="012">12</span> Lætetur mons Sion,  
et exsultent filiæ Judæ,  
propter judicia tua, Domine.  

<span id="013">13</span> Circumdate Sion, et complectimini eam;  
narrate in turribus ejus.  

<span id="014">14</span> Ponite corda vestra in virtute ejus,  
et distribuite domos ejus, ut enarretis in progenie altera.  

<span id="015">15</span> Quoniam hic est Deus,  
Deus noster in æternum, et in sæculum sæculi:  
ipse reget nos in sæcula.\]

------------------------------------------------------------------------

[Next: Psalms Chapter 48](psa048.md)
