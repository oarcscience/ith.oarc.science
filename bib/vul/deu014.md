[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu014)  [KJV](../kjv/deu014)  [Sep](../sep/deu014) 
[Tan](../tan/deu014)   
  
[Deuteronomy Index](deu)  
  [Previous](deu013)  [Next](deu015) 

------------------------------------------------------------------------

### Vulgate (Latin): Deuteronomy Chapter 14

<span id="001">1</span> Filii estote Domini Dei vestri: non vos
incidetis, nec facietis calvitium super mortuo:

<span id="002">2</span> quoniam populus sanctus es Domino Deo tuo, et te
elegit ut sis ei in populum peculiarem de cunctis gentibus, quæ sunt
super terram.

<span id="003">3</span> Ne comedatis quæ immunda sunt.

<span id="004">4</span> Hoc est animal quod comedere debetis: bovem, et
ovem, et capram,

<span id="005">5</span> cervum et capream, bubalum, tragelaphum,
pygargum, orygem, camelopardalum.

<span id="006">6</span> Omne animal, quod in duas partes findit ungulam,
et ruminat, comedetis.

<span id="007">7</span> De his autem, quæ ruminant, et ungulam non
findunt, comedere non debetis, ut camelum, leporem, chœrogryllum: hæc,
quia ruminant et non dividunt ungulam, immunda erunt vobis.

<span id="008">8</span> Sus quoque, quoniam dividat ungulam et non
ruminat, immunda erit. Carnibus eorum non vescemini, et cadavera non
tangetis.

<span id="009">9</span> Hæc comedetis ex omnibus quæ morantur in aquis:
quæ habent pinnulas et squamas, comedite:

<span id="010">10</span> quæ absque pinnulis et squamis sunt, ne
comedatis, quia immunda sunt.

<span id="011">11</span> Omnes aves mundas comedite.

<span id="012">12</span> Immundas ne comedatis: aquilam scilicet, et
gryphem, et haliæetum,

<span id="013">13</span> ixion et vulturem ac milvum juxta genus suum:

<span id="014">14</span> et omne corvini generis,

<span id="015">15</span> et struthionem, ac noctuam, et larum, atque
accipitrem juxta genus suum:

<span id="016">16</span> herodium ac cygnum, et ibin,

<span id="017">17</span> ac mergulum, porphyrionem, et nycticoracem,

<span id="018">18</span> onocrotalum, et charadrium, singula in genere
suo: upupam quoque et vespertilionem.

<span id="019">19</span> Et omne quod reptat et pennulas habet, immundum
erit, et non comedetur.

<span id="020">20</span> Omne quod mundum est, comedite.

<span id="021">21</span> Quidquid autem morticinum est, ne vescamini ex
eo. Peregrino, qui intra portas tuas est, da ut comedat, aut vende ei:
quia tu populus sanctus Domini Dei tui es. Non coques hædum in lacte
matris suæ.  

<span id="022">22</span> Decimam partem separabis de cunctis fructibus
tuis qui nascuntur in terra per annos singulos,

<span id="023">23</span> et comedes in conspectu Domini Dei tui in loco
quem elegerit, ut in eo nomen illius invocetur, decimam frumenti tui, et
vini, et olei, et primogenita de armentis et ovibus tuis: ut discas
timere Dominum Deum tuum omni tempore.

<span id="024">24</span> Cum autem longior fuerit via, et locus quem
elegerit Dominus Deus tuus, tibique benedixerit, nec potueris ad eum hæc
cuncta portare,

<span id="025">25</span> vendes omnia, et in pretium rediges,
portabisque manu tua, et proficisceris ad locum quem elegerit Dominus
Deus tuus:

<span id="026">26</span> et emes ex eadem pecunia quidquid tibi
placuerit, sive ex armentis, sive ex ovibus, vinum quoque et siceram, et
omne quod desiderat anima tua: et comedes coram Domino Deo tuo, et
epulaberis tu et domus tua:

<span id="027">27</span> et Levites qui intra portas tuas est, cave ne
derelinquas eum, quia non habet aliam partem in possessione tua.

<span id="028">28</span> Anno tertio separabis aliam decimam ex omnibus
quæ nascuntur tibi eo tempore, et repones intra januas tuas.

<span id="029">29</span> Venietque Levites qui aliam non habet partem
nec possessionem tecum, et peregrinus ac pupillus et vidua, qui intra
portas tuas sunt, et comedent et saturabuntur: ut benedicat tibi Dominus
Deus tuus in cunctis operibus manuum tuarum quæ feceris.

------------------------------------------------------------------------

[Next: Deuteronomy Chapter 15](deu015)
