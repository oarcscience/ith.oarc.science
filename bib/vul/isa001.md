[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa001)  [KJV](../kjv/isa001)  [Sep](../sep/isa001.md) 
[Tan](../tan/isa001.md)   
  
[Isaiah Index](isa.md)  
  [Previous](sir051)  [Next](isa002.md) 

------------------------------------------------------------------------

### Vulgate (Latin): Isaiah Chapter 1

<span id="001">1</span> Visio Isaiæ, filii Amos, quam vidit super Judam
et Jerusalem, in diebus Oziæ, Joathan, Achaz, et Ezechiæ, regum Juda.  

<span id="002">2</span> \[Audite, cæli, et auribus percipe, terra,  
quoniam Dominus locutus est.  
Filios enutrivi, et exaltavi;  
ipsi autem spreverunt me.  

<span id="003">3</span> Cognovit bos possessorem suum,  
et asinus præsepe domini sui;  
Israël autem me non cognovit,  
et populus meus non intellexit.  

<span id="004">4</span> Væ genti peccatrici,  
populo gravi iniquitate,  
semini nequam, filiis sceleratis!  
dereliquerunt Dominum;  
blasphemaverunt Sanctum Israël;  
abalienati sunt retrorsum.  

<span id="005">5</span> Super quo percutiam vos ultra, addentes
prævaricationem?  
omne caput languidum,  
et omne cor mœrens.  

<span id="006">6</span> A planta pedis usque ad verticem,  
non est in eo sanitas;  
vulnus, et livor, et plaga tumens,  
non est circumligata, nec curata medicamine,  
neque fota oleo.  

<span id="007">7</span> Terra vestra deserta;  
civitates vestræ succensæ igni:  
regionem vestram coram vobis alieni devorant,  
et desolabitur sicut in vastitate hostili.  

<span id="008">8</span> Et derelinquetur filia Sion  
ut umbraculum in vinea,  
et sicut tugurium in cucumerario,  
et sicut civitas quæ vastatur.  

<span id="009">9</span> Nisi Dominus exercituum  
reliquisset nobis semen,  
quasi Sodoma fuissemus,  
et quasi Gomorrha similes essemus.  

<span id="010">10</span> Audite verbum Domini,  
principes Sodomorum;  
percipite auribus legem Dei nostri,  
populus Gomorrhæ.  

<span id="011">11</span> Quo mihi multitudinem victimarum vestrarum?  
dicit Dominus.  
Plenus sum:  
holocausta arietum,  
et adipem pinguium,  
et sanguinem vitulorum et agnorum et hircorum,  
nolui.  

<span id="012">12</span> Cum veniretis ante conspectum meum,  
quis quæsivit hæc de manibus vestris,  
ut ambularetis in atriis meis?  

<span id="013">13</span> Ne offeratis ultra sacrificium frustra:  
incensum abominatio est mihi.  
Neomeniam et sabbatum, et festivitates alias, non feram;  
iniqui sunt cœtus vestri.  

<span id="014">14</span> Calendas vestras, et solemnitates vestras
odivit anima mea:  
facta sunt mihi molesta; laboravi sustinens.  

<span id="015">15</span> Et cum extenderitis manus vestras, avertam
oculos meos a vobis,  
et cum multiplicaveritis orationem, non exaudiam:  
manus enim vestræ sanguine plenæ sunt.  

<span id="016">16</span> Lavamini, mundi estote;  
auferte malum cogitationum vestrarum  
ab oculis meis:  
quiescite agere perverse,  

<span id="017">17</span> discite benefacere;  
quærite judicium, subvenite oppresso,  
judicate pupillo, defendite viduam.\]  

<span id="018">18</span> \[Et venite, et arguite me, dicit Dominus.  
Si fuerint peccata vestra ut coccinum,  
quasi nix dealbabuntur;  
et si fuerint rubra quasi vermiculus,  
velut lana alba erunt.  

<span id="019">19</span> Si volueritis, et audieritis me,  
bona terræ comeditis.  

<span id="020">20</span> Quod si nolueritis, et me ad iracundiam
provocaveritis,  
gladius devorabit vos,  
quia os Domini locutum est.  

<span id="021">21</span> Quomodo facta est meretrix  
civitas fidelis, plena judicii?  
justitia habitavit in ea,  
nunc autem homicidæ.  

<span id="022">22</span> Argentum tuum versum est in scoriam;  
vinum tuum mistum est aqua.  

<span id="023">23</span> Principes tui infideles,  
socii furum.  
Omnes diligunt munera,  
sequuntur retributiones.  
Pupillo non judicant,  
et causa viduæ non ingreditur ad illos.  

<span id="024">24</span> Propter hoc ait Dominus,  
Deus exercituum, Fortis Israël:  
Heu! consolabor super hostibus meis,  
et vindicabor de inimicis meis.  

<span id="025">25</span> Et convertam manum meam ad te,  
et excoquam ad puram scoriam tuam,  
et auferam omne stannum tuum.  

<span id="026">26</span> Et restituam judices tuos ut fuerunt prius,  
et consiliarios tuos sicut antiquitus;  
post hæc vocaberis civitas justi,  
urbs fidelis.  

<span id="027">27</span> Sion in judicio redimetur,  
et reducent eam in justitia.  

<span id="028">28</span> Et conteret scelestos, et peccatores simul;  
et qui dereliquerunt Dominum consumentur.  

<span id="029">29</span> Confundentur enim ab idolis quibus
sacrificaverunt,  
et erubescetis super hortis quos elegeratis,  

<span id="030">30</span> cum fueritis velut quercus defluentibus
foliis,  
et velut hortus absque aqua.  

<span id="031">31</span> Et erit fortitudo vestra ut favilla stuppæ,  
et opus vestrum quasi scintilla,  
et succendetur utrumque simul,  
et non erit qui extinguat.\]

------------------------------------------------------------------------

[Next: Isaiah Chapter 2](isa002.md)
