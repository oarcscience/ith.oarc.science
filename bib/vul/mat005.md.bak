[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat005)  [GNT](../gnt/mat005.md) 
[KJV](../kjv/mat005.md)   
  
[Matthew Index](mat.md)  
  [Previous](mat004)  [Next](mat006.md) 

------------------------------------------------------------------------

### Vulgate (Latin): Matthew Chapter 5

<span id="001">1</span> Videns autem Jesus turbas, ascendit in montem,
et cum sedisset, accesserunt ad eum discipuli ejus,

<span id="002">2</span> et aperiens os suum docebat eos dicens:

<span id="003">3</span> Beati pauperes spiritu: quoniam ipsorum est
regnum cælorum.

<span id="004">4</span> Beati mites: quoniam ipsi possidebunt terram.

<span id="005">5</span> Beati qui lugent: quoniam ipsi consolabuntur.

<span id="006">6</span> Beati qui esuriunt et sitiunt justitiam: quoniam
ipsi saturabuntur.

<span id="007">7</span> Beati misericordes: quoniam ipsi misericordiam
consequentur.

<span id="008">8</span> Beati mundo corde: quoniam ipsi Deum videbunt.

<span id="009">9</span> Beati pacifici: quoniam filii Dei vocabuntur.

<span id="010">10</span> Beati qui persecutionem patiuntur propter
justitiam: quoniam ipsorum est regnum cælorum.

<span id="011">11</span> Beati estis cum maledixerint vobis, et
persecuti vos fuerint, et dixerint omne malum adversum vos mentientes,
propter me:

<span id="012">12</span> gaudete, et exsultate, quoniam merces vestra
copiosa est in cælis. Sic enim persecuti sunt prophetas, qui fuerunt
ante vos.  

<span id="013">13</span> Vos estis sal terræ. Quod si sal evanuerit, in
quo salietur? ad nihilum valet ultra, nisi ut mittatur foras, et
conculcetur ab hominibus.

<span id="014">14</span> Vos estis lux mundi. Non potest civitas
abscondi supra montem posita,

<span id="015">15</span> neque accendunt lucernam, et ponunt eam sub
modio, sed super candelabrum, ut luceat omnibus qui in domo sunt.

<span id="016">16</span> Sic luceat lux vestra coram hominibus: ut
videant opera vestra bona, et glorificent Patrem vestrum, qui in cælis
est.  

<span id="017">17</span> Nolite putare quoniam veni solvere legem aut
prophetas: non veni solvere, sed adimplere.

<span id="018">18</span> Amen quippe dico vobis, donec transeat cælum et
terra, jota unum aut unus apex non præteribit a lege, donec omnia fiant.

<span id="019">19</span> Qui ergo solverit unum de mandatis istis
minimis, et docuerit sic homines, minimus vocabitur in regno cælorum:
qui autem fecerit et docuerit, hic magnus vocabitur in regno cælorum.

<span id="020">20</span> Dico enim vobis, quia nisi abundaverit justitia
vestra plus quam scribarum et pharisæorum, non intrabitis in regnum
cælorum.  

<span id="021">21</span> Audistis quia dictum est antiquis: Non occides:
qui autem occiderit, reus erit judicio.

<span id="022">22</span> Ego autem dico vobis: quia omnis qui irascitur
fratri suo, reus erit judicio. Qui autem dixerit fratri suo, raca: reus
erit concilio. Qui autem dixerit, fatue: reus erit gehennæ ignis.

<span id="023">23</span> Si ergo offers munus tuum ad altare, et ibi
recordatus fueris quia frater tuus habet aliquid adversum te:

<span id="024">24</span> relinque ibi munus tuum ante altare, et vade
prius reconciliari fratri tuo: et tunc veniens offeres munus tuum.

<span id="025">25</span> Esto consentiens adversario tuo cito dum es in
via cum eo: ne forte tradat te adversarius judici, et judex tradat te
ministro: et in carcerem mittaris.

<span id="026">26</span> Amen dico tibi, non exies inde, donec reddas
novissimum quadrantem.  

<span id="027">27</span> Audistis quia dictum est antiquis: Non
mœchaberis.

<span id="028">28</span> Ego autem dico vobis: quia omnis qui viderit
mulierem ad concupiscendum eam, jam mœchatus est eam in corde suo.

<span id="029">29</span> Quod si oculus tuus dexter scandalizat te, erue
eum, et projice abs te: expedit enim tibi ut pereat unum membrorum
tuorum, quam totum corpus tuum mittatur in gehennam.

<span id="030">30</span> Et si dextra manus tua scandalizat te, abscide
eam, et projice abs te: expedit enim tibi ut pereat unum membrorum
tuorum, quam totum corpus tuum eat in gehennam.

<span id="031">31</span> Dictum est autem: Quicumque dimiserit uxorem
suam, det ei libellum repudii.

<span id="032">32</span> Ego autem dico vobis: quia omnis qui dimiserit
uxorem suam, excepta fornicationis causa, facit eam mœchari: et qui
dimissam duxerit, adulterat.  

<span id="033">33</span> Iterum audistis quia dictum est antiquis: Non
perjurabis: reddes autem Domino juramenta tua.

<span id="034">34</span> Ego autem dico vobis, non jurare omnino, neque
per cælum, quia thronus Dei est:

<span id="035">35</span> neque per terram, quia scabellum est pedum
ejus: neque per Jerosolymam, quia civitas est magni regis:

<span id="036">36</span> neque per caput tuum juraveris, quia non potes
unum capillum album facere, aut nigrum.

<span id="037">37</span> Sit autem sermo vester, est, est: non, non:
quod autem his abundantius est, a malo est.  

<span id="038">38</span> Audistis quia dictum est: Oculum pro oculo, et
dentem pro dente.

<span id="039">39</span> Ego autem dico vobis, non resistere malo: sed
si quis te percusserit in dexteram maxillam tuam, præbe illi et alteram:

<span id="040">40</span> et ei, qui vult tecum judicio contendere, et
tunicam tuam tollere, dimitte ei et pallium:

<span id="041">41</span> et quicumque te angariaverit mille passus, vade
cum illo et alia duo.

<span id="042">42</span> Qui petit a te, da ei: et volenti mutuari a te,
ne avertaris.  

<span id="043">43</span> Audistis quia dictum est: Diliges proximum
tuum, et odio habebis inimicum tuum.

<span id="044">44</span> Ego autem dico vobis: diligite inimicos
vestros, benefacite his qui oderunt vos, et orate pro persequentibus et
calumniantibus vos:

<span id="045">45</span> ut sitis filii Patris vestri, qui in cælis est:
qui solem suum oriri facit super bonos et malos: et pluit super justos
et injustos.

<span id="046">46</span> Si enim diligitis eos qui vos diligunt, quam
mercedem habebitis? nonne et publicani hoc faciunt?

<span id="047">47</span> Et si salutaveritis fratres vestros tantum,
quid amplius facitis? nonne et ethnici hoc faciunt?

<span id="048">48</span> Estote ergo vos perfecti, sicut et Pater vester
cælestis perfectus est.

------------------------------------------------------------------------

[Next: Matthew Chapter 6](mat006.md)
