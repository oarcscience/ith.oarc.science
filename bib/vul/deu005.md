[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu005)  [KJV](../kjv/deu005)  [Sep](../sep/deu005.md) 
[Tan](../tan/deu005.md)   
  
[Deuteronomy Index](deu.md)  
  [Previous](deu004)  [Next](deu006.md) 

------------------------------------------------------------------------

### Vulgate (Latin): Deuteronomy Chapter 5

<span id="001">1</span> Vocavitque Moyses omnem Israëlem, et dixit ad
eum: Audi, Israël, cæremonias atque judicia, quæ ego loquor in auribus
vestris hodie: discite ea, et opere complete.

<span id="002">2</span> Dominus Deus noster pepigit nobiscum fœdus in
Horeb.

<span id="003">3</span> Non cum patribus nostris iniit pactum, sed
nobiscum qui in præsentiarum sumus, et vivimus.

<span id="004">4</span> Facie ad faciem locutus est nobis in monte de
medio ignis.

<span id="005">5</span> Ego sequester et medius fui inter Dominum et vos
in tempore illo, ut annuntiarem vobis verba ejus: timuistis enim ignem,
et non ascendistis in montem. Et ait:

<span id="006">6</span> Ego Dominus Deus tuus, qui eduxi te de terra
Ægypti, de domo servitutis.

<span id="007">7</span> Non habebis deos alienos in conspectu meo.

<span id="008">8</span> Non facies tibi sculptile, nec similitudinem
omnium, quæ in cælo sunt desuper, et quæ in terra deorsum, et quæ
versantur in aquis sub terra.

<span id="009">9</span> Non adorabis ea, et non coles. Ego enim sum
Dominus Deus tuus: Deus æmulator, reddens iniquitatem patrum super
filios in tertiam et quartam generationem his qui oderunt me:

<span id="010">10</span> et faciens misericordiam in multa millia
diligentibus me, et custodientibus præcepta mea.

<span id="011">11</span> Non usurpabis nomen Domini Dei tui frustra:
quia non erit impunitus qui super re vana nomen ejus assumpserit.

<span id="012">12</span> Observa diem sabbati, ut sanctifices eum, sicut
præcepit tibi Dominus Deus tuus.

<span id="013">13</span> Sex diebus operaberis, et facies omnia opera
tua.

<span id="014">14</span> Septimus dies sabbati est, id est, requies
Domini Dei tui. Non facies in eo quidquam operis tu, et filius tuus, et
filia, servus et ancilla, et bos, et asinus, et omne jumentum tuum, et
peregrinus qui est intra portas tuas: ut requiescat servus tuus, et
ancilla tua, sicut et tu.

<span id="015">15</span> Memento quod et ipse servieris in Ægypto, et
eduxerit te inde Dominus Deus tuus in manu forti, et brachio extento.
Idcirco præcepit tibi ut observares diem sabbati.

<span id="016">16</span> Honora patrem tuum et matrem, sicut præcepit
tibi Dominus Deus tuus, ut longo vivas tempore, et bene sit tibi in
terra, quam Dominus Deus tuus daturus est tibi.

<span id="017">17</span> Non occides,

<span id="018">18</span> neque mœchaberis,

<span id="019">19</span> furtumque non facies:

<span id="020">20</span> nec loqueris contra proximum tuum falsum
testimonium.

<span id="021">21</span> Non concupisces uxorem proximi tui: non domum,
non agrum, non servum, non ancillam, non bovem, non asinum, et universa
quæ illius sunt.

<span id="022">22</span> Hæc verba locutus est Dominus ad omnem
multitudinem vestram in monte de medio ignis et nubis, et caliginis,
voce magna, nihil addens amplius: et scripsit ea in duabus tabulis
lapideis, quas tradidit mihi.  

<span id="023">23</span> Vos autem postquam audistis vocem de medio
tenebrarum, et montem ardere vidistis, accessistis ad me omnes principes
tribuum et majores natu, atque dixistis:

<span id="024">24</span> Ecce ostendit nobis Dominus Deus noster
majestatem et magnitudinem suam: vocem ejus audivimus de medio ignis, et
probavimus hodie, quod loquente Deo cum homine, vixerit homo.

<span id="025">25</span> Cur ergo moriemur, et devorabit nos ignis hic
maximus? si enim audierimus ultra vocem Domini Dei nostri, moriemur.

<span id="026">26</span> Quid est omnis caro, ut audiat vocem Dei
viventis, qui de medio ignis loquitur sicut nos audivimus, et possit
vivere?

<span id="027">27</span> Tu magis accede: et audi cuncta quæ dixerit
Dominus Deus noster tibi: loquerisque ad nos, et nos audientes faciemus
ea.  

<span id="028">28</span> Quod cum audisset Dominus, ait ad me: Audivi
vocem verborum populi hujus quæ locuti sunt tibi: bene omnia sunt
locuti.

<span id="029">29</span> Quis det talem eos habere mentem, ut timeant
me, et custodiant universa mandata mea in omni tempore, ut bene sit eis
et filiis eorum in sempiternum?

<span id="030">30</span> Vade et dic eis: Revertimini in tentoria
vestra.

<span id="031">31</span> Tu vero hic sta mecum, et loquar tibi omnia
mandata mea, et cæremonias atque judicia: quæ docebis eos, ut faciant ea
in terra, quam dabo illis in possessionem.

<span id="032">32</span> Custodite igitur et facite quæ præcepit Dominus
Deus vobis: non declinabitis neque ad dexteram, neque ad sinistram:

<span id="033">33</span> sed per viam, quam præcepit Dominus Deus
vester, ambulabitis, ut vivatis, et bene sit vobis, et protelentur dies
in terra possessionis vestræ.

------------------------------------------------------------------------

[Next: Deuteronomy Chapter 6](deu006.md)
