[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar004)  [GNT](../gnt/mar004) 
[KJV](../kjv/mar004)   
  
[Mark Index](mar)  
  [Previous](mar003)  [Next](mar005) 

------------------------------------------------------------------------

### Vulgate (Latin): Mark Chapter 4

<span id="001">1</span> Et iterum cœpit docere ad mare: et congregata
est ad eum turba multa, ita ut navim ascendens sederet in mari, et omnis
turba circa mare super terram erat:

<span id="002">2</span> et docebat eos in parabolis multa, et dicebat
illis in doctrina sua:

<span id="003">3</span> Audite: ecce exiit seminans ad seminandum.

<span id="004">4</span> Et dum seminat, aliud cecidit circa viam, et
venerunt volucres cæli, et comederunt illud.

<span id="005">5</span> Aliud vero cecidit super petrosa, ubi non habuit
terram multam: et statim exortum est, quoniam non habebat altitudinem
terræ:

<span id="006">6</span> et quando exortus est sol, exæstuavit: et eo
quod non habebat radicem, exaruit.

<span id="007">7</span> Et aliud cecidit in spinas: et ascenderunt
spinæ, et suffocaverunt illud, et fructum non dedit.

<span id="008">8</span> Et aliud cecidit in terram bonam: et dabat
fructum ascendentem et crescentem, et afferebat unum triginta, unum
sexaginta, et unum centum.

<span id="009">9</span> Et dicebat: Qui habet aures audiendi, audiat.

<span id="010">10</span> Et cum esset singularis, interrogaverunt eum hi
qui cum eo erant duodecim, parabolam.

<span id="011">11</span> Et dicebat eis: Vobis datum est nosse mysterium
regni Dei: illis autem, qui foris sunt, in parabolis omnia fiunt:

<span id="012">12</span> ut videntes videant, et non videant: et
audientes audiant, et non intelligant: nequando convertantur, et
dimittantur eis peccata.  

<span id="013">13</span> Et ait illis: Nescitis parabolam hanc? Et
quomodo omnes parabolas cognoscetis?

<span id="014">14</span> Qui seminat, verbum seminat.

<span id="015">15</span> Hi autem sunt, qui circa viam, ubi seminatur
verbum, et cum audierint, confestim venit Satanas, et aufert verbum,
quod seminatum est in cordibus eorum.

<span id="016">16</span> Et hi sunt similiter, qui super petrosa
seminantur: qui cum audierint verbum, statim cum gaudio accipiunt illud:

<span id="017">17</span> et non habent radicem in se, sed temporales
sunt: deinde orta tribulatione et persecutione propter verbum, confestim
scandalizantur.

<span id="018">18</span> Et alii sunt qui in spinas seminantur: hi sunt
qui verbum audiunt,

<span id="019">19</span> et ærumnæ sæculi, et deceptio divitiarum, et
circa reliqua concupiscentiæ introëuntes suffocant verbum, et sine
fructu efficitur.

<span id="020">20</span> Et hi sunt qui super terram bonam seminati
sunt, qui audiunt verbum, et suscipiunt, et fructificant, unum triginta,
unum sexaginta, et unum centum.  

<span id="021">21</span> Et dicebat illis: Numquid venit lucerna ut sub
modo ponatur, aut sub lecto? nonne ut super candelabrum ponatur?

<span id="022">22</span> Non est enim aliquid absconditum, quod non
manifestetur: nec factum est occultum, sed ut in palam veniat.

<span id="023">23</span> Si quis habet aures audiendi, audiat.

<span id="024">24</span> Et dicebat illis: Videte quid audiatis. In qua
mensura mensi fueritis, remetietur vobis, et adjicietur vobis.

<span id="025">25</span> Qui enim habet, dabitur illi: et qui non habet,
etiam quod habet auferetur ab eo.  

<span id="026">26</span> Et dicebat: Sic est regnum Dei, quemadmodum si
homo jaciat sementem in terram,

<span id="027">27</span> et dormiat, et exsurgat nocte et die, et semen
germinet, et increscat dum nescit ille.

<span id="028">28</span> Ultro enim terra fructificat, primum herbam,
deinde spicam, deinde plenum frumentum in spica.

<span id="029">29</span> Et cum produxerit fructus, statim mittit
falcem, quoniam adsit messis.

<span id="030">30</span> Et dicebat: Cui assimilabimus regnum Dei? aut
cui parabolæ comparabimus illud?

<span id="031">31</span> Sicut granum sinapis, quod cum seminatum fuerit
in terra, minus est omnibus seminibus, quæ sunt in terra:

<span id="032">32</span> et cum seminatum fuerit, ascendit, et fit majus
omnibus oleribus, et facit ramos magnos, ita ut possint sub umbra ejus
aves cæli habitare.

<span id="033">33</span> Et talibus multis parabolis loquebatur eis
verbum, prout poterant audire:

<span id="034">34</span> sine parabola autem non loquebatur eis: seorsum
autem discipulis suis disserebat omnia.  

<span id="035">35</span> Et ait illis in illa die, cum sero esset
factum: Transeamus contra.

<span id="036">36</span> Et dimittentes turbam, assumunt eum ita ut erat
in navi: et aliæ naves erant cum illo.

<span id="037">37</span> Et facta est procella magna venti, et fluctus
mittebat in navim, ita ut impleretur navis.

<span id="038">38</span> Et erat ipse in puppi super cervical dormiens:
et excitant eum, et dicunt illi: Magister, non ad te pertinet, quia
perimus?

<span id="039">39</span> Et exsurgens comminatus est vento, et dixit
mari: Tace, obmutesce. Et cessavit ventus: et facta est tranquillitas
magna.

<span id="040">40</span> Et ait illis: Quid timidi estis? necdum habetis
fidem? et timuerunt timore magno, et dicebant ad alterutrum: Quis,
putas, est iste, quia et ventus et mare obediunt ei?

------------------------------------------------------------------------

[Next: Mark Chapter 5](mar005)
