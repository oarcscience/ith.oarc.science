[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze022)  [KJV](../kjv/eze022)  [Sep](../sep/eze022) 
[Tan](../tan/eze022)   
  
[Ezekiel Index](eze)  
  [Previous](eze021)  [Next](eze023) 

------------------------------------------------------------------------

### Vulgate (Latin): Ezekiel Chapter 22

<span id="001">1</span> Et factum est verbum Domini ad me, dicens:

<span id="002">2</span> Et tu, fili hominis, nonne judicas, nonne
judicas civitatem sanguinum?

<span id="003">3</span> Et ostendes ei omnes abominationes suas, et
dices: Hæc dicit Dominus Deus: Civitas effundens sanguinem in medio sui,
ut veniat tempus ejus: et quæ fecit idola contra semetipsam, ut
pollueretur.

<span id="004">4</span> In sanguine tuo, qui a te effusus est,
deliquisti, et in idolis tuis, quæ fecisti, polluta es: et appropinquare
fecisti dies tuos, et adduxisti tempus annorum tuorum: propterea dedi te
opprobrium gentibus, et irrisionem universis terris.

<span id="005">5</span> Quæ juxta sunt, et quæ procul a te, triumphabunt
de te, sordida, nobilis, grandis interitu.

<span id="006">6</span> Ecce principes Israël singuli in brachio suo
fuerunt in te, ad effundendum sanguinem.

<span id="007">7</span> Patrem et matrem contumeliis affecerunt: in te
advenam calumniati sunt in medio tui: pupillum et viduam contristaverunt
apud te.

<span id="008">8</span> Sanctuaria mea sprevisti, et sabbata mea
polluisti.

<span id="009">9</span> Viri detractores fuerunt in te ad effundendum
sanguinem, et super montes comederunt in te: scelus operati sunt in
medio tui.

<span id="010">10</span> Verecundiora patris discooperuerunt in te;
immunditiam menstruatæ humiliaverunt in te:

<span id="011">11</span> et unusquisque in uxorem proximi sui operatus
est abominationem, et socer nurum suam polluit nefarie: frater sororem
suam, filiam patris sui, oppressit in te.

<span id="012">12</span> Munera acceperunt apud te ad effundendum
sanguinem: usuram et superabundantiam accepisti, et avare proximos tuos
calumniabaris: meique oblita es, ait Dominus Deus.

<span id="013">13</span> Ecce complosi manus meas super avaritiam tuam
quam fecisti, et super sanguinem qui effusus est in medio tui.

<span id="014">14</span> Numquid sustinebit cor tuum, aut prævalebunt
manus tuæ, in diebus quos ego faciam tibi? Ego Dominus locutus sum, et
faciam.

<span id="015">15</span> Et dispergam te in nationes, et ventilabo te in
terras, et deficere faciam immunditiam tuam a te.

<span id="016">16</span> Et possidebo te in conspectu gentium: et scies
quia ego Dominus.  

<span id="017">17</span> Et factum est verbum Domini ad me, dicens:

<span id="018">18</span> Fili hominis, versa est mihi domus Israël in
scoriam: omnes isti æs, et stannum, et ferrum, et plumbum in medio
fornacis: scoria argenti facti sunt.

<span id="019">19</span> Propterea hæc dicit Dominus Deus: Eo quod versi
estis omnes in scoriam, propterea ecce ego congregabo vos in medio
Jerusalem,

<span id="020">20</span> congregatione argenti, et æris, et stanni, et
ferri, et plumbi, in medio fornacis, ut succendam in ea ignem ad
conflandum. Sic congregabo in furore meo, et in ira mea: et requiescam,
et conflabo vos.

<span id="021">21</span> Et congregabo vos, et succendam vos in igne
furoris mei, et conflabimini in medio ejus.

<span id="022">22</span> Ut conflatur argentum in medio fornacis, sic
eritis in medio ejus: et scietis quia ego Dominus cum effuderim
indignationem meam super vos.  

<span id="023">23</span> Et factum est verbum Domini ad me, dicens:

<span id="024">24</span> Fili hominis, dic ei: Tu es terra immunda, et
non compluta in die furoris.

<span id="025">25</span> Conjuratio prophetarum in medio ejus: sicut leo
rugiens, rapiensque prædam, animas devoraverunt: opes et pretium
acceperunt: viduas ejus multiplicaverunt in medio illius.

<span id="026">26</span> Sacerdotes ejus contempserunt legem meam, et
polluerunt sanctuaria mea: inter sanctum et profanum non habuerunt
distantiam, et inter pollutum et mundum non intellexerunt: et a sabbatis
meis averterunt oculos suos, et coinquinabar in medio eorum.

<span id="027">27</span> Principes ejus in medio illius quasi lupi
rapientes prædam ad effundendum sanguinem, et ad perdendas animas, et
avare ad sectanda lucra.

<span id="028">28</span> Prophetæ autem ejus liniebant eos absque
temperamento, videntes vana, et divinantes eis mendacium, dicentes: Hæc
dicit Dominus Deus: cum Dominus non sit locutus.

<span id="029">29</span> Populi terræ calumniabantur calumniam, et
rapiebant violenter: egenum et pauperem affligebant, et advenam
opprimebant calumnia absque judicio.

<span id="030">30</span> Et quæsivi de eis virum qui interponeret sepem,
et staret oppositus contra me pro terra, ne dissiparem eam: et non
inveni.

<span id="031">31</span> Et effudi super eos indignationem meam; in igne
iræ meæ consumpsi eos: viam eorum in caput eorum reddidi, ait Dominus
Deus.

------------------------------------------------------------------------

[Next: Ezekiel Chapter 23](eze023)
