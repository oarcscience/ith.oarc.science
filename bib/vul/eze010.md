[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze010)  [KJV](../kjv/eze010)  [Sep](../sep/eze010) 
[Tan](../tan/eze010)   
  
[Ezekiel Index](eze)  
  [Previous](eze009)  [Next](eze011) 

------------------------------------------------------------------------

### Vulgate (Latin): Ezekiel Chapter 10

<span id="001">1</span> Et vidi: et ecce in firmamento quod erat super
caput cherubim, quasi lapis sapphirus, quasi species similitudinis
solii, apparuit super ea.

<span id="002">2</span> Et dixit ad virum qui indutus erat lineis, et
ait: Ingredere in medio rotarum quæ sunt subtus cherubim, et imple manum
tuam prunis ignis quæ sunt inter cherubim, et effunde super civitatem.
Ingressusque est in conspectu meo.

<span id="003">3</span> Cherubim autem stabant a dextris domus cum
ingrederetur vir, et nubes implevit atrium interius.

<span id="004">4</span> Et elevata est gloria Domini desuper cherub ad
limen domus: et repleta est domus nube, et atrium repletum est splendore
gloriæ Domini.

<span id="005">5</span> Et sonitus alarum cherubim audiebatur usque ad
atrium exterius, quasi vox Dei omnipotentis loquentis.

<span id="006">6</span> Cumque præcepisset viro qui indutus erat lineis,
dicens: Sume ignem de medio rotarum quæ sunt inter cherubim: ingressus
ille stetit juxta rotam.

<span id="007">7</span> Et extendit cherub manum de medio cherubim ad
ignem qui erat inter cherubim, et sumpsit, et dedit in manus ejus qui
indutus erat lineis: qui accipiens egressus est.

<span id="008">8</span> Et apparuit in cherubim similitudo manus hominis
subtus pennas eorum.  

<span id="009">9</span> Et vidi: et ecce quatuor rotæ juxta cherubim:
rota una juxta cherub unum, et rota alia juxta cherub unum: species
autem rotarum erat quasi visio lapidis chrysolithi:

<span id="010">10</span> et aspectus earum similitudo una quatuor, quasi
sit rota in medio rotæ.

<span id="011">11</span> Cumque ambularent, in quatuor partes
gradiebantur, et non revertebantur ambulantes: sed ad locum ad quem ire
declinabat quæ prima erat, sequebantur et ceteræ, nec convertebantur.

<span id="012">12</span> Et omne corpus earum, et colla, et manus, et
pennæ, et circuli, plena erant oculis in circuitu quatuor rotarum.

<span id="013">13</span> Et rotas istas vocavit volubiles, audiente me.

<span id="014">14</span> Quatuor autem facies habebat unum: facies una,
facies cherub, et facies secunda, facies hominis: et in tertio facies
leonis, et in quarto facies aquilæ.

<span id="015">15</span> Et elevata sunt cherubim: ipsum est animal quod
videram juxta fluvium Chobar.

<span id="016">16</span> Cumque ambularent cherubim, ibant pariter et
rotæ juxta ea: et cum elevarent cherubim alas suas ut exaltarentur de
terra, non residebant rotæ, sed et ipsæ juxta erant.

<span id="017">17</span> Stantibus illis stabant, et cum elevatis
elevabantur: spiritus enim vitæ erat in eis.  

<span id="018">18</span> Et egressa est gloria Domini a limine templi,
et stetit super cherubim.

<span id="019">19</span> Et elevantia cherubim alas suas, exaltata sunt
a terra coram me: et illis egredientibus, rotæ quoque subsecutæ sunt: et
stetit in introitu portæ domus Domini orientalis, et gloria Dei Israël
erat super ea.

<span id="020">20</span> Ipsum est animal quod vidi subter Deum Israël
juxta fluvium Chobar, et intellexi quia cherubim essent.

<span id="021">21</span> Quatuor vultus uni, et quatuor alæ uni: et
similitudo manus hominis sub alis eorum.

<span id="022">22</span> Et similitudo vultuum eorum, ipsi vultus quos
videram juxta fluvium Chobar, et intuitus eorum, et impetus singulorum
ante faciem suam ingredi.

------------------------------------------------------------------------

[Next: Ezekiel Chapter 11](eze011)
