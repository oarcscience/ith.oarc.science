[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa063)  [KJV](../kjv/isa063)  [Sep](../sep/isa063) 
[Tan](../tan/isa063)   
  
[Isaiah Index](isa)  
  [Previous](isa062)  [Next](isa064) 

------------------------------------------------------------------------

### Vulgate (Latin): Isaiah Chapter 63

<span id="001">1</span> \[Quis est iste, qui venit de Edom,  
tinctis vestibus de Bosra?  
iste formosus in stola sua,  
gradiens in multitudine fortitudinis suæ?  
Ego qui loquor justitiam,  
et propugnator sum ad salvandum.  

<span id="002">2</span> Quare ergo rubrum est indumentum tuum,  
et vestimenta tua sicut calcantium in torculari?  

<span id="003">3</span> Torcular calcavi solus,  
et de gentibus non est vir mecum;  
calcavi eos in furore meo,  
et conculcavi eos in ira mea:  
et aspersus est sanguis eorum super vestimenta mea,  
et omnia indumenta mea inquinavi.  

<span id="004">4</span> Dies enim ultionis in corde meo;  
annus redemptionis meæ venit.  

<span id="005">5</span> Circumspexi, et non erat auxiliator;  
quæsivi, et non fuit qui adjuvaret:  
et salvavit mihi brachium meum,  
et indignatio mea ipsa auxiliata est mihi.  

<span id="006">6</span> Et conculcavi populos in furore meo,  
et inebriavi eos in indignatione mea,  
et detraxi in terram virtutem eorum.\]  

<span id="007">7</span> \[Miserationum Domini recordabor;  
laudem Domini  
super omnibus quæ reddidit nobis Dominus,  
et super multitudinem bonorum domui Israël,  
quæ largitus est eis secundum indulgentiam suam,  
et secundum multitudinem misericordiarum suarum.  

<span id="008">8</span> Et dixit: Verumtamen populus meus est,  
filii non negantes;  
et factus est eis salvator.  

<span id="009">9</span> In omni tribulatione eorum non est tribulatus,  
et angelus faciei ejus salvavit eos:  
in dilectione sua et in indulgentia sua  
ipse redemit eos,  
et portavit eos, et elevavit eos  
cunctis diebus sæculi.  

<span id="010">10</span> Ipsi autem ad iracundiam provocaverunt,  
et afflixerunt spiritum Sancti ejus:  
et conversus est eis in inimicum,  
et ipse debellavit eos.  

<span id="011">11</span> Et recordatus est dierum sæculi Moysi, et
populi sui.  
Ubi est qui eduxit eos de mari  
cum pastoribus gregis sui?  
Ubi est qui posuit in medio ejus  
spiritum Sancti sui;  

<span id="012">12</span> qui eduxit ad dexteram Moysen,  
brachio majestatis suæ;  
qui scidit aquas ante eos,  
ut faceret sibi nomen sempiternum;  

<span id="013">13</span> qui eduxit eos per abyssos,  
quasi equum in deserto  
non impingentem?  

<span id="014">14</span> Quasi animal in campo descendens,  
spiritus Domini ductor ejus fuit.  
Sic adduxisti populum tuum,  
ut faceres tibi nomen gloriæ.  

<span id="015">15</span> Attende de cælo, et vide  
de habitaculo sancto tuo, et gloriæ tuæ.  
Ubi est zelus tuus, et fortitudo tua,  
multitudo viscerum tuorum et miserationum tuarum?  
Super me continuerunt se.  

<span id="016">16</span> Tu enim pater noster:  
et Abraham nescivit nos,  
et Israël ignoravit nos:  
tu, Domine, pater noster,  
redemptor noster, a sæculo nomen tuum.  

<span id="017">17</span> Quare errare nos fecisti, Domine, de viis
tuis;  
indurasti cor nostrum ne timeremus te?  
Convertere propter servos tuos,  
tribus hæreditatis tuæ.  

<span id="018">18</span> Quasi nihilum possederunt populum sanctum
tuum:  
hostes nostri conculcaverunt sanctificationem tuam.  

<span id="019">19</span> Facti sumus quasi in principio, cum non
dominareris nostri,  
neque invocaretur nomen tuum super nos.\]

------------------------------------------------------------------------

[Next: Isaiah Chapter 64](isa064)
