[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo022)  [KJV](../kjv/exo022)  [Sep](../sep/exo022.md) 
[Tan](../tan/exo022.md)   
  
[Exodus Index](exo.md)  
  [Previous](exo021)  [Next](exo023.md) 

------------------------------------------------------------------------

### Vulgate (Latin): Exodus Chapter 22

<span id="001">1</span> Si quis furatus fuerit bovem aut ovem, et
occiderit vel vendiderit: quinque boves pro uno bove restituet, et
quatuor oves pro una ove.

<span id="002">2</span> Si effringens fur domum sive suffodiens fuerit
inventus, et accepto vulnere mortuus fuerit, percussor non erit reus
sanguinis.

<span id="003">3</span> Quod si orto sole hoc fecerit, homicidium
perpetravit, et ipse morietur. Si non habuerit quod pro furto reddat,
ipse venundabitur.

<span id="004">4</span> Si inventum fuerit apud eum quod furatus est,
vivens: sive bos, sive asinus, sive ovis, duplum restituet.  

<span id="005">5</span> Si læserit quispiam agrum vel vineam, et
dimiserit jumentum suum ut depascatur aliena: quidquid optimum habuerit
in agro suo, vel in vinea, pro damni æstimatione restituet.

<span id="006">6</span> Si egressus ignis invenerit spinas, et
comprehenderit acervos frugum, sive stantes segetes in agris, reddet
damnum qui ignem succenderit.

<span id="007">7</span> Si quis commendaverit amico pecuniam aut vas in
custodiam, et ab eo, qui susceperat, furto ablata fuerint: si invenitur
fur, duplum reddet:

<span id="008">8</span> si latet fur, dominus domus applicabitur ad
deos, et jurabit quod non extenderit manum in rem proximi sui,

<span id="009">9</span> ad perpetrandam fraudem, tam in bove quam in
asino, et ove ac vestimento, et quidquid damnum inferre potest: ad deos
utriusque causa perveniet, et si illi judicaverit, duplum restituet
proximo suo.

<span id="010">10</span> Si quis commendaverit proximo suo asinum,
bovem, ovem, et omne jumentum ad custodiam, et mortuum fuerit, aut
debilitatum, vel captum ab hostibus, nullusque hoc viderit:

<span id="011">11</span> jusjurandum erit in medio, quod non extenderit
manum ad rem proximi sui: suscipietque dominus juramentum, et ille
reddere non cogetur.

<span id="012">12</span> Quod si furto ablatum fuerit, restituet damnum
domino;

<span id="013">13</span> si comestum a bestia, deferat ad eum quod
occisum est, et non restituet.

<span id="014">14</span> Qui a proximo suo quidquam horum mutuo
postulaverit, et debilitatum aut mortuum fuerit domino non præsente,
reddere compelletur.

<span id="015">15</span> Quod si impræsentiarum dominus fuerit, non
restituet, maxime si conductum venerat pro mercede operis sui.  

<span id="016">16</span> Si seduxerit quis virginem necdum desponsatam,
dormieritque cum ea: dotabit eam, et habebit eam uxorem.

<span id="017">17</span> Si pater virginis dare noluerit, reddet
pecuniam juxta modum dotis, quam virgines accipere consueverunt.

<span id="018">18</span> Maleficos non patieris vivere.

<span id="019">19</span> Qui coierit cum jumento, morte moriatur.

<span id="020">20</span> Qui immolat diis, occidetur, præterquam Domino
soli.  

<span id="021">21</span> Advenam non contristabis, neque affliges eum:
advenæ enim et ipsi fuistis in terra Ægypti.

<span id="022">22</span> Viduæ et pupillo non nocebitis.

<span id="023">23</span> Si læseritis eos, vociferabuntur ad me, et ego
audiam clamorem eorum:

<span id="024">24</span> et indignabitur furor meus, percutiamque vos
gladio, et erunt uxores vestræ viduæ, et filii vestri pupilli.

<span id="025">25</span> Si pecuniam mutuam dederis populo meo pauperi
qui habitat tecum, non urgebis eum quasi exactor, nec usuris opprimes.

<span id="026">26</span> Si pignus a proximo tuo acceperis vestimentum,
ante solis occasum reddes ei.

<span id="027">27</span> Ipsum enim est solum, quo operitur, indumentum
carnis ejus, nec habet aliud in quo dormiat: si clamaverit ad me,
exaudiam eum, quia misericors sum.

<span id="028">28</span> Diis non detrahes, et principi populi tui non
maledices.  

<span id="029">29</span> Decimas tuas et primitias tuas non tardabis
reddere: primogenitum filiorum tuorum dabis mihi.

<span id="030">30</span> De bobus quoque, et ovibus similiter facies:
septem diebus sit cum matre sua, die octava reddes illum mihi.

<span id="031">31</span> Viri sancti eritis mihi: carnem, quæ a bestiis
fuerit prægustata, non comedetis, sed projicietis canibus.

------------------------------------------------------------------------

[Next: Exodus Chapter 23](exo023.md)
