[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job013)  [KJV](../kjv/job013)  [Sep](../sep/job013.md) 
[Tan](../tan/job013.md)   
  
[Job Index](job.md)  
  [Previous](job012)  [Next](job014.md) 

------------------------------------------------------------------------

### Vulgate (Latin): Job Chapter 13

<span id="001">1</span> \[Ecce omnia hæc vidit oculus meus,  
et audivit auris mea, et intellexi singula.  

<span id="002">2</span> Secundum scientiam vestram et ego novi:  
nec inferior vestri sum.  

<span id="003">3</span> Sed tamen ad Omnipotentem loquar,  
et disputare cum Deo cupio:  

<span id="004">4</span> prius vos ostendens fabricatores mendacii,  
et cultores perversorum dogmatum.  

<span id="005">5</span> Atque utinam taceretis,  
ut putaremini esse sapientes.  

<span id="006">6</span> Audite ergo correptionem meam,  
et judicium labiorum meorum attendite.  

<span id="007">7</span> Numquid Deus indiget vestro mendacio,  
ut pro illo loquamini dolos?  

<span id="008">8</span> numquid faciem ejus accipitis,  
et pro Deo judicare nitimini?  

<span id="009">9</span> aut placebit ei quem celare nihil potest?  
aut decipietur, ut homo, vestris fraudulentiis?  

<span id="010">10</span> Ipse vos arguet,  
quoniam in abscondito faciem ejus accipitis.  

<span id="011">11</span> Statim ut se commoverit, turbabit vos,  
et terror ejus irruet super vos.  

<span id="012">12</span> Memoria vestra comparabitur cineri,  
et redigentur in lutum cervices vestræ.  

<span id="013">13</span> Tacete paulisper, ut loquar  
quodcumque mihi mens suggesserit.  

<span id="014">14</span> Quare lacero carnes meas dentibus meis,  
et animam meam porto in manibus meis?  

<span id="015">15</span> Etiam si occiderit me, in ipso sperabo:  
verumtamen vias meas in conspectu ejus arguam.  

<span id="016">16</span> Et ipse erit salvator meus:  
non enim veniet in conspectu ejus omnis hypocrita.  

<span id="017">17</span> Audite sermonem meum,  
et ænigmata percipite auribus vestris.  

<span id="018">18</span> Si fuero judicatus,  
scio quod justus inveniar.  

<span id="019">19</span> Quis est qui judicetur mecum?  
veniat: quare tacens consumor?  

<span id="020">20</span> Duo tantum ne facias mihi,  
et tunc a facie tua non abscondar:  

<span id="021">21</span> manum tuam longe fac a me,  
et formido tua non me terreat.  

<span id="022">22</span> Voca me, et ego respondebo tibi:  
aut certe loquar, et tu responde mihi.  

<span id="023">23</span> Quantas habeo iniquitates et peccata?  
scelera mea et delicta ostende mihi.  

<span id="024">24</span> Cur faciem tuam abscondis,  
et arbitraris me inimicum tuum?  

<span id="025">25</span> Contra folium, quod vento rapitur, ostendis
potentiam tuam,  
et stipulam siccam persequeris:  

<span id="026">26</span> scribis enim contra me amaritudines,  
et consumere me vis peccatis adolescentiæ meæ.  

<span id="027">27</span> Posuisti in nervo pedem meum,  
et observasti omnes semitas meas,  
et vestigia pedum meorum considerasti:  

<span id="028">28</span> qui quasi putredo consumendus sum,  
et quasi vestimentum quod comeditur a tinea.\]

------------------------------------------------------------------------

[Next: Job Chapter 14](job014.md)
