[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom005)  [GNT](../gnt/rom005) 
[KJV](../kjv/rom005)   
  
[Romans Index](rom)  
  [Previous](rom004)  [Next](rom006) 

------------------------------------------------------------------------

### Vulgate (Latin): Romans Chapter 5

<span id="001">1</span> Justificati ergo ex fide, pacem habeamus ad Deum
per Dominum nostrum Jesum Christum:

<span id="002">2</span> per quem et habemus accessum per fidem in
gratiam istam, in qua stamus, et gloriamur in spe gloriæ filiorum Dei.

<span id="003">3</span> Non solum autem, sed et gloriamur in
tribulationibus: scientes quod tribulatio patientiam operatur:

<span id="004">4</span> patientia autem probationem, probatio vero spem,

<span id="005">5</span> spes autem non confundit: quia caritas Dei
diffusa est in cordibus nostris per Spiritum Sanctum, qui datus est
nobis.

<span id="006">6</span> Ut quid enim Christus, cum adhuc infirmi
essemus, secundum tempus, pro impiis mortuus est?

<span id="007">7</span> vix enim pro justo quis moritur: nam pro bono
forsitan quis audeat mori.

<span id="008">8</span> Commendat autem caritatem suam Deus in nobis:
quoniam cum adhuc peccatores essemus, secundum tempus,

<span id="009">9</span> Christus pro nobis mortuus est: multo igitur
magis nunc justificati in sanguine ipsius, salvi erimus ab ira per
ipsum.

<span id="010">10</span> Si enim cum inimici essemus, reconciliati sumus
Deo per mortem filii ejus: multo magis reconciliati, salvi erimus in
vita ipsius.

<span id="011">11</span> Non solum autem: sed et gloriamur in Deo per
Dominum nostrum Jesum Christum, per quem nunc reconciliationem
accepimus.  

<span id="012">12</span> Propterea sicut per unum hominem peccatum in
hunc mundum intravit, et per peccatum mors, et ita in omnes homines mors
pertransiit, in quo omnes peccaverunt.

<span id="013">13</span> Usque ad legem enim peccatum erat in mundo:
peccatum autem non imputabatur, cum lex non esset.

<span id="014">14</span> Sed regnavit mors ab Adam usque ad Moysen etiam
in eos qui non peccaverunt in similitudinem prævaricationis Adæ, qui est
forma futuri.

<span id="015">15</span> Sed non sicut delictum, ita et donum: si enim
unius delicto multi mortui sunt: multo magis gratia Dei et donum in
gratia unius hominis Jesu Christi in plures abundavit.

<span id="016">16</span> Et non sicut per unum peccatum, ita et donum.
Nam judicium quidem ex uno in condemnationem: gratia autem ex multis
delictis in justificationem.

<span id="017">17</span> Si enim unius delicto mors regnavit per unum:
multo magis abundantiam gratiæ, et donationis, et justitiæ accipientes,
in vita regnabunt per unum Jesum Christum.

<span id="018">18</span> Igitur sicut per unius delictum in omnes
homines in condemnationem: sic et per unius justitiam in omnes homines
in justificationem vitæ.

<span id="019">19</span> Sicut enim per inobedientiam unius hominis,
peccatores constituti sunt multi: ita et per unius obeditionem, justi
constituentur multi.

<span id="020">20</span> Lex autem subintravit ut abundaret delictum.
Ubi autem abundavit delictum, superabundavit gratia:

<span id="021">21</span> ut sicut regnavit peccatum in mortem: ita et
gratia regnet per justitiam in vitam æternam, per Jesum Christum Dominum
nostrum.

------------------------------------------------------------------------

[Next: Romans Chapter 6](rom006)
