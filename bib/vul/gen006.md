[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen006)  [KJV](../kjv/gen006)  [Sep](../sep/gen006.md) 
[Tan](../tan/gen006.md)   
  
[Genesis Index](gen.md)  
  [Previous](gen005)  [Next](gen007.md) 

------------------------------------------------------------------------

### Vulgate (Latin): Genesis Chapter 6

<span id="001">1</span> Cumque cœpissent homines multiplicari super
terram, et filias procreassent,

<span id="002">2</span> videntes filii Dei filias hominum quod essent
pulchræ, acceperunt sibi uxores ex omnibus, quas elegerant.

<span id="003">3</span> Dixitque Deus: Non permanebit spiritus meus in
homine in æternum, quia caro est: eruntque dies illius centum viginti
annorum.

<span id="004">4</span> Gigantes autem erant super terram in diebus
illis: postquam enim ingressi sunt filii Dei ad filias hominum, illæque
genuerunt, isti sunt potentes a sæculo viri famosi.

<span id="005">5</span> Videns autem Deus quod multa malitia hominum
esset in terra, et cuncta cogitatio cordis intenta esset ad malum omni
tempore,

<span id="006">6</span> pœnituit eum quod hominum fecisset in terra. Et
tactus dolore cordis intrinsecus,

<span id="007">7</span> Delebo, inquit, hominem, quem creavi, a facie
terræ, ab homine usque ad animantia, a reptili usque ad volucres cæli:
pœnitet enim me fecisse eos.  

<span id="008">8</span> Noë vero invenit gratiam coram Domino.

<span id="009">9</span> Hæ sunt generationes Noë: Noë vir justus atque
perfectus fuit in generationibus suis; cum Deo ambulavit.

<span id="010">10</span> Et genuit tres filios, Sem, Cham et Japheth.

<span id="011">11</span> Corrupta est autem terra coram Deo, et repleta
est iniquitate.

<span id="012">12</span> Cumque vidisset Deus terram esse corruptam
(omnis quippe caro corruperat viam suam super terram),

<span id="013">13</span> dixit ad Noë: Finis universæ carnis venit coram
me: repleta est terra iniquitate a facie eorum, et ego disperdam eos cum
terra.

<span id="014">14</span> Fac tibi arcam de lignis lævigatis;
mansiunculas in arca facies, et bitumine linies intrinsecus et
extrinsecus.

<span id="015">15</span> Et sic facies eam: trecentorum cubitorum erit
longitudo arcæ, quinquaginta cubitorum latitudo, et triginta cubitorum
altitudo illius.

<span id="016">16</span> Fenestram in arca facies, et in cubito
consummabis summitatem ejus: ostium autem arcæ pones ex latere; deorsum,
cœnacula et tristega facies in ea.  

<span id="017">17</span> Ecce ego adducam aquas diluvii super terram, ut
interficiam omnem carnem, in qua spiritus vitæ est subter cælum:
universa quæ in terra sunt, consumentur.

<span id="018">18</span> Ponamque fœdus meum tecum: et ingredieris arcam
tu et filii tui, uxor tua, et uxores filiorum tuorum tecum.

<span id="019">19</span> Et ex cunctis animantibus universæ carnis bina
induces in arcam, ut vivant tecum: masculini sexus et feminini.

<span id="020">20</span> De volucribus juxta genus suum, et de jumentis
in genere suo, et ex omni reptili terræ secundum genus suum: bina de
omnibus ingredientur tecum, ut possint vivere.

<span id="021">21</span> Tolles igitur tecum ex omnibus escis, quæ mandi
possunt, et comportabis apud te: et erunt tam tibi, quam illis in cibum.

<span id="022">22</span> Fecit igitur Noë omnia quæ præceperat illi
Deus.

------------------------------------------------------------------------

[Next: Genesis Chapter 7](gen007.md)
