[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/est004)  [KJV](../kjv/est004)  [Sep](../sep/est004.md) 
[Tan](../tan/est004.md)   
  
[Esther Index](est.md)  
  [Previous](est003)  [Next](est005.md) 

------------------------------------------------------------------------

### Vulgate (Latin): Esther Chapter 4

<span id="001">1</span> Quæ cum audisset Mardochæus, scidit vestimenta
sua, et indutus est sacco, spargens cinerem capiti: et in platea mediæ
civitatis voce magna clamabat, ostendens amaritudinem animi sui,

<span id="002">2</span> et hoc ejulatu usque ad fores palatii gradiens.
Non enim erat licitum indutum sacco aulam regis intrare.

<span id="003">3</span> In omnibus quoque provinciis, oppidis, ac locis,
ad quæ crudele regis dogma pervenerat, planctus ingens erat apud Judæos,
jejunium, ululatus, et fletus, sacco et cinere multis pro strato
utentibus.

<span id="004">4</span> Ingressæ autem sunt puellæ Esther et eunuchi,
nuntiaveruntque ei. Quod audiens consternata est, et vestem misit, ut
ablato sacco induerent eum: quam accipere noluit.

<span id="005">5</span> Accitoque Athach eunucho, quem rex ministrum ei
dederat, præcepit ei ut iret ad Mardochæum, et disceret ab eo cur hoc
faceret.

<span id="006">6</span> Egressusque Athach, ivit ad Mardochæum stantem
in platea civitatis, ante ostium palatii:

<span id="007">7</span> qui indicavit ei omnia quæ acciderant: quomodo
Aman promisisset ut in thesauros regis pro Judæorum nece inferret
argentum.

<span id="008">8</span> Exemplar quoque edicti, quod pendebat in Susan,
dedit ei, ut reginæ ostenderet, et moneret eam ut intraret ad regem et
deprecaretur eum pro populo suo.  

<span id="009">9</span> Regressus Athach, nuntiavit Esther omnia quæ
Mardochæus dixerat.

<span id="010">10</span> Quæ respondit ei, et jussit ut diceret
Mardochæo:

<span id="011">11</span> Omnes servi regis, et cunctæ, quæ sub ditione
ejus sunt, norunt provinciæ, quod sive vir, sive mulier non vocatus,
interius atrium regis intraverit, absque ulla cunctatione statim
interficiatur: nisi forte rex auream virgam ad eum tetenderit pro signo
clementiæ, atque ita possit vivere. Ego igitur quomodo ad regem intrare
potero, quæ triginta jam diebus non sum vocata ad eum?

<span id="012">12</span> Quod cum audisset Mardochæus,

<span id="013">13</span> rursum mandavit Esther, dicens: Ne putes quod
animam tuam tantum liberes, quia in domo regis es præ cunctis Judæis:

<span id="014">14</span> si enim nunc silueris, per aliam occasionem
liberabuntur Judæi: et tu, et domus patris tui, peribitis. Et quis novit
utrum idcirco ad regnum veneris, ut in tali tempore parareris?

<span id="015">15</span> Rursumque Esther hæc Mardochæo verba mandavit:

<span id="016">16</span> Vade, et congrega omnes Judæos quos in Susan
repereris, et orate pro me. Non comedatis et non bibatis tribus diebus
et tribus noctibus: et ego cum ancillis meis similiter jejunabo, et tunc
ingrediar ad regem contra legem faciens, non vocata, tradensque me morti
et periculo.

<span id="017">17</span> Ivit itaque Mardochæus, et fecit omnia quæ ei
Esther præceperat.

------------------------------------------------------------------------

[Next: Esther Chapter 5](est005.md)
