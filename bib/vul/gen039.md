[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen039)  [KJV](../kjv/gen039)  [Sep](../sep/gen039) 
[Tan](../tan/gen039)   
  
[Genesis Index](gen)  
  [Previous](gen038)  [Next](gen040) 

------------------------------------------------------------------------

### Vulgate (Latin): Genesis Chapter 39

<span id="001">1</span> Igitur Joseph ductus est in Ægyptum, emitque eum
Putiphar eunuchus Pharaonis, princeps exercitus, vir ægyptius, de manu
Ismaëlitarum, a quibus perductus erat.

<span id="002">2</span> Fuitque Dominus cum eo, et erat vir in cunctis
prospere agens: habitavitque in domo domini sui,

<span id="003">3</span> qui optime noverat Dominum esse cum eo, et
omnia, quæ gerebat, ab eo dirigi in manu illius.

<span id="004">4</span> Invenitque Joseph gratiam coram domino suo, et
ministrabat ei: a quo præpositus omnibus gubernabat creditam sibi domum,
et universa quæ ei tradita fuerant:

<span id="005">5</span> benedixitque Dominus domui Ægyptii propter
Joseph, et multiplicavit tam in ædibus quam in agris cunctam ejus
substantiam:

<span id="006">6</span> nec quidquam aliud noverat, nisi panem quo
vescebatur. Erat autem Joseph pulchra facie, et decorus aspectu.

<span id="007">7</span> Post multos itaque dies injecit domina sua
oculos suos in Joseph, et ait: Dormi mecum.

<span id="008">8</span> Qui nequaquam acquiescens operi nefario, dixit
ad eam: Ecce dominus meus, omnibus mihi traditis, ignorat quid habeat in
domo sua:

<span id="009">9</span> nec quidquam est quod non in mea sit potestate,
vel non tradiderit mihi, præter te, quæ uxor ejus es: quomodo ergo
possum hoc malum facere, et peccare in Deum meum?

<span id="010">10</span> Hujuscemodi verbis per singulos dies, et mulier
molesta erat adolescenti: et ille recusabat stuprum.

<span id="011">11</span> Accidit autem quadam die ut intraret Joseph
domum, et operis quippiam absque arbitris faceret:

<span id="012">12</span> et illa, apprehensa lacinia vestimenti ejus,
diceret: Dormi mecum. Qui relicto in manu ejus pallio fugit, et egressus
est foras.

<span id="013">13</span> Cumque vidisset mulier vestem in manibus suis,
et se esse contemptam,

<span id="014">14</span> vocavit ad se homines domus suæ, et ait ad eos:
En introduxit virum hebræum, ut illuderet nobis: ingressus est ad me, ut
coiret mecum: cumque ego succlamassem,

<span id="015">15</span> et audisset vocem meam, reliquit pallium quod
tenebam, et fugit foras.

<span id="016">16</span> In argumentum ergo fidei retentum pallium
ostendit marito revertenti domum,

<span id="017">17</span> et ait: Ingressus est ad me servus hebræus quem
adduxisti, ut illuderet mihi:

<span id="018">18</span> cumque audisset me clamare, reliquit pallium
quod tenebam, et fugit foras.

<span id="019">19</span> His auditis dominus, et nimium credulus verbis
conjugis, iratus est valde:

<span id="020">20</span> tradiditque Joseph in carcerem, ubi vincti
regis custodiebantur, et erat ibi clausus.  

<span id="021">21</span> Fuit autem Dominus cum Joseph, et misertus
illius dedit ei gratiam in conspectu principis carceris.

<span id="022">22</span> Qui tradidit in manu illius universos vinctos
qui in custodia tenebantur: et quidquid fiebat, sub ipso erat.

<span id="023">23</span> Nec noverat aliquid, cunctis ei creditis:
Dominus enim erat cum illo, et omnia opera ejus dirigebat.

------------------------------------------------------------------------

[Next: Genesis Chapter 40](gen040)
