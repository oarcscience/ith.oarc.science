[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa005)  [KJV](../kjv/isa005)  [Sep](../sep/isa005.md) 
[Tan](../tan/isa005.md)   
  
[Isaiah Index](isa.md)  
  [Previous](isa004)  [Next](isa006.md) 

------------------------------------------------------------------------

### Vulgate (Latin): Isaiah Chapter 5

<span id="001">1</span> \[Cantabo dilecto meo  
canticum patruelis mei vineæ suæ.  
Vinea facta est dilecto meo  
in cornu filio olei.  

<span id="002">2</span> Et sepivit eam, et lapides elegit ex illa,  
et plantavit eam electam;  
et ædificavit turrim in medio ejus,  
et torcular exstruxit in ea;  
et exspectavit ut faceret uvas,  
et fecit labruscas.  

<span id="003">3</span> Nunc ergo, habitatores Jerusalem  
et viri Juda,  
judicate inter me  
et vineam meam.  

<span id="004">4</span> Quid est quod debui ultra facere vineæ meæ,  
et non feci ei?  
an quod exspectavi ut faceret uvas,  
et fecit labruscas?  

<span id="005">5</span> Et nunc ostendam vobis  
quid ego faciam vineæ meæ:  
auferam sepem ejus,  
et erit in direptionem;  
diruam maceriam ejus,  
et erit in conculcationem.  

<span id="006">6</span> Et ponam eam desertam;  
non putabitur et non fodietur:  
et ascendent vepres et spinæ,  
et nubibus mandabo  
ne pluant super eam imbrem.  

<span id="007">7</span> Vinea enim Domini exercituum  
domus Israël est;  
et vir Juda  
germen ejus delectabile:  
et exspectavi ut faceret judicium,  
et ecce iniquitas;  
et justitiam, et ecce clamor.\]  

<span id="008">8</span> \[Væ qui conjungitis domum ad domum,  
et agrum agro copulatis  
usque ad terminum loci!  
Numquid habitabitis vos soli  
in medio terræ?  

<span id="009">9</span> In auribus meis sunt hæc,  
dicit Dominus exercituum;  
nisi domus multæ desertæ fuerint,  
grandes et pulchræ, absque habitatore.  

<span id="010">10</span> Decem enim jugera vinearum facient lagunculam
unam,  
et triginta modii sementis facient modios tres.  

<span id="011">11</span> Væ qui consurgitis mane  
ad ebrietatem sectandam,  
et potandum usque ad vesperam,  
ut vino æstuetis!  

<span id="012">12</span> Cithara, et lyra, et tympanum,  
et tibia, et vinum in conviviis vestris;  
et opus Domini non respicitis,  
nec opera manuum ejus consideratis.  

<span id="013">13</span> Propterea captivus ductus est populus meus,  
quia non habuit scientiam,  
et nobiles ejus interierunt fame,  
et multitudo ejus siti exaruit.  

<span id="014">14</span> Propterea dilatavit infernus animam suam,  
et aperuit os suum absque ullo termino;  
et descendent fortes ejus,  
et populus ejus, et sublimes gloriosique ejus, ad eum.  

<span id="015">15</span> Et incurvabitur homo, et humiliabitur vir,  
et oculi sublimium deprimentur.  

<span id="016">16</span> Et exaltabitur Dominus exercituum in judicio;  
et Deus sanctus sanctificabitur in justitia.  

<span id="017">17</span> Et pascentur agni juxta ordinem suum,  
et deserta in ubertatem versa advenæ comedent.\]  

<span id="018">18</span> \[Væ qui trahitis iniquitatem  
in funiculis vanitatis,  
et quasi vinculum plaustri peccatum!  

<span id="019">19</span> qui dicitis: Festinet,  
et cito veniat opus ejus, ut videamus;  
et appropiet, et veniat  
consilium sancti Israël,  
et sciemus illud!  

<span id="020">20</span> Væ qui dicitis malum bonum,  
et bonum malum;  
ponentes tenebras lucem,  
et lucem tenebras;  
ponentes amarum in dulce,  
et dulce in amarum!  

<span id="021">21</span> Væ qui sapientes estis in oculis vestris,  
et coram vobismetipsis prudentes.  

<span id="022">22</span> Væ qui potentes estis ad bibendum vinum,  
et viri fortes ad miscendam ebrietatem!  

<span id="023">23</span> qui justificatis impium pro muneribus,  
et justitiam justi aufertis ab eo!  

<span id="024">24</span> Propter hoc, sicut devorat stipulam lingua
ignis,  
et calor flammæ exurit,  
sic radix eorum quasi favilla erit,  
et germen eorum ut pulvis ascendet;  
abjecerunt enim legem Domini exercituum,  
et eloquium sancti Israël blasphemaverunt.  

<span id="025">25</span> Ideo iratus est furor Domini in populum suum,  
et extendit manum suam super eum, et percussit eum:  
et conturbati sunt montes,  
et facta sunt morticina eorum quasi stercus in medio platearum.  
In his omnibus non est adversus furor ejus,  
sed adhuc manus ejus extenta.  

<span id="026">26</span> Et elevabit signum in nationibus procul,  
et sibilabit ad eum de finibus terræ:  
et ecce festinus velociter veniet.  

<span id="027">27</span> Non est deficiens neque laborans in eo;  
non dormitabit, neque dormiet;  
neque solvetur cingulum renum ejus,  
nec rumpetur corrigia calceamenti ejus.  

<span id="028">28</span> Sagittæ ejus acutæ, et omnes arcus ejus
extenti.  
Ungulæ equorum ejus ut silex,  
et rotæ ejus quasi impetus tempestatis.  

<span id="029">29</span> Rugitus ejus ut leonis;  
rugiet ut catuli leonum:  
et frendet, et tenebit prædam,  
et amplexabitur, et non erit qui eruat.  

<span id="030">30</span> Et sonabit super eum in die illa sicut sonitus
maris:  
aspiciemus in terram,  
et ecce tenebræ tribulationis,  
et lux obtenebrata est in caligine ejus.\]

------------------------------------------------------------------------

[Next: Isaiah Chapter 6](isa006.md)
