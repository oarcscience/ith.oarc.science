[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2001)  [KJV](../kjv/ch2001)  [Sep](../sep/ch2001) 
[Tan](../tan/ch2001)   
  
[2 Chronicles Index](ch2)  
  [Previous](ch1029)  [Next](ch2002) 

------------------------------------------------------------------------

### Vulgate (Latin): 2 Chronicles Chapter 1

<span id="001">1</span> Confortatus est ergo Salomon filius David in
regno suo, et Dominus Deus ejus erat cum eo, et magnificavit eum in
excelsum.

<span id="002">2</span> Præcepitque Salomon universo Israëli, tribunis,
et centurionibus, et ducibus, et judicibus omnis Israël, et principibus
familiarum:

<span id="003">3</span> et abiit cum universa multitudine in excelsum
Gabaon, ubi erat tabernaculum fœderis Dei, quod fecit Moyses famulus Dei
in solitudine.

<span id="004">4</span> Arcam autem Dei adduxerat David de Cariathiarim
in locum quem præparaverat ei, et ubi fixerat illi tabernaculum, hoc
est, in Jerusalem.

<span id="005">5</span> Altare quoque æneum quod fabricatus fuerat
Beseleel filius Uri filii Hur, ibi erat coram tabernaculo Domini: quod
et requisivit Salomon, et omnis ecclesia.

<span id="006">6</span> Ascenditque Salomon ad altare æneum, coram
tabernaculo fœderis Domini, et obtulit in eo mille hostias.

<span id="007">7</span> Ecce autem in ipsa nocte apparuit ei Deus,
dicens: Postula quod vis, ut dem tibi.

<span id="008">8</span> Dixitque Salomon Deo: Tu fecisti cum David patre
meo misericordiam magnam, et constituisti me regem pro eo.

<span id="009">9</span> Nunc ergo Domine Deus, impleatur sermo tuus quem
pollicitus es David patri meo: tu enim me fecisti regem super populum
tuum multum, qui tam innumerabilis est quam pulvis terræ.

<span id="010">10</span> Da mihi sapientiam et intelligentiam, ut
ingrediar et egrediar coram populo tuo: quis enim potest hunc populum
tuum digne, qui tam grandis est, judicare?  

<span id="011">11</span> Dixit autem Deus ad Salomonem: Quia hoc magis
placuit cordi tuo, et non postulasti divitias, et substantiam, et
gloriam, neque animas eorum qui te oderant, sed nec dies vitæ plurimos:
petisti autem sapientiam et scientiam, ut judicare possis populum meum
super quem constitui te regem:

<span id="012">12</span> sapientia et scientia data sunt tibi: divitias
autem et substantiam et gloriam dabo tibi, ita ut nullus in regibus nec
ante te nec post te fuerit similis tui.

<span id="013">13</span> Venit ergo Salomon ab excelso Gabaon in
Jerusalem coram tabernaculo fœderis, et regnavit super Israël.

<span id="014">14</span> Congregavitque sibi currus et equites, et facti
sunt ei mille quadringenti currus, et duodecim millia equitum: et fecit
eos esse in urbibus quadrigarum, et cum rege in Jerusalem.

<span id="015">15</span> Præbuitque rex argentum et aurum in Jerusalem
quasi lapides, et cedros quasi sycomoros quæ nascuntur in campestribus
multitudine magna.

<span id="016">16</span> Adducebantur autem ei equi de Ægypto et de Coa
a negotiatoribus regis, qui ibant et emebant pretio,

<span id="017">17</span> quadrigam equorum sexcentis argenteis, et equum
centum quinquaginta: similiter de universis regnis Hethæorum, et a
regibus Syriæ emptio celebrabatur.

------------------------------------------------------------------------

[Next: 2 Chronicles Chapter 2](ch2002)
