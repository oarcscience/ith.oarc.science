[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa025)  [KJV](../kjv/isa025)  [Sep](../sep/isa025) 
[Tan](../tan/isa025)   
  
[Isaiah Index](isa)  
  [Previous](isa024)  [Next](isa026) 

------------------------------------------------------------------------

### Vulgate (Latin): Isaiah Chapter 25

<span id="001">1</span> \[Domine, Deus meus es tu;  
exaltabo te, et confitebor nomini tuo:  
quoniam fecisti mirabilia,  
cogitationes antiquas fideles. Amen.  

<span id="002">2</span> Quia posuisti civitatem in tumulum,  
urbem fortem in ruinam, domum alienorum:  
ut non sit civitas,  
et in sempiternum non ædificetur.  

<span id="003">3</span> Super hoc laudabit te populus fortis;  
civitas gentium robustarum timebit te:  

<span id="004">4</span> quia factus es fortitudo pauperi,  
fortitudo egeno in tribulatione sua,  
spes a turbine,  
umbraculum ab æstu;  
spiritus enim robustorum  
quasi turbo impellens parietem.  

<span id="005">5</span> Sicut æstus in siti,  
tumultum alienorum humiliabis;  
et quasi calore sub nube torrente,  
propaginem fortium marcescere facies.  

<span id="006">6</span> Et faciet Dominus exercituum  
omnibus populis in monte hoc  
convivium pinguium,  
convivium vindemiæ,  
pinguium medullatorum,  
vindemiæ defæcatæ.  

<span id="007">7</span> Et præcipitabit in monte isto  
faciem vinculi colligati super omnes populos,  
et telam quam orditus est super omnes nationes.  

<span id="008">8</span> Præcipitabit mortem in sempiternum;  
et auferet Dominus Deus  
lacrimam ab omni facie,  
et opprobrium populi sui auferet  
de universa terra:  
quia Dominus locutus est.\]  

<span id="009">9</span> \[Et dicet in die illa:  
Ecce Deus noster iste;  
exspectavimus eum, et salvabit nos;  
iste Dominus, sustinuimus eum:  
exsultabimus, et lætabimur in salutari ejus.  

<span id="010">10</span> Quia requiescet manus Domini  
in monte isto;  
et triturabitur Moab sub eo,  
sicuti teruntur paleæ in plaustro.  

<span id="011">11</span> Et extendet manus suas sub eo  
sicut extendit natans ad natandum;  
et humiliabit gloriam ejus  
cum allisione manuum ejus.  

<span id="012">12</span> Et munimenta sublimium murorum tuorum  
concident, et humiliabuntur,  
et detrahentur in terram usque ad pulverem.\]

------------------------------------------------------------------------

[Next: Isaiah Chapter 26](isa026)
