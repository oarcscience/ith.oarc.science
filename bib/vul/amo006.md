[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/amo006)  [KJV](../kjv/amo006)  [Sep](../sep/amo006) 
[Tan](../tan/amo006)   
  
[Amos Index](amo)  
  [Previous](amo005)  [Next](amo007) 

------------------------------------------------------------------------

### Vulgate (Latin): Amos Chapter 6

<span id="001">1</span> \[Væ qui opulenti estis in Sion,  
et confiditis in monte Samariæ:  
optimates capita populorum,  
ingredientes pompatice domum Israël!  

<span id="002">2</span> Transite in Chalane, et videte,  
et ite inde in Emath magnam,  
et descendite in Geth Palæstinorum,  
et ad optima quæque regna horum:  
si latior terminus eorum termino vestro est.  

<span id="003">3</span> Qui separati estis in diem malum,  
et appropinquatis solio iniquitatis;  

<span id="004">4</span> qui dormitis in lectis eburneis,  
et lascivitis in stratis vestris;  
qui comeditis agnum de grege,  
et vitulos de medio armenti;  

<span id="005">5</span> qui canitis ad vocem psalterii,  
sicut David putaverunt se habere vasa cantici,  

<span id="006">6</span> bibentes vinum in phialis,  
et optimo unguento delibuti,  
et nihil patiebantur super contritione Joseph.  

<span id="007">7</span> Quapropter nunc migrabunt in capite
transmigrantium,  
et auferetur factio lascivientium.  

<span id="008">8</span> Juravit Dominus Deus in anima sua,  
dicit Dominus Deus exercituum:  
Detestor ego superbiam Jacob,  
et domos ejus odi,  
et tradam civitatem cum habitatoribus suis.  

<span id="009">9</span> Quod si reliqui fuerint decem viri in domo
una,  
et ipsi morientur.  

<span id="010">10</span> Et tollet eum propinquus suus, et comburet
eum,  
ut efferat ossa de domo;  
et dicet ei, qui in penetralibus domus est:  
Numquid adhuc est penes te?  

<span id="011">11</span> Et respondebit: Finis est.  
Et dicet ei: Tace,  
et non recorderis nominis Domini.  

<span id="012">12</span> Quia ecce Dominus mandabit,  
et percutiet domum majorem ruinis,  
et domum minorem scissionibus.  

<span id="013">13</span> Numquid currere queunt in petris equi,  
aut arari potest in bubalis?  
quoniam convertistis in amaritudinem judicium,  
et fructum justitiæ in absinthium.  

<span id="014">14</span> Qui lætamini in nihilo; qui dicitis:  
Numquid non in fortitudine nostra assumpsimus nobis cornua?  

<span id="015">15</span> Ecce enim suscitabo super vos, domus Israël,  
dicit Dominus Deus exercituum, gentem,  
et conteret vos ab introitu Emath usque ad torrentem deserti.\]

------------------------------------------------------------------------

[Next: Amos Chapter 7](amo007)
