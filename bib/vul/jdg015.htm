<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 15</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdg015.htm">Polyglot</A>&nbsp;
<A HREF="../kjv/jdg015.htm">KJV</A>&nbsp;
<A HREF="../sep/jdb015.htm">Sep:JdB</A>&nbsp;
<A HREF="../sep/jda015.htm">Sep:JdA</A>&nbsp;
<A HREF="../tan/jdg015.htm">Tan</A>&nbsp;

<BR>
<BR><A HREF="jdg.htm">Judges Index</A><BR>
&nbsp;
<A HREF="jdg014.htm">Previous</A>&nbsp;
<A HREF="jdg016.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 15</H3><P><a name="001">1</A>&nbsp;Post aliquantulum autem temporis, cum dies tritice&#230; messis instarent, venit Samson, invisere volens uxorem suam, et attulit ei h&#230;dum de capris. Cumque cubiculum ejus solito vellet intrare, prohibuit eum pater illius, dicens:</P>
<P><a name="002">2</A>&nbsp;Putavi quod odisses eam, et ideo tradidi illam amico tuo: sed habet sororem, qu&#230; junior et pulchrior illa est: sit tibi pro ea uxor.</P>
<P><a name="003">3</A>&nbsp;Cui Samson respondit: Ab hac die non erit culpa in me contra Philisth&#230;os: faciam enim vobis mala.</P>
<P><a name="004">4</A>&nbsp;Perrexitque et cepit trecentas vulpes, caudasque earum junxit ad caudas, et faces ligavit in medio:</P>
<P><a name="005">5</A>&nbsp;quas igne succendens, dimisit ut huc illucque discurrerent. Qu&#230; statim perrexerunt in segetes Philisthinorum. Quibus succensis, et comportat&#230; jam fruges, et adhuc stantes in stipula, concremat&#230; sunt, in tantum ut vineas quoque et oliveta flamma consumeret.</P>
<P><a name="006">6</A>&nbsp;Dixeruntque Philisthiim: Quis fecit hanc rem? Quibus dictum est: Samson gener Thamnath&#230;i: quia tulit uxorem ejus, et alteri tradidit, h&#230;c operatus est. Ascenderuntque Philisthiim, et combusserunt tam mulierem quam patrem ejus.</P>
<P><a name="007">7</A>&nbsp;Quibus ait Samson: Licet h&#230;c feceritis, tamen adhuc ex vobis expetam ultionem, et tunc quiescam.</P>
<P><a name="008">8</A>&nbsp;Percussitque eos ingenti plaga, ita ut stupentes suram femori imponerent. Et descendens habitavit in spelunca petr&#230; Etam.</P>
<P><a name="009">9</A>&nbsp;Igitur ascendentes Philisthiim in terram Juda, castrametati sunt in loco, qui postea vocatus est Lechi, id est, Maxilla, ubi eorum effusus est exercitus.</P>
<P><a name="010">10</A>&nbsp;Dixeruntque ad eos de tribu Juda: Cur ascendistis adversum nos? Qui responderunt: Ut ligemus Samson venimus, et reddamus ei qu&#230; in nos operatus est.<BR>
</P>
<P><a name="011">11</A>&nbsp;Descenderunt ergo tria millia virorum de Juda ad specum silicis Etam, dixeruntque ad Samson: Nescis quod Philisthiim imperent nobis? quare hoc facere voluisti? Quibus ille ait: Sicut fecerunt mihi, sic feci eis.</P>
<P><a name="012">12</A>&nbsp;Ligare, inquiunt, te venimus, et tradere in manus Philisthinorum. Quibus Samson: Jurate, ait, et spondete mihi quod non occidatis me.</P>
<P><a name="013">13</A>&nbsp;Dixerunt: Non te occidemus, sed vinctum trademus. Ligaveruntque eum duobus novis funibus, et tulerunt eum de petra Etam.</P>
<P><a name="014">14</A>&nbsp;Qui cum venisset ad locum Maxill&#230;, et Philisthiim vociferantes occurrissent ei, irruit spiritus Domini in eum: et sicut solent ad odorem ignis lina consumi, ita vincula, quibus ligatus erat, dissipata sunt et soluta.</P>
<P><a name="015">15</A>&nbsp;Inventamque maxillam, id est, mandibulam asini, qu&#230; jacebat, arripiens interfecit in ea mille viros,</P>
<P><a name="016">16</A>&nbsp;et ait: [In maxilla asini,<BR> in mandibula pulli asinarum,<BR> delevi eos,<BR> et percussi mille viros.]</P>
<P><a name="017">17</A>&nbsp;Cumque h&#230;c verba canens complesset, projecit mandibulam de manu, et vocavit nomen loci illius Ramathlechi, quod interpretatur, Elevatio maxill&#230;.</P>
<P><a name="018">18</A>&nbsp;Sitiensque valde, clamavit ad Dominum, et ait: Tu dedisti in manu servi tui salutem hanc maximam atque victoriam: en siti morior, incidamque in manus incircumcisorum.</P>
<P><a name="019">19</A>&nbsp;Aperuit itaque Dominus molarem dentem in maxilla asini, et egress&#230; sunt ex eo aqu&#230;. Quibus haustis, refocillavit spiritum, et vires recepit. Idcirco appellatum est nomen loci illius, Fons invocantis de maxilla, usque in pr&#230;sentem diem.</P>
<P><a name="020">20</A>&nbsp;Judicavitque Isra&#235;l in diebus Philisthiim viginti annis.</P>
<P><HR>
<CENTER>
<A HREF="jdg016.htm">Next: Judges Chapter 16</A></CENTER>
</BODY>
</HTML>
