[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu008)  [KJV](../kjv/deu008)  [Sep](../sep/deu008) 
[Tan](../tan/deu008)   
  
[Deuteronomy Index](deu)  
  [Previous](deu007)  [Next](deu009) 

------------------------------------------------------------------------

### Vulgate (Latin): Deuteronomy Chapter 8

<span id="001">1</span> Omne mandatum, quod ego præcipio tibi hodie,
cave diligenter ut facias, ut possitis vivere, et multiplicemini,
ingressique possideatis terram, pro qua juravit Dominus patribus
vestris.

<span id="002">2</span> Et recordaberis cuncti itineris, per quod
adduxit te Dominus Deus tuus quadraginta annis per desertum, ut
affligeret te, atque tentaret, et nota fierent quæ in tuo animo
versabantur, utrum custodires mandata illius, an non.

<span id="003">3</span> Afflixit te penuria, et dedit tibi cibum manna,
quod ignorabas tu et patres tui: ut ostenderet tibi quod non in solo
pane vivat homo, sed in omni verbo quod egreditur de ore Dei.

<span id="004">4</span> Vestimentum tuum, quo operiebaris, nequaquam
vetustate defecit, et pes tuus non est subtritus, en quadragesimus annus
est:

<span id="005">5</span> ut recogites in corde tuo, quia sicut erudit
filium suum homo, sic Dominus Deus tuus erudivit te,

<span id="006">6</span> ut custodias mandata Domini Dei tui, et ambules
in viis ejus, et timeas eum.

<span id="007">7</span> Dominus enim Deus tuus introducet te in terram
bonam, terram rivorum, aquarumque et fontium, in cujus campis et
montibus erumpunt fluviorum abyssi:

<span id="008">8</span> terram frumenti, hordei ac vinearum, in qua
ficus, et malogranata, et oliveta nascuntur: terram olei ac mellis,

<span id="009">9</span> ubi absque ulla penuria comedes panem tuum, et
rerum omnium abundantia perfrueris: cujus lapides ferrum sunt, et de
montibus ejus æris metalla fodiuntur:

<span id="010">10</span> ut cum comederis, et satiatus fueris, benedicas
Domino Deo tuo pro terra optima, quam dedit tibi.  

<span id="011">11</span> Observa, et cave nequando obliviscaris Domini
Dei tui, et negligas mandata ejus atque judicia et cæremonias, quas ego
præcipio tibi hodie:

<span id="012">12</span> ne postquam comederis et satiatus fueris, domos
pulchras ædificaveris, et habitaveris in eis,

<span id="013">13</span> habuerisque armenta boum, et ovium greges,
argenti et auri, cunctarumque rerum copiam,

<span id="014">14</span> elevetur cor tuum, et non reminiscaris Domini
Dei tui, qui eduxit te de terra Ægypti, de domo servitutis,

<span id="015">15</span> et ductor tuus fuit in solitudine magna atque
terribili, in qua erat serpens flatu adurens, et scorpio, ac dipsas, et
nullæ omnino aquæ: qui eduxit rivos de petra durissima,

<span id="016">16</span> et cibavit te manna in solitudine, quod
nescierunt patres tui. Et postquam afflixit ac probavit, ad extremum
misertus est tui,

<span id="017">17</span> ne diceres in corde tuo: Fortitudo mea, et
robur manus meæ, hæc mihi omnia præstiterunt:

<span id="018">18</span> sed recorderis Domini Dei tui, quod ipse vires
tibi præbuerit, ut impleret pactum suum, super quo juravit patribus
tuis, sicut præsens indicat dies.

<span id="019">19</span> Sin autem oblitus Domini Dei tui, secutus
fueris deos alienos, coluerisque illos et adoraveris: ecce nunc prædico
tibi quod omnino dispereas.

<span id="020">20</span> Sicut gentes, quas delevit Dominus in introitu
tuo, ita et vos peribitis, si inobedientes fueritis voci Domini Dei
vestri.

------------------------------------------------------------------------

[Next: Deuteronomy Chapter 9](deu009)
