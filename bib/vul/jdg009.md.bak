[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg009)  [KJV](../kjv/jdg009.md) 
[Sep:JdB](../sep/jdb009)  [Sep:JdA](../sep/jda009.md) 
[Tan](../tan/jdg009.md)   
  
[Judges Index](jdg.md)  
  [Previous](jdg008)  [Next](jdg010.md) 

------------------------------------------------------------------------

### Vulgate (Latin): Judges Chapter 9

<span id="001">1</span> Abiit autem Abimelech filius Jerobaal in Sichem
ad fratres matris suæ, et locutus est ad eos, et ad omnem cognationem
domus patris matris suæ, dicens:

<span id="002">2</span> Loquimini ad omnes viros Sichem: Quid vobis est
melius, ut dominentur vestri septuaginta viri omnes filii Jerobaal, an
ut dominetur unus vir? simulque considerate quod os vestrum et caro
vestra sum.

<span id="003">3</span> Locutique sunt fratres matris ejus de eo ad
omnes viros Sichem universos sermones istos, et inclinaverunt cor eorum
post Abimelech, dicentes: Frater noster est.

<span id="004">4</span> Dederuntque illi septuaginta pondo argenti de
fano Baalberit. Qui conduxit sibi ex eo viros inopes et vagos, secutique
sunt eum.

<span id="005">5</span> Et venit in domum patris sui in Ephra, et
occidit fratres suos filios Jerobaal, septuaginta viros super lapidem
unum: remansitque Joatham filius Jerobaal minimus, et absconditus est.  

<span id="006">6</span> Congregati sunt autem omnes viri Sichem, et
universæ familiæ urbis Mello: abieruntque et constituerunt regem
Abimelech, juxta quercum quæ stabat in Sichem.

<span id="007">7</span> Quod cum nuntiatum esset Joatham, ivit, et
stetit in vertice montis Garizim: elevataque voce, clamavit, et dixit:
Audite me, viri Sichem; ita audiat vos Deus.

<span id="008">8</span> Ierunt ligna, ut ungerent super se regem:
dixeruntque olivæ: Impera nobis.

<span id="009">9</span> Quæ respondit: Numquid possum deserere
pinguedinem meam, qua et dii utuntur et homines, et venire ut inter
ligna promovear?

<span id="010">10</span> Dixeruntque ligna ad arborem ficum: Veni, et
super nos regnum accipe.

<span id="011">11</span> Quæ respondit eis: Numquid possum deserere
dulcedinem meam, fructusque suavissimos, et ire ut inter cetera ligna
promovear?

<span id="012">12</span> Locutaque sunt ligna ad vitem: Veni, et impera
nobis.

<span id="013">13</span> Quæ respondit eis: Numquid possum deserere
vinum meum, quod lætificat Deum et homines, et inter ligna cetera
promoveri?

<span id="014">14</span> Dixeruntque omnia ligna ad rhamnum: Veni, et
impera super nos.

<span id="015">15</span> Quæ respondit eis: Si vere me regem vobis
constituitis, venite, et sub umbra mea requiescite: si autem non vultis,
egrediatur ignis de rhamno, et devoret cedros Libani.

<span id="016">16</span> Nunc igitur, si recte et absque peccato
constituistis super vos regem Abimelech, et bene egistis cum Jerobaal,
et cum domo ejus, et reddidistis vicem beneficiis ejus, qui pugnavit pro
vobis,

<span id="017">17</span> et animam suam dedit periculis, ut erueret vos
de manu Madian,

<span id="018">18</span> qui nunc surrexistis contra domum patris mei,
et interfecistis filios ejus septuaginta viros super unum lapidem, et
constituistis regem Abimelech filium ancillæ ejus super habitatores
Sichem, eo quod frater vester sit:

<span id="019">19</span> si ergo recte et absque vitio egistis cum
Jerobaal et domo ejus, hodie lætamini in Abimelech, et ille lætetur in
vobis.

<span id="020">20</span> Sin autem perverse: egrediatur ignis ex eo, et
consumat habitatores Sichem, et oppidum Mello: egrediaturque ignis de
viris Sichem, et de oppido Mello, et devoret Abimelech.

<span id="021">21</span> Quæ cum dixisset, fugit, et abiit in Bera:
habitavitque ibi ob metum Abimelech fratris sui.  

<span id="022">22</span> Regnavit itaque Abimelech super Israël tribus
annis.

<span id="023">23</span> Misitque Dominus spiritum pessimum inter
Abimelech et habitatores Sichem: qui cœperunt eum detestari,

<span id="024">24</span> et scelus interfectionis septuaginta filiorum
Jerobaal, et effusionem sanguinis eorum conferre in Abimelech fratrem
suum, et in ceteros Sichimorum principes, qui eum adjuverant.

<span id="025">25</span> Posueruntque insidias adversus eum in summitate
montium: et dum illius præstolabantur adventum, exercebant latrocinia,
agentes prædas de prætereuntibus: nuntiatumque est Abimelech.

<span id="026">26</span> Venit autem Gaal filius Obed cum fratribus
suis, et transivit in Sichimam. Ad cujus adventum erecti habitatores
Sichem,

<span id="027">27</span> egressi sunt in agros, vastantes vineas,
uvasque calcantes: et factis cantantium choris, ingressi sunt fanum dei
sui, et inter epulas et pocula maledicebant Abimelech,

<span id="028">28</span> clamante Gaal filio Obed: Quis est Abimelech,
et quæ est Sichem, ut serviamus ei? numquid non est filius Jerobaal, et
constituit principem Zebul servum suum super viros Emor patris Sichem?
cur ergo serviemus ei?

<span id="029">29</span> utinam daret aliquis populum istum sub manu
mea, ut auferrem de medio Abimelech. Dictumque est Abimelech: Congrega
exercitus multitudinem, et veni.

<span id="030">30</span> Zebul enim princeps civitatis, auditis
sermonibus Gaal filii Obed, iratus est valde,

<span id="031">31</span> et misit clam ad Abimelech nuntios, dicens:
Ecce Gaal filius Obed venit in Sichimam cum fratribus suis, et oppugnat
adversum te civitatem.

<span id="032">32</span> Surge itaque nocte cum populo qui tecum est, et
latita in agro:

<span id="033">33</span> et primo mane, oriente sole, irrue super
civitatem. Illo autem egrediente adversum te cum populo suo, fac ei quod
potueris.  

<span id="034">34</span> Surrexit itaque Abimelech cum omni exercitu suo
nocte, et tetendit insidias juxta Sichimam in quatuor locis.

<span id="035">35</span> Egressusque est Gaal filius Obed, et stetit in
introitu portæ civitatis. Surrexit autem Abimelech, et omnis exercitus
cum eo, de insidiarum loco.

<span id="036">36</span> Cumque vidisset populum Gaal, dixit ad Zebul:
Ecce de montibus multitudo descendit. Cui ille respondit: Umbras montium
vides quasi capita hominum, et hoc errore deciperis.

<span id="037">37</span> Rursumque Gaal ait: Ecce populus de umbilico
terræ descendit, et unus cuneus venit per viam quæ respicit quercum.

<span id="038">38</span> Cui dixit Zebul: Ubi est nunc os tuum, quo
loquebaris: Quis est Abimelech ut serviamus ei? nonne hic populus est,
quem despiciebas? egredere, et pugna contra eum.

<span id="039">39</span> Abiit ergo Gaal, spectante Sichimorum populo,
et pugnavit contra Abimelech,

<span id="040">40</span> qui persecutus est eum fugientem, et in urbem
compulit: cecideruntque ex parte ejus plurimi, usque ad portam
civitatis.

<span id="041">41</span> Et Abimelech sedit in Ruma: Zebul autem Gaal et
socios ejus expulit de urbe, nec in ea passus est commorari.

<span id="042">42</span> Sequenti ergo die, egressus est populus in
campum. Quod cum nuntiatum esset Abimelech,

<span id="043">43</span> tulit exercitum suum, et divisit in tres
turmas, tendens insidias in agris. Vidensque quod egrederetur populus de
civitate, surrexit, et irruit in eos

<span id="044">44</span> cum cuneo suo, oppugnans et obsidens civitatem:
duæ autem turmæ palantes per campum adversarios persequebantur.

<span id="045">45</span> Porro Abimelech omni die illo oppugnabat urbem:
quam cepit, interfectis habitatoribus ejus, ipsaque destructa, ita ut
sal in ea dispergeret.  

<span id="046">46</span> Quod cum audissent qui habitabant in turre
Sichimorum, ingressi sunt fanum dei sui Berith, ubi fœdus cum eo
pepigerant, et ex eo locus nomen acceperat: qui erat munitus valde.

<span id="047">47</span> Abimelech quoque audiens viros turris
Sichimorum pariter conglobatos,

<span id="048">48</span> ascendit in montem Selmon cum omni populo suo:
et arrepta securi, præcidit arboris ramum, impositumque ferens humero,
dixit ad socios: Quod me videtis facere, cito facite.

<span id="049">49</span> Igitur certatim ramos de arboribus præcidentes,
sequebantur ducem. Qui circumdantes præsidium, succenderunt: atque ita
factum est, ut fumo et igne mille homines necarentur, viri pariter et
mulieres, habitatorum turris Sichem.  

<span id="050">50</span> Abimelech autem inde proficiscens venit ad
oppidum Thebes, quod circumdans obsidebat exercitu.

<span id="051">51</span> Erat autem turris excelsa in media civitate, ad
quam confugerant simul viri ac mulieres, et omnes principes civitatis,
clausa firmissime janua, et super turris tectum stantes per
propugnacula.

<span id="052">52</span> Accedensque Abimelech juxta turrim, pugnabat
fortiter: et appropinquans ostio, ignem supponere nitebatur:

<span id="053">53</span> et ecce una mulier fragmen molæ desuper
jaciens, illisit capiti Abimelech, et confregit cerebrum ejus.

<span id="054">54</span> Qui vocavit cito armigerum suum, et ait ad eum:
Evagina gladium tuum, et percute me, ne forte dicatur quod a femina
interfectus sim. Qui jussa perficiens, interfecit eum.

<span id="055">55</span> Illoque mortuo, omnes qui cum eo erant de
Israël, reversi sunt in sedes suas:

<span id="056">56</span> et reddidit Deus malum quod fecerat Abimelech
contra patrem suum, interfectis septuaginta fratribus suis.

<span id="057">57</span> Sichimitis quoque quod operati erant,
retributum est, et venit super eos maledictio Joatham filii Jerobaal.

------------------------------------------------------------------------

[Next: Judges Chapter 10](jdg010.md)
