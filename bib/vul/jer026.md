[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer026)  [KJV](../kjv/jer026)  [Sep](../sep/jer026) 
[Tan](../tan/jer026)   
  
[Jeremiah Index](jer)  
  [Previous](jer025)  [Next](jer027) 

------------------------------------------------------------------------

### Vulgate (Latin): Jeremiah Chapter 26

<span id="001">1</span> In principio regni Joakim filii Josiæ regis
Juda, factum est verbum istud a Domino, dicens:

<span id="002">2</span> Hæc dicit Dominus: Sta in atrio domus Domini, et
loqueris ad omnes civitates Juda, de quibus veniunt ut adorent in domo
Domini universos sermones quos ego mandavi tibi ut loquaris ad eos: noli
subtrahere verbum,

<span id="003">3</span> si forte audiant, et convertantur unusquisque a
via sua mala, et pœniteat me mali quod cogito facere eis propter
malitiam studiorum eorum.

<span id="004">4</span> Et dices ad eos: Hæc dicit Dominus: Si non
audieritis me, ut ambuletis in lege mea quam dedi vobis,

<span id="005">5</span> ut audiatis sermones servorum meorum prophetarum
quos ego misi ad vos, de nocte consurgens, et dirigens, et non audistis:

<span id="006">6</span> dabo domum istam sicut Silo, et urbem hanc dabo
in maledictionem cunctis gentibus terræ.

<span id="007">7</span> Et audierunt sacerdotes, et prophetæ, et omnis
populus, Jeremiam loquentem verba hæc in domo Domini.

<span id="008">8</span> Cumque complesset Jeremias, loquens omnia quæ
præceperat ei Dominus ut loqueretur ad universum populum, apprehenderunt
eum sacerdotes, et prophetæ, et omnis populus, dicens: Morte moriatur.

<span id="009">9</span> Quare prophetavit in nomine Domini, dicens:
Sicut Silo erit domus hæc, et urbs ista desolabitur eo quod non sit
habitator? Et congregatus est omnis populus adversus Jeremiam in domo
Domini.

<span id="010">10</span> Et audierunt principes Juda verba hæc, et
ascenderunt de domo regis in domum Domini, et sederunt in introitu portæ
domus Domini novæ.

<span id="011">11</span> Et locuti sunt sacerdotes et prophetæ ad
principes, et ad omnem populum, dicentes: Judicium mortis est viro huic,
quia prophetavit adversus civitatem istam, sicut audistis auribus
vestris.

<span id="012">12</span> Et ait Jeremias ad omnes principes, et ad
universum populum, dicens: Dominus misit me ut prophetarem ad domum
istam, et ad civitatem hanc, omnia verba quæ audistis.

<span id="013">13</span> Nunc ergo bonas facite vias vestras et studia
vestra, et audite vocem Domini Dei vestri, et pœnitebit Dominum mali
quod locutus est adversum vos.

<span id="014">14</span> Ego autem ecce in manibus vestris sum: facite
mihi quod bonum et rectum est in oculis vestris.

<span id="015">15</span> Verumtamen scitote et cognoscite quod, si
occideritis me, sanguinem innocentem tradetis contra vosmetipsos, et
contra civitatem istam, et habitatores ejus: in veritate enim misit me
Dominus ad vos, ut loquerer in auribus vestris omnia verba hæc.

<span id="016">16</span> Et dixerunt principes et omnis populus ad
sacerdotes et ad prophetas: Non est viro huic judicium mortis, quia in
nomine Domini Dei nostri locutus est ad nos.

<span id="017">17</span> Surrexerunt ergo viri de senioribus terræ, et
dixerunt ad omnem cœtum populi, loquentes:

<span id="018">18</span> Michæas de Morasthi fuit propheta in diebus
Ezechiæ regis Juda, et ait ad omnem populum Juda, dicens: \[Hæc dicit
Dominus exercituum:  
Sion quasi ager arabitur,  
et Jerusalem in acervum lapidum erit,  
et mons domus in excelsa silvarum.\]

<span id="019">19</span> Numquid morte condemnavit eum Ezechias rex
Juda, et omnis Juda? numquid non timuerunt Dominum, et deprecati sunt
faciem Domini, et pœnituit Dominum mali quod locutus fuerat adversum
eos? Itaque nos facimus malum grande contra animas nostras.

<span id="020">20</span> Fuit quoque vir prophetans in nomine Domini,
Urias filius Semei de Cariathiarim, et prophetavit adversus civitatem
istam, et adversus terram hanc, juxta omnia verba Jeremiæ.

<span id="021">21</span> Et audivit rex Joakim, et omnes potentes et
principes ejus, verba hæc, et quæsivit rex interficere eum: et audivit
Urias, et timuit, fugitque, et ingressus est Ægyptum.

<span id="022">22</span> Et misit rex Joakim viros in Ægyptum, Elnathan
filium Achobor, et viros cum eo, in Ægyptum,

<span id="023">23</span> et eduxerunt Uriam de Ægypto, et adduxerunt eum
ad regem Joakim, et percussit eum gladio, et projecit cadaver ejus in
sepulchris vulgi ignobilis.

<span id="024">24</span> Igitur manus Ahicam filii Saphan fuit cum
Jeremia, ut non traderetur in manus populi, et interficerent eum.

------------------------------------------------------------------------

[Next: Jeremiah Chapter 27](jer027)
