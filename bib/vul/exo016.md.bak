[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo016)  [KJV](../kjv/exo016)  [Sep](../sep/exo016.md) 
[Tan](../tan/exo016.md)   
  
[Exodus Index](exo.md)  
  [Previous](exo015)  [Next](exo017.md) 

------------------------------------------------------------------------

### Vulgate (Latin): Exodus Chapter 16

<span id="001">1</span> Profectique sunt de Elim, et venit omnis
multitudo filiorum Israël in desertum Sin, quod est inter Elim et Sinai,
quintodecimo die mensis secundi, postquam egressi sunt de terra Ægypti.

<span id="002">2</span> Et murmuravit omnis congregatio filiorum Israël
contra Moysen et Aaron in solitudine.

<span id="003">3</span> Dixeruntque filii Israël ad eos: Utinam mortui
essemus per manum Domini in terra Ægypti, quando sedebamus super ollas
carnium, et comedebamus panem in saturitate: cur eduxistis nos in
desertum istud, ut occideretis omnem multitudinem fame?

<span id="004">4</span> Dixit autem Dominus ad Moysen: Ecce ego pluam
vobis panes de cælo: egrediatur populus, et colligat quæ sufficiunt per
singulos dies: ut tentem eum utrum ambulet in lege mea, an non.

<span id="005">5</span> Die autem sexto parent quod inferant: et sit
duplum quam colligere solebant per singulos dies.

<span id="006">6</span> Dixeruntque Moyses et Aaron ad omnes filios
Israël: Vespere scietis quod Dominus eduxerit vos de terra Ægypti,

<span id="007">7</span> et mane videbitis gloriam Domini: audivit enim
murmur vestrum contra Dominum: nos vero quid sumus, quia mussitastis
contra nos?

<span id="008">8</span> Et ait Moyses: Dabit vobis Dominus vespere
carnes edere, et mane panes in saturitate: eo quod audierit
murmurationes vestras quibus murmurati estis contra eum: nos enim quid
sumus? nec contra nos est murmur vestrum, sed contra Dominum.

<span id="009">9</span> Dixit quoque Moyses ad Aaron: Dic universæ
congregationi filiorum Israël: Accedite coram Domino: audivit enim
murmur vestrum.

<span id="010">10</span> Cumque loqueretur Aaron ad omnem cœtum filiorum
Israël, respexerunt ad solitudinem: et ecce gloria Domini apparuit in
nube.

<span id="011">11</span> Locutus est autem Dominus ad Moysen, dicens:

<span id="012">12</span> Audivi murmurationes filiorum Israël. Loquere
ad eos: Vespere comedetis carnes, et mane saturabimini panibus:
scietisque quod ego sum Dominus Deus vester.

<span id="013">13</span> Factum est ergo vespere, et ascendens coturnix,
cooperuit castra: mane quoque ros jacuit per circuitum castrorum.

<span id="014">14</span> Cumque operuisset superficiem terræ, apparuit
in solitudine minutum, et quasi pilo tusum in similitudinem pruinæ super
terram.

<span id="015">15</span> Quod cum vidissent filii Israël, dixerunt ad
invicem: Manhu? quod significat: Quid est hoc? ignorabant enim quid
esset. Quibus ait Moyses: Iste est panis quem Dominus dedit vobis ad
vescendum.

<span id="016">16</span> Hic est sermo, quem præcepit Dominus: Colligat
unusquisque ex eo quantum sufficit ad vescendum: gomor per singula
capita, juxta numerum animarum vestrarum quæ habitant in tabernaculo sic
tolletis.

<span id="017">17</span> Feceruntque ita filii Israël: et collegerunt,
alius plus, alius minus.

<span id="018">18</span> Et mensi sunt ad mensuram gomor: nec qui plus
collegerat, habuit amplius: nec qui minus paraverat, reperit minus: sed
singuli juxta id quod edere poterant, congregaverunt.

<span id="019">19</span> Dixitque Moyses ad eos: Nullus relinquat ex eo
in mane.

<span id="020">20</span> Qui non audierunt eum, sed dimiserunt quidam ex
eis usque mane, et scatere cœpit vermibus, atque computruit: et iratus
est contra eos Moyses.  

<span id="021">21</span> Colligebant autem mane singuli, quantum
sufficere poterat ad vescendum: cumque incaluisset sol, liquefiebat.

<span id="022">22</span> In die autem sexta collegerunt cibos duplices,
id est, duo gomor per singulos homines: venerunt autem omnes principes
multitudinis, et narraverunt Moysi.

<span id="023">23</span> Qui ait eis: Hoc est quod locutus est Dominus:
Requies sabbati sanctificata est Domino cras: quodcumque operandum est,
facite, et quæ coquenda sunt coquite: quidquid autem reliquum fuerit,
reponite usque in mane.

<span id="024">24</span> Feceruntque ita ut præceperat Moyses, et non
computruit, neque vermis inventus est in eo.

<span id="025">25</span> Dixitque Moyses: Comedite illud hodie, quia
sabbatum est Domini: non invenietur hodie in agro.

<span id="026">26</span> Sex diebus colligite: in die autem septimo
sabbatum est Domini, idcirco non invenietur.

<span id="027">27</span> Venitque septima dies: et egressi de populo ut
colligerent, non invenerunt.

<span id="028">28</span> Dixit autem Dominus ad Moysen: Usquequo non
vultis custodire mandata mea et legem meam?

<span id="029">29</span> videte quod Dominus dederit vobis sabbatum, et
propter hoc die sexta tribuit vobis cibos duplices: maneat unusquisque
apud semetipsum; nullus egrediatur de loco suo die septimo.

<span id="030">30</span> Et sabbatizavit populus die septimo.

<span id="031">31</span> Appellavitque domus Israël nomen ejus Man: quod
erat quasi semen coriandri album, gustusque ejus quasi similæ cum melle.

<span id="032">32</span> Dixit autem Moyses: Iste est sermo, quem
præcepit Dominus: Imple gomor ex eo, et custodiatur in futuras retro
generationes: ut noverint panem, quo alui vos in solitudine, quando
educti estis de terra Ægypti.

<span id="033">33</span> Dixitque Moyses ad Aaron: Sume vas unum, et
mitte ibi man, quantum potest capere gomor, et repone coram Domino ad
servandum in generationes vestras,

<span id="034">34</span> sicut præcepit Dominus Moysi. Posuitque illud
Aaron in tabernaculo reservandum.

<span id="035">35</span> Filii autem Israël comederunt man quadraginta
annis, donec venirent in terram habitabilem: hoc cibo aliti sunt,
usquequo tangerent fines terræ Chanaan.

<span id="036">36</span> Gomor autem decima pars est ephi.

------------------------------------------------------------------------

[Next: Exodus Chapter 17](exo017.md)
