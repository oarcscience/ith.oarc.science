[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer015)  [KJV](../kjv/jer015)  [Sep](../sep/jer015) 
[Tan](../tan/jer015)   
  
[Jeremiah Index](jer)  
  [Previous](jer014)  [Next](jer016) 

------------------------------------------------------------------------

### Vulgate (Latin): Jeremiah Chapter 15

<span id="001">1</span> Et dixit Dominus ad me: \[Si steterit Moyses et
Samuel coram me,  
non est anima mea ad populum istum:  
ejice illos a facie mea, et egrediantur.  

<span id="002">2</span> Quod si dixerint ad te: Quo egrediemur?  
dices ad eos: Hæc dicit Dominus:  
Qui ad mortem, ad mortem,  
et qui ad gladium, ad gladium,  
et qui ad famem, ad famem,  
et qui ad captivitatem, ad captivitatem.  

<span id="003">3</span> Et visitabo super eos quatuor species, dicit
Dominus:  
gladium ad occisionem,  
et canes ad lacerandum,  
et volatilia cæli et bestias terræ  
ad devorandum et dissipandum.  

<span id="004">4</span> Et dabo eos in fervorem universis regnis
terræ,  
propter Manassen filium Ezechiæ regis Juda,  
super omnibus quæ fecit in Jerusalem.  

<span id="005">5</span> Quis enim miserebitur tui, Jerusalem,  
aut quis contristabitur pro te?  
aut quis ibit ad rogandum pro pace tua?  

<span id="006">6</span> Tu reliquisti me, dicit Dominus;  
retrorsum abiisti:  
et extendam manum meam super te, et interficiam te:  
laboravi rogans.  

<span id="007">7</span> Et dispergam eos ventilabro in portis terræ:  
interfeci et disperdidi populum meum,  
et tamen a viis suis non sunt reversi.  

<span id="008">8</span> Multiplicatæ sunt mihi viduæ ejus super arenam
maris:  
induxi eis super matrem adolescentis vastatorem meridie:  
misi super civitates repente terrorem.  

<span id="009">9</span> Infirmata est quæ peperit septem;  
defecit anima ejus:  
occidit ei sol cum adhuc esset dies:  
confusa est, et erubuit:  
et residuos ejus in gladium dabo  
in conspectu inimicorum eorum, ait Dominus.\]  

<span id="010">10</span> \[Væ mihi, mater mea! quare genuisti me,  
virum rixæ, virum discordiæ in universa terra?  
Non fœneravi, nec fœneravit mihi quisquam:  
omnes maledicunt mihi.  

<span id="011">11</span> Dicit Dominus: Si non reliquiæ tuæ in bonum,  
si non occurri tibi in tempore afflictionis,  
et in tempore tribulationis adversus inimicum.  

<span id="012">12</span> Numquid fœderabitur ferrum ferro ab aquilone,
et æs?  

<span id="013">13</span> Divitias tuas et thesauros tuos in direptionem
dabo gratis,  
in omnibus peccatis tuis, et in omnibus terminis tuis.  

<span id="014">14</span> Et adducam inimicos tuos de terra quam
nescis,  
quia ignis succensus est in furore meo:  
super vos ardebit.  

<span id="015">15</span> Tu scis, Domine: recordare mei, et visita me,  
et tuere me ab his qui persequuntur me.  
Noli in patientia tua suscipere me:  
scito quoniam sustinui propter te opprobrium.  

<span id="016">16</span> Inventi sunt sermones tui, et comedi eos:  
et factum est mihi verbum tuum in gaudium  
et in lætitiam cordis mei,  
quoniam invocatum est nomen tuum super me,  
Domine Deus exercituum.  

<span id="017">17</span> Non sedi in concilio ludentium,  
et gloriatus sum a facie manus tuæ:  
solus sedebam, quoniam comminatione replesti me.  

<span id="018">18</span> Quare factus est dolor meus perpetuus,  
et plaga mea desperabilis renuit curari?  
facta est mihi quasi mendacium aquarum infidelium.  

<span id="019">19</span> Propter hoc hæc dicit Dominus:  
Si converteris, convertam te,  
et ante faciem meam stabis:  
et si separaveris pretiosum a vili,  
quasi os meum eris:  
convertentur ipsi ad te,  
et tu non converteris ad eos.  

<span id="020">20</span> Et dabo te populo huic in murum æreum fortem:  
et bellabunt adversum te, et non prævalebunt,  
quia ego tecum sum ut salvem te, et eruam te, dicit Dominus:  

<span id="021">21</span> et liberabo te de manu pessimorum,  
et redimam te de manu fortium.\]

------------------------------------------------------------------------

[Next: Jeremiah Chapter 16](jer016)
