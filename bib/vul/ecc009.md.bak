[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc009)  [KJV](../kjv/ecc009)  [Sep](../sep/ecc009.md) 
[Tan](../tan/ecc009.md)   
  
[Ecclesiastes Index](ecc.md)  
  [Previous](ecc008)  [Next](ecc010.md) 

------------------------------------------------------------------------

### Vulgate (Latin): Ecclesiastes Chapter 9

<span id="001">1</span> \[Omnia hæc tractavi in corde meo,  
ut curiose intelligerem.  
Sunt justi atque sapientes,  
et opera eorum in manu Dei;  
et tamen nescit homo utrum amore an odio dignus sit.  

<span id="002">2</span> Sed omnia in futurum servantur incerta,  
eo quod universa æque eveniant justo et impio,  
bono et malo, mundo et immundo,  
immolanti victimas et sacrificia contemnenti.  
Sicut bonus, sic et peccator;  
ut perjurus, ita et ille qui verum dejerat.\]  

<span id="003">3</span> \[Hoc est pessimum inter omnia quæ sub sole
fiunt:  
quia eadem cunctis eveniunt.  
Unde et corda filiorum hominum implentur malitia  
et contemptu in vita sua,  
et post hæc ad inferos deducentur.  

<span id="004">4</span> Nemo est qui semper vivat, et qui hujus rei
habeat fiduciam;  
melior est canis vivus leone mortuo.  

<span id="005">5</span> Viventes enim sciunt se esse morituros;  
mortui vero nihil noverunt amplius,  
nec habent ultra mercedem,  
quia oblivioni tradita est memoria eorum.  

<span id="006">6</span> Amor quoque, et odium, et invidiæ simul
perierunt;  
nec habent partem in hoc sæculo,  
et in opere quod sub sole geritur.  

<span id="007">7</span> Vade ergo, et comede in lætitia panem tuum,  
et bibe cum gaudio vinum tuum,  
quia Deo placent opera tua.  

<span id="008">8</span> Omni tempore sint vestimenta tua candida,  
et oleum de capite tuo non deficiat.  

<span id="009">9</span> Perfruere vinum cum uxore quam diligis,  
cunctis diebus vitæ instabilitatis tuæ,  
qui dati sunt tibi sub sole omni tempore vanitatis tuæ:  
hæc est enim pars in vita  
et in labore tuo quo laboras sub sole.  

<span id="010">10</span> Quodcumque facere potest manus tua,  
instanter operare,  
quia nec opus, nec ratio, nec sapientia, nec scientia  
erunt apud inferos, quo tu properas.\]  

<span id="011">11</span> \[Verti me ad aliud, et vidi sub sole  
nec velocium esse cursum,  
nec fortium bellum,  
nec sapientium panem,  
nec doctorum divitias,  
nec artificum gratiam;  
sed tempus casumque in omnibus.  

<span id="012">12</span> Nescit homo finem suum;  
sed sicut pisces capiuntur hamo,  
et sicut aves laqueo comprehenduntur,  
sic capiuntur homines in tempore malo,  
cum eis extemplo supervenerit.  

<span id="013">13</span> Hanc quoque sub sole vidi sapientiam,  
et probavi maximam:  

<span id="014">14</span> civitas parva, et pauci in ea viri;  
venit contra eam rex magnus, et vallavit eam,  
exstruxitque munitiones per gyrum, et perfecta est obsidio.  

<span id="015">15</span> Inventusque est in ea vir pauper et sapiens,  
et liberavit urbem per sapientiam suam;  
et nullus deinceps recordatus est hominis illius pauperis.  

<span id="016">16</span> Et dicebam ego meliorem esse sapientiam
fortitudine.  
Quomodo ergo sapientia pauperis contempta est,  
et verba ejus non sunt audita?  

<span id="017">17</span> Verba sapientium audiuntur in silentio,  
plus quam clamor principis inter stultos.  

<span id="018">18</span> Melior est sapientia quam arma bellica;  
et qui in uno peccaverit, multa bona perdet.\]

------------------------------------------------------------------------

[Next: Ecclesiastes Chapter 10](ecc010.md)
