[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos004)  [KJV](../kjv/jos004.md) 
[Sep:JsB](../sep/jsb004)  [Tan](../tan/jos004.md)   
  
[Joshua Index](jos.md)  
  [Previous](jos003)  [Next](jos005.md) 

------------------------------------------------------------------------

### Vulgate (Latin): Joshua Chapter 4

<span id="001">1</span> Quibus transgressis, dixit Dominus ad Josue:

<span id="002">2</span> Elige duodecim viros singulos per singulas
tribus:

<span id="003">3</span> et præcipe eis ut tollant de medio Jordanis
alveo, ubi steterunt pedes sacerdotum, duodecim durissimos lapides, quos
ponetis in loco castrorum, ubi fixeritis hac nocte tentoria.

<span id="004">4</span> Vocavitque Josue duodecim viros, quos elegerat
de filiis Israël, singulos de singulis tribubus,

<span id="005">5</span> et ait ad eos: Ite ante arcam Domini Dei vestri
ad Jordanis medium, et portate inde singuli singulos lapides in humeris
vestris, juxta numerum filiorum Israël,

<span id="006">6</span> ut sit signum inter vos: et quando
interrogaverint vos filii vestri cras, dicentes: Quid sibi volunt isti
lapides?

<span id="007">7</span> respondebitis eis: Defecerunt aquæ Jordanis ante
arcam fœderis Domini, cum transiret eum: idcirco positi sunt lapides
isti in monimentum filiorum Israël usque in æternum.

<span id="008">8</span> Fecerunt ergo filii Israël sicut præcepit eis
Josue, portantes de medio Jordanis alveo duodecim lapides, ut Dominus ei
imperarat, juxta numerum filiorum Israël, usque ad locum in quo
castrametati sunt, ibique posuerunt eos.

<span id="009">9</span> Alios quoque duodecim lapides posuit Josue in
medio Jordanis alveo, ubi steterunt sacerdotes qui portabant arcam
fœderis: et sunt ibi usque in præsentem diem.  

<span id="010">10</span> Sacerdotes autem qui portabant arcam, stabant
in Jordanis medio, donec omnia complerentur, quæ Josue, ut loqueretur ad
populum, præceperat Dominus, et dixerat ei Moyses. Festinavitque
populus, et transiit.

<span id="011">11</span> Cumque transissent omnes, transivit et arca
Domini, sacerdotesque pergebant ante populum.

<span id="012">12</span> Filii quoque Ruben, et Gad, et dimidia tribus
Manasse, armati præcedebant filios Israël, sicut eis præceperat Moyses:

<span id="013">13</span> et quadraginta pugnatorum millia per turmas, et
cuneos, incedebant per plana atque campestria urbis Jericho.

<span id="014">14</span> In die illo magnificavit Dominus Josue coram
omni Israël, ut timerent eum, sicut timuerant Moysen, dum adviveret.

<span id="015">15</span> Dixitque ad eum:

<span id="016">16</span> Præcipe sacerdotibus, qui portant arcam
fœderis, ut ascendant de Jordane.

<span id="017">17</span> Qui præcepit eis, dicens: Ascendite de Jordane.

<span id="018">18</span> Cumque ascendissent portantes arcam fœderis
Domini, et siccam humum calcare cœpissent, reversæ sunt aquæ in alveum
suum, et fluebant sicut ante consueverant.  

<span id="019">19</span> Populus autem ascendit de Jordane decimo die
mensis primi, et castrametati sunt in Galgalis contra orientalem plagam
urbis Jericho.

<span id="020">20</span> Duodecim quoque lapides, quos de Jordanis alveo
sumpserant, posuit Josue in Galgalis,

<span id="021">21</span> et dixit ad filios Israël: Quando
interrogaverint filii vestri cras patres suos, et dixerint eis: Quid
sibi volunt lapides isti?

<span id="022">22</span> docebitis eos, atque dicetis: Per arentem
alveum transivit Israël Jordanem istum,

<span id="023">23</span> siccante Domino Deo vestro aquas ejus in
conspectu vestro, donec transiretis,

<span id="024">24</span> sicut fecerat prius in mari Rubro, quod
siccavit donec transiremus:

<span id="025">25</span> ut discant omnes terrarum populi fortissimam
Domini manum, ut et vos timeatis Dominum Deum vestrum omni tempore.

------------------------------------------------------------------------

[Next: Joshua Chapter 5](jos005.md)
