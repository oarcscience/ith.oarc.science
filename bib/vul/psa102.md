[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa102)  [KJV](../kjv/psa102)  [Sep](../sep/psa102.md) 
[Tan](../tan/psa102.md)   
  
[Psalms Index](psa.md)  
  [Previous](psa101)  [Next](psa103.md) 

------------------------------------------------------------------------

### Vulgate (Latin): Psalms Chapter 102

<span id="001">1</span> Ipsi David. \[Benedic, anima mea, Domino,  
et omnia quæ intra me sunt nomini sancto ejus.  

<span id="002">2</span> Benedic, anima mea, Domino,  
et noli oblivisci omnes retributiones ejus.  

<span id="003">3</span> Qui propitiatur omnibus iniquitatibus tuis;  
qui sanat omnes infirmitates tuas:  

<span id="004">4</span> qui redimit de interitu vitam tuam;  
qui coronat te in misericordia et miserationibus:  

<span id="005">5</span> qui replet in bonis desiderium tuum;  
renovabitur ut aquilæ juventus tua:  

<span id="006">6</span> faciens misericordias Dominus,  
et judicium omnibus injuriam patientibus.  

<span id="007">7</span> Notas fecit vias suas Moysi;  
filiis Israël voluntates suas.  

<span id="008">8</span> Miserator et misericors Dominus:  
longanimis, et multum misericors.  

<span id="009">9</span> Non in perpetuum irascetur,  
neque in æternum comminabitur.  

<span id="010">10</span> Non secundum peccata nostra fecit nobis,  
neque secundum iniquitates nostras retribuit nobis.  

<span id="011">11</span> Quoniam secundum altitudinem cæli a terra,  
corroboravit misericordiam suam super timentes se;  

<span id="012">12</span> quantum distat ortus ab occidente,  
longe fecit a nobis iniquitates nostras.  

<span id="013">13</span> Quomodo miseretur pater filiorum,  
misertus est Dominus timentibus se.  

<span id="014">14</span> Quoniam ipse cognovit figmentum nostrum;  
recordatus est quoniam pulvis sumus.  

<span id="015">15</span> Homo, sicut fœnum dies ejus;  
tamquam flos agri, sic efflorebit:  

<span id="016">16</span> quoniam spiritus pertransibit in illo, et non
subsistet,  
et non cognoscet amplius locum suum.  

<span id="017">17</span> Misericordia autem Domini ab æterno,  
et usque in æternum super timentes eum.  
Et justitia illius in filios filiorum,  

<span id="018">18</span> his qui servant testamentum ejus,  
et memores sunt mandatorum ipsius ad faciendum ea.  

<span id="019">19</span> Dominus in cælo paravit sedem suam,  
et regnum ipsius omnibus dominabitur.  

<span id="020">20</span> Benedicite Domino, omnes angeli ejus:  
potentes virtute, facientes verbum illius,  
ad audiendam vocem sermonum ejus.  

<span id="021">21</span> Benedicite Domino, omnes virtutes ejus;  
ministri ejus, qui facitis voluntatem ejus.  

<span id="022">22</span> Benedicite Domino, omnia opera ejus:  
in omni loco dominationis ejus,  
benedic, anima mea, Domino.\]

------------------------------------------------------------------------

[Next: Psalms Chapter 103](psa103.md)
