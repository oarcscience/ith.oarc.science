[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2005)  [KJV](../kjv/kg2005)  [Sep](../sep/kg2005) 
[Tan](../tan/kg2005)   
  
[2 Kings Index](kg2)  
  [Previous](kg2004)  [Next](kg2006) 

------------------------------------------------------------------------

### Vulgate (Latin): 2 Kings Chapter 5

<span id="001">1</span> Naaman princeps militiæ regis Syriæ erat vir
magnus apud dominum suum, et honoratus: per illum enim dedit Dominus
salutem Syriæ: erat autem vir fortis et dives, sed leprosus.

<span id="002">2</span> Porro de Syria egressi fuerant latrunculi, et
captivam duxerant de terra Israël puellam parvulam, quæ erat in obsequio
uxoris Naaman:

<span id="003">3</span> quæ ait ad dominam suam: Utinam fuisset dominus
meus ad prophetam qui est in Samaria, profecto curasset eum a lepra quam
habet.

<span id="004">4</span> Ingressus est itaque Naaman ad dominum suum, et
nuntiavit ei, dicens: Sic et sic locuta est puella de terra Israël.

<span id="005">5</span> Dixitque ei rex Syriæ: Vade, et mittam litteras
ad regem Israël. Qui cum profectus esset, et tulisset secum decem
talenta argenti, et sex millia aureos, et decem mutatoria vestimentorum,

<span id="006">6</span> detulit litteras ad regem Israël in hæc verba:
Cum acceperis epistolam hanc, scito quod miserim ad te Naaman servum
meum, ut cures eum a lepra sua.

<span id="007">7</span> Cumque legisset rex Israël litteras, scidit
vestimenta sua, et ait: Numquid deus ego sum, ut occidere possim et
vivificare, quia iste misit ad me ut curem hominem a lepra sua?
animadvertite, et videte quod occasiones quærat adversum me.

<span id="008">8</span> Quod cum audisset Eliseus vir Dei, scidisse
videlicet regem Israël vestimenta sua, misit ad eum, dicens: Quare
scidisti vestimenta tua? veniat ad me, et sciat esse prophetam in
Israël.

<span id="009">9</span> Venit ergo Naaman cum equis et curribus, et
stetit ad ostium domus Elisei:

<span id="010">10</span> misitque ad eum Eliseus nuntium, dicens: Vade,
et lavare septies in Jordane, et recipiet sanitatem caro tua, atque
mundaberis.

<span id="011">11</span> Iratus Naaman recedebat, dicens: Putabam quod
egrederetur ad me, et stans invocaret nomen Domini Dei sui, et tangeret
manu sua locum lepræ, et curaret me.

<span id="012">12</span> Numquid non meliores sunt Abana et Pharphar
fluvii Damasci, omnibus aquis Israël, ut laver in eis, et munder? Cum
ergo vertisset se, et abiret indignans,

<span id="013">13</span> accesserunt ad eum servi sui, et locuti sunt
ei: Pater, etsi rem grandem dixisset tibi propheta, certe facere
debueras: quanto magis quia nunc dixit tibi: Lavare, et mundaberis?

<span id="014">14</span> Descendit, et lavit in Jordane septies juxta
sermonem viri Dei: et restituta est caro ejus sicut caro pueri parvuli,
et mundatus est.

<span id="015">15</span> Reversusque ad virum Dei cum universo comitatu
suo, venit, et stetit coram eo, et ait: Vere scio quod non sit alius
deus in universa terra, nisi tantum in Israël. Obsecro itaque ut
accipias benedictionem a servo tuo.

<span id="016">16</span> At ille respondit: Vivit Dominus, ante quem
sto, quia non accipiam. Cumque vim faceret, penitus non acquievit.

<span id="017">17</span> Dixitque Naaman: Ut vis: sed, obsecro, concede
mihi servo tuo ut tollam onus duorum burdonum de terra: non enim faciet
ultra servus tuus holocaustum aut victimam diis alienis, nisi Domino.

<span id="018">18</span> Hoc autem solum est, de quo depreceris Dominum
pro servo tuo, quando ingredietur dominus meus templum Remmon ut adoret:
et illo innitente super manum meam, si adoravero in templo Remmon,
adorante eo in eodem loco, ut ignoscat mihi Dominus servo tuo pro hac
re.

<span id="019">19</span> Qui dixit ei: Vade in pace. Abiit ergo ab eo
electo terræ tempore.  

<span id="020">20</span> Dixitque Giezi puer viri Dei: Pepercit dominus
meus Naaman Syro isti, ut non acciperet ab eo quæ attulit: vivit
Dominus, quia curram post eum, et accipiam ab eo aliquid.

<span id="021">21</span> Et secutus est Giezi post tergum Naaman: quem
cum vidisset ille currentem ad se, desiliit de curru in occursum ejus,
et ait: Rectene sunt omnia?

<span id="022">22</span> Et ille ait: Recte. Dominus meus misit me ad te
dicens: Modo venerunt ad me duo adolescentes de monte Ephraim, ex filiis
prophetarum: da eis talentum argenti, et vestes mutatorias duplices.

<span id="023">23</span> Dixitque Naaman: Melius est ut accipias duo
talenta. Et coëgit eum, ligavitque duo talenta argenti in duobus saccis,
et duplicia vestimenta, et imposuit duobus pueris suis, qui et
portaverunt coram eo.

<span id="024">24</span> Cumque venisset jam vesperi, tulit de manu
eorum, et reposuit in domo, dimisitque viros, et abierunt.

<span id="025">25</span> Ipse autem ingressus, stetit coram domino suo.
Et dixit Eliseus: Unde venis, Giezi? Qui respondit: Non ivit servus tuus
quoquam.

<span id="026">26</span> At ille ait: Nonne cor meum in præsenti erat,
quando reversus est homo de curru suo in occursum tui? nunc igitur
accepisti argentum, et accepisti vestes ut emas oliveta, et vineas, et
oves, et boves, et servos, et ancillas.

<span id="027">27</span> Sed et lepra Naaman adhærebit tibi, et semini
tuo usque in sempiternum. Et egressus est ab eo leprosus quasi nix.

------------------------------------------------------------------------

[Next: 2 Kings Chapter 6](kg2006)
