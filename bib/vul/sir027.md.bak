[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir027)  [Apo](../apo/sir027.md) 
[Sep](../sep/sir027.md)   
  
[Sirach Index](sir.md)  
  [Previous](sir026)  [Next](sir028.md) 

------------------------------------------------------------------------

### Vulgate (Latin): Sirach Chapter 27

<span id="001">1</span> \[Propter inopiam multi deliquerunt:  
et qui quærit locupletari avertit oculum suum.  

<span id="002">2</span> Sicut in medio compaginis lapidum palus
figitur,  
sic et inter medium venditionis et emptionis angustiabitur peccatum:  

<span id="003">3</span> conteretur cum delinquente delictum.  

<span id="004">4</span> Si non in timore Domini tenueris te instanter,  
cito subvertetur domus tua.\]  

<span id="005">5</span> \[Sicut in percussura cribri remanebit pulvis,  
sic aporia hominis in cogitatu illius.  

<span id="006">6</span> Vasa figuli probat fornax,  
et homines justos tentatio tribulationis.  

<span id="007">7</span> Sicut rusticatio de ligno ostendit fructum
illius,  
sic verbum ex cogitatu cordis hominis.  

<span id="008">8</span> Ante sermonem non laudes virum:  
hæc enim tentatio est hominum.  

<span id="009">9</span> Si sequaris justitiam, apprehendes illam,  
et indues quasi poderem honoris:  
et inhabitabis cum ea, et proteget te in sempiternum,  
et in die agnitionis invenies firmamentum.  

<span id="010">10</span> Volatilia ad sibi similia conveniunt:  
et veritas ad eos qui operantur illam revertetur.  

<span id="011">11</span> Leo venationi insidiatur semper:  
sic peccata operantibus iniquitates.  

<span id="012">12</span> Homo sanctus in sapientia manet sicut sol:  
nam stultus sicut luna mutatur.  

<span id="013">13</span> In medio insensatorum serva verbum tempori:  
in medio autem cogitantium assiduus esto.  

<span id="014">14</span> Narratio peccantium odiosa,  
et risus illorum in deliciis peccati.  

<span id="015">15</span> Loquela multum jurans horripilationem capiti
statuet,  
et irreverentia ipsius obturatio aurium.  

<span id="016">16</span> Effusio sanguinis in rixa superborum,  
et maledictio illorum auditus gravis.  

<span id="017">17</span> Qui denudat arcana amici fidem perdit,  
et non inveniet amicum ad animum suum.  

<span id="018">18</span> Dilige proximum,  
et conjungere fide cum illo.  

<span id="019">19</span> Quod si denudaveris absconsa illius,  
non persequeris post eum.  

<span id="020">20</span> Sicut enim homo qui perdit amicum suum,  
sic et qui perdit amicitiam proximi sui.  

<span id="021">21</span> Et sicut qui dimittit avem de manu sua,  
sic dereliquisti proximum tuum, et non eum capies.  

<span id="022">22</span> Non illum sequaris, quoniam longe abest:  
effugit enim quasi caprea de laqueo, quoniam vulnerata est anima ejus:  

<span id="023">23</span> ultra eum non poteris colligare.  
Et maledicti est concordatio:  

<span id="024">24</span> denudare autem amici mysteria, desperatio est
animæ infelicis.\]  

<span id="025">25</span> \[Annuens oculo fabricat iniqua,  
et nemo eum abjiciet.  

<span id="026">26</span> In conspectu oculorum tuorum condulcabit os
suum,  
et super sermones tuos admirabitur:  
novissime autem pervertet os suum,  
et in verbis tuis dabit scandalum.  

<span id="027">27</span> Multa odivi, et non coæquavi ei,  
et Dominus odiet illum.  

<span id="028">28</span> Qui in altum mittit lapidem, super caput ejus
cadet:  
et plaga dolosa dolosi dividet vulnera.  

<span id="029">29</span> Et qui foveam fodit incidet in eam:  
et qui statuit lapidem proximo offendet in eo:  
et qui laqueum alii ponit, peribit in illo.  

<span id="030">30</span> Facienti nequissimum consilium, super ipsum
devolvetur,  
et non agnoscet unde adveniat illi.  

<span id="031">31</span> Illusio et improperium superborum,  
et vindicta sicut leo insidiabitur illi.  

<span id="032">32</span> Laqueo peribunt qui oblectantur casu
justorum,  
dolor autem consumet illos antequam moriantur.\]  

<span id="033">33</span> \[Ira et furor utraque execrabilia sunt,  
et vir peccator continens erit illorum.\]

------------------------------------------------------------------------

[Next: Sirach Chapter 28](sir028.md)
