[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1004)  [KJV](../kjv/kg1004)  [Sep](../sep/kg1004.md) 
[Tan](../tan/kg1004.md)   
  
[1 Kings Index](kg1.md)  
  [Previous](kg1003)  [Next](kg1005.md) 

------------------------------------------------------------------------

### Vulgate (Latin): 1 Kings Chapter 4

<span id="001">1</span> Erat autem rex Salomon regnans super omnem
Israël:

<span id="002">2</span> et hi principes quos habebat: Azarias filius
Sadoc sacerdotis:

<span id="003">3</span> Elihoreph et Ahia filii Sisa scribæ: Josaphat
filius Ahilud a commentariis:

<span id="004">4</span> Banaias filius Jojadæ super exercitum: Sadoc
autem et Abiathar sacerdotes:

<span id="005">5</span> Azarias filius Nathan super eos qui assistebant
regi: Zabud filius Nathan sacerdos, amicus regis:

<span id="006">6</span> et Ahisar præpositus domus: et Adoniram filius
Abda super tributa.

<span id="007">7</span> Habebat autem Salomon duodecim præfectos super
omnem Israël, qui præbebant annonam regi et domui ejus: per singulos
enim menses in anno, singuli necessaria ministrabant.

<span id="008">8</span> Et hæc nomina eorum: Benhur in monte Ephraim.

<span id="009">9</span> Bendecar in Macces, et in Salebim, et in
Bethsames, et in Elon, et in Bethanan.

<span id="010">10</span> Benhesed in Aruboth: ipsius erat Socho, et
omnis terra Epher.

<span id="011">11</span> Benabinadab, cujus omnis Nephath Dor: Tapheth
filiam Salomonis habebat uxorem.

<span id="012">12</span> Bana filius Ahilud regebat Thanac et Mageddo,
et universam Bethsan, quæ est juxta Sarthana subter Jezrahel, a Bethsan
usque Abelmehula e regione Jecmaan.

<span id="013">13</span> Bengaber in Ramoth Galaad: habebat Avothjair
filii Manasse in Galaad: ipse præerat in omni regione Argob, quæ est in
Basan, sexaginta civitatibus magnis atque muratis quæ habebant seras
æreas.

<span id="014">14</span> Ahinadab filius Addo præerat in Manaim.

<span id="015">15</span> Achimaas in Nephthali: sed et ipse habebat
Basemath filiam Salomonis in conjugio.

<span id="016">16</span> Baana filius Husi in Aser, et in Baloth.

<span id="017">17</span> Josaphat filius Pharue in Issachar.

<span id="018">18</span> Semei filius Ela in Benjamin.

<span id="019">19</span> Gaber filius Uri in terra Galaad, in terra
Sehon regis Amorrhæi et Og regis Basan, super omnia quæ erant in illa
terra.  

<span id="020">20</span> Juda et Israël innumerabiles, sicut arena maris
in multitudine: comedentes, et bibentes, atque lætantes.

<span id="021">21</span> Salomon autem erat in ditione sua, habens omnia
regna a flumine terræ Philisthiim usque ad terminum Ægypti: offerentium
sibi munera, et servientium ei cunctis diebus vitæ ejus.

<span id="022">22</span> Erat autem cibus Salomonis per dies singulos
triginta cori similæ, et sexaginta cori farinæ,

<span id="023">23</span> decem boves pingues, et viginti boves
pascuales, et centum arietes, excepta venatione cervorum, caprearum,
atque bubalorum, et avium altilium.

<span id="024">24</span> Ipse enim obtinebat omnem regionem quæ erat
trans flumen, a Thaphsa usque ad Gazan, et cunctos reges illarum
regionum: et habebat pacem ex omni parte in circuitu.

<span id="025">25</span> Habitabatque Juda et Israël absque timore ullo,
unusquisque sub vite sua et sub ficu sua, a Dan usque Bersabee, cunctis
diebus Salomonis.

<span id="026">26</span> Et habebat Salomon quadraginta millia præsepia
equorum currilium, et duodecim millia equestrium.

<span id="027">27</span> Nutriebantque eos supradicti regis præfecti:
sed et necessaria mensæ regis Salomonis cum ingenti cura præbebant in
tempore suo.

<span id="028">28</span> Hordeum quoque, et paleas equorum et
jumentorum, deferebant in locum ubi erat rex, juxta constitutum sibi.  

<span id="029">29</span> Dedit quoque Deus sapientiam Salomoni, et
prudentiam multam nimis, et latitudinem cordis quasi arenam quæ est in
littore maris.

<span id="030">30</span> Et præcedebat sapientia Salomonis sapientiam
omnium Orientalium et Ægyptiorum,

<span id="031">31</span> et erat sapientior cunctis hominibus:
sapientior Ethan Ezrahita, et Heman, et Chalcol, et Dorda filiis Mahol:
et erat nominatus in universis gentibus per circuitum.

<span id="032">32</span> Locutus est quoque Salomon tria millia
parabolas: et fuerunt carmina ejus quinque et mille.

<span id="033">33</span> Et disputavit super lignis a cedro quæ est in
Libano, usque ad hyssopum quæ egreditur de pariete: et disseruit de
jumentis, et volucribus, et reptilibus, et piscibus.

<span id="034">34</span> Et veniebant de cunctis populis ad audiendam
sapientiam Salomonis, et ab universis regibus terræ qui audiebant
sapientiam ejus.

------------------------------------------------------------------------

[Next: 1 Kings Chapter 5](kg1005.md)
