[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev003)  [GNT](../gnt/rev003.md) 
[KJV](../kjv/rev003.md)   
  
[Revelation Index](rev.md)  
  [Previous](rev002)  [Next](rev004.md) 

------------------------------------------------------------------------

### Vulgate (Latin): Revelation Chapter 3

<span id="001">1</span> Et angelo ecclesiæ Sardis scribe: Hæc dicit qui
habet septem spiritus Dei, et septem stellas: Scio opera tua, quia nomen
habes quod vivas, et mortuus es.

<span id="002">2</span> Esto vigilans, et confirma cetera, quæ moritura
erant. Non enim invenio opera tua plena coram Deo meo.

<span id="003">3</span> In mente ergo habe qualiter acceperis, et
audieris, et serva, et pœnitentiam age. Si ergo non vigilaveris, veniam
ad te tamquam fur et nescies qua hora veniam ad te.

<span id="004">4</span> Sed habes pauca nomina in Sardis qui non
inquinaverunt vestimenta sua: et ambulabunt mecum in albis, quia digni
sunt.

<span id="005">5</span> Qui vicerit, sic vestietur vestimentis albis, et
non delebo nomen ejus de libro vitæ, et confitebor nomen ejus coram
Patre meo, et coram angelis ejus.

<span id="006">6</span> Qui habet aurem, audiat quid Spiritus dicat
ecclesiis.  

<span id="007">7</span> Et angelo Philadelphiæ ecclesiæ scribe: Hæc
dicit Sanctus et Verus, qui habet clavem David: qui aperit, et nemo
claudit: claudit, et nemo aperit:

<span id="008">8</span> Scio opera tua. Ecce dedi coram te ostium
apertum, quod nemo potest claudere: quia modicam habes virtutem, et
servasti verbum meum, et non negasti nomen meum.

<span id="009">9</span> Ecce dabo de synagoga Satanæ, qui dicunt se
Judæos esse, et non sunt, sed mentiuntur: ecce faciam illos ut veniant,
et adorent ante pedes tuos: et scient quia ego dilexi te,

<span id="010">10</span> quoniam servasti verbum patientiæ meæ, et ego
servabo te ab hora tentationis, quæ ventura est in orbem universum
tentare habitantes in terra.

<span id="011">11</span> Ecce venio cito: tene quod habes, ut nemo
accipiat coronam tuam.

<span id="012">12</span> Qui vicerit, faciam illum columnam in templo
Dei mei, et foras non egredietur amplius: et scribam super eum nomen Dei
mei, et nomen civitatis Dei mei novæ Jerusalem, quæ descendit de cælo a
Deo meo, et nomen meum novum.

<span id="013">13</span> Qui habet aurem, audiat quid Spiritus dicat
ecclesiis.  

<span id="014">14</span> Et angelo Laodiciæ ecclesiæ scribe: Hæc dicit:
Amen, testis fidelis et verus, qui est principium creaturæ Dei.

<span id="015">15</span> Scio opera tua: quia neque frigidus es, neque
calidus: utinam frigidus esses, aut calidus:

<span id="016">16</span> sed quia tepidus es, et nec frigidus, nec
calidus, incipiam te evomere ex ore meo:

<span id="017">17</span> quia dicis: Quod dives sum, et locupletatus, et
nullius egeo: et nescis quia tu es miser, et miserabilis, et pauper, et
cæcus, et nudus.

<span id="018">18</span> Suadeo tibi emere a me aurum ignitum probatum,
ut locuples fias, et vestimentis albis induaris, et non appareat
confusio nuditatis tuæ, et collyrio inunge oculos tuos ut videas.

<span id="019">19</span> Ego quos amo, arguo, et castigo. Æmulare ergo,
et pœnitentiam age.

<span id="020">20</span> Ecce sto ad ostium, et pulso: si quis audierit
vocem meam, et aperuerit mihi januam, intrabo ad illum, et cœnabo cum
illo, et ipse mecum.

<span id="021">21</span> Qui vicerit, dabo ei sedere mecum in throno
meo: sicut et ego vici, et sedi cum Patre meo in throno ejus.

<span id="022">22</span> Qui habet aurem, audiat quid Spiritus dicat
ecclesiis.

------------------------------------------------------------------------

[Next: Revelation Chapter 4](rev004.md)
