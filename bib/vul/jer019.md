[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer019)  [KJV](../kjv/jer019)  [Sep](../sep/jer019) 
[Tan](../tan/jer019)   
  
[Jeremiah Index](jer)  
  [Previous](jer018)  [Next](jer020) 

------------------------------------------------------------------------

### Vulgate (Latin): Jeremiah Chapter 19

<span id="001">1</span> Hæc dicit Dominus: Vade, et accipe lagunculam
figuli testeam a senioribus populi et a senioribus sacerdotum,

<span id="002">2</span> et egredere ad vallem filii Ennom, quæ est juxta
introitum portæ fictilis: et prædicabis ibi verba quæ ego loquar ad te.

<span id="003">3</span> Et dices: \[Audite verbum Domini,  
reges Juda, et habitatores Jerusalem.  
Hæc dicit Dominus exercituum, Deus Israël:  
Ecce ego inducam afflictionem super locum istum,  
ita ut omnis qui audierit illam, tinniant aures ejus,  

<span id="004">4</span> eo quod dereliquerint me,  
et alienum fecerint locum istum,  
et libaverunt in eo diis alienis quos nescierunt,  
ipsi et patres eorum, et reges Juda:  
et repleverunt locum istum sanguine innocentum,  

<span id="005">5</span> et ædificaverunt excelsa Baalim,  
ad comburendos filios suos igni in holocaustum Baalim:  
quæ non præcepi, nec locutus sum,  
nec ascenderunt in cor meum.  

<span id="006">6</span> Propterea ecce dies veniunt, dicit Dominus,  
et non vocabitur amplius locus iste Topheth,  
et vallis filii Ennom,  
sed vallis occisionis.  

<span id="007">7</span> Et dissipabo consilium Juda et Jerusalem in loco
isto,  
et subvertam eos gladio in conspectu inimicorum suorum,  
et in manu quærentium animas eorum:  
et dabo cadavera eorum escam volatilibus cæli et bestiis terræ.  

<span id="008">8</span> Et ponam civitatem hanc in stuporem, et in
sibilum:  
omnis qui præterierit per eam obstupescet,  
et sibilabit super universa plaga ejus.  

<span id="009">9</span> Et cibabo eos carnibus filiorum suorum et
carnibus filiarum suarum:  
et unusquisque carnem amici sui comedet in obsidione,  
et in angustia in qua concludent eos inimici eorum,  
et qui quærunt animas eorum.\]

<span id="010">10</span> Et conteres lagunculam in oculis virorum qui
ibunt tecum,

<span id="011">11</span> et dices ad eos: \[Hæc dicit Dominus
exercituum:  
Sic conteram populum istum, et civitatem istam,  
sicut conteritur vas figuli,  
quod non potest ultra instaurari:  
et in Topheth sepelientur,  
eo quod non sit alius locus ad sepeliendum.  

<span id="012">12</span> Sic faciam loco huic, ait Dominus,  
et habitatoribus ejus,  
et ponam civitatem istam sicut Topheth.  

<span id="013">13</span> Et erunt domus Jerusalem,  
et domus regum Juda,  
sicut locus Topheth, immundæ,  
omnes domus in quarum domatibus sacrificaverunt omni militiæ cæli,  
et libaverunt libamina diis alienis.\]  

<span id="014">14</span> Venit autem Jeremias de Topheth, quo miserat
eum Dominus ad prophetandum, et stetit in atrio domus Domini, et dixit
ad omnem populum:

<span id="015">15</span> Hæc dicit Dominus exercituum, Deus Israël: Ecce
ego inducam super civitatem hanc, et super omnes urbes ejus, universa
mala quæ locutus sum adversum eam, quoniam induraverunt cervicem suam ut
non audirent sermones meos.

------------------------------------------------------------------------

[Next: Jeremiah Chapter 20](jer020)
