[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro007)  [KJV](../kjv/pro007)  [Sep](../sep/pro007.md) 
[Tan](../tan/pro007.md)   
  
[Proverbs Index](pro.md)  
  [Previous](pro006)  [Next](pro008.md) 

------------------------------------------------------------------------

### Vulgate (Latin): Proverbs Chapter 7

<span id="001">1</span> \[Fili mi, custodi sermones meos,  
et præcepta mea reconde tibi.  
Fili,

<span id="002">2</span> serva mandata mea, et vives;  
et legem meam quasi pupillam oculi tui:  

<span id="003">3</span> liga eam in digitis tuis,  
scribe illam in tabulis cordis tui.  

<span id="004">4</span> Dic sapientiæ: Soror mea es,  
et prudentiam voca amicam tuam:  

<span id="005">5</span> ut custodiant te a muliere extranea,  
et ab aliena quæ verba sua dulcia facit.  

<span id="006">6</span> De fenestra enim domus meæ  
per cancellos prospexi,  

<span id="007">7</span> et video parvulos;  
considero vecordem juvenem,  

<span id="008">8</span> qui transit per plateam juxta angulum  
et prope viam domus illius graditur:  

<span id="009">9</span> in obscuro, advesperascente die,  
in noctis tenebris et caligine.  

<span id="010">10</span> Et ecce occurrit illi mulier ornatu
meretricio,  
præparata ad capiendas animas:  
garrula et vaga,  

<span id="011">11</span> quietis impatiens,  
nec valens in domo consistere pedibus suis;  

<span id="012">12</span> nunc foris, nunc in plateis,  
nunc juxta angulos insidians.  

<span id="013">13</span> Apprehensumque deosculatur juvenem,  
et procaci vultu blanditur, dicens:  

<span id="014">14</span> Victimas pro salute vovi;  
hodie reddidi vota mea:  

<span id="015">15</span> idcirco egressa sum in occursum tuum,  
desiderans te videre, et reperi.  

<span id="016">16</span> Intexui funibus lectulum meum;  
stravi tapetibus pictis ex Ægypto:  

<span id="017">17</span> aspersi cubile meum myrrha,  
et aloë, et cinnamomo.  

<span id="018">18</span> Veni, inebriemur uberibus,  
et fruamur cupitis amplexibus donec illucescat dies.  

<span id="019">19</span> Non est enim vir in domo sua:  
abiit via longissima:  

<span id="020">20</span> sacculum pecuniæ secum tulit;  
in die plenæ lunæ reversurus est in domum suam.  

<span id="021">21</span> Irretivit eum multis sermonibus,  
et blanditiis labiorum protraxit illum.  

<span id="022">22</span> Statim eam sequitur quasi bos ductus ad
victimam,  
et quasi agnus lasciviens,  
et ignorans quod ad vincula stultus trahatur:  

<span id="023">23</span> donec transfigat sagitta jecur ejus,  
velut si avis festinet ad laqueum,  
et nescit quod de periculo animæ illius agitur.  

<span id="024">24</span> Nunc ergo, fili mi, audi me,  
et attende verbis oris mei.  

<span id="025">25</span> Ne abstrahatur in viis illius mens tua,  
neque decipiaris semitis ejus;  

<span id="026">26</span> multos enim vulneratos dejecit,  
et fortissimi quique interfecti sunt ab ea.  

<span id="027">27</span> Viæ inferi domus ejus,  
penetrantes in interiora mortis.\]

------------------------------------------------------------------------

[Next: Proverbs Chapter 8](pro008.md)
