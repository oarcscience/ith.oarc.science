[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdt010)  [Apo](../apo/jdt010) 
[Sep](../sep/jdt010)   
  
[Judith Index](jdt)  
  [Previous](jdt009)  [Next](jdt011) 

------------------------------------------------------------------------

### Vulgate (Latin): Judith Chapter 10

<span id="001">1</span> Factum est autem, cum cessasset clamare ad
Dominum, surrexit de loco in quo jacuerat prostrata ad Dominum.

<span id="002">2</span> Vocavitque abram suam, et descendens in domum
suam, abstulit a se cilicium, et exuit se vestimentis viduitatis suæ,

<span id="003">3</span> et lavit corpus suum, et unxit se myro optimo,
et discriminavit crinem capitis sui, et imposuit mitram super caput
suum, et induit se vestimentis jucunditatis suæ, induitque sandalia
pedibus suis, assumpsitque dextraliola, et lilia, et inaures, et
annulos, et omnibus ornamentis suis ornavit se.

<span id="004">4</span> Cui etiam Dominus contulit splendorem: quoniam
omnis ista compositio non ex libidine, sed ex virtute pendebat: et ideo
Dominus hanc in illam pulchritudinem ampliavit, ut incomparabili decore
omnium oculis appareret.

<span id="005">5</span> Imposuit itaque abræ suæ ascoperam vini, et vas
olei, et polentam, et palathas, et panes, et caseum, et profecta est.

<span id="006">6</span> Cumque venissent ad portam civitatis, invenerunt
expectantem Oziam et presbyteros civitatis.

<span id="007">7</span> Qui cum vidissent eam, stupentes mirati sunt
nimis pulchritudinem ejus.

<span id="008">8</span> Nihil tamen interrogantes eam, dimiserunt
transire, dicentes: Deus patrum nostrorum det tibi gratiam, et omne
consilium tui cordis sua virtute corroboret, ut glorietur super te
Jerusalem, et sit nomen tuum in numero sanctorum et justorum.

<span id="009">9</span> Et dixerunt hi qui illic erant omnes una voce:
Fiat, fiat.

<span id="010">10</span> Judith vero orans Dominum, transivit per
portas, ipsa et abra ejus.  

<span id="011">11</span> Factum est autem cum descenderet montem, circa
ortum diei, occurrerunt ei exploratores Assyriorum, et tenuerunt eam,
dicentes: Unde venis? aut quo vadis?

<span id="012">12</span> Quæ respondit: Filia sum Hebræorum, ideo ego
fugi a facie eorum, quoniam futurum agnovi quod dentur vobis in
deprædationem, pro eo quod contemnentes vos, noluerunt ultro tradere
seipsos ut invenirent misericordiam in conspectu vestro.

<span id="013">13</span> Hac de causa cogitavi mecum, dicens: Vadam ad
faciem principis Holofernis, ut indicem illi secreta illorum, et
ostendam illi quo aditu possit obtinere eos, ita ut non cadat vir unus
de exercitu ejus.

<span id="014">14</span> Et cum audissent viri illi verba ejus,
considerabant faciem ejus, et erat in oculis eorum stupor, quoniam
pulchritudinem ejus mirabantur nimis.

<span id="015">15</span> Et dixerunt ad eam: Conservasti animam tuam, eo
quod tale reperisti consilium, ut descenderes ad dominum nostrum.

<span id="016">16</span> Hoc autem scias, quoniam cum steteris in
conspectu ejus, bene tibi faciet, et eris gratissima in corde ejus.
Duxeruntque illam ad tabernaculum Holofernis, annuntiantes eam.

<span id="017">17</span> Cumque intrasset ante faciem ejus, statim
captus est in suis oculis Holofernes.

<span id="018">18</span> Dixeruntque ad eum satellites ejus: Quis
contemnat populum Hebræorum, qui tam decoras mulieres habent, ut non pro
his merito pugnare contra eos debeamus?  

<span id="019">19</span> Videns itaque Judith Holofernem sedentem in
conopeo, quod erat ex purpura, et auro, et smaragdo, et lapidibus
pretiosis intextum,

<span id="020">20</span> et cum in faciem ejus intendisset, adoravit
eum, prosternens se super terram. Et elevaverunt eam servi Holofernis,
jubente domino suo.

------------------------------------------------------------------------

[Next: Judith Chapter 11](jdt011)
