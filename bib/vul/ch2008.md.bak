[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2008)  [KJV](../kjv/ch2008)  [Sep](../sep/ch2008.md) 
[Tan](../tan/ch2008.md)   
  
[2 Chronicles Index](ch2.md)  
  [Previous](ch2007)  [Next](ch2009.md) 

------------------------------------------------------------------------

### Vulgate (Latin): 2 Chronicles Chapter 8

<span id="001">1</span> Expletis autem viginti annis postquam ædificavit
Salomon domum Domini et domum suam,

<span id="002">2</span> civitates quas dederat Hiram Salomoni,
ædificavit, et habitare ibi fecit filios Israël.

<span id="003">3</span> Abiit quoque in Emath Suba, et obtinuit eam.

<span id="004">4</span> Et ædificavit Palmyram in deserto, et alias
civitates munitissimas ædificavit in Emath.

<span id="005">5</span> Exstruxitque Bethoron superiorem, et Bethoron
inferiorem, civitates muratas habentes portas et vectes et seras:

<span id="006">6</span> Balaath etiam et omnes urbes firmissimas quæ
fuerunt Salomonis, cunctasque urbes quadrigarum, et urbes equitum. Omnia
quæcumque voluit Salomon atque disposuit, ædificavit in Jerusalem, et in
Libano, et in universa terra potestatis suæ.

<span id="007">7</span> Omnem populum qui derelictus fuerat de Hethæis,
et Amorrhæis, et Pherezæis, et Hevæis, et Jebusæis, qui non erant de
stirpe Israël,

<span id="008">8</span> de filiis eorum, et de posteris, quos non
interfecerant filii Israël, subjugavit Salomon in tributarios, usque in
diem hanc.

<span id="009">9</span> Porro de filiis Israël non posuit ut servirent
operibus regis: ipsi enim erant viri bellatores, et duces primi, et
principes quadrigarum et equitum ejus.

<span id="010">10</span> Omnes autem principes exercitus regis Salomonis
fuerunt ducenti quinquaginta, qui erudiebant populum.

<span id="011">11</span> Filiam vero Pharaonis transtulit de civitate
David in domum quam ædificaverat ei. Dixit enim rex: Non habitabit uxor
mea in domo David regis Israël, eo quod sanctificata sit: quia ingressa
est in eam arca Domini.

<span id="012">12</span> Tunc obtulit Salomon holocausta Domino super
altare Domini, quod exstruxerat ante porticum,

<span id="013">13</span> ut per singulos dies offerretur in eo juxta
præceptum Moysi in sabbatis et in calendis, et in festis diebus, ter per
annum, id est, in solemnitate azymorum, et in solemnitatem hebdomadarum,
et in solemnitate tabernaculorum.

<span id="014">14</span> Et constituit juxta dispositionem David patris
sui officia sacerdotum in ministeriis suis, et Levitas in ordine suo, ut
laudarent et ministrarent coram sacerdotibus juxta ritum uniuscujusque
diei, et janitores in divisionibus suis per portam et portam: sic enim
præceperat David homo Dei.

<span id="015">15</span> Nec prætergressi sunt de mandatis regis tam
sacerdotes quam Levitæ, ex omnibus quæ præceperat, et in custodiis
thesaurorum.

<span id="016">16</span> Omnes impensas præparatas habuit Salomon ex eo
die quo fundavit domum Domini usque in diem quo perfecit eam.

<span id="017">17</span> Tunc abiit Salomon in Asiongaber, et in Ailath
ad oram maris Rubri, quæ est in terra Edom.

<span id="018">18</span> Misit autem ei Hiram per manus servorum suorum
naves, et nautas gnaros maris, et abierunt cum servis Salomonis in
Ophir, tuleruntque inde quadringenta quinquaginta talenta auri, et
attulerunt ad regem Salomonem.

------------------------------------------------------------------------

[Next: 2 Chronicles Chapter 9](ch2009.md)
