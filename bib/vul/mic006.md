[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic006)  [KJV](../kjv/mic006)  [Sep](../sep/mic006.md) 
[Tan](../tan/mic006.md)   
  
[Micah Index](mic.md)  
  [Previous](mic005)  [Next](mic007.md) 

------------------------------------------------------------------------

### Vulgate (Latin): Micah Chapter 6

<span id="001">1</span> \[Audite quæ Dominus loquitur:  
Surge, contende judicio adversum montes,  
et audiant colles vocem tuam.  

<span id="002">2</span> Audiant montes judicium Domini,  
et fortia fundamenta terræ;  
quia judicium Domini cum populo suo,  
et cum Israël dijudicabitur.  

<span id="003">3</span> Popule meus, quid feci tibi?  
aut quid molestus fui tibi? Responde mihi.  

<span id="004">4</span> Quia eduxi te de terra Ægypti,  
et de domo servientium liberavi te,  
et misi ante faciem tuam Moysen, et Aaron, et Mariam.  

<span id="005">5</span> Popule meus, memento, quæso,  
quid cogitaverit Balach, rex Moab,  
et quid responderit ei Balaam, filius Beor,  
de Setim usque ad Galgalam,  
ut cognosceres justitias Domini.  

<span id="006">6</span> Quid dignum offeram Domino?  
curvabo genu Deo excelso?  
Numquid offeram ei holocautomata et vitulos anniculos?  

<span id="007">7</span> numquid placari potest Dominus in millibus
arietum,  
aut in multis millibus hircorum pinguium?  
numquid dabo primogenitum meum pro scelere meo,  
fructum ventris mei pro peccato animæ meæ?  

<span id="008">8</span> Indicabo tibi, o homo, quid sit bonum,  
et quid Dominus requirat a te:  
utique facere judicium,  
et diligere misericordiam,  
et sollicitum ambulare cum Deo tuo.  

<span id="009">9</span> Vox Domini ad civitatem clamat,  
et salus erit timentibus nomen tuum:  
audite, tribus, et quis approbabit illud?  

<span id="010">10</span> Adhuc ignis in domo impii thesauri
iniquitatis,  
et mensura minor iræ plena.  

<span id="011">11</span> Numquid justificabo stateram impiam,  
et saccelli pondera dolosa?  

<span id="012">12</span> In quibus divites ejus repleti sunt
iniquitate,  
et habitantes in ea loquebantur mendacium,  
et lingua eorum fraudulenta in ore eorum.  

<span id="013">13</span> Et ego ergo cœpi percutere te perditione super
peccatis tuis.  

<span id="014">14</span> Tu comedes, et non saturaberis,  
et humiliatio tua in medio tui:  
et apprehendes, et non salvabis,  
et quos salvaveris, in gladium dabo.  

<span id="015">15</span> Tu seminabis, et non metes:  
tu calcabis olivam, et non ungeris oleo;  
et mustum, et non bibes vinum.  

<span id="016">16</span> Et custodisti præcepta Amri,  
et omne opus domus Achab,  
et ambulasti in voluntatibus eorum:  
ut darem te in perditionem,  
et habitantes in ea in sibilum,  
et opprobrium populi mei portabitis.\]

------------------------------------------------------------------------

[Next: Micah Chapter 7](mic007.md)
