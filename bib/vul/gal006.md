[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gal006)  [GNT](../gnt/gal006.md) 
[KJV](../kjv/gal006.md)   
  
[Galatians Index](gal.md)  
  [Previous](gal005)  [Next](eph001.md) 

------------------------------------------------------------------------

### Vulgate (Latin): Galatians Chapter 6

<span id="001">1</span> Fratres, etsi præoccupatus fuerit homo in aliquo
delicto, vos, qui spirituales estis, hujusmodi instruite in spiritu
lenitatis, considerans teipsum, ne et tu tenteris.

<span id="002">2</span> Alter alterius onera portate, et sic
adimplebitis legem Christi.

<span id="003">3</span> Nam si quis existimat se aliquid esse, cum nihil
sit, ipse se seducit.

<span id="004">4</span> Opus autem suum probet unusquisque, et sic in
semetipso tantum gloriam habebit, et non in altero.

<span id="005">5</span> Unusquisque enim onus suum portabit.

<span id="006">6</span> Communicet autem is qui catechizatur verbo, ei
qui se catechizat, in omnibus bonis.

<span id="007">7</span> Nolite errare: Deus non irridetur.

<span id="008">8</span> Quæ enim seminaverit homo, hæc et metet. Quoniam
qui seminat in carne sua, de carne et metet corruptionem: qui autem
seminat in spiritu, de spiritu metet vitam æternam.

<span id="009">9</span> Bonum autem facientes, non deficiamus: tempore
enim suo metemus non deficientes.

<span id="010">10</span> Ergo dum tempus habemus, operemur bonum ad
omnes, maxime autem ad domesticos fidei.  

<span id="011">11</span> Videte qualibus litteris scripsi vobis mea
manu.

<span id="012">12</span> Quicumque enim volunt placere in carne, hi
cogunt vos circumcidi, tantum ut crucis Christi persecutionem non
patiantur.

<span id="013">13</span> Neque enim qui circumciduntur, legem
custodiunt: sed volunt vos circumcidi, ut in carne vestra glorientur.

<span id="014">14</span> Mihi autem absit gloriari, nisi in cruce Domini
nostri Jesu Christi: per quem mihi mundus crucifixus est, et ego mundo.

<span id="015">15</span> In Christo enim Jesu neque circumcisio aliquid
valet, neque præputium, sed nova creatura.

<span id="016">16</span> Et quicumque hanc regulam secuti fuerint, pax
super illos, et misericordia, et super Israël Dei.

<span id="017">17</span> De cetero, nemo mihi molestus sit: ego enim
stigmata Domini Jesu in corpore meo porto.

<span id="018">18</span> Gratia Domini nostri Jesu Christi cum spiritu
vestro, fratres. Amen.

------------------------------------------------------------------------

[Next: Ephesians Chapter 1](eph001.md)
