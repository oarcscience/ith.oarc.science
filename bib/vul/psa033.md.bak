[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa033)  [KJV](../kjv/psa033)  [Sep](../sep/psa033.md) 
[Tan](../tan/psa033.md)   
  
[Psalms Index](psa.md)  
  [Previous](psa032)  [Next](psa034.md) 

------------------------------------------------------------------------

### Vulgate (Latin): Psalms Chapter 33

<span id="001">1</span> Davidi, cum immutavit vultum suum coram
Achimelech, et dimisit eum, et abiit.

<span id="002">2</span> \[Benedicam Dominum in omni tempore;  
semper laus ejus in ore meo.  

<span id="003">3</span> In Domino laudabitur anima mea:  
audiant mansueti, et lætentur.  

<span id="004">4</span> Magnificate Dominum mecum,  
et exaltemus nomen ejus in idipsum.  

<span id="005">5</span> Exquisivi Dominum, et exaudivit me;  
et ex omnibus tribulationibus meis eripuit me.  

<span id="006">6</span> Accedite ad eum, et illuminamini;  
et facies vestræ non confundentur.  

<span id="007">7</span> Iste pauper clamavit, et Dominus exaudivit
eum,  
et de omnibus tribulationibus ejus salvavit eum.  

<span id="008">8</span> Immittet angelus Domini in circuitu timentium
eum,  
et eripiet eos.  

<span id="009">9</span> Gustate et videte quoniam suavis est Dominus;  
beatus vir qui sperat in eo.  

<span id="010">10</span> Timete Dominum, omnes sancti ejus,  
quoniam non est inopia timentibus eum.  

<span id="011">11</span> Divites eguerunt, et esurierunt;  
inquirentes autem Dominum non minuentur omni bono.  

<span id="012">12</span> Venite, filii; audite me:  
timorem Domini docebo vos.  

<span id="013">13</span> Quis est homo qui vult vitam;  
diligit dies videre bonos?  

<span id="014">14</span> Prohibe linguam tuam a malo,  
et labia tua ne loquantur dolum.  

<span id="015">15</span> Diverte a malo, et fac bonum;  
inquire pacem, et persequere eam.  

<span id="016">16</span> Oculi Domini super justos,  
et aures ejus in preces eorum.  

<span id="017">17</span> Vultus autem Domini super facientes mala,  
ut perdat de terra memoriam eorum.  

<span id="018">18</span> Clamaverunt justi, et Dominus exaudivit eos;  
et ex omnibus tribulationibus eorum liberavit eos.  

<span id="019">19</span> Juxta est Dominus iis qui tribulato sunt
corde,  
et humiles spiritu salvabit.  

<span id="020">20</span> Multæ tribulationes justorum;  
et de omnibus his liberabit eos Dominus.  

<span id="021">21</span> Custodit Dominus omnia ossa eorum:  
unum ex his non conteretur.  

<span id="022">22</span> Mors peccatorum pessima;  
et qui oderunt justum delinquent.  

<span id="023">23</span> Redimet Dominus animas servorum suorum,  
et non delinquent omnes qui sperant in eo.\]

------------------------------------------------------------------------

[Next: Psalms Chapter 34](psa034.md)
