[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1014)  [KJV](../kjv/sa1014)  [Sep](../sep/sa1014.md) 
[Tan](../tan/sa1014.md)   
  
[1 Samuel Index](sa1.md)  
  [Previous](sa1013)  [Next](sa1015.md) 

------------------------------------------------------------------------

### Vulgate (Latin): 1 Samuel Chapter 14

<span id="001">1</span> Et accidit quadam die ut diceret Jonathas filius
Saul ad adolescentem armigerum suum: Veni, et transeamus ad stationem
Philisthinorum, quæ est trans locum illum. Patri autem suo hoc ipsum non
indicavit.

<span id="002">2</span> Porro Saul morabatur in extrema parte Gabaa sub
malogranato, quæ erat in Magron: et erat populus cum eo quasi
sexcentorum virorum.

<span id="003">3</span> Et Achias filius Achitob fratris Ichabod filii
Phinees, qui ortus fuerat ex Heli sacerdote Domini in Silo, portabat
ephod. Sed et populus ignorabat quo isset Jonathas.

<span id="004">4</span> Erant autem inter ascensus per quos nitebatur
Jonathas transire ad stationem Philisthinorum, eminentes petræ ex
utraque parte, et quasi in modum dentium scopuli hinc et inde prærupti:
nomen uni Boses, et nomen alteri Sene:

<span id="005">5</span> unus scopulus prominens ad aquilonem ex adverso
Machmas, et alter ad meridiem contra Gabaa.

<span id="006">6</span> Dixit autem Jonathas ad adolescentem armigerum
suum: Veni, transeamus ad stationem incircumcisorum horum, si forte
faciat Dominus pro nobis: quia non est Domino difficile salvare, vel in
multis, vel in paucis.

<span id="007">7</span> Dixitque ei armiger suus: Fac omnia quæ placent
animo tuo: perge quo cupis, et ero tecum ubicumque volueris.

<span id="008">8</span> Et ait Jonathas: Ecce nos transimus ad viros
istos. Cumque apparuerimus eis,

<span id="009">9</span> si taliter locuti fuerint ad nos: Manete donec
veniamus ad vos: stemus in loco nostro, nec ascendamus ad eos.

<span id="010">10</span> Si autem dixerint: Ascendite ad nos:
ascendamus, quia tradidit eos Dominus in manibus nostris: hoc erit nobis
signum.

<span id="011">11</span> Apparuit igitur uterque stationi
Philisthinorum: dixeruntque Philisthiim: En Hebræi egrediuntur de
cavernis in quibus absconditi fuerant.

<span id="012">12</span> Et locuti sunt viri de statione ad Jonathan et
ad armigerum ejus, dixeruntque: Ascendite ad nos, et ostendemus vobis
rem. Et ait Jonathas ad armigerum suum: Ascendamus: sequere me: tradidit
enim Dominus eos in manus Israël.

<span id="013">13</span> Ascendit autem Jonathas manibus et pedibus
reptans, et armiger ejus post eum. Itaque alii cadebant ante Jonathan,
alios armiger ejus interficiebat sequens eum.

<span id="014">14</span> Et facta est plaga prima qua percussit Jonathas
et armiger ejus, quasi viginti virorum in media parte jugeri quam par
boum in die arare consuevit.

<span id="015">15</span> Et factum est miraculum in castris per agros:
sed et omnis populus stationis eorum qui ierant ad prædandum, obstupuit,
et conturbata est terra: et accidit quasi miraculum a Deo.

<span id="016">16</span> Et respexerunt speculatores Saul qui erant in
Gabaa Benjamin, et ecce multitudo prostrata, et huc illucque diffugiens.

<span id="017">17</span> Et ait Saul populo qui erat cum eo: Requirite,
et videte quis abierit ex nobis. Cumque requisissent, repertum est non
adesse Jonathan et armigerum ejus.

<span id="018">18</span> Et ait Saul ad Achiam: Applica arcam Dei. (Erat
enim ibi arca Dei in die illa cum filiis Israël.)

<span id="019">19</span> Cumque loqueretur Saul ad sacerdotem, tumultus
magnus exortus est in castris Philisthinorum: crescebatque paulatim, et
clarius resonabat. Et ait Saul ad sacerdotem: Contrahe manum tuam.  

<span id="020">20</span> Conclamavit ergo Saul, et omnis populus qui
erat cum eo, et venerunt usque ad locum certaminis: et ecce versus
fuerat gladius uniuscujusque ad proximum suum, et cædes magna nimis.

<span id="021">21</span> Sed et Hebræi qui fuerant cum Philisthiim heri
et nudiustertius, ascenderantque cum eis in castris, reversi sunt ut
essent cum Israël qui erant cum Saul et Jonatha.

<span id="022">22</span> Omnes quoque Israëlitæ qui se absconderant in
monte Ephraim, audientes quod fugissent Philisthæi, sociaverunt se cum
suis in prælio. Et erant cum Saul quasi decem millia virorum.

<span id="023">23</span> Et salvavit Dominus in die illa Israël: pugna
autem pervenit usque ad Bethaven.

<span id="024">24</span> Et viri Israël sociati sunt sibi in die illa:
adjuravit autem Saul populum, dicens: Maledictus vir qui comederit panem
usque ad vesperam, donec ulciscar de inimicis meis. Et non manducavit
universus populus panem:

<span id="025">25</span> omneque terræ vulgus venit in saltum, in quo
erat mel super faciem agri.

<span id="026">26</span> Ingressus est itaque populus saltum, et
apparuit fluens mel, nullusque applicuit manum ad os suum: timebat enim
populus juramentum.  

<span id="027">27</span> Porro Jonathas non audierat cum adjuraret pater
ejus populum: extenditque summitatem virgæ quam habebat in manu, et
intinxit in favum mellis: et convertit manum suam ad os suum, et
illuminati sunt oculi ejus.

<span id="028">28</span> Respondensque unus de populo, ait: Jurejurando
constrinxit pater tuus populum, dicens: Maledictus vir qui comederit
panem hodie. (Defecerat autem populus.)

<span id="029">29</span> Dixitque Jonathas: Turbavit pater meus terram:
vidistis ipsi quia illuminati sunt oculi mei, eo quod gustaverim
paululum de melle isto:

<span id="030">30</span> quanto magis si comedisset populus de præda
inimicorum suorum, quam reperit? nonne major plaga facta fuisset in
Philisthiim?

<span id="031">31</span> Percusserunt ergo in die illa Philisthæos a
Machmis usque in Ajalon.  
Defatigatus est autem populus nimis:

<span id="032">32</span> et versus ad prædam tulit oves, et boves, et
vitulos, et mactaverunt in terra: comeditque populus cum sanguine.

<span id="033">33</span> Nuntiaverunt autem Sauli dicentes quod populus
peccasset Domino, comedens cum sanguine. Qui ait: Prævaricati estis:
volvite ad me jam nunc saxum grande.

<span id="034">34</span> Et dixit Saul: Dispergimini in vulgus, et
dicite eis ut adducat ad me unusquisque bovem suum et arietem, et
occidite super istud, et vescimini, et non peccabitis Domino comedentes
cum sanguine. Adduxit itaque omnis populus unusquisque bovem in manu sua
usque ad noctem: et occiderunt ibi.

<span id="035">35</span> Ædificavit autem Saul altare Domino, tuncque
primum cœpit ædificare altare Domino.  

<span id="036">36</span> Et dixit Saul: Irruamus super Philisthæos
nocte, et vastemus eos usque dum illucescat mane, nec relinquamus ex eis
virum. Dixitque populus: Omne quod bonum videtur in oculis tuis, fac. Et
ait sacerdos: Accedamus huc ad Deum.

<span id="037">37</span> Et consuluit Saul Dominum: Num persequar
Philisthiim? si trades eos in manus Israël? Et non respondit ei in die
illa.

<span id="038">38</span> Dixitque Saul: Applicate huc universos angulos
populi: et scitote, et videte per quem acciderit peccatum hoc hodie.

<span id="039">39</span> Vivit Dominus salvator Israël, quia si per
Jonathan filium meum factum est, absque retractione morietur. Ad quod
nullus contradixit ei de omni populo.

<span id="040">40</span> Et ait ad universum Israël: Separamini vos in
partem unam, et ego cum Jonatha filio meo ero in parte altera.
Responditque populus ad Saul: Quod bonum videtur in oculis tuis, fac.  

<span id="041">41</span> Et dixit Saul ad Dominum Deum Israël: Domine
Deus Israël, da indicium: quid est quod non responderis servo tuo hodie?
si in me, aut in Jonatha filio meo, est iniquitas hæc, da ostensionem:
aut si hæc iniquitas est in populo tuo, da sanctitatem. Et deprehensus
est Jonathas et Saul: populus autem exivit.

<span id="042">42</span> Et ait Saul: Mittite sortem inter me et inter
Jonathan filium meum. Et captus est Jonathas.

<span id="043">43</span> Dixit autem Saul ad Jonathan: Indica mihi quid
feceris. Et indicavit ei Jonathas, et ait: Gustans gustavi in summitate
virgæ quæ erat in manu mea, paululum mellis, et ecce ego morior.

<span id="044">44</span> Et ait Saul: Hæc faciat mihi Deus, et hæc
addat, quia morte morieris, Jonatha.

<span id="045">45</span> Dixitque populus ad Saul: Ergone Jonathas
morietur, qui fecit salutem hanc magnam in Israël? hoc nefas est: vivit
Dominus, si ceciderit capillus de capite ejus in terram, quia cum Deo
operatus est hodie. Liberavit ergo populus Jonathan, ut non moreretur.

<span id="046">46</span> Recessitque Saul, nec persecutus est
Philisthiim: porro Philisthiim abierunt in loca sua.  

<span id="047">47</span> Et Saul, confirmato regno super Israël,
pugnabat per circuitum adversum omnes inimicos ejus, contra Moab, et
filios Ammon, et Edom, et reges Soba, et Philisthæos: et quocumque se
verterat, superabat.

<span id="048">48</span> Congregatoque exercitu, percussit Amalec, et
eruit Israël de manu vastatorum ejus.

<span id="049">49</span> Fuerunt autem filii Saul, Jonathas, et Jessui,
et Melchisua: et nomina duarum filiarum ejus, nomen primogenitæ Merob,
et nomen minoris Michol.

<span id="050">50</span> Et nomen uxoris Saul Achinoam filia Achimaas:
et nomen principis militiæ ejus Abner filius Ner, patruelis Saul.

<span id="051">51</span> Porro Cis fuit pater Saul, et Ner pater Abner,
filius Abiel.

<span id="052">52</span> Erat autem bellum potens adversum Philisthæos
omnibus diebus Saul. Nam quemcumque viderat Saul virum fortem, et aptum
ad prælium, sociabat eum sibi.

------------------------------------------------------------------------

[Next: 1 Samuel Chapter 15](sa1015.md)
