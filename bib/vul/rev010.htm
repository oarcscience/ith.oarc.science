<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Revelation: Revelation Chapter 10</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/rev010.htm">Polyglot</A>&nbsp;
<A HREF="../gnt/rev010.htm">GNT</A>&nbsp;
<A HREF="../kjv/rev010.htm">KJV</A>&nbsp;

<BR>
<BR><A HREF="rev.htm">Revelation Index</A><BR>
&nbsp;
<A HREF="rev009.htm">Previous</A>&nbsp;
<A HREF="rev011.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Revelation Chapter 10</H3><P><a name="001">1</A>&nbsp;Et vidi alium angelum fortem descendentem de c&#230;lo amictum nube, et iris in capite ejus, et facies ejus erat ut sol, et pedes ejus tamquam column&#230; ignis:</P>
<P><a name="002">2</A>&nbsp;et habebat in manu sua libellum apertum: et posuit pedem suum dextrum super mare, sinistrum autem super terram:</P>
<P><a name="003">3</A>&nbsp;et clamavit voce magna, quemadmodum cum leo rugit. Et cum clamasset, locuta sunt septem tonitrua voces suas.</P>
<P><a name="004">4</A>&nbsp;Et cum locuta fuissent septem tonitrua voces suas, ego scripturus eram: et audivi vocem de c&#230;lo dicentem mihi: Signa qu&#230; locuta sunt septem tonitrua: et noli ea scribere.</P>
<P><a name="005">5</A>&nbsp;Et angelus, quem vidi stantem super mare et super terram, levavit manum suam ad c&#230;lum:</P>
<P><a name="006">6</A>&nbsp;et juravit per viventem in s&#230;cula s&#230;culorum, qui creavit c&#230;lum, et ea qu&#230; in eo sunt: et terram, et ea qu&#230; in ea sunt: et mare, et ea qu&#230; in eo sunt: Quia tempus non erit amplius:</P>
<P><a name="007">7</A>&nbsp;sed in diebus vocis septimi angeli, cum c&#156;perit tuba canere, consummabitur mysterium Dei sicut evangelizavit per servos suos prophetas.</P>
<P><a name="008">8</A>&nbsp;Et audivi vocem de c&#230;lo iterum loquentem mecum, et dicentem: Vade, et accipe librum apertum de manu angeli stantis super mare, et super terram.</P>
<P><a name="009">9</A>&nbsp;Et abii ad angelum, dicens ei, ut daret mihi librum. Et dixit mihi: Accipe librum, et devora illum: et faciet amaricari ventrem tuum, sed in ore tuo erit dulce tamquam mel.</P>
<P><a name="010">10</A>&nbsp;Et accepi librum de manu angeli, et devoravi illum: et erat in ore meo tamquam mel dulce, et cum devorassem eum, amaricatus est venter meus:</P>
<P><a name="011">11</A>&nbsp;et dixit mihi: Oportet te iterum prophetare gentibus, et populis, et linguis, et regibus multis.</P>
<P><HR>
<CENTER>
<A HREF="rev011.htm">Next: Revelation Chapter 11</A></CENTER>
</BODY>
</HTML>
