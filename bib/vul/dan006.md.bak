[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/dan006)  [KJV](../kjv/dan006.md) 
[Sep:Dan](../sep/dan006)  [Sep:DaT](../sep/dat006.md) 
[Tan](../tan/dan006.md)   
  
[Daniel Index](dan.md)  
  [Previous](dan005)  [Next](dan007.md) 

------------------------------------------------------------------------

### Vulgate (Latin): Daniel Chapter 6

<span id="001">1</span> Placuit Dario, et constituit super regnum
satrapas centum viginti ut essent in toto regno suo.

<span id="002">2</span> Et super eos principes tres, ex quibus Daniel
unus erat: ut satrapæ illis redderent rationem, et rex non sustineret
molestiam.

<span id="003">3</span> Igitur Daniel superabat omnes principes et
satrapas, quia spiritus Dei amplior erat in illo.

<span id="004">4</span> Porro rex cogitabat constituere eum super omne
regnum: unde principes, et satrapæ quærebant occasionem ut invenirent
Danieli ex latere regis: nullamque causam, et suspicionem reperire
potuerunt, eo quod fidelis esset, et omnis culpa, et suspicio non
inveniretur in eo.

<span id="005">5</span> Dixerunt ergo viri illi: Non inveniemus Danieli
huic aliquam occasionem, nisi forte in lege Dei sui.

<span id="006">6</span> Tunc principes et satrapæ surripuerunt regi, et
sic locuti sunt ei: Dari rex, in æternum vive!

<span id="007">7</span> consilium inierunt omnes principes regni tui,
magistratus, et satrapæ, senatores, et judices, ut decretum imperatorium
exeat, et edictum: ut omnis, qui petierit aliquam petitionem a quocumque
deo et homine usque ad triginta dies, nisi a te, rex, mittatur in lacum
leonum.

<span id="008">8</span> Nunc itaque rex, confirma sententiam, et scribe
decretum: ut non immutetur quod statutum est a Medis et Persis, nec
prævaricari cuiquam liceat.

<span id="009">9</span> Porro rex Darius proposuit edictum, et
statuit.  

<span id="010">10</span> Quod cum Daniel comperisset, id est,
constitutam legem, ingressus est domum suam: et fenestris apertis in
cœnaculo suo contra Jerusalem tribus temporibus in die flectebat genua
sua, et adorabat, confitebaturque coram Deo suo sicut et ante facere
consueverat.

<span id="011">11</span> Viri ergo illi curiosius inquirentes invenerunt
Danielem orantem, et obsecrantem Deum suum.

<span id="012">12</span> Et accedentes locuti sunt regi super edicto:
Rex, numquid non constituisti ut omnis homo qui rogaret quemquam de diis
et hominibus usque ad dies triginta, nisi te, rex, mitteretur in lacum
leonum? Ad quos respondens rex, ait: Verus est sermo juxta decretum
Medorum atque Persarum, quod prævaricari non licet.

<span id="013">13</span> Tunc respondentes dixerunt coram rege: Daniel
de filiis captivitatis Juda, non curavit de lege tua, et de edicto quod
constituisti: sed tribus temporibus per diem orat obsecratione sua.

<span id="014">14</span> Quod verbum cum audisset rex, satis
contristatus est: et pro Daniele posuit cor ut liberaret eum, et usque
ad occasum solis laborabat ut erueret illum.

<span id="015">15</span> Viri autem illi, intelligentes regem, dixerunt
ei: Scito, rex, quia lex Medorum atque Persarum est ut omne decretum,
quod constituerit rex, non liceat immutari.

<span id="016">16</span> Tunc rex præcepit, et adduxerunt Danielem, et
miserunt eum in lacum leonum. Dixitque rex Danieli: Deus tuus, quem
colis semper, ipse liberabit te.

<span id="017">17</span> Allatusque est lapis unus, et positus est super
os laci: quem obsignavit rex annulo suo, et annulo optimatum suorum, ne
quid fieret contra Danielem.  

<span id="018">18</span> Et abiit rex in domum suam, et dormivit
incœnatus, cibique non sunt allati coram eo, insuper et somnus recessit
ab eo.

<span id="019">19</span> Tunc rex primo diluculo consurgens, festinus ad
lacum leonum perrexit:

<span id="020">20</span> appropinquansque lacui, Danielem voce
lacrimabili inclamavit, et affatus est eum: Daniel serve Dei viventis,
Deus tuus, cui tu servis semper, putasne valuit te liberare a leonibus?

<span id="021">21</span> Et Daniel regi respondens ait: Rex, in æternum
vive!

<span id="022">22</span> Deus meus misit angelum suum, et conclusit ora
leonum, et non nocuerunt mihi: quia coram eo justitia inventa est in me:
sed et coram te, rex, delictum non feci.

<span id="023">23</span> Tunc vehementer rex gavisus est super eo, et
Danielem præcepit educi de lacu: eductusque est Daniel de lacu, et nulla
læsio inventa est in eo, quia credidit Deo suo.

<span id="024">24</span> Jubente autem rege, adducti sunt viri illi, qui
accusaverant Danielem: et in lacum leonum missi sunt, ipsi, et filii, et
uxores eorum: et non pervenerunt usque ad pavimentum laci, donec
arriperent eos leones, et omnia ossa eorum comminuerunt.

<span id="025">25</span> Tunc Darius rex scripsit universis populis,
tribubus, et linguis habitantibus in universa terra: Pax vobis
multiplicetur.

<span id="026">26</span> A me constitutum est decretum, ut in universo
imperio et regno meo, tremiscant et paveant Deum Danielis: ipse est enim
Deus vivens, et æternus in sæcula, et regnum ejus non dissipabitur, et
potestas ejus usque in æternum.

<span id="027">27</span> Ipse liberator atque salvator, faciens signa et
mirabilia in cælo et in terra: qui liberavit Danielem de lacu leonum.

<span id="028">28</span> Porro Daniel perseveravit usque ad regnum
Darii, regnumque Cyri Persæ.

------------------------------------------------------------------------

[Next: Daniel Chapter 7](dan007.md)
