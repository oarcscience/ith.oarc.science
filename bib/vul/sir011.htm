<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 11</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sir011.htm">Polyglot</A>&nbsp;
<A HREF="../apo/sir011.htm">Apo</A>&nbsp;
<A HREF="../sep/sir011.htm">Sep</A>&nbsp;

<BR>
<BR><A HREF="sir.htm">Sirach Index</A><BR>
&nbsp;
<A HREF="sir010.htm">Previous</A>&nbsp;
<A HREF="sir012.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 11</H3><P><a name="001">1</A>&nbsp;[Sapientia humiliati exaltabit caput illius,<BR> et in medio magnatorum consedere illum faciet.<BR></P>
<P><a name="002">2</A>&nbsp;Non laudes virum in specie sua,<BR> neque spernas hominem in visu suo.<BR></P>
<P><a name="003">3</A>&nbsp;Brevis in volatilibus est apis,<BR> et initium dulcoris habet fructus illius.<BR></P>
<P><a name="004">4</A>&nbsp;In vestitu ne glorieris umquam,<BR> nec in die honoris tui extollaris:<BR> quoniam mirabilia opera Altissimi solius,<BR> et gloriosa, et absconsa, et invisa opera illius.<BR></P>
<P><a name="005">5</A>&nbsp;Multi tyranni sederunt in throno:<BR> et insuspicabilis portavit diadema.<BR></P>
<P><a name="006">6</A>&nbsp;Multi potentes oppressi sunt valide,<BR> et gloriosi traditi sunt in manus alterorum.<BR></P>
<P><a name="007">7</A>&nbsp;Priusquam interroges, ne vituperes quemquam:<BR> et cum interrogaveris, corripe juste.]<BR>
</P>
<P><a name="008">8</A>&nbsp;[Priusquam audias, ne respondeas verbum:<BR> et in medio sermonum ne adjicias loqui.<BR></P>
<P><a name="009">9</A>&nbsp;De ea re qu&#230; te non molestat, ne certeris:<BR> et in judicio peccantium ne consistas.<BR></P>
<P><a name="010">10</A>&nbsp;Fili, ne in multis sint actus tui:<BR> et si dives fueris, non eris immunis a delicto.<BR> Si enim secutus fueris, non apprehendes:<BR> et non effugies, si pr&#230;cucurreris.<BR></P>
<P><a name="011">11</A>&nbsp;Est homo laborans et festinans, et dolens:<BR> impius, et tanto magis non abundabit.<BR></P>
<P><a name="012">12</A>&nbsp;Est homo marcidus egens recuperatione,<BR> plus deficiens virtute, et abundans paupertate:<BR></P>
<P><a name="013">13</A>&nbsp;et oculus Dei respexit illum in bono,<BR> et erexit eum ab humilitate ipsius, et exaltavit caput ejus:<BR> et mirati sunt in illo multi, et honoraverunt Deum.]<BR>
</P>
<P><a name="014">14</A>&nbsp;[Bona et mala, vita et mors,<BR> paupertas et honestas, a Deo sunt:<BR></P>
<P><a name="015">15</A>&nbsp;sapientia, et disciplina, et scientia legis, apud Deum:<BR> dilectio, et vi&#230; bonorum, apud ipsum.<BR></P>
<P><a name="016">16</A>&nbsp;Error et tenebr&#230; peccatoribus concreata sunt:<BR> qui autem exsultant in malis consenescunt in malo.<BR></P>
<P><a name="017">17</A>&nbsp;Datio Dei permanet justis,<BR> et profectus illius successus habebit in &#230;ternum.<BR></P>
<P><a name="018">18</A>&nbsp;Est qui locupletatur parce agendo,<BR> et h&#230;c est pars mercedis illius.<BR></P>
<P><a name="019">19</A>&nbsp;In eo quod dicit: Inveni requiem mihi,<BR> et nunc manducabo de bonis meis solus:<BR></P>
<P><a name="020">20</A>&nbsp;et nescit quod tempus pr&#230;teriet, et mors appropinquet,<BR> et relinquat omnia aliis, et morietur.<BR></P>
<P><a name="021">21</A>&nbsp;Sta in testamento tuo, et in illo colloquere,<BR> et in opere mandatorum tuorum veterasce.<BR></P>
<P><a name="022">22</A>&nbsp;Ne manseris in operibus peccatorum:<BR> confide autem in Deo, et mane in loco tuo.<BR></P>
<P><a name="023">23</A>&nbsp;Facile est enim in oculis Dei<BR> subito honestare pauperem.<BR></P>
<P><a name="024">24</A>&nbsp;Benedictio Dei in mercedem justi festinat,<BR> et in hora veloci processus illius fructificat.<BR></P>
<P><a name="025">25</A>&nbsp;Ne dicas: Quid est mihi opus?<BR> et qu&#230; erunt mihi ex hoc bona?<BR></P>
<P><a name="026">26</A>&nbsp;Ne dicas: Sufficiens mihi sum:<BR> et quid ex hoc pessimabor?<BR></P>
<P><a name="027">27</A>&nbsp;In die bonorum ne immemor sis malorum,<BR> et in die malorum ne immemor sis bonorum:<BR></P>
<P><a name="028">28</A>&nbsp;quoniam facile est coram Deo in die obitus<BR> retribuere unicuique secundum vias suas.<BR></P>
<P><a name="029">29</A>&nbsp;Malitia hor&#230; oblivionem facit luxuri&#230; magn&#230;,<BR> et in fine hominis denudatio operum illius.<BR></P>
<P><a name="030">30</A>&nbsp;Ante mortem ne laudes hominem quemquam:<BR> quoniam in filiis suis agnoscitur vir.]<BR>
</P>
<P><a name="031">31</A>&nbsp;[Non omnem hominem inducas in domum tuam:<BR> mult&#230; enim sunt insidi&#230; dolosi.<BR></P>
<P><a name="032">32</A>&nbsp;Sicut enim eructant pr&#230;cordia f&#156;tentium,<BR> et sicut perdix inducitur in caveam, et ut caprea in laqueum:<BR> sic et cor superborum,<BR> et sicut prospector videns casum proximi sui.<BR></P>
<P><a name="033">33</A>&nbsp;Bona enim in mala convertens insidiatur,<BR> et in electis imponet maculam.<BR></P>
<P><a name="034">34</A>&nbsp;A scintilla una augetur ignis,<BR> et ab uno doloso augetur sanguis:<BR> homo vero peccator sanguini insidiatur.<BR></P>
<P><a name="035">35</A>&nbsp;Attende tibi a pestifero, fabricat enim mala,<BR> ne inducat super te subsannationem in perpetuum.<BR></P>
<P><a name="036">36</A>&nbsp;Admitte ad te alienigenam:<BR> et subvertet te in turbine,<BR> et abalienabit te a tuis propriis.]</P>
<P><HR>
<CENTER>
<A HREF="sir012.htm">Next: Sirach Chapter 12</A></CENTER>
</BODY>
</HTML>
