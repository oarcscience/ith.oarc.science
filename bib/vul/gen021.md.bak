[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen021)  [KJV](../kjv/gen021)  [Sep](../sep/gen021.md) 
[Tan](../tan/gen021.md)   
  
[Genesis Index](gen.md)  
  [Previous](gen020)  [Next](gen022.md) 

------------------------------------------------------------------------

### Vulgate (Latin): Genesis Chapter 21

<span id="001">1</span> Visitavit autem Dominus Saram, sicut promiserat:
et implevit quæ locutus est.

<span id="002">2</span> Concepitque et peperit filium in senectute sua,
tempore quo prædixerat ei Deus.

<span id="003">3</span> Vocavitque Abraham nomen filii sui, quem genuit
ei Sara, Isaac:

<span id="004">4</span> et circumcidit eum octavo die, sicut præceperat
ei Deus,

<span id="005">5</span> cum centum esset annorum: hac quippe ætate
patris, natus est Isaac.

<span id="006">6</span> Dixitque Sara: Risum fecit mihi Deus: quicumque
audierit, corridebit mihi.

<span id="007">7</span> Rursumque ait: Quis auditurus crederet Abraham
quod Sara lactaret filium, quem peperit et jam seni?

<span id="008">8</span> Crevit igitur puer, et ablactatus est: fecitque
Abraham grande convivium in die ablactationis ejus.  

<span id="009">9</span> Cumque vidisset Sara filium Agar Ægyptiæ
ludentem cum Isaac filio suo, dixit ad Abraham:

<span id="010">10</span> Ejice ancillam hanc, et filium ejus: non enim
erit hæres filius ancillæ cum filio meo Isaac.

<span id="011">11</span> Dure accepit hoc Abraham pro filio suo.

<span id="012">12</span> Cui dixit Deus: Non tibi videatur asperum super
puero, et super ancilla tua: omnia quæ dixerit tibi Sara, audi vocem
ejus: quia in Isaac vocabitur tibi semen.

<span id="013">13</span> Sed et filium ancillæ faciam in gentem magnam,
quia semen tuum est.

<span id="014">14</span> Surrexit itaque Abraham mane, et tollens panem
et utrem aquæ, imposuit scapulæ ejus, tradiditque puerum, et dimisit
eam. Quæ cum abiisset, errabat in solitudine Bersabee.

<span id="015">15</span> Cumque consumpta esset aqua in utre, abjecit
puerum subter unam arborum, quæ ibi erant.

<span id="016">16</span> Et abiit, seditque e regione procul quantum
potest arcus jacere: dixit enim: Non videbo morientem puerum: et sedens
contra, levavit vocem suam et flevit.

<span id="017">17</span> Exaudivit autem Deus vocem pueri: vocavitque
angelus Dei Agar de cælo, dicens: Quid agis Agar? noli timere: exaudivit
enim Deus vocem pueri de loco in quo est.

<span id="018">18</span> Surge, tolle puerum, et tene manum illius: quia
in gentem magnam faciam eum.

<span id="019">19</span> Aperuitque oculos ejus Deus: quæ videns puteum
aquæ, abiit, et implevit utrem, deditque puero bibere.

<span id="020">20</span> Et fuit cum eo: qui crevit, et moratus est in
solitudine, factusque est juvenis sagittarius.

<span id="021">21</span> Habitavitque in deserto Pharan, et accepit illi
mater sua uxorem de terra Ægypti.  

<span id="022">22</span> Eodem tempore dixit Abimelech, et Phicol
princeps exercitus ejus, ad Abraham: Deus tecum est in universis quæ
agis.

<span id="023">23</span> Jura ergo per Deum, ne noceas mihi, et posteris
meis, stirpique meæ: sed juxta misericordiam, quam feci tibi, facies
mihi, et terræ in qua versatus es advena.

<span id="024">24</span> Dixitque Abraham: Ego jurabo.

<span id="025">25</span> Et increpavit Abimelech propter puteum aquæ
quem vi abstulerunt servi ejus.

<span id="026">26</span> Responditque Abimelech: Nescivi quis fecerit
hanc rem: sed et tu non indicasti mihi, et ego non audivi præter hodie.

<span id="027">27</span> Tulit itaque Abraham oves et boves, et dedit
Abimelech: percusseruntque ambo fœdus.

<span id="028">28</span> Et statuit Abraham septem agnas gregis seorsum.

<span id="029">29</span> Cui dixit Abimelech: Quid sibi volunt septem
agnæ istæ, quas stare fecisti seorsum?

<span id="030">30</span> At ille: Septem, inquit, agnas accipies de manu
mea: ut sint mihi in testimonium, quoniam ego fodi puteum istum.

<span id="031">31</span> Idcirco vocatus est locus ille Bersabee: quia
ibi uterque juravit.

<span id="032">32</span> Et inierunt fœdus pro puteo juramenti.

<span id="033">33</span> Surrexit autem Abimelech, et Phicol princeps
exercitus ejus, reversique sunt in terram Palæstinorum. Abraham vero
plantavit nemus in Bersabee, et invocavit ibi nomen Domini Dei æterni.

<span id="034">34</span> Et fuit colonus terræ Palæstinorum diebus
multis.

------------------------------------------------------------------------

[Next: Genesis Chapter 22](gen022.md)
