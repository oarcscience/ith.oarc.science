[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu007)  [KJV](../kjv/deu007)  [Sep](../sep/deu007.md) 
[Tan](../tan/deu007.md)   
  
[Deuteronomy Index](deu.md)  
  [Previous](deu006)  [Next](deu008.md) 

------------------------------------------------------------------------

### Vulgate (Latin): Deuteronomy Chapter 7

<span id="001">1</span> Cum introduxerit te Dominus Deus tuus in terram,
quam possessurus ingredieris, et deleverit gentes multas coram te,
Hethæum, et Gergezæum, et Amorrhæum, Chananæum, et Pherezæum, et Hevæum,
et Jebusæum, septem gentes multo majoris numeri quam tu es, et
robustiores te:

<span id="002">2</span> tradideritque eas Dominus Deus tuus tibi,
percuties eas usque ad internecionem. Non inibis cum eis fœdus, nec
misereberis earum,

<span id="003">3</span> neque sociabis cum eis conjugia. Filiam tuam non
dabis filio ejus, nec filiam illius accipies filio tuo:

<span id="004">4</span> quia seducet filium tuum, ne sequatur me, et ut
magis serviat diis alienis: irasceturque furor Domini, et delebit te
cito.

<span id="005">5</span> Quin potius hæc facietis eis: aras eorum
subvertite, et confringite statuas, lucosque succidite, et sculptilia
comburite:

<span id="006">6</span> quia populus sanctus es Domino Deo tuo.  
Te elegit Dominus Deus tuus, ut sis ei populus peculiaris de cunctis
populis, qui sunt super terram.

<span id="007">7</span> Non quia cunctas gentes numero vincebatis, vobis
junctus est Dominus, et elegit vos, cum omnibus sitis populis pauciores:

<span id="008">8</span> sed quia dilexit vos Dominus, et custodivit
juramentum, quod juravit patribus vestris: eduxitque vos in manu forti,
et redemit de domo servitutis, de manu Pharaonis regis Ægypti.

<span id="009">9</span> Et scies, quia Dominus Deus tuus, ipse est Deus
fortis et fidelis, custodiens pactum et misericordiam diligentibus se,
et his qui custodiunt præcepta ejus in mille generationes:

<span id="010">10</span> et reddens odientibus se statim, ita ut
disperdat eos, et ultra non differat, protinus eis restituens quod
merentur.

<span id="011">11</span> Custodi ergo præcepta et cæremonias atque
judicia, quæ ego mando tibi hodie ut facias.  

<span id="012">12</span> Si postquam audieris hæc judicia, custodieris
ea, et feceris, custodiet et Dominus Deus tuus pactum tibi, et
misericordiam quam juravit patribus tuis:

<span id="013">13</span> et diliget te, ac multiplicabit, benedicetque
fructui ventris tui, et fructui terræ tuæ, frumento tuo, atque vindemiæ,
oleo, et armentis, gregibus ovium tuarum super terram, pro qua juravit
patribus tuis ut daret eam tibi.

<span id="014">14</span> Benedictus eris inter omnes populos. Non erit
apud te sterilis utriusque sexus, tam in hominibus quam in gregibus
tuis.

<span id="015">15</span> Auferet Dominus a te omnem languorem: et
infirmitates Ægypti pessimas, quas novisti, non inferet tibi, sed
cunctis hostibus tuis.

<span id="016">16</span> Devorabis omnes populos, quos Dominus Deus tuus
daturus est tibi. Non parcet eis oculus tuus, nec servies diis eorum, ne
sint in ruinam tui.  

<span id="017">17</span> Si dixeris in corde tuo: Plures sunt gentes
istæ quam ego: quomodo potero delere eas?

<span id="018">18</span> noli metuere, sed recordare quæ fecerit Dominus
Deus tuus Pharaoni, et cunctis Ægyptiis,

<span id="019">19</span> plagas maximas, quas viderunt oculi tui, et
signa atque portenta, manumque robustam, et extentum brachium, ut
educeret te Dominus Deus tuus: sic faciet cunctis populis, quos metuis.

<span id="020">20</span> Insuper et crabrones mittet Dominus Deus tuus
in eos, donec deleat omnes atque disperdat qui te fugerint, et latere
potuerint.

<span id="021">21</span> Non timebis eos, quia Dominus Deus tuus in
medio tui est, Deus magnus et terribilis:

<span id="022">22</span> ipse consumet nationes has in conspectu tuo
paulatim atque per partes. Non poteris eas delere pariter: ne forte
multiplicentur contra te bestiæ terræ.

<span id="023">23</span> Dabitque eos Dominus Deus tuus in conspectu
tuo: et interficiet illos, donec penitus deleantur.

<span id="024">24</span> Tradetque reges eorum in manus tuas, et
disperdes nomina eorum sub cælo: nullus poterit resistere tibi, donec
conteras eos.

<span id="025">25</span> Sculptilia eorum igne combures: non concupisces
argentum et aurum, de quibus facta sunt, neque assumes ex eis tibi
quidquam, ne offendas, propterea quia abominatio est Domini tui:

<span id="026">26</span> nec inferes quippiam ex idolo in domum tuam, ne
fias anathema, sicut et illud est. Quasi spurcitiam detestaberis, et
velut inquinamentum ac sordes abominationi habebis, quia anathema est.

------------------------------------------------------------------------

[Next: Deuteronomy Chapter 8](deu008.md)
