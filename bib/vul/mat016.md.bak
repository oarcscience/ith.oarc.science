[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat016)  [GNT](../gnt/mat016.md) 
[KJV](../kjv/mat016.md)   
  
[Matthew Index](mat.md)  
  [Previous](mat015)  [Next](mat017.md) 

------------------------------------------------------------------------

### Vulgate (Latin): Matthew Chapter 16

<span id="001">1</span> Et accesserunt ad eum pharisæi et sadducæi
tentantes: et rogaverunt eum ut signum de cælo ostenderet eis.

<span id="002">2</span> At ille respondens, ait illis: Facto vespere
dicitis: Serenum erit, rubicundum est enim cælum.

<span id="003">3</span> Et mane: Hodie tempestas, rutilat enim triste
cælum.

<span id="004">4</span> Faciem ergo cæli dijudicare nostis: signa autem
temporum non potestis scire? Generatio mala et adultera signum quærit:
et signum non dabitur ei, nisi signum Jonæ prophetæ. Et relictis illis,
abiit.  

<span id="005">5</span> Et cum venissent discipuli ejus trans fretum,
obliti sunt panes accipere.

<span id="006">6</span> Qui dixit illis: Intuemini, et cavete a fermento
pharisæorum et sadducæorum.

<span id="007">7</span> At illi cogitabant intra se dicentes: Quia panes
non accepimus.

<span id="008">8</span> Sciens autem Jesus, dixit: Quid cogitatis intra
vos modicæ fidei, quia panes non habetis?

<span id="009">9</span> Nondum intelligitis, neque recordamini quinque
panum in quinque millia hominum, et quot cophinos sumpsistis?

<span id="010">10</span> neque septem panum in quatuor millia hominum,
et quot sportas sumpsistis?

<span id="011">11</span> Quare non intelligitis, quia non de pane dixi
vobis: Cavete a fermento pharisæorum et sadducæorum?

<span id="012">12</span> Tunc intellexerunt quia non dixerit cavendum a
fermento panum, sed a doctrina pharisæorum et sadducæorum.  

<span id="013">13</span> Venit autem Jesus in partes Cæsareæ Philippi:
et interrogabat discipulos suos, dicens: Quem dicunt homines esse Filium
hominis?

<span id="014">14</span> At illi dixerunt: Alii Joannem Baptistam, alii
autem Eliam, alii vero Jeremiam, aut unum ex prophetis.

<span id="015">15</span> Dicit illis Jesus: Vos autem, quem me esse
dicitis?

<span id="016">16</span> Respondens Simon Petrus dixit: Tu es Christus,
Filius Dei vivi.

<span id="017">17</span> Respondens autem Jesus, dixit ei: Beatus es
Simon Bar Jona: quia caro et sanguis non revelavit tibi, sed Pater meus,
qui in cælis est.

<span id="018">18</span> Et ego dico tibi, quia tu es Petrus, et super
hanc petram ædificabo Ecclesiam meam, et portæ inferi non prævalebunt
adversus eam.

<span id="019">19</span> Et tibi dabo claves regni cælorum. Et
quodcumque ligaveris super terram, erit ligatum et in cælis: et
quodcumque solveris super terram, erit solutum et in cælis.

<span id="020">20</span> Tunc præcepit discipulis suis ut nemini
dicerent quia ipse esset Jesus Christus.  

<span id="021">21</span> Exinde cœpit Jesus ostendere discipulis suis,
quia oporteret eum ire Jerosolymam, et multa pati a senioribus, et
scribis, et principibus sacerdotum, et occidi, et tertia die resurgere.

<span id="022">22</span> Et assumens eum Petrus, cœpit increpare illum
dicens: Absit a te, Domine: non erit tibi hoc.

<span id="023">23</span> Qui conversus, dixit Petro: Vade post me
Satana, scandalum es mihi: quia non sapis ea quæ Dei sunt, sed ea quæ
hominum.

<span id="024">24</span> Tunc Jesus dixit discipulis suis: Si quis vult
post me venire, abneget semetipsum, et tollat crucem suam, et sequatur
me.

<span id="025">25</span> Qui enim voluerit animam suam salvam facere,
perdet eam: qui autem perdiderit animam suam propter me, inveniet eam.

<span id="026">26</span> Quid enim prodest homini, si mundum universum
lucretur, animæ vero suæ detrimentum patiatur? aut quam dabit homo
commutationem pro anima sua?

<span id="027">27</span> Filius enim hominis venturus est in gloria
Patris sui cum angelis suis: et tunc reddet unicuique secundum opera
ejus.

<span id="028">28</span> Amen dico vobis, sunt quidam de hic stantibus,
qui non gustabunt mortem, donec videant Filium hominis venientem in
regno suo.

------------------------------------------------------------------------

[Next: Matthew Chapter 17](mat017.md)
