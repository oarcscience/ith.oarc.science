[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa068)  [KJV](../kjv/psa068)  [Sep](../sep/psa068.md) 
[Tan](../tan/psa068.md)   
  
[Psalms Index](psa.md)  
  [Previous](psa067)  [Next](psa069.md) 

------------------------------------------------------------------------

### Vulgate (Latin): Psalms Chapter 68

<span id="001">1</span> In finem, pro iis qui commutabuntur. David.

<span id="002">2</span> \[Salvum me fac, Deus,  
quoniam intraverunt aquæ usque ad animam meam.  

<span id="003">3</span> Infixus sum in limo profundi et non est
substantia.  
Veni in altitudinem maris, et tempestas demersit me.  

<span id="004">4</span> Laboravi clamans, raucæ factæ sunt fauces meæ;  
defecerunt oculi mei, dum spero in Deum meum.  

<span id="005">5</span> Multiplicati sunt super capillos capitis mei  
qui oderunt me gratis.  
Confortati sunt qui persecuti sunt me  
inimici mei injuste;  
quæ non rapui, tunc exsolvebam.  

<span id="006">6</span> Deus, tu scis insipientiam meam;  
et delicta mea a te non sunt abscondita.  

<span id="007">7</span> Non erubescant in me qui exspectant te, Domine,
Domine virtutum;  
non confundantur super me qui quærunt te, Deus Israël.  

<span id="008">8</span> Quoniam propter te sustinui opprobrium;  
operuit confusio faciem meam.  

<span id="009">9</span> Extraneus factus sum fratribus meis,  
et peregrinus filiis matris meæ.  

<span id="010">10</span> Quoniam zelus domus tuæ comedit me,  
et opprobria exprobrantium tibi ceciderunt super me.  

<span id="011">11</span> Et operui in jejunio animam meam,  
et factum est in opprobrium mihi.  

<span id="012">12</span> Et posui vestimentum meum cilicium;  
et factus sum illis in parabolam.  

<span id="013">13</span> Adversum me loquebantur qui sedebant in
porta,  
et in me psallebant qui bibebant vinum.  

<span id="014">14</span> Ego vero orationem meam ad te, Domine;  
tempus beneplaciti, Deus.  
In multitudine misericordiæ tuæ,  
exaudi me in veritate salutis tuæ.  

<span id="015">15</span> Eripe me de luto, ut non infigar;  
libera me ab iis qui oderunt me, et de profundis aquarum.  

<span id="016">16</span> Non me demergat tempestas aquæ,  
neque absorbeat me profundum,  
neque urgeat super me puteus os suum.  

<span id="017">17</span> Exaudi me, Domine, quoniam benigna est
misericordia tua;  
secundum multitudinem miserationum tuarum respice in me.  

<span id="018">18</span> Et ne avertas faciem tuam a puero tuo;  
quoniam tribulor, velociter exaudi me.  

<span id="019">19</span> Intende animæ meæ, et libera eam;  
propter inimicos meos, eripe me.  

<span id="020">20</span> Tu scis improperium meum, et confusionem meam,
et reverentiam meam;  

<span id="021">21</span> in conspectu tuo sunt omnes qui tribulant me.  
Improperium exspectavit cor meum et miseriam:  
et sustinui qui simul contristaretur, et non fuit;  
et qui consolaretur, et non inveni.  

<span id="022">22</span> Et dederunt in escam meam fel,  
et in siti mea potaverunt me aceto.  

<span id="023">23</span> Fiat mensa eorum coram ipsis in laqueum,  
et in retributiones, et in scandalum.  

<span id="024">24</span> Obscurentur oculi eorum, ne videant,  
et dorsum eorum semper incurva.  

<span id="025">25</span> Effunde super eos iram tuam,  
et furor iræ tuæ comprehendat eos.  

<span id="026">26</span> Fiat habitatio eorum deserta,  
et in tabernaculis eorum non sit qui inhabitet.  

<span id="027">27</span> Quoniam quem tu percussisti persecuti sunt,  
et super dolorem vulnerum meorum addiderunt.  

<span id="028">28</span> Appone iniquitatem super iniquitatem eorum,  
et non intrent in justitiam tuam.  

<span id="029">29</span> Deleantur de libro viventium,  
et cum justis non scribantur.  

<span id="030">30</span> Ego sum pauper et dolens;  
salus tua, Deus, suscepit me.  

<span id="031">31</span> Laudabo nomen Dei cum cantico,  
et magnificabo eum in laude:  

<span id="032">32</span> et placebit Deo super vitulum novellum,  
cornua producentem et ungulas.  

<span id="033">33</span> Videant pauperes, et lætentur;  
quærite Deum, et vivet anima vestra:  

<span id="034">34</span> quoniam exaudivit pauperes Dominus,  
et vinctos suos non despexit.  

<span id="035">35</span> Laudent illum cæli et terra;  
mare, et omnia reptilia in eis.  

<span id="036">36</span> Quoniam Deus salvam faciet Sion,  
et ædificabuntur civitates Juda,  
et inhabitabunt ibi, et hæreditate acquirent eam.  

<span id="037">37</span> Et semen servorum ejus possidebit eam;  
et qui diligunt nomen ejus habitabunt in ea.\]

------------------------------------------------------------------------

[Next: Psalms Chapter 69](psa069.md)
