[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2012)  [KJV](../kjv/kg2012)  [Sep](../sep/kg2012.md) 
[Tan](../tan/kg2012.md)   
  
[2 Kings Index](kg2.md)  
  [Previous](kg2011)  [Next](kg2013.md) 

------------------------------------------------------------------------

### Vulgate (Latin): 2 Kings Chapter 12

<span id="001">1</span> Anno septimo Jehu, regnavit Joas: et quadraginta
annis regnavit in Jerusalem. Nomen matris ejus Sebia de Bersabee.

<span id="002">2</span> Fecitque Joas rectum coram Domino cunctis diebus
quibus docuit eum Jojada sacerdos.

<span id="003">3</span> Verumtamen excelsa non abstulit: adhuc enim
populus immolabat, et adolebat in excelsis incensum.  

<span id="004">4</span> Dixitque Joas ad sacerdotes: Omnem pecuniam
sanctorum, quæ illata fuerit in templum Domini a prætereuntibus, quæ
offertur pro pretio animæ, et quam sponte et arbitrio cordis sui
inferunt in templum Domini:

<span id="005">5</span> accipiant illam sacerdotes juxta ordinem suum,
et instaurent sartatecta domus, si quid necessarium viderint
instauratione.

<span id="006">6</span> Igitur usque ad vigesimum tertium annum regis
Joas, non instauraverunt sacerdotes sartatecta templi.

<span id="007">7</span> Vocavitque rex Joas Jojadam pontificem et
sacerdotes, dicens eis: Quare sartatecta non instauratis templi? nolite
ergo amplius accipere pecuniam juxta ordinem vestrum, sed ad
instaurationem templi reddite eam.

<span id="008">8</span> Prohibitique sunt sacerdotes ultra accipere
pecuniam a populo, et instaurare sartatecta domus.

<span id="009">9</span> Et tulit Jojada pontifex gazophylacium unum,
aperuitque foramen desuper, et posuit illud juxta altare ad dexteram
ingredientium domum Domini: mittebantque in eo sacerdotes qui
custodiebant ostia, omnem pecuniam quæ deferebatur ad templum Domini.

<span id="010">10</span> Cumque viderent nimiam pecuniam esse in
gazophylacio, ascendebat scriba regis, et pontifex, effundebantque et
numerabant pecuniam quæ inveniebatur in domo Domini:

<span id="011">11</span> et dabant eam juxta numerum atque mensuram in
manu eorum qui præerant cæmentariis domus Domini: qui impendebant eam in
fabris lignorum et in cæmentariis, iis qui operabantur in domo Domini,

<span id="012">12</span> et sartatecta faciebant: et in iis qui cædebant
saxa, et ut emerent ligna, et lapides, qui excidebantur, ita ut
impleretur instauratio domus Domini in universis quæ indigebant expensa
ad muniendam domum.

<span id="013">13</span> Verumtamen non fiebant ex eadem pecunia hydriæ
templi Domini, et fuscinulæ, et thuribula, et tubæ, et omne vas aureum
et argenteum, de pecunia quæ inferebatur in templum Domini.

<span id="014">14</span> Iis enim qui faciebant opus, dabatur ut
instauraretur templum Domini:

<span id="015">15</span> et non fiebat ratio iis hominibus qui
accipiebant pecuniam ut distribuerent eam artificibus, sed in fide
tractabant eam.

<span id="016">16</span> Pecuniam vero pro delicto, et pecuniam pro
peccatis non inferebant in templum Domini, quia sacerdotum erat.  

<span id="017">17</span> Tunc ascendit Hazaël rex Syriæ, et pugnabat
contra Geth, cepitque eam: et direxit faciem suam ut ascenderet in
Jerusalem.

<span id="018">18</span> Quam ob rem tulit Joas rex Juda omnia
sanctificata quæ consecraverant Josaphat, et Joram, et Ochozias, patres
ejus reges Juda, et quæ ipse obtulerat: et universum argentum quod
inveniri potuit in thesauris templi Domini et in palatio regis: misitque
Hazaëli regi Syriæ, et recessit ab Jerusalem.

<span id="019">19</span> Reliqua autem sermonum Joas, et universa quæ
fecit, nonne hæc scripta sunt in libro verborum dierum regum Juda?

<span id="020">20</span> Surrexerunt autem servi ejus, et conjuraverunt
inter se, percusseruntque Joas in domo Mello in descensu Sella.

<span id="021">21</span> Josachar namque filius Semaath, et Jozabad
filius Somer servi ejus, percusserunt eum, et mortuus est: et
sepelierunt eum cum patribus suis in civitate David: regnavitque Amasias
filius ejus pro eo.

------------------------------------------------------------------------

[Next: 2 Kings Chapter 13](kg2013.md)
