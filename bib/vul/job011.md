[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job011)  [KJV](../kjv/job011)  [Sep](../sep/job011.md) 
[Tan](../tan/job011.md)   
  
[Job Index](job.md)  
  [Previous](job010)  [Next](job012.md) 

------------------------------------------------------------------------

### Vulgate (Latin): Job Chapter 11

<span id="001">1</span> Respondens autem Sophar Naamathites, dixit:

<span id="002">2</span> \[Numquid qui multa loquitur, non et audiet?  
aut vir verbosus justificabitur?  

<span id="003">3</span> Tibi soli tacebunt homines?  
et cum ceteros irriseris, a nullo confutaberis?  

<span id="004">4</span> Dixisti enim: Purus est sermo meus,  
et mundus sum in conspectu tuo.  

<span id="005">5</span> Atque utinam Deus loqueretur tecum,  
et aperiret labia sua tibi,  

<span id="006">6</span> ut ostenderet tibi secreta sapientiæ,  
et quod multiplex esset lex ejus:  
et intelligeres quod multo minora exigaris ab eo  
quam meretur iniquitas tua!  

<span id="007">7</span> Forsitan vestigia Dei comprehendes,  
et usque ad perfectum Omnipotentem reperies?  

<span id="008">8</span> Excelsior cælo est, et quid facies?  
profundior inferno, et unde cognosces?  

<span id="009">9</span> Longior terra mensura ejus,  
et latior mari.  

<span id="010">10</span> Si subverterit omnia, vel in unum
coarctaverit,  
quis contradicet ei?  

<span id="011">11</span> Ipse enim novit hominum vanitatem;  
et videns iniquitatem, nonne considerat?  

<span id="012">12</span> Vir vanus in superbiam erigitur,  
et tamquam pullum onagri se liberum natum putat.  

<span id="013">13</span> Tu autem firmasti cor tuum,  
et expandisti ad eum manus tuas.  

<span id="014">14</span> Si iniquitatem quæ est in manu tua abstuleris a
te,  
et non manserit in tabernaculo tuo injustitia,  

<span id="015">15</span> tunc levare poteris faciem tuam absque
macula;  
et eris stabilis, et non timebis.  

<span id="016">16</span> Miseriæ quoque oblivisceris,  
et quasi aquarum quæ præterierunt recordaberis.  

<span id="017">17</span> Et quasi meridianus fulgor consurget tibi ad
vesperam;  
et cum te consumptum putaveris, orieris ut lucifer.  

<span id="018">18</span> Et habebis fiduciam, proposita tibi spe:  
et defossus securus dormies.  

<span id="019">19</span> Requiesces, et non erit qui te exterreat;  
et deprecabuntur faciem tuam plurimi.  

<span id="020">20</span> Oculi autem impiorum deficient,  
et effugium peribit ab eis:  
et spes illorum abominatio animæ.\]

------------------------------------------------------------------------

[Next: Job Chapter 12](job012.md)
