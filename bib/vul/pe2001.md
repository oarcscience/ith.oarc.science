[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pe2001)  [GNT](../gnt/pe2001.md) 
[KJV](../kjv/pe2001.md)   
  
[2 Peter Index](pe2.md)  
  [Previous](pe1005)  [Next](pe2002.md) 

------------------------------------------------------------------------

### Vulgate (Latin): 2 Peter Chapter 1

<span id="001">1</span> Simon Petrus, servus et apostolus Jesu Christi,
iis qui coæqualem nobiscum sortiti sunt fidem in justitia Dei nostri, et
Salvatoris Jesu Christi.

<span id="002">2</span> Gratia vobis, et pax adimpleatur in cognitione
Dei, et Christi Jesu Domini nostri:

<span id="003">3</span> Quomodo omnia nobis divinæ virtutis suæ, quæ ad
vitam et pietatem donata sunt, per cognitionem ejus, qui vocavit nos
propria gloria, et virtute,

<span id="004">4</span> per quem maxima, et pretiosa nobis promissa
donavit: ut per hæc efficiamini divinæ consortes naturæ: fugientes ejus,
quæ in mundo est, concupiscentiæ corruptionem.  

<span id="005">5</span> Vos autem curam omnem subinferentes, ministrate
in fide vestra virtutem, in virtute autem scientiam,

<span id="006">6</span> in scientia autem abstinentiam, in abstinentia
autem patientiam, in patientia autem pietatem,

<span id="007">7</span> in pietate autem amorem fraternitatis, in amore
autem fraternitatis caritatem.

<span id="008">8</span> Hæc enim si vobiscum adsint, et superent, non
vacuos nec sine fructu vos constituent in Domini nostri Jesu Christi
cognitione.

<span id="009">9</span> Cui enim non præsto sunt hæc, cæcus est, et manu
tentans, oblivionem accipiens purgationis veterum suorum delictorum.

<span id="010">10</span> Quapropter fratres, magis satagite ut per bona
opera certam vestram vocationem, et electionem faciatis: hæc enim
facientes, non peccabitis aliquando.

<span id="011">11</span> Sic enim abundanter ministrabitur vobis
introitus in æternum regnum Domini nostri et Salvatoris Jesu Christi.  

<span id="012">12</span> Propter quod incipiam vos semper commonere de
his: et quidem scientes et confirmatos vos in præsenti veritate.

<span id="013">13</span> Justum autem arbitror quamdiu sum in hoc
tabernaculo, suscitare vos in commonitione:

<span id="014">14</span> certus quod velox est depositio tabernaculi mei
secundum quod et Dominus noster Jesus Christus significavit mihi.

<span id="015">15</span> Dabo autem operam et frequenter habere vos post
obitum meum, ut horum memoriam faciatis.  

<span id="016">16</span> Non enim doctas fabulas secuto notam fecimus
vobis Domini nostri Jesu Christi virtutem et præsentiam: sed
speculatores facti illius magnitudinis.

<span id="017">17</span> Accipiens enim a Deo Patre honorem et gloriam,
voce delapsa ad eum hujuscemodi a magnifica gloria: Hic est Filius meus
dilectus, in quo mihi complacui, ipsum audite.

<span id="018">18</span> Et hanc vocem nos audivimus de cælo allatam,
cum essemus cum ipso in monte sancto.

<span id="019">19</span> Et habemus firmiorem propheticum sermonem: cui
benefacitis attendentes quasi lucernæ lucenti in caliginoso donec dies
elucescat, et lucifer oriatur in cordibus vestris:

<span id="020">20</span> hoc primum intelligentes quod omnis prophetia
Scripturæ propria interpretatione non fit.

<span id="021">21</span> Non enim voluntate humana allata est aliquando
prophetia: sed Spiritu Sancto inspirati, locuti sunt sancti Dei homines.

------------------------------------------------------------------------

[Next: 2 Peter Chapter 2](pe2002.md)
