[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen032)  [KJV](../kjv/gen032)  [Sep](../sep/gen032) 
[Tan](../tan/gen032)   
  
[Genesis Index](gen)  
  [Previous](gen031)  [Next](gen033) 

------------------------------------------------------------------------

### Vulgate (Latin): Genesis Chapter 32

<span id="001">1</span> Jacob quoque abiit itinere quo cœperat:
fueruntque ei obviam angeli Dei.

<span id="002">2</span> Quos cum vidisset, ait: Castra Dei sunt hæc: et
appellavit nomen loci illius Mahanaim, id est, Castra.

<span id="003">3</span> Misit autem et nuntios ante se ad Esau fratrem
suum in terram Seir, in regionem Edom:

<span id="004">4</span> præcepitque eis, dicens: Sic loquimini domino
meo Esau: Hæc dicit frater tuus Jacob: Apud Laban peregrinatus sum, et
fui usque in præsentem diem.

<span id="005">5</span> Habeo boves, et asinos, et oves, et servos, et
ancillas: mittoque nunc legationem ad dominum meum, ut inveniam gratiam
in conspectu tuo.

<span id="006">6</span> Reversique sunt nuntii ad Jacob, dicentes:
Venimus ad Esau fratrem tuum, et ecce properat tibi in occursum cum
quadringentis viris.

<span id="007">7</span> Timuit Jacob valde: et perterritus divisit
populum qui secum erat, greges quoque et oves, et boves, et camelos, in
duas turmas,

<span id="008">8</span> dicens: Si venerit Esau ad unam turmam, et
percusserit eam, alia turma, quæ relicta est, salvabitur.

<span id="009">9</span> Dixitque Jacob: Deus patris mei Abraham, et Deus
patris mei Isaac: Domine qui dixisti mihi: Revertere in terram tuam, et
in locum nativitatis tuæ, et benefaciam tibi:

<span id="010">10</span> minor sum cunctis miserationibus tuis, et
veritate tua quam explevisti servo tuo. In baculo meo transivi Jordanem
istum: et nunc cum duabus turmis regredior.

<span id="011">11</span> Erue me de manu fratris mei Esau, quia valde
eum timeo: ne forte veniens percutiat matrem cum filiis.

<span id="012">12</span> Tu locutus es quod benefaceres mihi, et
dilatares semen meum sicut arenam maris, quæ præ multitudine numerari
non potest.

<span id="013">13</span> Cumque dormisset ibi nocte illa, separavit de
his quæ habebat, munera Esau fratri suo,

<span id="014">14</span> capras ducentas, hircos viginti, oves ducentas,
et arietes viginti,

<span id="015">15</span> camelos fœtas cum pullis suis triginta, vaccas
quadraginta, et tauros viginti, asinas viginti et pullos earum decem.

<span id="016">16</span> Et misit per manus servorum suorum singulos
seorsum greges, dixitque pueris suis: Antecedite me, et sit spatium
inter gregem et gregem.

<span id="017">17</span> Et præcepit priori, dicens: Si obvium habueris
fratrem meum Esau, et interrogaverit te: Cujus es? aut, Quo vadis? aut,
Cujus sunt ista quæ sequeris?

<span id="018">18</span> respondebis: Servi tui Jacob, munera misit
domino meo Esau, ipse quoque post nos venit.

<span id="019">19</span> Similiter dedit mandata secundo, et tertio, et
cunctis qui sequebantur greges, dicens: Iisdem verbis loquimini ad Esau
cum inveneritis eum.

<span id="020">20</span> Et addetis: Ipse quoque servus tuus Jacob iter
nostrum insequitur. Dixit enim: Placabo illum muneribus quæ præcedunt,
et postea videbo illum: forsitan propitiabitur mihi.

<span id="021">21</span> Præcesserunt itaque munera ante eum, ipse vero
mansit nocte illa in castris.  

<span id="022">22</span> Cumque mature surrexisset, tulit duas uxores
suas, et totidem famulas cum undecim filiis, et transivit vadum Jaboc.

<span id="023">23</span> Traductisque omnibus quæ ad se pertinebant,

<span id="024">24</span> mansit solus: et ecce vir luctabatur cum eo
usque mane.

<span id="025">25</span> Qui cum videret quod eum superare non posset,
tetigit nervum femoris ejus, et statim emarcuit.

<span id="026">26</span> Dixitque ad eum: Dimitte me: jam enim ascendit
aurora. Respondit: Non dimittam te, nisi benedixeris mihi.

<span id="027">27</span> Ait ergo: Quod nomen est tibi? Respondit:
Jacob.

<span id="028">28</span> At ille: Nequaquam, inquit, Jacob appellabitur
nomen tuum, sed Israël: quoniam si contra Deum fortis fuisti, quanto
magis contra homines prævalebis?

<span id="029">29</span> Interrogavit eum Jacob: Dic mihi, quo
appellaris nomine? Respondit: Cur quæris nomen meum? Et benedixit ei in
eodem loco.

<span id="030">30</span> Vocavitque Jacob nomen loci illius Phanuel,
dicens: Vidi Deum facie ad faciem, et salva facta est anima mea.

<span id="031">31</span> Ortusque est ei statim sol, postquam
transgressus est Phanuel: ipse vero claudicabat pede.

<span id="032">32</span> Quam ob causam non comedunt nervum filii
Israël, qui emarcuit in femore Jacob, usque in præsentem diem: eo quod
tetigerit nervum femoris ejus, et obstupuerit.

------------------------------------------------------------------------

[Next: Genesis Chapter 33](gen033)
