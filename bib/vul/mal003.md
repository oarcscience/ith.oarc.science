[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mal003)  [KJV](../kjv/mal003)  [Sep](../sep/mal003.md) 
[Tan](../tan/mal003.md)   
  
[Malachi Index](mal.md)  
  [Previous](mal002)  [Next](mal004.md) 

------------------------------------------------------------------------

### Vulgate (Latin): Malachi Chapter 3

<span id="001">1</span> Ecce ego mitto angelum meum, et præparabit viam
ante faciem meam: et statim veniet ad templum suum Dominator quem vos
quæritis, et angelus testamenti quem vos vultis. Ecce venit, dicit
Dominus exercituum.

<span id="002">2</span> Et quis poterit cogitare diem adventus ejus, et
quis stabit ad videndum eum? ipse enim quasi ignis conflans, et quasi
herba fullonum:

<span id="003">3</span> et sedebit conflans, et emundans argentum: et
purgabit filios Levi, et colabit eos quasi aurum et quasi argentum, et
erunt Domino offerentes sacrificia in justitia.

<span id="004">4</span> Et placebit Domino sacrificium Juda et
Jerusalem, sicut dies sæculi, et sicut anni antiqui.

<span id="005">5</span> Et accedam ad vos in judicio, et ero testis
velox maleficis, et adulteris, et perjuris, et qui calumniantur mercedem
mercenarii, viduas et pupillos, et opprimunt peregrinum, nec timuerunt
me, dicit Dominus exercituum.

<span id="006">6</span> Ego enim Dominus, et non mutor: et vos filii
Jacob, non estis consumpti.

<span id="007">7</span> A diebus enim patrum vestrorum recessistis a
legitimis meis, et non custodistis: revertimini ad me, et revertar ad
vos, dicit Dominus exercituum. Et dixistis: In quo revertemur?

<span id="008">8</span> Si affliget homo Deum, quia vos configitis me?
Et dixistis: In quo configimus te? In decimis et in primitiis.

<span id="009">9</span> Et in penuria vos maledicti estis, et me vos
configitis gens tota.

<span id="010">10</span> Inferte omnem decimam in horreum, et sit cibus
in domo mea: et probate me super hoc, dicit Dominus: si non aperuero
vobis cataractas cæli, et effudero vobis benedictionem usque ad
abundantiam:

<span id="011">11</span> et increpabo pro vobis devorantem, et non
corrumpet fructum terræ vestræ, nec erit sterilis vinea in agro, dicit
Dominus exercituum.

<span id="012">12</span> Et beatos vos dicent omnes gentes: eritis enim
vos terra desiderabilis, dicit Dominus exercituum.

<span id="013">13</span> Invaluerunt super me verba vestra, dicit
Dominus.

<span id="014">14</span> Et dixistis: Quid locuti sumus contra te?
Dixistis: Vanus est qui servit Deo: et quod emolumentum quia
custodivimus præcepta ejus, et quia ambulavimus tristes coram Domino
exercituum?

<span id="015">15</span> Ergo nunc beatos dicimus arrogantes: siquidem
ædificati sunt facientes impietatem, et tentaverunt Deum, et salvi facti
sunt.

<span id="016">16</span> Tunc locuti sunt timentes Dominum, unusquisque
cum proximo suo: et attendit Dominus, et audivit, et scriptus est liber
monumenti coram eo timentibus Dominum, et cogitantibus nomen ejus.

<span id="017">17</span> Et erunt mihi, ait Dominus exercituum, in die
qua ego facio, in peculium: et parcam eis, sicut parcit vir filio suo
servienti sibi.

<span id="018">18</span> Et convertemini, et videbitis quid sit inter
justum et impium, et inter servientem Deo et non servientem ei.

------------------------------------------------------------------------

[Next: Malachi Chapter 4](mal004.md)
