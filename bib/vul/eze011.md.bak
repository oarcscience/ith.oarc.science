[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze011)  [KJV](../kjv/eze011)  [Sep](../sep/eze011.md) 
[Tan](../tan/eze011.md)   
  
[Ezekiel Index](eze.md)  
  [Previous](eze010)  [Next](eze012.md) 

------------------------------------------------------------------------

### Vulgate (Latin): Ezekiel Chapter 11

<span id="001">1</span> Et elevavit me spiritus, et introduxit me ad
portam domus Domini orientalem, quæ respicit ad solis ortum: et ecce in
introitu portæ viginti quinque viri: et vidi in medio eorum Jezoniam
filium Azur, et Pheltiam filium Banaiæ, principes populi.

<span id="002">2</span> Dixitque ad me: Fili hominis, hi sunt viri qui
cogitant iniquitatem, et tractant consilium pessimum in urbe ista,

<span id="003">3</span> dicentes: Nonne dudum ædificatæ sunt domus? hæc
est lebes, nos autem carnes.

<span id="004">4</span> Idcirco vaticinare de eis, vaticinare, fili
hominis.

<span id="005">5</span> Et irruit in me spiritus Domini, et dixit ad me:
Loquere: Hæc dicit Dominus: Sic locuti estis, domus Israël, et
cogitationes cordis vestri ego novi.

<span id="006">6</span> Plurimos occidistis in urbe hac, et implestis
vias ejus interfectis.

<span id="007">7</span> Propterea hæc dicit Dominus Deus: Interfecti
vestri, quos posuistis in medio ejus, hi sunt carnes, et hæc est lebes:
et educam vos de medio ejus.

<span id="008">8</span> Gladium metuistis, et gladium inducam super vos,
ait Dominus Deus.

<span id="009">9</span> Et ejiciam vos de medio ejus, daboque vos in
manu hostium, et faciam in vobis judicia.

<span id="010">10</span> Gladio cadetis: in finibus Israël judicabo vos,
et scietis quia ego Dominus.

<span id="011">11</span> Hæc non erit vobis in lebetem, et vos non
eritis in medio ejus in carnes: in finibus Israël judicabo vos,

<span id="012">12</span> et scietis quia ego Dominus: quia in præceptis
meis non ambulastis, et judicia mea non fecistis, sed juxta judicia
gentium quæ in circuitu vestro sunt estis operati.

<span id="013">13</span> Et factum est cum prophetarem, Pheltias filius
Banaiæ mortuus est: et cecidi in faciem meam clamans voce magna, et
dixi: Heu! heu! heu! Domine Deus, consummationem tu facis reliquiarum
Israël?  

<span id="014">14</span> Et factum est verbum Domini ad me, dicens:

<span id="015">15</span> Fili hominis, fratres tui, fratres tui, viri
propinqui tui, et omnis domus Israël, universi quibus dixerunt
habitatores Jerusalem: Longe recedite a Domino: nobis data est terra in
possessionem.

<span id="016">16</span> Propterea hæc dicit Dominus Deus: Quia longe
feci eos in gentibus, et quia dispersi eos in terris: ero eis in
sanctificationem modicam in terris ad quas venerunt.

<span id="017">17</span> Propterea loquere: Hæc dicit Dominus Deus:
Congregabo vos de populis, et adunabo de terris in quibus dispersi
estis, daboque vobis humum Israël.

<span id="018">18</span> Et ingredientur illuc, et auferent omnes
offensiones, cunctasque abominationes ejus de illa.

<span id="019">19</span> Et dabo eis cor unum, et spiritum novum tribuam
in visceribus eorum: et auferam cor lapideum de carne eorum, et dabo eis
cor carneum,

<span id="020">20</span> ut in præceptis meis ambulent, et judicia mea
custodiant, faciantque ea, et sint mihi in populum, et ego sim eis in
Deum.

<span id="021">21</span> Quorum cor post offendicula et abominationes
suas ambulat, horum viam in capite suo ponam, dicit Dominus Deus.

<span id="022">22</span> Et elevaverunt cherubim alas suas, et rotæ cum
eis, et gloria Dei Israël erat super ea:

<span id="023">23</span> et ascendit gloria Domini de medio civitatis,
stetitque super montem qui est ad orientem urbis.

<span id="024">24</span> Et spiritus levavit me, adduxitque in Chaldæam
ad transmigrationem, in visione, in spiritu Dei: et sublata est a me
visio quam videram.

<span id="025">25</span> Et locutus sum ad transmigrationem omnia verba
Domini quæ ostenderat mihi.

------------------------------------------------------------------------

[Next: Ezekiel Chapter 12](eze012.md)
