[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/heb011)  [GNT](../gnt/heb011) 
[KJV](../kjv/heb011)   
  
[Hebrews Index](heb)  
  [Previous](heb010)  [Next](heb012) 

------------------------------------------------------------------------

### Vulgate (Latin): Hebrews Chapter 11

<span id="001">1</span> Est autem fides sperandarum substantia rerum,
argumentum non apparentium.

<span id="002">2</span> In hac enim testimonium consecuti sunt senes.

<span id="003">3</span> Fide intelligimus aptata esse sæcula verbo Dei:
ut ex invisibilibus visibilia fierent.  

<span id="004">4</span> Fide plurimam hostiam Abel, quam Cain, obtulit
Deo, per quam testimonium consecutus est esse justus, testimonium
perhibente muneribus ejus Deo, et per illam defunctus adhuc loquitur.

<span id="005">5</span> Fide Henoch translatus est ne videret mortem, et
non inveniebatur, quia transtulit illum Deus: ante translationem enim
testimonium habuit placuisse Deo.

<span id="006">6</span> Sine fide autem impossibile est placere Deo.
Credere enim oportet accedentem ad Deum quia est, et inquirentibus se
remunerator sit.

<span id="007">7</span> Fide Noë responso accepto de iis quæ adhuc non
videbantur, metuens aptavit arcam in salutem domus suæ, per quam
damnavit mundum: et justitiæ, quæ per fidem est, hæres est institutus.  

<span id="008">8</span> Fide qui vocatur Abraham obedivit in locum
exire, quem accepturus erat in hæreditatem: et exiit, nesciens quo iret.

<span id="009">9</span> Fide demoratus est in terra repromissionis,
tamquam in aliena, in casulis habitando cum Isaac et Jacob cohæredibus
repromissionis ejusdem.

<span id="010">10</span> Exspectabat enim fundamenta habentem civitatem:
cujus artifex et conditor Deus.

<span id="011">11</span> Fide et ipsa Sara sterilis virtutem in
conceptionem seminis accepit, etiam præter tempus ætatis: quoniam
fidelem credidit esse eum qui repromiserat.

<span id="012">12</span> Propter quod et ab uno orti sunt (et hoc
emortuo) tamquam sidera cæli in multitudinem, et sicut arena, quæ est ad
oram maris, innumerabilis.

<span id="013">13</span> Juxta fidem defuncti sunt omnes isti, non
acceptis repromissionibus, sed a longe eas aspicientes, et salutantes,
et confitentes quia peregrini et hospites sunt super terram.

<span id="014">14</span> Qui enim hæc dicunt, significant se patriam
inquirere.

<span id="015">15</span> Et si quidem ipsius meminissent de qua
exierunt, habebant utique tempus revertendi:

<span id="016">16</span> nunc autem meliorem appetunt, id est, cælestem.
Ideo non confunditur Deus vocari Deus eorum: paravit enim illis
civitatem.

<span id="017">17</span> Fide obtulit Abraham Isaac, cum tentaretur, et
unigenitum offerebat, qui susceperat repromissiones:

<span id="018">18</span> ad quem dictum est: Quia in Isaac vocabitur
tibi semen:

<span id="019">19</span> arbitrans quia et a mortuis suscitare potens
est Deus: unde eum et in parabolam accepit.

<span id="020">20</span> Fide et de futuris benedixit Isaac Jacob et
Esau.

<span id="021">21</span> Fide Jacob, moriens, singulos filiorum Joseph
benedixit: et adoravit fastigium virgæ ejus.

<span id="022">22</span> Fide Joseph, moriens, de profectione filiorum
Israël memoratus est, et de ossibus suis mandavit.  

<span id="023">23</span> Fide Moyses, natus, occultatus est mensibus
tribus a parentibus suis, eo quod vidissent elegantem infantem, et non
timuerunt regis edictum.

<span id="024">24</span> Fide Moyses grandis factus negavit se esse
filium filiæ Pharaonis,

<span id="025">25</span> magis eligens affligi cum populo Dei, quam
temporalis peccati habere jucunditatem,

<span id="026">26</span> majores divitias æstimans thesauro Ægyptiorum,
improperium Christi: aspiciebat enim in remunerationem.

<span id="027">27</span> Fide reliquit Ægyptum, non veritus animositatem
regis: invisibilem enim tamquam videns sustinuit.

<span id="028">28</span> Fide celebravit Pascha, et sanguinis
effusionem: ne qui vastabat primitiva, tangeret eos.

<span id="029">29</span> Fide transierunt mare Rubrum tamquam per aridam
terram: quod experti Ægyptii, devorati sunt.  

<span id="030">30</span> Fide muri Jericho corruerunt, circuitu dierum
septem.

<span id="031">31</span> Fide Rahab meretrix non periit cum incredulis,
excipiens exploratores cum pace.

<span id="032">32</span> Et quid adhuc dicam? deficiet enim me tempus
enarrantem de Gedeon, Barac, Samson, Jephte, David, Samuel, et
prophetis:

<span id="033">33</span> qui per fidem vicerunt regna, operati sunt
justitiam, adepti sunt repromissiones, obturaverunt ora leonum,

<span id="034">34</span> extinxerunt impetum ignis, effugerunt aciem
gladii, convaluerunt de infirmitate, fortes facti sunt in bello, castra
verterunt exterorum:

<span id="035">35</span> acceperunt mulieres de resurrectione mortuos
suos: alii autem distenti sunt non suscipientes redemptionem ut meliorem
invenirent resurrectionem.

<span id="036">36</span> Alii vero ludibria, et verbera experti, insuper
et vincula, et carceres:

<span id="037">37</span> lapidati sunt, secti sunt, tentati sunt, in
occisione gladii mortui sunt, circuierunt in melotis, in pellibus
caprinis, egentes, angustiati, afflicti:

<span id="038">38</span> quibus dignus non erat mundus: in solitudinibus
errantes, in montibus, in speluncis, et in cavernis terræ.

<span id="039">39</span> Et hi omnes testimonio fidei probati, non
acceperunt repromissionem,

<span id="040">40</span> Deo pro nobis melius aliquid providente, ut non
sine nobis consummarentur.

------------------------------------------------------------------------

[Next: Hebrews Chapter 12](heb012)
