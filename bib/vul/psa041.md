[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa041)  [KJV](../kjv/psa041)  [Sep](../sep/psa041.md) 
[Tan](../tan/psa041.md)   
  
[Psalms Index](psa.md)  
  [Previous](psa040)  [Next](psa042.md) 

------------------------------------------------------------------------

### Vulgate (Latin): Psalms Chapter 41

<span id="001">1</span> In finem. Intellectus filiis Core.

<span id="002">2</span> \[Quemadmodum desiderat cervus ad fontes
aquarum,  
ita desiderat anima mea ad te, Deus.  

<span id="003">3</span> Sitivit anima mea ad Deum fortem, vivum;  
quando veniam, et apparebo ante faciem Dei?  

<span id="004">4</span> Fuerunt mihi lacrimæ meæ panes die ac nocte,  
dum dicitur mihi quotidie: Ubi est Deus tuus?  

<span id="005">5</span> Hæc recordatus sum, et effudi in me animam
meam,  
quoniam transibo in locum tabernaculi admirabilis, usque ad domum Dei,  
in voce exsultationis et confessionis, sonus epulantis.  

<span id="006">6</span> Quare tristis es, anima mea?  
et quare conturbas me?  
Spera in Deo, quoniam adhuc confitebor illi,  
salutare vultus mei,  

<span id="007">7</span> et Deus meus.  
Ad meipsum anima mea conturbata est:  
propterea memor ero tui de terra Jordanis et Hermoniim a monte modico.  

<span id="008">8</span> Abyssus abyssum invocat, in voce cataractarum
tuarum;  
omnia excelsa tua, et fluctus tui super me transierunt.  

<span id="009">9</span> In die mandavit Dominus misericordiam suam,  
et nocte canticum ejus;  
apud me oratio Deo vitæ meæ.  

<span id="010">10</span> Dicam Deo: Susceptor meus es;  
quare oblitus es mei?  
et quare contristatus incedo, dum affligit me inimicus?  

<span id="011">11</span> Dum confringuntur ossa mea,  
exprobraverunt mihi qui tribulant me inimici mei,  
dum dicunt mihi per singulos dies: Ubi est Deus tuus?  

<span id="012">12</span> Quare tristis es, anima mea?  
et quare conturbas me?  
Spera in Deo, quoniam adhuc confitebor illi,  
salutare vultus mei, et Deus meus.\]

------------------------------------------------------------------------

[Next: Psalms Chapter 42](psa042.md)
