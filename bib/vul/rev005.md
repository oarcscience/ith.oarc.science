[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev005)  [GNT](../gnt/rev005.md) 
[KJV](../kjv/rev005.md)   
  
[Revelation Index](rev.md)  
  [Previous](rev004)  [Next](rev006.md) 

------------------------------------------------------------------------

### Vulgate (Latin): Revelation Chapter 5

<span id="001">1</span> Et vidi in dextera sedentis supra thronum,
librum scriptum intus et foris, signatum sigillis septem.

<span id="002">2</span> Et vidi angelum fortem, prædicantem voce magna:
Quis est dignus aperire librum, et solvere signacula ejus?

<span id="003">3</span> Et nemo poterat neque in cælo, neque in terra,
neque subtus terram aperire librum, neque respicere illum.

<span id="004">4</span> Et ego flebam multum, quoniam nemo dignus
inventus est aperire librum, nec videre eum.

<span id="005">5</span> Et unus de senioribus dixit mihi: Ne fleveris:
ecce vicit leo de tribu Juda, radix David, aperire librum, et solvere
septem signacula ejus.

<span id="006">6</span> Et vidi: et ecce in medio throni et quatuor
animalium, et in medio seniorum, Agnum stantem tamquam occisum, habentem
cornua septem, et oculos septem: qui sunt septem spiritus Dei, missi in
omnem terram.

<span id="007">7</span> Et venit: et accepit de dextera sedentis in
throno librum.

<span id="008">8</span> Et cum aperuisset librum, quatuor animalia, et
viginti quatuor seniores ceciderunt coram Agno, habentes singuli
citharas, et phialas aureas plenas odoramentorum, quæ sunt orationes
sanctorum:

<span id="009">9</span> et cantabant canticum novum, dicentes: Dignus
es, Domine, accipere librum, et aperire signacula ejus: quoniam occisus
es, et redemisti nos Deo in sanguine tuo ex omni tribu, et lingua, et
populo, et natione:

<span id="010">10</span> et fecisti nos Deo nostro regnum, et
sacerdotes: et regnabimus super terram.

<span id="011">11</span> Et vidi, et audivi vocem angelorum multorum in
circuitu throni, et animalium, et seniorum: et erat numerus eorum millia
millium,

<span id="012">12</span> dicentium voce magna: Dignus est Agnus, qui
occisus est, accipere virtutem, et divinitatem, et sapientiam, et
fortitudinem, et honorem, et gloriam, et benedictionem.

<span id="013">13</span> Et omnem creaturam, quæ in cælo est, et super
terram, et sub terra, et quæ sunt in mari, et quæ in eo: omnes audivi
dicentes: Sedenti in throno, et Agno, benedictio et honor, et gloria, et
potestas in sæcula sæculorum.

<span id="014">14</span> Et quatuor animalia dicebant: Amen. Et viginti
quatuor seniores ceciderunt in facies suas: et adoraverunt viventem in
sæcula sæculorum.

------------------------------------------------------------------------

[Next: Revelation Chapter 6](rev006.md)
