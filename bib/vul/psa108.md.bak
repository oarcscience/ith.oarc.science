[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa108)  [KJV](../kjv/psa108)  [Sep](../sep/psa108.md) 
[Tan](../tan/psa108.md)   
  
[Psalms Index](psa.md)  
  [Previous](psa107)  [Next](psa109.md) 

------------------------------------------------------------------------

### Vulgate (Latin): Psalms Chapter 108

<span id="001">1</span> In finem. Psalmus David.

<span id="002">2</span> \[Deus, laudem meam ne tacueris,  
quia os peccatoris et os dolosi super me apertum est.  

<span id="003">3</span> Locuti sunt adversum me lingua dolosa,  
et sermonibus odii circumdederunt me:  
et expugnaverunt me gratis.  

<span id="004">4</span> Pro eo ut me diligerent, detrahebant mihi;  
ego autem orabam.  

<span id="005">5</span> Et posuerunt adversum me mala pro bonis,  
et odium pro dilectione mea.  

<span id="006">6</span> Constitue super eum peccatorem,  
et diabolus stet a dextris ejus.  

<span id="007">7</span> Cum judicatur, exeat condemnatus;  
et oratio ejus fiat in peccatum.  

<span id="008">8</span> Fiant dies ejus pauci,  
et episcopatum ejus accipiat alter.  

<span id="009">9</span> Fiant filii ejus orphani,  
et uxor ejus vidua.  

<span id="010">10</span> Nutantes transferantur filii ejus et
mendicent,  
et ejiciantur de habitationibus suis.  

<span id="011">11</span> Scrutetur fœnerator omnem substantiam ejus,  
et diripiant alieni labores ejus.  

<span id="012">12</span> Non sit illi adjutor,  
nec sit qui misereatur pupillis ejus.  

<span id="013">13</span> Fiant nati ejus in interitum;  
in generatione una deleatur nomen ejus.  

<span id="014">14</span> In memoriam redeat iniquitas patrum ejus in
conspectu Domini,  
et peccatum matris ejus non deleatur.  

<span id="015">15</span> Fiant contra Dominum semper,  
et dispereat de terra memoria eorum:  

<span id="016">16</span> pro eo quod non est recordatus facere
misericordiam,  

<span id="017">17</span> et persecutus est hominem inopem et mendicum,  
et compunctum corde, mortificare.  

<span id="018">18</span> Et dilexit maledictionem, et veniet ei;  
et noluit benedictionem, et elongabitur ab eo.  
Et induit maledictionem sicut vestimentum;  
et intravit sicut aqua in interiora ejus,  
et sicut oleum in ossibus ejus.  

<span id="019">19</span> Fiat ei sicut vestimentum quo operitur,  
et sicut zona qua semper præcingitur.  

<span id="020">20</span> Hoc opus eorum qui detrahunt mihi apud
Dominum,  
et qui loquuntur mala adversus animam meam.  

<span id="021">21</span> Et tu, Domine, Domine, fac mecum propter nomen
tuum,  
quia suavis est misericordia tua.  

<span id="022">22</span> Libera me, quia egenus et pauper ego sum,  
et cor meum conturbatum est intra me.  

<span id="023">23</span> Sicut umbra cum declinat ablatus sum,  
et excussus sum sicut locustæ.  

<span id="024">24</span> Genua mea infirmata sunt a jejunio,  
et caro mea immutata est propter oleum.  

<span id="025">25</span> Et ego factus sum opprobrium illis;  
viderunt me, et moverunt capita sua.  

<span id="026">26</span> Adjuva me, Domine Deus meus;  
salvum me fac secundum misericordiam tuam.  

<span id="027">27</span> Et sciant quia manus tua hæc,  
et tu, Domine, fecisti eam.  

<span id="028">28</span> Maledicent illi, et tu benedices:  
qui insurgunt in me confundantur;  
servus autem tuus lætabitur.  

<span id="029">29</span> Induantur qui detrahunt mihi pudore,  
et operiantur sicut diploide confusione sua.  

<span id="030">30</span> Confitebor Domino nimis in ore meo,  
et in medio multorum laudabo eum:  

<span id="031">31</span> quia astitit a dextris pauperis,  
ut salvam faceret a persequentibus animam meam.\]

------------------------------------------------------------------------

[Next: Psalms Chapter 109](psa109.md)
