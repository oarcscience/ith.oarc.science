[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze041)  [KJV](../kjv/eze041)  [Sep](../sep/eze041.md) 
[Tan](../tan/eze041.md)   
  
[Ezekiel Index](eze.md)  
  [Previous](eze040)  [Next](eze042.md) 

------------------------------------------------------------------------

### Vulgate (Latin): Ezekiel Chapter 41

<span id="001">1</span> Et introduxit me in templum, et mensus est
frontes: sex cubitos latitudinis hinc, et sex cubitos latitudinis inde,
latitudinem tabernaculi.

<span id="002">2</span> Et latitudo portæ decem cubitorum erat: et
latera portæ, quinque cubitis hinc, et quinque cubitis inde: et mensus
est longitudinem ejus quadraginta cubitorum, et latitudinem viginti
cubitorum.

<span id="003">3</span> Et introgressus intrinsecus, mensus est in
fronte portæ duos cubitos: et portam, sex cubitorum: et latitudinem
portæ septem cubitorum.

<span id="004">4</span> Et mensus est longitudinem ejus viginti
cubitorum, et latitudinem ejus viginti cubitorum, ante faciem templi. Et
dixit ad me: Hoc est Sanctum sanctorum.

<span id="005">5</span> Et mensus est parietem domus sex cubitorum: et
latitudinem lateris quatuor cubitorum undique per circuitum domus.

<span id="006">6</span> Latera autem, latus ad latus, bis triginta tria:
et erant eminentia, quæ ingrederentur per parietem domus, in lateribus
per circuitum, ut continerent, et non attingerent parietem templi.  

<span id="007">7</span> Et platea erat in rotundum, ascendens sursum per
cochleam, et in cœnaculum templi deferebat per gyrum: idcirco latius
erat templum in superioribus: et sic de inferioribus ascendebatur ad
superiora in medium.

<span id="008">8</span> Et vidi in domo altitudinem per circuitum,
fundata latera ad mensuram calami sex cubitorum spatio:

<span id="009">9</span> et latitudinem per parietem lateris forinsecus
quinque cubitorum: et erat interior domus in lateribus domus.

<span id="010">10</span> Et inter gazophylacia latitudinem viginti
cubitorum in circuitu domus undique,

<span id="011">11</span> et ostium lateris ad orationem: ostium unum ad
viam aquilonis, et ostium unum ad viam australem: et latitudinem loci ad
orationem, quinque cubitorum in circuitu.

<span id="012">12</span> Et ædificium, quod erat separatum, versumque ad
viam respicientem ad mare, latitudinis septuaginta cubitorum: paries
autem ædificii, quinque cubitorum latitudinis per circuitum: et
longitudo ejus nonaginta cubitorum.  

<span id="013">13</span> Et mensus est domus longitudinem, centum
cubitorum: et quod separatum erat ædificium, et parietes ejus,
longitudinis centum cubitorum.

<span id="014">14</span> Latitudo autem ante faciem domus, et ejus quod
erat separatum contra orientem, centum cubitorum.

<span id="015">15</span> Et mensus est longitudinem ædificii contra
faciem ejus, quod erat separatum ad dorsum: ethecas ex utraque parte
centum cubitorum: et templum interius, et vestibula atrii.

<span id="016">16</span> Limina, et fenestras obliquas, et ethecas in
circuitu per tres partes, contra uniuscujusque limen, stratumque ligno
per gyrum in circuitu: terra autem usque ad fenestras, et fenestræ
clausæ super ostia.

<span id="017">17</span> Et usque ad domum interiorem, et forinsecus per
omnem parietem in circuitu, intrinsecus et forinsecus, ad mensuram.

<span id="018">18</span> Et fabrefacta cherubim et palmæ: et palma inter
cherub et cherub, duasque facies habebat cherub.

<span id="019">19</span> Faciem hominis juxta palmam ex hac parte, et
faciem leonis juxta palmam ex alia parte: expressam per omnem domum in
circuitu.

<span id="020">20</span> De terra usque ad superiora portæ, cherubim et
palmæ cælatæ erant in pariete templi.

<span id="021">21</span> Limen quadrangulum, et facies sanctuarii,
aspectus contra aspectum.

<span id="022">22</span> Altaris lignei trium cubitorum altitudo, et
longitudo ejus duorum cubitorum: et anguli ejus, et longitudo ejus, et
parietes ejus lignei. Et locutus est ad me: Hæc est mensa coram Domino.

<span id="023">23</span> Et duo ostia erant in templo et in sanctuario.

<span id="024">24</span> Et in duobus ostiis ex utraque parte bina erant
ostiola quæ in se invicem plicabantur: bina enim ostia erant ex utraque
parte ostiorum.

<span id="025">25</span> Et cælata erant in ipsis ostiis templi
cherubim, et sculpturæ palmarum, sicut in parietibus quoque expressæ
erant: quam ob rem et grossiora erant ligna in vestibuli fronte
forinsecus.

<span id="026">26</span> Super quæ fenestræ obliquæ, et similitudo
palmarum hinc atque inde in humerulis vestibuli, secundum latera domus,
latitudinemque parietum.

------------------------------------------------------------------------

[Next: Ezekiel Chapter 42](eze042.md)
