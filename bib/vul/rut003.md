[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rut003)  [KJV](../kjv/rut003)  [Sep](../sep/rut003) 
[Tan](../tan/rut003)   
  
[Ruth Index](rut)  
  [Previous](rut002)  [Next](rut004) 

------------------------------------------------------------------------

### Vulgate (Latin): Ruth Chapter 3

<span id="001">1</span> Postquam autem reversa est ad socrum suam,
audivit ab ea: Filia mea, quæram tibi requiem, et providebo ut bene sit
tibi.

<span id="002">2</span> Booz iste, cujus puellis in agro juncta es,
propinquus noster est, et hac nocte aream hordei ventilat.

<span id="003">3</span> Lavare igitur, et ungere, et induere cultioribus
vestimentis, et descende in aream: non te videat homo, donec esum
potumque finierit.

<span id="004">4</span> Quando autem ierit ad dormiendum, nota locum in
quo dormiat: veniesque et discooperies pallium, quo operitur a parte
pedum, et projicies te, et ibi jacebis: ipse autem dicet quid agere
debeas.

<span id="005">5</span> Quæ respondit: Quidquid præceperis, faciam.

<span id="006">6</span> Descenditque in aream, et fecit omnia quæ sibi
imperaverat socrus.  

<span id="007">7</span> Cumque comedisset Booz, et bibisset, et factus
esset hilarior, issetque ad dormiendum juxta acervum manipulorum, venit
abscondite, et discooperto pallio, a pedibus ejus se projecit.

<span id="008">8</span> Et ecce, nocte jam media expavit homo, et
conturbatus est: viditque mulierem jacentem ad pedes suos,

<span id="009">9</span> et ait illi: Quæ es? Illaque respondit: Ego sum
Ruth ancilla tua: expande pallium tuum super famulam tuam, quia
propinquus es.

<span id="010">10</span> Et ille: Benedicta, inquit, es a Domino, filia,
et priorem misericordiam posteriore superasti: quia non est secuta
juvenes, pauperes sive divites.

<span id="011">11</span> Noli ergo metuere, sed quidquid dixeris mihi,
faciam tibi. Scit enim omnis populus, qui habitat intra portas urbis
meæ, mulierem te esse virtutis.

<span id="012">12</span> Nec abnuo me propinquum, sed est alius me
propinquior.

<span id="013">13</span> Quiesce hac nocte: et facto mane, si te
voluerit propinquitatis jure retinere, bene res acta est: sin autem ille
noluerit, ego te absque ulla dubitatione suscipiam, vivit Dominus. Dormi
usque mane.

<span id="014">14</span> Dormivit itaque ad pedes ejus, usque ad noctis
abscessum. Surrexit itaque antequam homines se cognoscerent mutuo, et
dixit Booz: Cave ne quis noverit quod huc veneris.

<span id="015">15</span> Et rursum: Expande, inquit, pallium tuum, quo
operiris, et tene utraque manu. Qua extendente, et tenente, mensus est
sex modios hordei, et posuit super eam. Quæ portans ingressa est
civitatem,

<span id="016">16</span> et venit ad socrum suam. Quæ dixit ei: Quid
egisti, filia? Narravitque ei omnia, quæ sibi fecisset homo.

<span id="017">17</span> Et ait: Ecce sex modios hordei dedit mihi, et
ait: Nolo vacuam te reverti ad socrum tuam.

<span id="018">18</span> Dixitque Noëmi: Expecta, filia, donec videamus
quem res exitum habeat: neque enim cessabit homo, nisi compleverit quod
locutus est.

------------------------------------------------------------------------

[Next: Ruth Chapter 4](rut004)
