[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1005)  [KJV](../kjv/kg1005)  [Sep](../sep/kg1005.md) 
[Tan](../tan/kg1005.md)   
  
[1 Kings Index](kg1.md)  
  [Previous](kg1004)  [Next](kg1006.md) 

------------------------------------------------------------------------

### Vulgate (Latin): 1 Kings Chapter 5

<span id="001">1</span> Misit quoque Hiram rex Tyri servos suos ad
Salomonem: audivit enim quod ipsum unxissent regem pro patre ejus: quia
amicus fuerat Hiram David omni tempore.

<span id="002">2</span> Misit autem Salomon ad Hiram, dicens:

<span id="003">3</span> Tu scis voluntatem David patris mei, et quia non
potuerit ædificare domum nomini Domini Dei sui propter bella imminentia
per circuitum, donec daret Dominus eos sub vestigio pedum ejus.

<span id="004">4</span> Nunc autem requiem dedit Dominus Deus meus mihi
per circuitum, et non est satan, neque occursus malus.

<span id="005">5</span> Quam ob rem cogito ædificare templum nomini
Domini Dei mei, sicut locutus est Dominus David patri meo, dicens:
Filius tuus, quem dabo pro te super solium tuum, ipse ædificabit domum
nomini meo.

<span id="006">6</span> Præcipe igitur ut præcidant mihi servi tui
cedros de Libano, et servi mei sint cum servis tuis: mercedem autem
servorum tuorum dabo tibi quamcumque petieris: scis enim quomodo non est
in populo meo vir qui noverit ligna cædere sicut Sidonii.

<span id="007">7</span> Cum ergo audisset Hiram verba Salomonis, lætatus
est valde, et ait: Benedictus Dominus Deus hodie, qui dedit David filium
sapientissimum super populum hunc plurimum.

<span id="008">8</span> Et misit Hiram ad Salomonem, dicens: Audivi
quæcumque mandasti mihi: ego faciam omnem voluntatem tuam in lignis
cedrinis et abiegnis.

<span id="009">9</span> Servi mei deponent ea de Libano ad mare, et ego
componam ea in ratibus in mari usque ad locum quem significaveris mihi:
et applicabo ea ibi, et tu tolles ea: præbebisque necessaria mihi, ut
detur cibus domui meæ.

<span id="010">10</span> Itaque Hiram dabat Salomoni ligna cedrina, et
ligna abiegna, juxta omnem voluntatem ejus.

<span id="011">11</span> Salomon autem præbebat Hiram coros tritici
viginti millia in cibum domui ejus, et viginti coros purissimi olei: hæc
tribuebat Salomon Hiram per singulos annos.

<span id="012">12</span> Dedit quoque Dominus sapientiam Salomoni, sicut
locutus est ei: et erat pax inter Hiram et Salomonem, et percusserunt
ambo fœdus.  

<span id="013">13</span> Elegitque rex Salomon operarios de omni Israël,
et erat indictio triginta millia virorum.

<span id="014">14</span> Mittebatque eos in Libanum, decem millia per
menses singulos vicissim, ita ut duobus mensibus essent in domibus suis:
et Adoniram erat super hujuscemodi indictione.

<span id="015">15</span> Fueruntque Salomoni septuaginta millia eorum
qui onera portabant, et octoginta millia latomorum in monte,

<span id="016">16</span> absque præpositis qui præerant singulis
operibus, numero trium millium et trecentorum, præcipientium populo et
his qui faciebant opus.

<span id="017">17</span> Præcepitque rex ut tollerent lapides grandes,
lapides pretiosos in fundamentum templi, et quadrarent eos:

<span id="018">18</span> quos dolaverunt cæmentarii Salomonis et
cæmentarii Hiram: porro Giblii præparaverunt ligna et lapides ad
ædificandam domum.

------------------------------------------------------------------------

[Next: 1 Kings Chapter 6](kg1006.md)
