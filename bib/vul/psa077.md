[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa077)  [KJV](../kjv/psa077)  [Sep](../sep/psa077) 
[Tan](../tan/psa077)   
  
[Psalms Index](psa)  
  [Previous](psa076)  [Next](psa078) 

------------------------------------------------------------------------

### Vulgate (Latin): Psalms Chapter 77

<span id="001">1</span> Intellectus Asaph. \[Attendite, popule meus,
legem meam;  
inclinate aurem vestram in verba oris mei.  

<span id="002">2</span> Aperiam in parabolis os meum;  
loquar propositiones ab initio.  

<span id="003">3</span> Quanta audivimus, et cognovimus ea,  
et patres nostri narraverunt nobis.  

<span id="004">4</span> Non sunt occultata a filiis eorum in generatione
altera,  
narrantes laudes Domini et virtutes ejus,  
et mirabilia ejus quæ fecit.  

<span id="005">5</span> Et suscitavit testimonium in Jacob,  
et legem posuit in Israël,  
quanta mandavit patribus nostris  
nota facere ea filiis suis:  

<span id="006">6</span> ut cognoscat generatio altera:  
filii qui nascentur et exsurgent,  
et narrabunt filiis suis,  

<span id="007">7</span> ut ponant in Deo spem suam,  
et non obliviscantur operum Dei,  
et mandata ejus exquirant:  

<span id="008">8</span> ne fiant, sicut patres eorum,  
generatio prava et exasperans;  
generatio quæ non direxit cor suum,  
et non est creditus cum Deo spiritus ejus.  

<span id="009">9</span> Filii Ephrem, intendentes et mittentes arcum,  
conversi sunt in die belli.  

<span id="010">10</span> Non custodierunt testamentum Dei,  
et in lege ejus noluerunt ambulare.  

<span id="011">11</span> Et obliti sunt benefactorum ejus,  
et mirabilium ejus quæ ostendit eis.  

<span id="012">12</span> Coram patribus eorum fecit mirabilia  
in terra Ægypti, in campo Taneos.  

<span id="013">13</span> Interrupit mare, et perduxit eos,  
et statuit aquas quasi in utre:  

<span id="014">14</span> et deduxit eos in nube diei,  
et tota nocte in illuminatione ignis.  

<span id="015">15</span> Interrupit petram in eremo,  
et adaquavit eos velut in abysso multa.  

<span id="016">16</span> Et eduxit aquam de petra,  
et deduxit tamquam flumina aquas.  

<span id="017">17</span> Et apposuerunt adhuc peccare ei;  
in iram excitaverunt Excelsum in inaquoso.  

<span id="018">18</span> Et tentaverunt Deum in cordibus suis,  
ut peterent escas animabus suis.  

<span id="019">19</span> Et male locuti sunt de Deo;  
dixerunt: Numquid poterit Deus parare mensam in deserto?  

<span id="020">20</span> quoniam percussit petram, et fluxerunt aquæ,  
et torrentes inundaverunt.  
Numquid et panem poterit dare,  
aut parare mensam populo suo?  

<span id="021">21</span> Ideo audivit Dominus et distulit;  
et ignis accensus est in Jacob,  
et ira ascendit in Israël:  

<span id="022">22</span> quia non crediderunt in Deo,  
nec speraverunt in salutari ejus.  

<span id="023">23</span> Et mandavit nubibus desuper,  
et januas cæli aperuit.  

<span id="024">24</span> Et pluit illis manna ad manducandum,  
et panem cæli dedit eis.  

<span id="025">25</span> Panem angelorum manducavit homo;  
cibaria misit eis in abundantia.  

<span id="026">26</span> Transtulit austrum de cælo,  
et induxit in virtute sua africum.  

<span id="027">27</span> Et pluit super eos sicut pulverem carnes,  
et sicut arenam maris volatilia pennata.  

<span id="028">28</span> Et ceciderunt in medio castrorum eorum,  
circa tabernacula eorum.  

<span id="029">29</span> Et manducaverunt, et saturati sunt nimis,  
et desiderium eorum attulit eis:  

<span id="030">30</span> non sunt fraudati a desiderio suo.  
Adhuc escæ eorum erant in ore ipsorum,  

<span id="031">31</span> et ira Dei ascendit super eos:  
et occidit pingues eorum,  
et electos Israël impedivit.  

<span id="032">32</span> In omnibus his peccaverunt adhuc,  
et non crediderunt in mirabilibus ejus.  

<span id="033">33</span> Et defecerunt in vanitate dies eorum,  
et anni eorum cum festinatione.  

<span id="034">34</span> Cum occideret eos, quærebant eum et
revertebantur,  
et diluculo veniebant ad eum.  

<span id="035">35</span> Et rememorati sunt quia Deus adjutor est
eorum,  
et Deus excelsus redemptor eorum est.  

<span id="036">36</span> Et dilexerunt eum in ore suo,  
et lingua sua mentiti sunt ei;  

<span id="037">37</span> cor autem eorum non erat rectum cum eo,  
nec fideles habiti sunt in testamento ejus.  

<span id="038">38</span> Ipse autem est misericors,  
et propitius fiet peccatis eorum,  
et non disperdet eos.  
Et abundavit ut averteret iram suam,  
et non accendit omnem iram suam.  

<span id="039">39</span> Et recordatus est quia caro sunt,  
spiritus vadens et non rediens.  

<span id="040">40</span> Quoties exacerbaverunt eum in deserto;  
in iram concitaverunt eum in inaquoso?  

<span id="041">41</span> Et conversi sunt, et tentaverunt Deum,  
et sanctum Israël exacerbaverunt.  

<span id="042">42</span> Non sunt recordati manus ejus,  
die qua redemit eos de manu tribulantis:  

<span id="043">43</span> sicut posuit in Ægypto signa sua,  
et prodigia sua in campo Taneos;  

<span id="044">44</span> et convertit in sanguinem flumina eorum,  
et imbres eorum, ne biberent.  

<span id="045">45</span> Misit in eos cœnomyiam, et comedit eos,  
et ranam, et disperdidit eos;  

<span id="046">46</span> et dedit ærugini fructus eorum,  
et labores eorum locustæ;  

<span id="047">47</span> et occidit in grandine vineas eorum,  
et moros eorum in pruina;  

<span id="048">48</span> et tradidit grandini jumenta eorum,  
et possessionem eorum igni;  

<span id="049">49</span> misit in eos iram indignationis suæ,  
indignationem, et iram, et tribulationem,  
immissiones per angelos malos.  

<span id="050">50</span> Viam fecit semitæ iræ suæ:  
non pepercit a morte animabus eorum,  
et jumenta eorum in morte conclusit:  

<span id="051">51</span> et percussit omne primogenitum in terra
Ægypti;  
primitias omnis laboris eorum in tabernaculis Cham:  

<span id="052">52</span> et abstulit sicut oves populum suum,  
et perduxit eos tamquam gregem in deserto:  

<span id="053">53</span> et deduxit eos in spe, et non timuerunt,  
et inimicos eorum operuit mare.  

<span id="054">54</span> Et induxit eos in montem sanctificationis
suæ,  
montem quem acquisivit dextera ejus;  
et ejecit a facie eorum gentes,  
et sorte divisit eis terram in funiculo distributionis;  

<span id="055">55</span> et habitare fecit in tabernaculis eorum tribus
Israël.  

<span id="056">56</span> Et tentaverunt, et exacerbaverunt Deum
excelsum,  
et testimonia ejus non custodierunt.  

<span id="057">57</span> Et averterunt se, et non servaverunt pactum:  
quemadmodum patres eorum, conversi sunt in arcum pravum.  

<span id="058">58</span> In iram concitaverunt eum in collibus suis,  
et in sculptilibus suis ad æmulationem eum provocaverunt.  

<span id="059">59</span> Audivit Deus, et sprevit,  
et ad nihilum redegit valde Israël.  

<span id="060">60</span> Et repulit tabernaculum Silo,  
tabernaculum suum, ubi habitavit in hominibus.  

<span id="061">61</span> Et tradidit in captivitatem virtutem eorum,  
et pulchritudinem eorum in manus inimici.  

<span id="062">62</span> Et conclusit in gladio populum suum,  
et hæreditatem suam sprevit.  

<span id="063">63</span> Juvenes eorum comedit ignis,  
et virgines eorum non sunt lamentatæ.  

<span id="064">64</span> Sacerdotes eorum in gladio ceciderunt,  
et viduæ eorum non plorabantur.  

<span id="065">65</span> Et excitatus est tamquam dormiens Dominus,  
tamquam potens crapulatus a vino.  

<span id="066">66</span> Et percussit inimicos suos in posteriora;  
opprobrium sempiternum dedit illis.  

<span id="067">67</span> Et repulit tabernaculum Joseph,  
et tribum Ephraim non elegit:  

<span id="068">68</span> sed elegit tribum Juda,  
montem Sion, quem dilexit.  

<span id="069">69</span> Et ædificavit sicut unicornium sanctificium
suum,  
in terra quam fundavit in sæcula.  

<span id="070">70</span> Et elegit David, servum suum,  
et sustulit eum de gregibus ovium;  
de post fœtantes accepit eum:  

<span id="071">71</span> pascere Jacob servum suum,  
et Israël hæreditatem suam.  

<span id="072">72</span> Et pavit eos in innocentia cordis sui,  
et in intellectibus manuum suarum deduxit eos.\]

------------------------------------------------------------------------

[Next: Psalms Chapter 78](psa078)
