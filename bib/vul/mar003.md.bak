[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mar003)  [GNT](../gnt/mar003.md) 
[KJV](../kjv/mar003.md)   
  
[Mark Index](mar.md)  
  [Previous](mar002)  [Next](mar004.md) 

------------------------------------------------------------------------

### Vulgate (Latin): Mark Chapter 3

<span id="001">1</span> Et introivit iterum in synagogam: et erat ibi
homo habens manum aridam.

<span id="002">2</span> Et observabant eum, si sabbatis curaret, ut
accusarent illum.

<span id="003">3</span> Et ait homini habenti manum aridam: Surge in
medium.

<span id="004">4</span> Et dicit eis: Licet sabbatis benefacere, an
male? animam salvam facere, an perdere? At illi tacebant.

<span id="005">5</span> Et circumspiciens eos cum ira, contristatus
super cæcitate cordis eorum, dicit homini: Extende manum tuam. Et
extendit, et restituta est manus illi.

<span id="006">6</span> Exeuntes autem pharisæi, statim cum Herodianis
consilium faciebant adversus eum quomodo eum perderent.  

<span id="007">7</span> Jesus autem cum discipulis suis secessit ad
mare: et multa turba a Galilæa et Judæa secuta est eum,

<span id="008">8</span> et ab Jerosolymis, et ab Idumæa, et trans
Jordanem: et qui circa Tyrum et Sidonem multitudo magna, audientes quæ
faciebat, venerunt ad eum.

<span id="009">9</span> Et dicit discipulis suis ut navicula sibi
deserviret propter turbam, ne comprimerent eum:

<span id="010">10</span> multos enim sanabat, ita ut irruerent in eum ut
illum tangerent, quotquot habebant plagas.

<span id="011">11</span> Et spiritus immundi, cum illum videbant,
procidebant ei: et clamabant, dicentes:

<span id="012">12</span> Tu es Filius Dei. Et vehementer comminabatur
eis ne manifestarent illum.  

<span id="013">13</span> Et ascendens in montem vocavit ad se quos
voluit ipse: et venerunt ad eum.

<span id="014">14</span> Et fecit ut essent duodecim cum illo: et ut
mitteret eos prædicare.

<span id="015">15</span> Et dedit illis potestatem curandi infirmitates
et ejiciendi dæmonia.

<span id="016">16</span> Et imposuit Simoni nomen Petrus:

<span id="017">17</span> et Jacobum Zebedæi, et Joannem fratrem Jacobi,
et imposuit eis nomina Boanerges, quod est, Filii tonitrui:

<span id="018">18</span> et Andræam, et Philippum, et Bartholomæum, et
Matthæum, et Thomam, et Jacobum Alphæi, et Thaddæum, et Simonem
Cananæum,

<span id="019">19</span> et Judam Iscariotem, qui et tradidit illum.  

<span id="020">20</span> Et veniunt ad domum: et convenit iterum turba,
ita ut non possent neque panem manducare.

<span id="021">21</span> Et cum audissent sui, exierunt tenere eum:
dicebant enim: Quoniam in furorem versus est.

<span id="022">22</span> Et scribæ, qui ab Jerosolymis descenderant,
dicebant: Quoniam Beelzebub habet, et quia in principe dæmoniorum ejicit
dæmonia.  

<span id="023">23</span> Et convocatis eis in parabolis dicebat illis:
Quomodo potest Satanas Satanam ejicere?

<span id="024">24</span> Et si regnum in se dividatur, non potest regnum
illud stare.

<span id="025">25</span> Et si domus super semetipsam dispertiatur, non
potest domus illa stare.

<span id="026">26</span> Et si Satanas consurrexerit in semetipsum,
dispertitus est, et non poterit stare, sed finem habet.

<span id="027">27</span> Nemo potest vasa fortis ingressus in domum
diripere, nisi prius fortem alliget, et tunc domum ejus diripiet.

<span id="028">28</span> Amen dico vobis, quoniam omnia dimittentur
filiis hominum peccata, et blasphemiæ quibus blasphemaverint:

<span id="029">29</span> qui autem blasphemaverit in Spiritum Sanctum,
non habebit remissionem in æternum, sed reus erit æterni delicti.

<span id="030">30</span> Quoniam dicebant: Spiritum immundum habet.  

<span id="031">31</span> Et veniunt mater ejus et fratres: et foris
stantes miserunt ad eum vocantes eum,

<span id="032">32</span> et sedebat circa eum turba: et dicunt ei: Ecce
mater tua et fratres tui foris quærunt te.

<span id="033">33</span> Et respondens eis, ait: Quæ est mater mea et
fratres mei?

<span id="034">34</span> Et circumspiciens eos, qui in circuitu ejus
sedebant, ait: Ecce mater mea et fratres mei.

<span id="035">35</span> Qui enim fecerit voluntatem Dei, hic frater
meus, et soror mea, et mater est.

------------------------------------------------------------------------

[Next: Mark Chapter 4](mar004.md)
