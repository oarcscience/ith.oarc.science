[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk004)  [GNT](../gnt/luk004.md) 
[KJV](../kjv/luk004.md)   
  
[Luke Index](luk.md)  
  [Previous](luk003)  [Next](luk005.md) 

------------------------------------------------------------------------

### Vulgate (Latin): Luke Chapter 4

<span id="001">1</span> Jesus autem plenus Spiritu Sancto regressus est
a Jordane: et agebatur a Spiritu in desertum

<span id="002">2</span> diebus quadraginta, et tentabatur a diabolo. Et
nihil manducavit in diebus illis: et consummatis illis esuriit.

<span id="003">3</span> Dixit autem illi diabolus: Si Filius Dei es, dic
lapidi huic ut panis fiat.

<span id="004">4</span> Et respondit ad illum Jesus: Scriptum est: Quia
non in solo pane vivit homo, sed in omni verbo Dei.

<span id="005">5</span> Et duxit illum diabolus in montem excelsum, et
ostendit illi omnia regna orbis terræ in momento temporis,

<span id="006">6</span> et ait illi: Tibi dabo potestatem hanc
universam, et gloriam illorum: quia mihi tradita sunt, et cui volo do
illa.

<span id="007">7</span> Tu ergo si adoraveris coram me, erunt tua omnia.

<span id="008">8</span> Et respondens Jesus, dixit illi: Scriptum est:
Dominum Deum tuum adorabis, et illi soli servies.

<span id="009">9</span> Et duxit illum in Jerusalem, et statuit eum
super pinnam templi, et dixit illi: Si Filius Dei es, mitte te hinc
deorsum.

<span id="010">10</span> Scriptum est enim quod angelis suis mandavit de
te, ut conservent te:

<span id="011">11</span> et quia in manibus tollent te, ne forte
offendas ad lapidem pedem tuum.

<span id="012">12</span> Et respondens Jesus, ait illi: Dictum est: Non
tentabis Dominum Deum tuum.

<span id="013">13</span> Et consummata omni tentatione, diabolus
recessit ab illo, usque ad tempus.  

<span id="014">14</span> Et regressus est Jesus in virtute Spiritus in
Galilæam, et fama exiit per universam regionem de illo.

<span id="015">15</span> Et ipse docebat in synagogis eorum, et
magnificabatur ab omnibus.

<span id="016">16</span> Et venit Nazareth, ubi erat nutritus, et
intravit secundum consuetudinem suam die sabbati in synagogam, et
surrexit legere.

<span id="017">17</span> Et traditus est illi liber Isaiæ prophetæ. Et
ut revolvit librum, invenit locum ubi scriptum erat:

<span id="018">18</span> Spiritus Domini super me: propter quod unxit
me, evangelizare pauperibus misit me, sanare contritos corde,

<span id="019">19</span> prædicare captivis remissionem, et cæcis visum,
dimittere confractos in remissionem, prædicare annum Domini acceptum et
diem retributionis.

<span id="020">20</span> Et cum plicuisset librum, reddit ministro, et
sedit. Et omnium in synagoga oculi erant intendentes in eum.

<span id="021">21</span> Cœpit autem dicere ad illos: Quia hodie impleta
est hæc scriptura in auribus vestris.

<span id="022">22</span> Et omnes testimonium illi dabant: et mirabantur
in verbis gratiæ, quæ procedebant de ore ipsius, et dicebant: Nonne hic
est filius Joseph?

<span id="023">23</span> Et ait illis: Utique dicetis mihi hanc
similitudinem: Medice cura teipsum: quanta audivimus facta in
Capharnaum, fac et hic in patria tua.

<span id="024">24</span> Ait autem: Amen dico vobis, quia nemo propheta
acceptus est in patria sua.

<span id="025">25</span> In veritate dico vobis, multæ viduæ erant in
diebus Eliæ in Israël, quando clausum est cælum annis tribus et mensibus
sex, cum facta esset fames magna in omni terra:

<span id="026">26</span> et ad nullam illarum missus est Elias, nisi in
Sarepta Sidoniæ, ad mulierem viduam.

<span id="027">27</span> Et multi leprosi erant in Israël sub Eliseo
propheta: et nemo eorum mundatus est nisi Naaman Syrus.

<span id="028">28</span> Et repleti sunt omnes in synagoga ira, hæc
audientes.

<span id="029">29</span> Et surrexerunt, et ejecerunt illum extra
civitatem: et duxerunt illum usque ad supercilium montis, super quem
civitas illorum erat ædificata, ut præcipitarent eum.

<span id="030">30</span> Ipse autem transiens per medium illorum,
ibat.  

<span id="031">31</span> Et descendit in Capharnaum civitatem Galilææ,
ibique docebat illos sabbatis.

<span id="032">32</span> Et stupebant in doctrina ejus, quia in
potestate erat sermo ipsius.

<span id="033">33</span> Et in synagoga erat homo habens dæmonium
immundum, et exclamavit voce magna,

<span id="034">34</span> dicens: Sine, quid nobis et tibi, Jesu
Nazarene? venisti perdere nos? scio te quis sis, Sanctus Dei.

<span id="035">35</span> Et increpavit illum Jesus, dicens: Obmutesce,
et exi ab eo. Et cum projecisset illum dæmonium in medium, exiit ab
illo, nihilque illum nocuit.

<span id="036">36</span> Et factus est pavor in omnibus, et
colloquebantur ad invicem, dicentes: Quod est hoc verbum, quia in
potestate et virtute imperat immundis spiritibus, et exeunt?

<span id="037">37</span> Et divulgabatur fama de illo in omnem locum
regionis.  

<span id="038">38</span> Surgens autem Jesus de synagoga, introivit in
domum Simonis. Socrus autem Simonis tenebatur magnis febribus: et
rogaverunt illum pro ea.

<span id="039">39</span> Et stans super illam imperavit febri: et
dimisit illam. Et continuo surgens, ministrabat illis.

<span id="040">40</span> Cum autem sol occidisset, omnes qui habebant
infirmos variis languoribus, ducebant illos ad eum. At ille singulis
manus imponens, curabat eos.

<span id="041">41</span> Exibant autem dæmonia a multis clamantia, et
dicentia: Quia tu es Filius Dei: et increpans non sinebat ea loqui: quia
sciebant ipsum esse Christum.  

<span id="042">42</span> Facta autem die egressus ibat in desertum
locum, et turbæ requirebant eum, et venerunt usque ad ipsum: et
detinebant illum ne discederet ab eis.

<span id="043">43</span> Quibus ille ait: Quia et aliis civitatibus
oportet me evangelizare regnum Dei: quia ideo missus sum.

<span id="044">44</span> Et erat prædicans in synagogis Galilææ.

------------------------------------------------------------------------

[Next: Luke Chapter 5](luk005.md)
