[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen013)  [KJV](../kjv/gen013)  [Sep](../sep/gen013.md) 
[Tan](../tan/gen013.md)   
  
[Genesis Index](gen.md)  
  [Previous](gen012)  [Next](gen014.md) 

------------------------------------------------------------------------

### Vulgate (Latin): Genesis Chapter 13

<span id="001">1</span> Ascendit ergo Abram de Ægypto, ipse et uxor
ejus, et omnia quæ habebat, et Lot cum eo, ad australem plagam.

<span id="002">2</span> Erat autem dives valde in possessione auri et
argenti.

<span id="003">3</span> Reversusque est per iter, quo venerat, a meridie
in Bethel, usque ad locum ubi prius fixerat tabernaculum inter Bethel et
Hai,

<span id="004">4</span> in loco altaris quod fecerat prius: et invocavit
ibi nomen Domini.

<span id="005">5</span> Sed et Lot qui erat cum Abram, fuerunt greges
ovium, et armenta, et tabernacula.

<span id="006">6</span> Nec poterat eos capere terra, ut habitarent
simul: erat quippe substantia eorum multa, et nequibant habitare
communiter.

<span id="007">7</span> Unde et facta est rixa inter pastores gregum
Abram et Lot. Eo autem tempore Chananæus et Pherezæus habitabant in
terra illa.

<span id="008">8</span> Dixit ergo Abram ad Lot: Ne quæso sit jurgium
inter me et te, et inter pastores meos et pastores tuos: fratres enim
sumus.

<span id="009">9</span> Ecce universa terra coram te est: recede a me,
obsecro: si ad sinistram ieris, ego dexteram tenebo: si tu dexteram
elegeris, ego ad sinistram pergam.

<span id="010">10</span> Elevatis itaque Lot oculis, vidit omnem circa
regionem Jordanis, quæ universa irrigabatur antequam subverteret Dominus
Sodomam et Gomorrham, sicut paradisus Domini, et sicut Ægyptus
venientibus in Segor.

<span id="011">11</span> Elegitque sibi Lot regionem circa Jordanem, et
recessit ab oriente: divisique sunt alterutrum a fratre suo.

<span id="012">12</span> Abram habitavit in terra Chanaan; Lot vero
moratus est in oppidis, quæ erant circa Jordanem, et habitavit in
Sodomis.

<span id="013">13</span> Homines autem Sodomitæ pessimi erant, et
peccatores coram Domino nimis.  

<span id="014">14</span> Dixitque Dominus ad Abram, postquam divisus est
ab eo Lot: Leva oculos tuos et vide a loco, in quo nunc es, ad aquilonem
et meridiem, ad orientem et occidentem.

<span id="015">15</span> Omnem terram, quam conspicis, tibi dabo, et
semini tuo usque in sempiternum.

<span id="016">16</span> Faciamque semen tuum sicut pulverem terræ: si
quis potest hominum numerare pulverem terræ, semen quoque tuum numerare
poterit.

<span id="017">17</span> Surge, et perambula terram in longitudine et in
latitudine sua: quia tibi daturus sum eam.

<span id="018">18</span> Movens igitur tabernaculum suum Abram, venit,
et habitavit juxta convallem Mambre, quæ est in Hebron: ædificavitque
ibi altare Domino.

------------------------------------------------------------------------

[Next: Genesis Chapter 14](gen014.md)
