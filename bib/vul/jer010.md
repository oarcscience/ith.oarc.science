[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer010)  [KJV](../kjv/jer010)  [Sep](../sep/jer010.md) 
[Tan](../tan/jer010.md)   
  
[Jeremiah Index](jer.md)  
  [Previous](jer009)  [Next](jer011.md) 

------------------------------------------------------------------------

### Vulgate (Latin): Jeremiah Chapter 10

<span id="001">1</span> \[Audite verbum quod locutus est Dominus super
vos, domus Israël.  

<span id="002">2</span> Hæc dicit Dominus:  
Juxta vias gentium nolite discere,  
et a signis cæli nolite metuere, quæ timent gentes,  

<span id="003">3</span> quia leges populorum vanæ sunt.  
Quia lignum de saltu præcidit opus manus artificis in ascia:  

<span id="004">4</span> argento et auro decoravit illud:  
clavis et malleis compegit, ut non dissolvatur:  

<span id="005">5</span> in similitudinem palmæ fabricata sunt,  
et non loquentur:  
portata tollentur,  
quia incedere non valent.  
Nolite ergo timere ea,  
quia nec male possunt facere, nec bene.  

<span id="006">6</span> Non est similis tui, Domine:  
magnus es tu,  
et magnum nomen tuum in fortitudine.  

<span id="007">7</span> Quis non timebit te, o Rex gentium?  
tuum est enim decus:  
inter cunctos sapientes gentium,  
et in universis regnis eorum,  
nullus est similis tui.  

<span id="008">8</span> Pariter insipientes et fatui probabuntur:  
doctrina vanitatis eorum lignum est.  

<span id="009">9</span> Argentum involutum de Tharsis affertur,  
et aurum de Ophaz:  
opus artificis et manus ærarii.  
Hyacinthus et purpura indumentum eorum:  
opus artificum universa hæc.  

<span id="010">10</span> Dominus autem Deus verus est,  
ipse Deus vivens,  
et rex sempiternus.  
Ab indignatione ejus commovebitur terra,  
et non sustinebunt gentes comminationem ejus.  

<span id="011">11</span> Sic ergo dicetis eis:  
Dii qui cælos et terram non fecerunt,  
pereant de terra et de his quæ sub cælo sunt!  

<span id="012">12</span> Qui facit terram in fortitudine sua,  
præparat orbem in sapientia sua,  
et prudentia sua extendit cælos:  

<span id="013">13</span> ad vocem suam dat multitudinem aquarum in
cælo,  
et elevat nebulas ab extremitatibus terræ:  
fulgura in pluviam facit,  
et educit ventum de thesauris suis.  

<span id="014">14</span> Stultus factus est omnis homo a scientia:  
confusus est artifex omnis in sculptili,  
quoniam falsum est quod conflavit,  
et non est spiritus in eis.  

<span id="015">15</span> Vana sunt, et opus risu dignum:  
in tempore visitationis suæ peribunt.  

<span id="016">16</span> Non est his similis pars Jacob:  
qui enim formavit omnia, ipse est,  
et Israël virga hæreditatis ejus:  
Dominus exercituum nomen illi.  

<span id="017">17</span> Congrega de terra confusionem tuam,  
quæ habitas in obsidione:  

<span id="018">18</span> quia hæc dicit Dominus:  
Ecce ego longe projiciam habitatores terræ in hac vice,  
et tribulabo eos ita ut inveniantur.  

<span id="019">19</span> Væ mihi super contritione mea:  
pessima plaga mea.  
Ego autem dixi:  
Plane hæc infirmitas mea est, et portabo illam.  

<span id="020">20</span> Tabernaculum meum vastatum est;  
omnes funiculi mei dirupti sunt:  
filii mei exierunt a me, et non subsistunt.  
Non est qui extendat ultra tentorium meum,  
et erigat pelles meas.  

<span id="021">21</span> Quia stulte egerunt pastores,  
et Dominum non quæsierunt:  
propterea non intellexerunt,  
et omnis grex eorum dispersus est.  

<span id="022">22</span> Vox auditionis ecce venit,  
et commotio magna de terra aquilonis:  
ut ponat civitates Juda solitudinem,  
et habitaculum draconum.  

<span id="023">23</span> Scio, Domine,  
quia non est hominis via ejus,  
nec viri est ut ambulet,  
et dirigat gressus suos.  

<span id="024">24</span> Corripe me, Domine, verumtamen in judicio,  
et non in furore tuo, ne forte ad nihilum redigas me.  

<span id="025">25</span> Effunde indignationem tuam super gentes quæ non
cognoverunt te,  
et super provincias quæ nomen tuum non invocaverunt:  
quia comederunt Jacob, et devoraverunt eum,  
et consumpserunt illum, et decus ejus dissipaverunt.\]

------------------------------------------------------------------------

[Next: Jeremiah Chapter 11](jer011.md)
