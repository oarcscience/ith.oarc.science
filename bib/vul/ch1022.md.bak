[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1022)  [KJV](../kjv/ch1022)  [Sep](../sep/ch1022.md) 
[Tan](../tan/ch1022.md)   
  
[1 Chronicles Index](ch1.md)  
  [Previous](ch1021)  [Next](ch1023.md) 

------------------------------------------------------------------------

### Vulgate (Latin): 1 Chronicles Chapter 22

<span id="001">1</span> Dixitque David: Hæc est domus Dei, et hoc altare
in holocaustum Israëli.

<span id="002">2</span> Et præcepit ut congregarentur omnes proselyti de
terra Israël, et constituit ex eis latomos ad cædendos lapides et
poliendos, ut ædificaretur domus Dei.

<span id="003">3</span> Ferrum quoque plurimum ad clavos januarum, et ad
commissuras atque juncturas, præparavit David: et æris pondus
innumerabile.

<span id="004">4</span> Ligna quoque cedrina non poterant æstimari, quæ
Sidonii et Tyrii deportaverant ad David.

<span id="005">5</span> Et dixit David: Solomon filius meus puer
parvulus est et delicatus: domus autem, quam ædificari volo Domino,
talis esse debet ut in cunctis regionibus nominetur: præparabo ergo ei
necessaria. Et ob hanc causam ante mortem suam omnes præparavit
impensas.  

<span id="006">6</span> Vocavitque Salomonem filium suum, et præcepit ei
ut ædificaret domum Domino Deo Israël.

<span id="007">7</span> Dixitque David ad Salomonem: Fili mi, voluntatis
meæ fuit ut ædificarem domum nomini Domini Dei mei:

<span id="008">8</span> sed factus est sermo Domini ad me, dicens:
Multum sanguinem effudisti, et plurima bella bellasti: non poteris
ædificare domum nomini meo, tanto effuso sanguine coram me:

<span id="009">9</span> filius qui nascetur tibi, erit vir quietissimus:
faciam enim eum requiescere ab omnibus inimicis suis per circuitum: et
ob hanc causam Pacificus vocabitur: et pacem et otium dabo in Israël
cunctis diebus ejus.

<span id="010">10</span> Ipse ædificabit domum nomini meo, et ipse erit
mihi in filium, et ego ero illi in patrem: firmaboque solium regni ejus
super Israël in æternum.

<span id="011">11</span> Nunc ergo fili mi, sit Dominus tecum, et
prosperare, et ædifica domum Domino Deo tuo sicut locutus est de te.

<span id="012">12</span> Det quoque Dominus prudentiam et sensum ut
regere possis Israël, et custodire legem Domini Dei tui.

<span id="013">13</span> Tunc enim proficere poteris, si custodieris
mandata et judicia quæ præcepit Dominus Moysi ut doceret Israël.
Confortare, et viriliter age: ne timeas, neque paveas.

<span id="014">14</span> Ecce ego in paupertate mea præparavi impensas
domus Domini, auri talenta centum millia, et argenti mille millia
talentorum: æris vero et ferri non est pondus, vincitur enim numerus
magnitudine; ligna et lapides præparavi ad universa impendia.

<span id="015">15</span> Habes quoque plurimos artifices, latomos, et
cæmentarios, artificesque lignorum, et omnium artium ad faciendum opus
prudentissimos,

<span id="016">16</span> in auro et argento et ære et ferro, cujus non
est numerus. Surge igitur et fac, et erit Dominus tecum.  

<span id="017">17</span> Præcepit quoque David cunctis principibus
Israël ut adjuvarent Salomonem filium suum:

<span id="018">18</span> Cernitis, inquiens, quod Dominus Deus vester
vobiscum sit, et dederit vobis requiem per circuitum, et tradiderit
omnes inimicos vestros in manus vestras, et subjecta sit terra coram
Domino, et coram populo ejus.

<span id="019">19</span> Præbete igitur corda vestra et animas vestras,
ut quæratis Dominum Deum vestrum: et consurgite, et ædificate
sanctuarium Domino Deo, ut introducatur arca fœderis Domini, et vasa
Domino consecrata, in domum quæ ædificatur nomini Domini.

------------------------------------------------------------------------

[Next: 1 Chronicles Chapter 23](ch1023.md)
