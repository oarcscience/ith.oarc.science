[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu023)  [KJV](../kjv/deu023)  [Sep](../sep/deu023.md) 
[Tan](../tan/deu023.md)   
  
[Deuteronomy Index](deu.md)  
  [Previous](deu022)  [Next](deu024.md) 

------------------------------------------------------------------------

### Vulgate (Latin): Deuteronomy Chapter 23

<span id="001">1</span> Non intravit eunuchus, attritis vel amputatis
testiculis et abscisso veretro, ecclesiam Domini.

<span id="002">2</span> Non ingredietur mamzer, hoc est, de scorto
natus, in ecclesiam Domini, usque ad decimam generationem.

<span id="003">3</span> Ammonites et Moabites etiam post decimam
generationem non intrabunt ecclesiam Domini in æternum:

<span id="004">4</span> quia noluerunt vobis occurrere cum pane et aqua
in via quando egressi estis de Ægypto: et quia conduxerunt contra te
Balaam filium Beor de Mesopotamia Syriæ, ut malediceret tibi:

<span id="005">5</span> et noluit Dominus Deus tuus audire Balaam,
vertitque maledictionem ejus in benedictionem tuam, eo quod diligeret
te.

<span id="006">6</span> Non facies cum eis pacem, nec quæras eis bona
cunctis diebus vitæ tuæ in sempiternum.

<span id="007">7</span> Non abominaberis Idumæum, quia frater tuus est:
nec Ægyptium, quia advena fuisti in terra ejus.

<span id="008">8</span> Qui nati fuerint ex eis, tertia generatione
intrabunt in ecclesiam Domini.  

<span id="009">9</span> Quando egressus fueris adversus hostes tuos in
pugnam, custodies te ab omni re mala.

<span id="010">10</span> Si fuerit inter vos homo, qui nocturno pollutus
sit somnio, egredietur extra castra,

<span id="011">11</span> et non revertetur, priusquam ad vesperam
lavetur aqua: et post solis occasum regredietur in castra.

<span id="012">12</span> Habebis locum extra castra, ad quem egrediaris
ad requisita naturæ,

<span id="013">13</span> gerens paxillum in balteo: cumque sederis,
fodies per circuitum, et egesta humo operies

<span id="014">14</span> quo revelatus es: Dominus enim Deus tuus
ambulat in medio castrorum, ut eruat te, et tradat tibi inimicos tuos:
et sint castra tua sancta, et nihil in eis appareat fœditatis, ne
derelinquat te.  

<span id="015">15</span> Non trades servum domino suo, qui ad te
confugerit.

<span id="016">16</span> Habitabit tecum in loco, qui ei placuerit, et
in una urbium tuarum requiescet: ne contristes eum.

<span id="017">17</span> Non erit meretrix de filiabus Israël, nec
scortator de filiis Israël.

<span id="018">18</span> Non offeres mercedem prostibuli, nec pretium
canis in domo Domini Dei tui, quidquid illud est quod voveris: quia
abominatio est utrumque apud Dominum Deum tuum.

<span id="019">19</span> Non fœnerabis fratri tuo ad usuram pecuniam,
nec fruges, nec quamlibet aliam rem:

<span id="020">20</span> sed alieno. Fratri autem tuo absque usura id
quo indiget, commodabis: ut benedicat tibi Dominus Deus tuus in omni
opere tuo in terra, ad quam ingredieris possidendam.

<span id="021">21</span> Cum votum voveris Domino Deo tuo, non tardabis
reddere: quia requiret illud Dominus Deus tuus, et si moratus fueris,
reputabitur tibi in peccatum.

<span id="022">22</span> Si nolueris polliceri, absque peccato eris.

<span id="023">23</span> Quod autem semel egressum est de labiis tuis,
observabis, et facies sicut promisisti Domino Deo tuo, et propria
voluntate et ore tuo locutus es.

<span id="024">24</span> Ingressus vineam proximi tui, comede uvas,
quantum tibi placuerit: foras autem ne efferas tecum.

<span id="025">25</span> Si intraveris in segetem amici tui, franges
spicas, et manu conteres: falce autem non metes.

------------------------------------------------------------------------

[Next: Deuteronomy Chapter 24](deu024.md)
