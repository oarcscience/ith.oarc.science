[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir026)  [Apo](../apo/sir026.md) 
[Sep](../sep/sir026.md)   
  
[Sirach Index](sir.md)  
  [Previous](sir025)  [Next](sir027.md) 

------------------------------------------------------------------------

### Vulgate (Latin): Sirach Chapter 26

<span id="001">1</span> \[Mulieris bonæ beatus vir:  
numerus enim annorum illius duplex.  

<span id="002">2</span> Mulier fortis oblectat virum suum,  
et annos vitæ illius in pace implebit.  

<span id="003">3</span> Pars bona mulier bona,  
in parte timentium Deum dabitur viro pro factis bonis:  

<span id="004">4</span> divitis autem et pauperis cor bonum,  
in omni tempore vultus illorum hilaris.  

<span id="005">5</span> A tribus timuit cor meum,  
et in quarto facies mea metuit:  

<span id="006">6</span> delaturam civitatis, et collectionem populi:  

<span id="007">7</span> calumniam mendacem super mortem omnia gravia:  

<span id="008">8</span> dolor cordis et luctus, mulier zelotypa.  

<span id="009">9</span> In muliere zelotypa flagellum linguæ,  
omnibus communicans.  

<span id="010">10</span> Sicut boum jugum quod movetur, ita et mulier
nequam:  
qui tenet illam quasi qui apprehendit scorpionem.  

<span id="011">11</span> Mulier ebriosa ira magna, et contumelia:  
et turpitudo illius non tegetur.  

<span id="012">12</span> Fornicatio mulieris in extollentia oculorum,  
et in palpebris illius agnoscetur.  

<span id="013">13</span> In filia non avertente se, firma custodiam,  
ne inventa occasione utatur se.  

<span id="014">14</span> Ab omni irreverentia oculorum ejus cave,  
et ne mireris si te neglexerit.  

<span id="015">15</span> Sicut viator sitiens ad fontem os aperiet,  
et ab omni aqua proxima bibet,  
et contra omnem palum sedebit,  
et contra omnem sagittam aperiet pharetram donec deficiat.  

<span id="016">16</span> Gratia mulieris sedulæ delectabit virum suum,  
et ossa illius impinguabit.  

<span id="017">17</span> Disciplina illius datum Dei est.  

<span id="018">18</span> Mulier sensata et tacita,  
non est immutatio eruditæ animæ.  

<span id="019">19</span> Gratia super gratiam  
mulier sancta et pudorata.  

<span id="020">20</span> Omnis autem ponderatio non est digna  
continentis animæ.  

<span id="021">21</span> Sicut sol oriens mundo in altissimis Dei,  
sic mulieris bonæ species in ornamentum domus ejus.  

<span id="022">22</span> Lucerna splendens super candelabrum sanctum,  
et species faciei super ætatem stabilem.  

<span id="023">23</span> Columnæ aureæ super bases argenteas,  
et pedes firmi super plantas stabilis mulieris.  

<span id="024">24</span> Fundamenta æterna supra petram solidam,  
et mandata Dei in corde mulieris sanctæ.\]  

<span id="025">25</span> \[In duobus contristatum est cor meum,  
et in tertio iracundia mihi advenit:  

<span id="026">26</span> vir bellator deficiens per inopiam;  
et vir sensatus contemptus;  

<span id="027">27</span> et qui transgreditur a justitia ad peccatum:  
Deus paravit eum ad rhomphæam.\]  

<span id="028">28</span> \[Duæ species difficiles et periculosæ mihi
apparuerunt:  
difficile exuitur negotians a negligentia,  
et non justificabitur caupo a peccatis labiorum.\]

------------------------------------------------------------------------

[Next: Sirach Chapter 27](sir027.md)
