[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze024)  [KJV](../kjv/eze024)  [Sep](../sep/eze024) 
[Tan](../tan/eze024)   
  
[Ezekiel Index](eze)  
  [Previous](eze023)  [Next](eze025) 

------------------------------------------------------------------------

### Vulgate (Latin): Ezekiel Chapter 24

<span id="001">1</span> Et factum est verbum Domini ad me in anno nono,
in mense decimo, decima die mensis, dicens:

<span id="002">2</span> Fili hominis, scribe tibi nomen diei hujus, in
qua confirmatus est rex Babylonis adversum Jerusalem hodie.

<span id="003">3</span> Et dices per proverbium ad domum irritatricem
parabolam, et loqueris ad eos: Hæc dicit Dominus Deus: Pone ollam; pone,
inquam, et mitte in eam aquam.

<span id="004">4</span> Congere frusta ejus in eam, omnem partem bonam,
femur et armum, electa et ossibus plena.

<span id="005">5</span> Pinguissimum pecus assume, compone quoque strues
ossium sub ea: efferbuit coctio ejus, et discocta sunt ossa illius in
medio ejus.

<span id="006">6</span> Propterea hæc dicit Dominus Deus: Væ civitati
sanguinum, ollæ cujus rubigo in ea est, et rubigo ejus non exivit de ea!
per partes et per partes suas ejice eam: non cecidit super eam sors.

<span id="007">7</span> Sanguis enim ejus in medio ejus est; super
limpidissimam petram effudit illum: non effudit illum super terram, ut
possit operiri pulvere.

<span id="008">8</span> Ut superinducerem indignationem meam, et
vindicta ulciscerer, dedi sanguinem ejus super petram limpidissimam, ne
operiretur.

<span id="009">9</span> Propterea hæc dicit Dominus Deus: Væ civitati
sanguinum, cujus ego grandem faciam pyram!

<span id="010">10</span> Congere ossa, quæ igne succendam: consumentur
carnes, et coquetur universa compositio, et ossa tabescent.

<span id="011">11</span> Pone quoque eam super prunas vacuam, ut
incalescat, et liquefiat æs ejus, et confletur in medio ejus
inquinamentum ejus, et consumatur rubigo ejus.

<span id="012">12</span> Multo labore sudatum est, et non exivit de ea
nimia rubigo ejus, neque per ignem.

<span id="013">13</span> Immunditia tua execrabilis, quia mundare te
volui, et non es mundata a sordibus tuis: sed nec mundaberis prius,
donec quiescere faciam indignationem meam in te.

<span id="014">14</span> Ego Dominus locutus sum: veniet, et faciam: non
transeam, nec parcam, nec placabor: juxta vias tuas, et juxta
adinventiones tuas judicabo te, dicit Dominus.  

<span id="015">15</span> Et factum est verbum Domini ad me, dicens:

<span id="016">16</span> Fili hominis, ecce ego tollo a te desiderabile
oculorum tuorum in plaga: et non planges, neque plorabis, neque fluent
lacrimæ tuæ.

<span id="017">17</span> Ingemisce tacens: mortuorum luctum non facies:
corona tua circumligata sit tibi, et calceamenta tua erunt in pedibus
tuis: nec amictu ora velabis, nec cibos lugentium comedes.

<span id="018">18</span> Locutus sum ergo ad populum mane, et mortua est
uxor mea vespere: fecique mane sicut præceperat mihi.

<span id="019">19</span> Et dixit ad me populus: Quare non indicas nobis
quid ista significent quæ tu facis?

<span id="020">20</span> Et dixi ad eos: Sermo Domini factus est ad me,
dicens:

<span id="021">21</span> Loquere domui Israël: Hæc dicit Dominus Deus:
Ecce ego polluam sanctuarium meum, superbiam imperii vestri, et
desiderabile oculorum vestrorum, et super quo pavet anima vestra: filii
vestri et filiæ vestræ quas reliquistis, gladio cadent.

<span id="022">22</span> Et facietis sicut feci: ora amictu non
velabitis, et cibos lugentium non comedetis:

<span id="023">23</span> coronas habebitis in capitibus vestris, et
calceamenta in pedibus: non plangetis, neque flebitis, sed tabescetis in
iniquitatibus vestris, et unusquisque gemet ad fratrem suum.

<span id="024">24</span> Eritque Ezechiel vobis in portentum: juxta
omnia quæ fecit, facietis cum venerit istud: et scietis quia ego Dominus
Deus.

<span id="025">25</span> Et tu, fili hominis, ecce in die qua tollam ab
eis fortitudinem eorum, et gaudium dignitatis, et desiderium oculorum
eorum, super quo requiescunt animæ eorum, filios et filias eorum:

<span id="026">26</span> in die illa, cum venerit fugiens ad te ut
annuntiet tibi:

<span id="027">27</span> in die, inquam illa, aperietur os tuum cum eo
qui fugit, et loqueris, et non silebis ultra: erisque eis in portentum,
et scietis quia ego Dominus.

------------------------------------------------------------------------

[Next: Ezekiel Chapter 25](eze025)
