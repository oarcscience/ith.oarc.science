[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer011)  [KJV](../kjv/jer011)  [Sep](../sep/jer011) 
[Tan](../tan/jer011)   
  
[Jeremiah Index](jer)  
  [Previous](jer010)  [Next](jer012) 

------------------------------------------------------------------------

### Vulgate (Latin): Jeremiah Chapter 11

<span id="001">1</span> Verbum quod factum est a Domino ad Jeremiam,
dicens:

<span id="002">2</span> \[Audite verba pacti hujus,  
et loquimini ad viros Juda,  
et ad habitatores Jerusalem,  

<span id="003">3</span> et dices ad eos: Hæc dicit Dominus Deus
Israël:  
Maledictus vir qui non audierit verba pacti hujus  

<span id="004">4</span> quod præcepi patribus vestris,  
in die qua eduxi eos de terra Ægypti,  
de fornace ferrea, dicens:  
Audite vocem meam, et facite omnia quæ præcipio vobis,  
et eritis mihi in populum,  
et ego ero vobis in Deum:  

<span id="005">5</span> ut suscitem juramentum quod juravi patribus
vestris,  
daturum me eis terram fluentem lacte et melle,  
sicut est dies hæc.\] Et respondi, et dixi: Amen, Domine.

<span id="006">6</span> Et dixit Dominus ad me: \[Vociferare omnia verba
hæc in civitatibus Juda,  
et foris Jerusalem, dicens:  
Audite verba pacti hujus, et facite illa,  

<span id="007">7</span> quia contestans contestatus sum patres
vestros,  
in die qua eduxi eos de terra Ægypti, usque ad diem hanc:  
mane consurgens contestatus sum,  
et dixi: Audite vocem meam.  

<span id="008">8</span> Et non audierunt, nec inclinaverunt aurem
suam,  
sed abierunt, unusquisque in pravitate cordis sui mali:  
et induxi super eos omnia verba pacti hujus  
quod præcepi ut facerent,  
et non fecerunt.\]

<span id="009">9</span> Et dixit Dominus ad me: \[Inventa est conjuratio
in viris Juda et in habitatoribus Jerusalem.  

<span id="010">10</span> Reversi sunt ad iniquitates patrum suorum
priores,  
qui noluerunt audire verba mea:  
et hi ergo abierunt post deos alienos, ut servirent eis:  
irritum fecerunt domus Israël et domus Juda pactum meum  
quod pepigi cum patribus eorum.  

<span id="011">11</span> Quam ob rem hæc dicit Dominus:  
Ecce ego inducam super eos mala  
de quibus exire non poterunt:  
et clamabunt ad me, et non exaudiam eos.  

<span id="012">12</span> Et ibunt civitates Juda et habitatores
Jerusalem,  
et clamabunt ad deos quibus libant,  
et non salvabunt eos in tempore afflictionis eorum.  

<span id="013">13</span> Secundum numerum enim civitatum tuarum  
erant dii tui, Juda:  
et secundum numerum viarum Jerusalem,  
posuisti aras confusionis,  
aras ad libandum Baalim.  

<span id="014">14</span> Tu ergo noli orare pro populo hoc,  
et ne assumas pro eis laudem et orationem,  
quia non exaudiam in tempore clamoris eorum ad me,  
in tempore afflictionis eorum.  

<span id="015">15</span> Quid est, quod dilectus meus in domo mea fecit
scelera multa?  
numquid carnes sanctæ auferent a te malitias tuas,  
in quibus gloriata es?  

<span id="016">16</span> Olivam uberem, pulchram, fructiferam,
speciosam,  
vocavit Dominus nomen tuum:  
ad vocem loquelæ, grandis exarsit ignis in ea,  
et combusta sunt fruteta ejus.  

<span id="017">17</span> Et Dominus exercituum, qui plantavit te,  
locutus est super te malum,  
pro malis domus Israël, et domus Juda,  
quæ fecerunt sibi ad irritandum me,  
libantes Baalim.\]  

<span id="018">18</span> \[Tu autem, Domine, demonstrasti mihi, et
cognovi:  
tunc ostendisti mihi studia eorum.  

<span id="019">19</span> Et ego quasi agnus mansuetus,  
qui portatur ad victimam:  
et non cognovi quia cogitaverunt super me consilia, dicentes:  
Mittamus lignum in panem ejus,  
et eradamus eum de terra viventium,  
et nomen ejus non memoretur amplius.  

<span id="020">20</span> Tu autem, Domine Sabaoth, qui judicas juste,  
et probas renes et corda,  
videam ultionem tuam ex eis:  
tibi enim revelavi causam meam.  

<span id="021">21</span> Propterea hæc dicit Dominus ad viros
Anathoth,  
qui quærunt animam tuam, et dicunt:  
Non prophetabis in nomine Domini,  
et non morieris in manibus nostris:  

<span id="022">22</span> propterea hæc dicit Dominus exercituum:  
Ecce ego visitabo super eos:  
juvenes morientur in gladio;  
filii eorum et filiæ eorum morientur in fame.  

<span id="023">23</span> Et reliquiæ non erunt ex eis:  
inducam enim malum super viros Anathoth,  
annum visitationis eorum.\]

------------------------------------------------------------------------

[Next: Jeremiah Chapter 12](jer012)
