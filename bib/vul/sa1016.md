[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1016)  [KJV](../kjv/sa1016)  [Sep](../sep/sa1016) 
[Tan](../tan/sa1016)   
  
[1 Samuel Index](sa1)  
  [Previous](sa1015)  [Next](sa1017) 

------------------------------------------------------------------------

### Vulgate (Latin): 1 Samuel Chapter 16

<span id="001">1</span> Dixitque Dominus ad Samuelem: Usquequo tu luges
Saul, cum ego projecerim eum ne regnet super Israël? Imple cornu tuum
oleo, et veni, ut mittam te ad Isai Bethlehemitem: providi enim in
filiis ejus mihi regem.

<span id="002">2</span> Et ait Samuel: Quomodo vadam? audiet enim Saul,
et interficiet me. Et ait Dominus: Vitulum de armento tolles in manu
tua, et dices: Ad immolandum Domino veni.

<span id="003">3</span> Et vocabis Isai ad victimam, et ego ostendam
tibi quid facias, et unges quemcumque monstravero tibi.

<span id="004">4</span> Fecit ergo Samuel sicut locutus est ei Dominus.
Venitque in Bethlehem, et admirati sunt seniores civitatis occurrentes
ei: dixeruntque: Pacificusne est ingressus tuus?

<span id="005">5</span> Et ait: Pacificus: ad immolandum Domino veni:
sanctificamini, et venite mecum ut immolem. Sanctificavit ergo Isai et
filios ejus, et vocavit eos ad sacrificium.  

<span id="006">6</span> Cumque ingressi essent, vidit Eliab, et ait: Num
coram Domino est christus ejus?

<span id="007">7</span> Et dixit Dominus ad Samuelem: Ne respicias
vultum ejus, neque altitudinem staturæ ejus: quoniam abjeci eum, nec
juxta intuitum hominis ego judico: homo enim videt ea quæ parent,
Dominus autem intuetur cor.

<span id="008">8</span> Et vocavit Isai Abinadab, et adduxit eum coram
Samuele. Qui dixit: Nec hunc elegit Dominus.

<span id="009">9</span> Adduxit autem Isai Samma, de quo ait: Etiam hunc
non elegit Dominus.

<span id="010">10</span> Adduxit itaque Isai septem filios suos coram
Samuele: et ait Samuel ad Isai: Non elegit Dominus ex istis.

<span id="011">11</span> Dixitque Samuel ad Isai: Numquid jam completi
sunt filii? Qui respondit: Adhuc reliquus est parvulus, et pascit oves.
Et ait Samuel ad Isai: Mitte, et adduc eum: nec enim discumbemus
priusquam huc ille veniat.

<span id="012">12</span> Misit ergo, et adduxit eum. Erat autem rufus,
et pulcher aspectu, decoraque facie: et ait Dominus: Surge, unge eum:
ipse est enim.

<span id="013">13</span> Tulit ergo Samuel cornu olei, et unxit eum in
medio fratrum ejus: et directus est spiritus Domini a die illa in David,
et deinceps. Surgensque Samuel abiit in Ramatha.  

<span id="014">14</span> Spiritus autem Domini recessit a Saul, et
exagitabat eum spiritus nequam a Domino.

<span id="015">15</span> Dixeruntque servi Saul ad eum: Ecce spiritus
Dei malus exagitat te.

<span id="016">16</span> Jubeat dominus noster, et servi tui qui coram
te sunt quærent hominem scientem psallere cithara, ut quando arripuerit
te spiritus Domini malus, psallat manu sua, et levius feras.

<span id="017">17</span> Et ait Saul ad servos suos: Providete ergo mihi
aliquem bene psallentem, et adducite eum ad me.

<span id="018">18</span> Et respondens unus de pueris, ait: Ecce vidi
filium Isai Bethlehemitem scientem psallere, et fortissimum robore, et
virum bellicosum, et prudentem in verbis, et virum pulchrum: et Dominus
est cum eo.

<span id="019">19</span> Misit ergo Saul nuntios ad Isai, dicens: Mitte
ad me David filium tuum, qui est in pascuis.

<span id="020">20</span> Tulit itaque Isai asinum plenum panibus, et
lagenam vini, et hædum de capris unum, et misit per manum David filii
sui Sauli.

<span id="021">21</span> Et venit David ad Saul, et stetit coram eo: at
ille dilexit eum nimis, et factus est ejus armiger.

<span id="022">22</span> Misitque Saul ad Isai, dicens: Stet David in
conspectu meo: invenit enim gratiam in oculis meis.

<span id="023">23</span> Igitur quandocumque spiritus Domini malus
arripiebat Saul, David tollebat citharam, et percutiebat manu sua, et
refocillabatur Saul, et levius habebat: recedebat enim ab eo spiritus
malus.

------------------------------------------------------------------------

[Next: 1 Samuel Chapter 17](sa1017)
