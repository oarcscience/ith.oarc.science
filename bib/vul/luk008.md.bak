[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk008)  [GNT](../gnt/luk008.md) 
[KJV](../kjv/luk008.md)   
  
[Luke Index](luk.md)  
  [Previous](luk007)  [Next](luk009.md) 

------------------------------------------------------------------------

### Vulgate (Latin): Luke Chapter 8

<span id="001">1</span> Et factum est deinceps, et ipse iter faciebat
per civitates, et castella prædicans, et evangelizans regnum Dei: et
duodecim cum illo,

<span id="002">2</span> et mulieres aliquæ, quæ erant curatæ a
spiritibus malignis et infirmatibus: Maria, quæ vocatur Magdalene, de
qua septem dæmonia exierant,

<span id="003">3</span> et Joanna uxor Chusæ procuratoris Herodis, et
Susanna, et aliæ multæ, quæ ministrabant ei de facultatibus suis.  

<span id="004">4</span> Cum autem turba plurima convenirent, et de
civitatibus properarent ad eum, dixit per similitudinem:

<span id="005">5</span> Exiit qui seminat, seminare semen suum. Et dum
seminat, aliud cecidit secus viam, et conculcatum est, et volucres cæli
comederunt illud.

<span id="006">6</span> Et aliud cecidit supra petram: et natum aruit,
quia non habebat humorem.

<span id="007">7</span> Et aliud cecidit inter spinas, et simul exortæ
spinæ suffocaverunt illud.

<span id="008">8</span> Et aliud cecidit in terram bonam: et ortum fecit
fructum centuplum. Hæc dicens clamabat: Qui habet aures audiendi,
audiat.  

<span id="009">9</span> Interrogabant autem eum discipuli ejus, quæ
esset hæc parabola.

<span id="010">10</span> Quibus ipse dixit: Vobis datum est nosse
mysterium regni Dei, ceteris autem in parabolis: ut videntes non
videant, et audientes non intelligant.  

<span id="011">11</span> Est autem hæc parabola: Semen est verbum
Domini.

<span id="012">12</span> Qui autem secus viam, hi sunt qui audiunt:
deinde venit diabolus, et tollit verbum de corde eorum, ne credentes
salvi fiant.

<span id="013">13</span> Nam qui supra petram, qui cum audierint, cum
gaudio suscipiunt verbum: et hi radices non habent: qui ad tempus
credunt, et in tempore tentationis recedunt.

<span id="014">14</span> Quod autem in spinas cecidit: hi sunt qui
audierunt, et a sollicitudinibus, et divitiis, et voluptatibus vitæ
euntes, suffocantur, et non referunt fructum.

<span id="015">15</span> Quod autem in bonam terram: hi sunt qui in
corde bono et optimo audientes verbum retinent, et fructum afferunt in
patientia.  

<span id="016">16</span> Nemo autem lucernam accendens, operit eam vase,
aut subtus lectum ponit: sed supra candelabrum ponit, ut intrantes
videant lumen.

<span id="017">17</span> Non est enim occultum, quod non manifestetur:
nec absconditum, quod non cognoscatur, et in palam veniat.

<span id="018">18</span> Videte ergo quomodo audiatis? Qui enim habet,
dabitur illi: et quicumque non habet, etiam quod putat se habere,
auferetur ab illo.  

<span id="019">19</span> Venerunt autem ad illum mater et fratres ejus,
et non poterant adire eum præ turba.

<span id="020">20</span> Et nuntiatum est illi: Mater tua et fratres tui
stant foris, volentes te videre.

<span id="021">21</span> Qui respondens, dixit ad eos: Mater mea et
fratres mei hi sunt, qui verbum Dei audiunt et faciunt.  

<span id="022">22</span> Factum est autem in una dierum: et ipse
ascendit in naviculam, et discipuli ejus, et ait ad illos: Transfretemus
trans stagnum. Et ascenderunt.

<span id="023">23</span> Et navigantibus illis, obdormivit, et descendit
procella venti in stagnum, et complebantur, et periclitabantur.

<span id="024">24</span> Accedentes autem suscitaverunt eum, dicentes:
Præceptor, perimus. At ille surgens, increpavit ventum, et tempestatem
aquæ, et cessavit: et facta est tranquillitas.

<span id="025">25</span> Dixit autem illis: Ubi est fides vestra? Qui
timentes, mirati sunt ad invicem, dicentes: Quis putas hic est, quia et
ventis, et mari imperat, et obediunt ei?  

<span id="026">26</span> Et navigaverunt ad regionem Gerasenorum, quæ
est contra Galilæam.

<span id="027">27</span> Et cum egressus esset ad terram, occurrit illi
vir quidam, qui habebat dæmonium jam temporibus multis, et vestimento
non induebatur, neque in domo manebat, sed in monumentis.

<span id="028">28</span> Is, ut vidit Jesum, procidit ante illum: et
exclamans voce magna, dixit: Quid mihi et tibi est, Jesu Fili Dei
Altissimi? obsecro te, ne me torqueas.

<span id="029">29</span> Præcipiebat enim spiritui immundo ut exiret ab
homine. Multis enim temporibus arripiebat illum, et vinciebatur catenis,
et compedibus custoditus. Et ruptis vinculis agebatur a dæmonio in
deserta.

<span id="030">30</span> Interrogavit autem illum Jesus, dicens: Quod
tibi nomen est? At ille dixit: Legio: quia intraverant dæmonia multa in
eum.

<span id="031">31</span> Et rogabant illum ne imperaret illis ut in
abyssum irent.

<span id="032">32</span> Erat autem ibi grex porcorum multorum
pascentium in monte: et rogabant eum, ut permitteret eis in illos
ingredi. Et permisit illis.

<span id="033">33</span> Exierunt ergo dæmonia ab homine, et intraverunt
in porcos: et impetu abiit grex per præceps in stagnum, et suffocatus
est.

<span id="034">34</span> Quod ut viderunt factum qui pascebant,
fugerunt, et nuntiaverunt in civitatem et in villas.

<span id="035">35</span> Exierunt autem videre quod factum est, et
venerunt ad Jesum, et invenerunt hominem sedentem, a quo dæmonia
exierant, vestitum ac sana mente, ad pedes ejus, et timuerunt.

<span id="036">36</span> Nuntiaverunt autem illis et qui viderant,
quomodo sanus factus esset a legione:

<span id="037">37</span> et rogaverunt illum omnis multitudo regionis
Gerasenorum ut discederet ab ipsis: quia magno timore tenebantur. Ipse
autem ascendens navim, reversus est.

<span id="038">38</span> Et rogabat illum vir, a quo dæmonia exierant,
ut cum eo esset. Dimisit autem eum Jesus, dicens:

<span id="039">39</span> Redi in domum tuam, et narra quanta tibi fecit
Deus. Et abiit per universam civitatem, prædicans quanta illi fecisset
Jesus.  

<span id="040">40</span> Factum est autem cum rediisset Jesus, excepit
illum turba: erunt enim omnes exspectantes eum.

<span id="041">41</span> Et ecce venit vir, cui nomen Jairus, et ipse
princeps synagogæ erat: et cecidit ad pedes Jesu, rogans eum ut intraret
in domum ejus,

<span id="042">42</span> quia unica filia erat ei fere annorum duodecim,
et hæc moriebatur. Et contigit, dum iret, a turba comprimebatur.

<span id="043">43</span> Et mulier quædam erat in fluxu sanguinis ab
annis duodecim, quæ in medicos erogaverat omnem substantiam suam, nec ab
ullo potuit curari:

<span id="044">44</span> accessit retro, et tetigit fimbriam vestimenti
ejus: et confestim stetit fluxus sanguinis ejus.

<span id="045">45</span> Et ait Jesus: Quis est, qui me tetigit?
Negantibus autem omnibus, dixit Petrus, et qui cum illo erant:
Præceptor, turbæ te comprimunt, et affligunt, et dicis: Quis me tetigit?

<span id="046">46</span> Et dicit Jesus: Tetigit me aliquis: nam ego
novi virtutem de me exiisse.

<span id="047">47</span> Videns autem mulier, quia non latuit, tremens
venit, et procidit ante pedes ejus: et ob quam causam tetigerit eum,
indicavit coram omni populo: et quemadmodum confestim sanata sit.

<span id="048">48</span> At ipse dixit ei: Filia, fides tua salvam te
fecit: vade in pace.

<span id="049">49</span> Adhuc illo loquente, venit quidam ad principem
synagogæ, dicens ei: Quia mortua est filia tua, noli vexare illum.

<span id="050">50</span> Jesus autem, audito hoc verbo, respondit patri
puellæ: Noli timere, crede tantum, et salva erit.

<span id="051">51</span> Et cum venisset domum, non permisit intrare
secum quemquam, nisi Petrum, et Jacobum, et Joannem, et patrem, et
matrem puellæ.

<span id="052">52</span> Flebant autem omnes, et plangebant illam. At
ille dixit: Nolite flere: non est mortua puella, sed dormit.

<span id="053">53</span> Et deridebant eum, scientes quod mortua esset.

<span id="054">54</span> Ipse autem tenens manum ejus clamavit, dicens:
Puella, surge.

<span id="055">55</span> Et reversus est spiritus ejus, et surrexit
continuo. Et jussit illi dari manducare.

<span id="056">56</span> Et stupuerunt parentes ejus, quibus præcepit ne
alicui dicerent quod factum erat.

------------------------------------------------------------------------

[Next: Luke Chapter 9](luk009.md)
