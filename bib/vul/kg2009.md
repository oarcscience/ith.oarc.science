[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2009)  [KJV](../kjv/kg2009)  [Sep](../sep/kg2009) 
[Tan](../tan/kg2009)   
  
[2 Kings Index](kg2)  
  [Previous](kg2008)  [Next](kg2010) 

------------------------------------------------------------------------

### Vulgate (Latin): 2 Kings Chapter 9

<span id="001">1</span> Eliseus autem prophetes vocavit unum de filiis
prophetarum, et ait illi: Accinge lumbos tuos, et tolle lenticulam olei
hanc in manu tua, et vade in Ramoth Galaad.

<span id="002">2</span> Cumque veneris illuc, videbis Jehu filium
Josaphat filii Namsi: et ingressus suscitabis eum de medio fratrum
suorum, et introduces in interius cubiculum.

<span id="003">3</span> Tenensque lenticulam olei, fundes super caput
ejus, et dices: Hæc dicit Dominus: Unxi te regem super Israël.
Aperiesque ostium, et fugies, et non ibi subsistes.

<span id="004">4</span> Abiit ergo adolescens puer prophetæ in Ramoth
Galaad,

<span id="005">5</span> et ingressus est illuc: ecce autem principes
exercitus sedebant: et ait: Verbum mihi ad te, o princeps. Dixitque
Jehu: Ad quem ex omnibus nobis? At ille dixit: Ad te, o princeps.

<span id="006">6</span> Et surrexit, et ingressus est cubiculum: at ille
fudit oleum super caput ejus, et ait: Hæc dicit Dominus Deus Israël:
Unxi te regem super populum Domini Israël,

<span id="007">7</span> et percuties domum Achab domini tui, et ulciscar
sanguinem servorum meorum prophetarum, et sanguinem omnium servorum
Domini de manu Jezabel.

<span id="008">8</span> Perdamque omnem domum Achab: et interficiam de
Achab mingentem ad parietem, et clausum et novissimum in Israël.

<span id="009">9</span> Et dabo domum Achab sicut domum Jeroboam filii
Nabat, et sicut domum Baasa filii Ahia.

<span id="010">10</span> Jezabel quoque comedent canes in agro Jezrahel,
nec erit qui sepeliat eam. Aperuitque ostium, et fugit.

<span id="011">11</span> Jehu autem egressus est ad servos domini sui:
qui dixerunt ei: Rectene sunt omnia? quid venit insanus iste ad te? Qui
ait eis: Nostis hominem, et quid locutus sit.

<span id="012">12</span> At ille responderunt: Falsum est, sed magis
narra nobis. Qui ait eis: Hæc et hæc locutus est mihi, et ait: Hæc dicit
Dominus: Unxi te regem super Israël.

<span id="013">13</span> Festinaverunt itaque, et unusquisque tollens
pallium suum posuerunt sub pedibus ejus in similitudinem tribunalis, et
cecinerunt tuba, atque dixerunt: Regnavit Jehu.  

<span id="014">14</span> Conjuravit ergo Jehu filius Josaphat filii
Namsi contra Joram: porro Joram obsederat Ramoth Galaad, ipse et omnis
Israël contra Hazaël regem Syriæ:

<span id="015">15</span> et reversus fuerat ut curaretur in Jezrahel
propter vulnera, quia percusserant eum Syri præliantem contra Hazaël
regem Syriæ. Dixitque Jehu: Si placet vobis, nemo egrediatur profugus de
civitate, ne vadat, et nuntiet in Jezrahel.

<span id="016">16</span> Et ascendit, et profectus est in Jezrahel:
Joram enim ægrotabat ibi, et Ochozias rex Juda descenderat ad visitandum
Joram.

<span id="017">17</span> Igitur speculator qui stabat super turrim
Jezrahel, vidit globum Jehu venientis, et ait: Video ego globum.
Dixitque Joram: Tolle currum, et mitte in occursum eorum, et dicat
vadens: Rectene sunt omnia?

<span id="018">18</span> Abiit ergo qui ascenderat currum, in occursum
ejus, et ait: Hæc dicit rex: Pacatane sunt omnia? Dixitque Jehu: Quid
tibi et paci? transi, et sequere me. Nuntiavit quoque speculator,
dicens: Venit nuntius ad eos, et non revertitur.

<span id="019">19</span> Misit etiam currum equorum secundum: venitque
ad eos, et ait: Hæc dicit rex: Numquid pax est? Et ait Jehu: Quid tibi
et paci? transi, et sequere me.

<span id="020">20</span> Nuntiavit autem speculator, dicens: Venit usque
ad eos, et non revertitur: est autem incessus quasi incessus Jehu filii
Namsi, præceps enim graditur.

<span id="021">21</span> Et ait Joram: Junge currum. Junxeruntque currum
ejus, et egressus est Joram rex Israël, et Ochozias rex Juda, singuli in
curribus suis, egressique sunt in occursum Jehu, et invenerunt eum in
agro Naboth Jezrahelitæ.

<span id="022">22</span> Cumque vidisset Joram Jehu, dixit: Pax est,
Jehu? At ille respondit: Quæ pax? adhuc fornicationes Jezabel matris
tuæ, et veneficia ejus multa, vigent.

<span id="023">23</span> Convertit autem Joram manum suam, et fugiens
ait ad Ochoziam: Insidiæ, Ochozia.

<span id="024">24</span> Porro Jehu tetendit arcum manu, et percussit
Joram inter scapulas: et egressa est sagitta per cor ejus, statimque
corruit in curru suo.

<span id="025">25</span> Dixitque Jehu ad Badacer ducem: Tolle, projice
eum in agro Naboth Jezrahelitæ: memini enim quando ego et tu sedentes in
curru sequebamur Achab patrem hujus, quod Dominus onus hoc levaverit
super eum, dicens:

<span id="026">26</span> Si non pro sanguine Naboth, et pro sanguine
filiorum ejus, quem vidi heri, ait Dominus, reddam tibi in agro isto,
dicit Dominus. Nunc ergo tolle, et projice eum in agrum juxta verbum
Domini.  

<span id="027">27</span> Ochozias autem rex Juda videns hoc, fugit per
viam domus horti: persecutusque est eum Jehu, et ait: Etiam hunc
percutite in curru suo. Et percusserunt eum in ascensu Gaver, qui est
juxta Jeblaam: qui fugit in Mageddo, et mortuus est ibi.

<span id="028">28</span> Et imposuerunt eum servi ejus super currum
suum, et tulerunt in Jerusalem: sepelieruntque eum in sepulchro cum
patribus suis in civitate David.  

<span id="029">29</span> Anno undecimo Joram filii Achab, regnavit
Ochozias super Judam,

<span id="030">30</span> venitque Jehu in Jezrahel. Porro Jezabel,
introitu ejus audito, depinxit oculos suos stibio, et ornavit caput
suum, et respexit per fenestram

<span id="031">31</span> ingredientem Jehu per portam, et ait: Numquid
pax potest esse Zambri, qui interfecit dominum suum?

<span id="032">32</span> Levavitque Jehu faciem suam ad fenestram, et
ait: Quæ est ista? et inclinaverunt se ad eum duo vel tres eunuchi.

<span id="033">33</span> At ille dixit eis: Præcipitate eam deorsum: et
præcipitaverunt eam, aspersusque est sanguine paries, et equorum ungulæ
conculcaverunt eam.

<span id="034">34</span> Cumque introgressus esset ut comederet
biberetque, ait: Ite, et videte maledictam illam, et sepelite eam: quia
filia regis est.

<span id="035">35</span> Cumque issent ut sepelirent eam, non invenerunt
nisi calvariam, et pedes, et summas manus.

<span id="036">36</span> Reversique nuntiaverunt ei. Et ait Jehu: Sermo
Domini est, quem locutus est per servum suum Eliam Thesbiten, dicens: In
agro Jezrahel comedent canes carnes Jezabel,

<span id="037">37</span> et erunt carnes Jezabel sicut stercus super
faciem terræ in agro Jezrahel, ita ut prætereuntes dicant: Hæccine est
illa Jezabel?

------------------------------------------------------------------------

[Next: 2 Kings Chapter 10](kg2010)
