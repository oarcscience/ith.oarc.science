[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos009)  [KJV](../kjv/hos009)  [Sep](../sep/hos009) 
[Tan](../tan/hos009)   
  
[Hosea Index](hos)  
  [Previous](hos008)  [Next](hos010) 

------------------------------------------------------------------------

### Vulgate (Latin): Hosea Chapter 9

<span id="001">1</span> \[Noli lætari, Israël;  
noli exsultare sicut populi:  
quia fornicatus es a Deo tuo;  
dilexisti mercedem super omnes areas tritici.  

<span id="002">2</span> Area et torcular non pascet eos,  
et vinum mentietur eis:  

<span id="003">3</span> non habitabunt in terra Domini.  
Reversus est Ephraim in Ægyptum,  
et in Assyriis pollutum comedit.  

<span id="004">4</span> Non libabunt Domino vinum,  
et non placebunt ei.  
Sacrificia eorum quasi panis lugentium;  
omnes qui comedent eum, contaminabuntur:  
quia panis eorum animæ ipsorum:  
non intrabit in domum Domini.  

<span id="005">5</span> Quid facietis in die solemni,  
in die festivitatis Domini?  

<span id="006">6</span> Ecce enim profecti sunt a vastitate:  
Ægyptus congregabit eos;  
Memphis sepeliet eos:  
desiderabile argentum eorum urtica hæreditabit,  
lappa in tabernaculis eorum.  

<span id="007">7</span> Venerunt dies visitationis,  
venerunt dies retributionis.  
Scitote, Israël,  
stultum prophetam,  
insanum virum spiritualem,  
propter multitudinem iniquitatis tuæ,  
et multitudinem amentiæ.  

<span id="008">8</span> Speculator Ephraim cum Deo meo,  
propheta laqueus ruinæ factus est super omnes vias ejus;  
insania in domo Dei ejus.  

<span id="009">9</span> Profunde peccaverunt, sicut in diebus Gabaa.  
Recordabitur iniquitatis eorum,  
et visitabit peccata eorum.  

<span id="010">10</span> Quasi uvas in deserto inveni Israël,  
quasi prima poma ficulneæ in cacumine ejus vidi patres eorum:  
ipsi autem intraverunt ad Beelphegor,  
et abalienati sunt in confusionem,  
et facti sunt abominabiles sicut ea quæ dilexerunt.  

<span id="011">11</span> Ephraim quasi avis avolavit;  
gloria eorum a partu, et ab utero, et a conceptu.  

<span id="012">12</span> Quod etsi enutrierint filios suos,  
absque liberis eos faciam in hominibus;  
sed et væ eis cum recessero ab eis!  

<span id="013">13</span> Ephraim, ut vidi, Tyrus erat fundata in
pulchritudine;  
et Ephraim educet ad interfectorem filios suos.  

<span id="014">14</span> Da eis, Domine. Quid dabis eis?  
da eis vulvam sine liberis, et ubera arentia.  

<span id="015">15</span> Omnes nequitiæ eorum in Galgal,  
quia ibi exosos habui eos.  
Propter malitiam adinventionum eorum,  
de domo mea ejiciam eos;  
non addam ut diligam eos:  
omnes principes eorum recedentes.  

<span id="016">16</span> Percussus est Ephraim;  
radix eorum exsiccata est:  
fructum nequaquam facient,  
quod etsi genuerint,  
interficiam amantissima uteri eorum.  

<span id="017">17</span> Abjiciet eos Deus meus, quia non audierunt
eum,  
et erunt vagi in nationibus.\]

------------------------------------------------------------------------

[Next: Hosea Chapter 10](hos010)
