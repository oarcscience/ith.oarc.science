[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rut001)  [KJV](../kjv/rut001)  [Sep](../sep/rut001.md) 
[Tan](../tan/rut001.md)   
  
[Ruth Index](rut.md)  
  [Previous](jdg021)  [Next](rut002.md) 

------------------------------------------------------------------------

### Vulgate (Latin): Ruth Chapter 1

<span id="001">1</span> In diebus unius judicis, quando judices
præerant, facta est fames in terra. Abiitque homo de Bethlehem Juda, ut
peregrinaretur in regione Moabitide cum uxore sua ac duobus liberis.

<span id="002">2</span> Ipse vocabatur Elimelech, et uxor ejus Noëmi: et
duo filii, alter Mahalon, et alter Chelion, Ephrathæi de Bethlehem Juda.
Ingressique regionem Moabitidem, morabantur ibi.

<span id="003">3</span> Et mortuus est Elimelech maritus Noëmi:
remansitque ipsa cum filiis.

<span id="004">4</span> Qui acceperunt uxores Moabitidas, quarum una
vocabatur Orpha, altera vero Ruth. Manseruntque ibi decem annis,

<span id="005">5</span> et ambo mortui sunt, Mahalon videlicet et
Chelion: remansitque mulier orbata duobus liberis ac marito.

<span id="006">6</span> Et surrexit ut in patriam pergeret cum utraque
nuru sua de regione Moabitide: audierat enim quod respexisset Dominus
populum suum, et dedisset eis escas.  

<span id="007">7</span> Egressa est itaque de loco peregrinationis suæ,
cum utraque nuru: et jam in via revertendi posita in terram Juda,

<span id="008">8</span> dixit ad eas: Ite in domum matris vestræ: faciat
vobiscum Dominus misericordiam, sicut fecistis cum mortuis, et mecum.

<span id="009">9</span> Det vobis invenire requiem in domibus virorum
quos sortituræ estis. Et osculata est eas. Quæ elevata voce flere
cœperunt,

<span id="010">10</span> et dicere: Tecum pergemus ad populum tuum.

<span id="011">11</span> Quibus illa respondit: Revertimini, filiæ meæ,
cur venitis mecum? num ultra habeo filios in utero meo, ut viros ex me
sperare possitis?

<span id="012">12</span> Revertimini, filiæ meæ, et abite: jam enim
senectute confecta sum, nec apta vinculo conjugali: etiamsi possem hac
nocte concipere, et parere filios,

<span id="013">13</span> si eos expectare velitis donec crescant, et
annos pubertatis impleant, ante eritis vetulæ quam nubatis. Nolite,
quæso, filiæ meæ: quia vestra angustia magis me premit, et egressa est
manus Domini contra me.

<span id="014">14</span> Elevata igitur voce, rursum flere cœperunt:
Orpha osculata est socrum, ac reversa est; Ruth adhæsit socrui suæ:

<span id="015">15</span> cui dixit Noëmi: En reversa est cognata tua ad
populum suum, et ad deos suos, vade cum ea.

<span id="016">16</span> Quæ respondit: Ne adverseris mihi ut relinquam
te et abeam: quocumque enim perrexeris, pergam, et ubi morata fueris, et
ego pariter morabor. Populus tuus populus meus, et Deus tuus Deus meus.

<span id="017">17</span> Quæ te terra morientem susceperit, in ea
moriar: ibique locum accipiam sepulturæ. Hæc mihi faciat Dominus, et hæc
addat, si non sola mors me et te separaverit.  

<span id="018">18</span> Videns ergo Noëmi quod obstinato animo Ruth
decrevisset secum pergere, adversari noluit, nec ad suos ultra reditum
persuadere:

<span id="019">19</span> profectæque sunt simul, et venerunt in
Bethlehem. Quibus urbem ingressis, velox apud cunctos fama percrebruit:
dicebantque mulieres: Hæc est illa Noëmi.

<span id="020">20</span> Quibus ait: Ne vocetis me Noëmi (id est,
pulchram), sed vocate me Mara (id est, amaram), quia amaritudine valde
replevit me Omnipotens.

<span id="021">21</span> Egressa sum plena, et vacuam reduxit me
Dominus. Cur ergo vocatis me Noëmi, quam Dominus humiliavit, et afflixit
Omnipotens?

<span id="022">22</span> Venit ergo Noëmi cum Ruth Moabitide nuru sua,
de terra peregrinationis suæ: ac reversa est in Bethlehem, quando primum
hordea metebantur.

------------------------------------------------------------------------

[Next: Ruth Chapter 2](rut002.md)
