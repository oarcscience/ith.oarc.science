<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eze001.htm">Polyglot</A>&nbsp;
<A HREF="../kjv/eze001.htm">KJV</A>&nbsp;
<A HREF="../sep/eze001.htm">Sep</A>&nbsp;
<A HREF="../tan/eze001.htm">Tan</A>&nbsp;

<BR>
<BR><A HREF="eze.htm">Ezekiel Index</A><BR>
&nbsp;
<A HREF="bar006.htm">Previous</A>&nbsp;
<A HREF="eze002.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 1</H3><P><a name="001">1</A>&nbsp;Et factum est in trigesimo anno, in quarto, in quinta mensis, cum essem in medio captivorum juxta fluvium Chobar, aperti sunt c&#230;li, et vidi visiones Dei.</P>
<P><a name="002">2</A>&nbsp;In quinta mensis, ipse est annus quintus transmigrationis regis Joachim,</P>
<P><a name="003">3</A>&nbsp;factum est verbum Domini ad Ezechielem filium Buzi sacerdotem, in terra Chald&#230;orum, secus flumen Chobar: et facta est super eum ibi manus Domini.</P>
<P><a name="004">4</A>&nbsp;Et vidi, et ecce ventus turbinis veniebat ab aquilone, et nubes magna, et ignis involvens, et splendor in circuitu ejus: et de medio ejus, quasi species electri, id est, de medio ignis:</P>
<P><a name="005">5</A>&nbsp;et in medio ejus similitudo quatuor animalium. Et hic aspectus eorum, similitudo hominis in eis.</P>
<P><a name="006">6</A>&nbsp;Quatuor facies uni, et quatuor penn&#230; uni.</P>
<P><a name="007">7</A>&nbsp;Pedes eorum, pedes recti, et planta pedis eorum quasi planta pedis vituli: et scintill&#230; quasi aspectus &#230;ris candentis.</P>
<P><a name="008">8</A>&nbsp;Et manus hominis sub pennis eorum, in quatuor partibus: et facies et pennas per quatuor partes habebant.</P>
<P><a name="009">9</A>&nbsp;Junct&#230;que erant penn&#230; eorum alterius ad alterum: non revertebantur cum incederent, sed unumquodque ante faciem suam gradiebatur.</P>
<P><a name="010">10</A>&nbsp;Similitudo autem vultus eorum, facies hominis et facies leonis a dextris ipsorum quatuor, facies autem bovis a sinistris ipsorum quatuor, et facies aquil&#230; desuper ipsorum quatuor.</P>
<P><a name="011">11</A>&nbsp;Facies eorum et penn&#230; eorum extent&#230; desuper: du&#230; penn&#230; singulorum jungebantur, et du&#230; tegebant corpora eorum.<BR>
</P>
<P><a name="012">12</A>&nbsp;Et unumquodque eorum coram facie sua ambulabat: ubi erat impetus spiritus, illuc gradiebantur, nec revertebantur cum ambularent.</P>
<P><a name="013">13</A>&nbsp;Et similitudo animalium, aspectus eorum quasi carbonum ignis ardentium, et quasi aspectus lampadarum: h&#230;c erat visio discurrens in medio animalium, splendor ignis, et de igne fulgur egrediens.</P>
<P><a name="014">14</A>&nbsp;Et animalia ibant et revertebantur, in similitudinem fulguris coruscantis.</P>
<P><a name="015">15</A>&nbsp;Cumque aspicerem animalia, apparuit rota una super terram juxta animalia, habens quatuor facies.</P>
<P><a name="016">16</A>&nbsp;Et aspectus rotarum et opus earum quasi visio maris: et una similitudo ipsarum quatuor: et aspectus earum et opera quasi sit rota in medio rot&#230;.</P>
<P><a name="017">17</A>&nbsp;Per quatuor partes earum euntes ibant, et non revertebantur cum ambularent.</P>
<P><a name="018">18</A>&nbsp;Statura quoque erat rotis, et altitudo, et horribilis aspectus: et totum corpus oculis plenum in circuitu ipsarum quatuor.</P>
<P><a name="019">19</A>&nbsp;Cumque ambularent animalia, ambulabant pariter et rot&#230; juxta ea: et cum elevarentur animalia de terra, elevabantur simul et rot&#230;.</P>
<P><a name="020">20</A>&nbsp;Quocumque ibat spiritus, illuc, eunte spiritu, et rot&#230; pariter elevabantur sequentes eum: spiritus enim vit&#230; erat in rotis.</P>
<P><a name="021">21</A>&nbsp;Cum euntibus ibant, et cum stantibus stabant: et cum elevatis a terra, pariter elevabantur et rot&#230; sequentes ea, quia spiritus vit&#230; erat in rotis.<BR>
</P>
<P><a name="022">22</A>&nbsp;Et similitudo super capita animalium firmamenti, quasi aspectus crystalli horribilis, et extenti super capita eorum desuper.</P>
<P><a name="023">23</A>&nbsp;Sub firmamento autem penn&#230; eorum rect&#230; alterius ad alterum: unumquodque duabus alis velabat corpus suum, et alterum similiter velabatur.</P>
<P><a name="024">24</A>&nbsp;Et audiebam sonum alarum, quasi sonum aquarum multarum, quasi sonum sublimis Dei: cum ambularent, quasi sonus erat multitudinis ut sonus castrorum: cumque starent, demittebantur penn&#230; eorum.</P>
<P><a name="025">25</A>&nbsp;Nam cum fieret vox super firmamentum quod erat super caput eorum, stabant, et submittebant alas suas.</P>
<P><a name="026">26</A>&nbsp;Et super firmamentum quod erat imminens capiti eorum, quasi aspectus lapidis sapphiri similitudo throni: et super similitudinem throni similitudo quasi aspectus hominis desuper.</P>
<P><a name="027">27</A>&nbsp;Et vidi quasi speciem electri, velut aspectum ignis, intrinsecus ejus per circuitum: a lumbis ejus et desuper, et a lumbis ejus usque deorsum, vidi quasi speciem ignis splendentis in circuitu,</P>
<P><a name="028">28</A>&nbsp;velut aspectum arcus cum fuerit in nube in die pluvi&#230;. Hic erat aspectus splendoris per gyrum.</P>
<P><HR>
<CENTER>
<A HREF="eze002.htm">Next: Ezekiel Chapter 2</A></CENTER>
</BODY>
</HTML>
