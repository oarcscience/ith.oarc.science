[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job040)  [KJV](../kjv/job040)  [Sep](../sep/job040.md) 
[Tan](../tan/job040.md)   
  
[Job Index](job.md)  
  [Previous](job039)  [Next](job041.md) 

------------------------------------------------------------------------

### Vulgate (Latin): Job Chapter 40

<span id="001">1</span> Respondens autem Dominus Job de turbine, dixit:

<span id="002">2</span> \[Accinge sicut vir lumbos tuos:  
interrogabo te, et indica mihi.  

<span id="003">3</span> Numquid irritum facies judicium meum,  
et condemnabis me, ut tu justificeris?  

<span id="004">4</span> Et si habes brachium sicut Deus?  
et si voce simili tonas?  

<span id="005">5</span> Circumda tibi decorem, et in sublime erigere,  
et esto gloriosus, et speciosis induere vestibus.  

<span id="006">6</span> Disperge superbos in furore tuo,  
et respiciens omnem arrogantem humilia.  

<span id="007">7</span> Respice cunctos superbos, et confunde eos,  
et contere impios in loco suo.  

<span id="008">8</span> Absconde eos in pulvere simul,  
et facies eorum demerge in foveam.  

<span id="009">9</span> Et ego confitebor  
quod salvare te possit dextera tua.  

<span id="010">10</span> Ecce behemoth quem feci tecum,  
fœnum quasi bos comedet.  

<span id="011">11</span> Fortitudo ejus in lumbis ejus,  
et virtus illius in umbilico ventris ejus.  

<span id="012">12</span> Stringit caudam suam quasi cedrum;  
nervi testiculorum ejus perplexi sunt.  

<span id="013">13</span> Ossa ejus velut fistulæ æris;  
cartilago illius quasi laminæ ferreæ.  

<span id="014">14</span> Ipse est principium viarum Dei:  
qui fecit eum applicabit gladium ejus.  

<span id="015">15</span> Huic montes herbas ferunt:  
omnes bestiæ agri ludent ibi.  

<span id="016">16</span> Sub umbra dormit in secreto calami,  
et in locis humentibus.  

<span id="017">17</span> Protegunt umbræ umbram ejus:  
circumdabunt eum salices torrentis.  

<span id="018">18</span> Ecce absorbebit fluvium, et non mirabitur,  
et habet fiduciam quod influat Jordanis in os ejus.  

<span id="019">19</span> In oculis ejus quasi hamo capiet eum,  
et in sudibus perforabit nares ejus.  

<span id="020">20</span> An extrahere poteris Leviathan hamo,  
et fune ligabis linguam ejus?  

<span id="021">21</span> Numquid pones circulum in naribus ejus,  
aut armilla perforabis maxillam ejus?  

<span id="022">22</span> Numquid multiplicabit ad te preces,  
aut loquetur tibi mollia?  

<span id="023">23</span> Numquid feriet tecum pactum,  
et accipies eum servum sempiternum?  

<span id="024">24</span> Numquid illudes ei quasi avi,  
aut ligabis eum ancillis tuis?  

<span id="025">25</span> Concident eum amici?  
divident illum negotiatores?  

<span id="026">26</span> Numquid implebis sagenas pelle ejus,  
et gurgustium piscium capite illius?  

<span id="027">27</span> Pone super eum manum tuam:  
memento belli, nec ultra addas loqui.  

<span id="028">28</span> Ecce spes ejus frustrabitur eum,  
et videntibus cunctis præcipitabitur.\]

------------------------------------------------------------------------

[Next: Job Chapter 41](job041.md)
