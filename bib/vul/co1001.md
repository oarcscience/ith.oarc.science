[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1001)  [GNT](../gnt/co1001.md) 
[KJV](../kjv/co1001.md)   
  
[1 Corinthians Index](co1.md)  
  [Previous](rom016)  [Next](co1002.md) 

------------------------------------------------------------------------

### Vulgate (Latin): 1 Corinthians Chapter 1

<span id="001">1</span> Paulus vocatus Apostolus Jesu Christi per
voluntatem Dei, et Sosthenes frater,

<span id="002">2</span> ecclesiæ Dei, quæ est Corinthi, sanctificatis in
Christo Jesu, vocatis sanctis, cum omnibus qui invocant nomen Domini
nostri Jesu Christi, in omni loco ipsorum et nostro.

<span id="003">3</span> Gratia vobis, et pax a Deo Patre nostro, et
Domino Jesu Christo.  

<span id="004">4</span> Gratias ago Deo meo semper pro vobis in gratia
Dei, quæ data est vobis in Christo Jesu:

<span id="005">5</span> quod in omnibus divites facti estis in illo, in
omni verbo, et in omni scientia.

<span id="006">6</span> Sicut testimonium Christi confirmatum est in
vobis:

<span id="007">7</span> ita ut nihil vobis desit in ulla gratia,
exspectantibus revelationem Domini nostri Jesu Christi,

<span id="008">8</span> qui et confirmabit vos usque in finem sine
crimine, in die adventus Domini nostri Jesu Christi.

<span id="009">9</span> Fidelis Deus: per quem vocati estis in
societatem filii ejus Jesu Christi Domini nostri.  

<span id="010">10</span> Obsecro autem vos fratres per nomen Domini
nostri Jesu Christi: ut idipsum dicatis omnes, et non sint in vobis
schismata: sitis autem perfecti in eodem sensu, et in eadem sententia.

<span id="011">11</span> Significatum est enim mihi de vobis fratres mei
ab iis, qui sunt Chloës, quia contentiones sunt inter vos.

<span id="012">12</span> Hoc autem dico, quod unusquisque vestrum dicit:
Ego quidem sum Pauli: ego autem Apollo: ego vero Cephæ: ego autem
Christi.

<span id="013">13</span> Divisus est Christus? numquid Paulus crucifixus
est pro vobis? aut in nomine Pauli baptizati estis?

<span id="014">14</span> Gratias ago Deo, quod neminem vestrum
baptizavi, nisi Crispum et Caium:

<span id="015">15</span> ne quis dicat quod in nomine meo baptizati
estis.

<span id="016">16</span> Baptizavi autem et Stephanæ domum: ceterum
nescio si quem alium baptizaverim.

<span id="017">17</span> Non enim misit me Christus baptizare, sed
evangelizare: non in sapientia verbi, ut non evacuetur crux Christi.  

<span id="018">18</span> Verbum enim crucis pereuntibus quidem stultitia
est: iis autem qui salvi fiunt, id est nobis, Dei virtus est.

<span id="019">19</span> Scriptum est enim: Perdam sapientiam
sapientium, et prudentiam prudentium reprobabo.

<span id="020">20</span> Ubi sapiens? ubi scriba? ubi conquisitor hujus
sæculi? Nonne stultam fecit Deus sapientiam hujus mundi?

<span id="021">21</span> Nam quia in Dei sapientia non cognovit mundus
per sapientiam Deum: placuit Deo per stultitiam prædicationis salvos
facere credentes.

<span id="022">22</span> Quoniam et Judæi signa petunt, et Græci
sapientiam quærunt:

<span id="023">23</span> nos autem prædicamus Christum crucifixum:
Judæis quidem scandalum, gentibus autem stultitiam,

<span id="024">24</span> ipsis autem vocatis Judæis, atque Græcis
Christum Dei virtutem, et Dei sapientia:

<span id="025">25</span> quia quod stultum est Dei, sapientius est
hominibus: et quod infirmum est Dei, fortius est hominibus.

<span id="026">26</span> Videte enim vocationem vestram, fratres, quia
non multi sapientes secundum carnem, non multi potentes, non multi
nobiles:

<span id="027">27</span> sed quæ stulta sunt mundi elegit Deus, ut
confundat sapientes: et infirma mundi elegit Deus, ut confundat fortia:

<span id="028">28</span> et ignobilia mundi, et contemptibilia elegit
Deus, et ea quæ non sunt, ut ea quæ sunt destrueret:

<span id="029">29</span> ut non glorietur omnis caro in conspectu ejus.

<span id="030">30</span> Ex ipso autem vos estis in Christo Jesu, qui
factus est nobis sapientia a Deo, et justitia, et sanctificatio, et
redemptio:

<span id="031">31</span> ut quemadmodum scriptum est: Qui gloriatur, in
Domino glorietur.

------------------------------------------------------------------------

[Next: 1 Corinthians Chapter 2](co1002.md)
