[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pe2002)  [GNT](../gnt/pe2002.md) 
[KJV](../kjv/pe2002.md)   
  
[2 Peter Index](pe2.md)  
  [Previous](pe2001)  [Next](pe2003.md) 

------------------------------------------------------------------------

### Vulgate (Latin): 2 Peter Chapter 2

<span id="001">1</span> Fuerunt vero et pseudoprophetæ in populo, sicut
et in vobis erunt magistri mendaces, qui introducent sectas perditionis:
et eum qui emit eos, Dominum negant, superducentes sibi celerem
perditionem.

<span id="002">2</span> Et multi sequentur eorum luxurias, per quos via
veritatis blasphemabitur:

<span id="003">3</span> et in avaritia fictis verbis de vobis
negotiabuntur: quibus judicium jam olim non cessat: et perditio eorum
non dormitat.

<span id="004">4</span> Si enim Deus angelis peccantibus non pepercit,
sed rudentibus inferni detractos in tartarum tradidit cruciandos, in
judicium reservari.

<span id="005">5</span> Et originali mundo non pepercit, sed octavum Noë
justitiæ præconem custodivit, diluvium mundo impiorum inducens.

<span id="006">6</span> Et civitates Sodomorum et Gomorrhæorum in
cinerem redigens, eversione damnavit: exemplum eorum, qui impie acturi
sunt, ponens:

<span id="007">7</span> et justum Lot oppressum a nefandorum injuria, ac
luxuriosa conversatione eripuit:

<span id="008">8</span> aspectu enim, et auditu justus erat: habitans
apud eos, qui de die in diem animam justam iniquis operibus cruciabant.

<span id="009">9</span> Novit Dominus pios de tentatione eripere:
iniquos vero in diem judicii reservare cruciandos.  

<span id="010">10</span> Magis autem eos, qui post carnem in
concupiscentia immunditiæ ambulant, dominationemque contemnunt, audaces,
sibi placentes, sectas non metuunt introducere blasphemantes:

<span id="011">11</span> ubi angeli fortitudine, et virtute cum sint
majores, non portant adversum se execrabile judicium.

<span id="012">12</span> Hi vero velut irrationabilia pecora,
naturaliter in captionem, et in perniciem in his quæ ignorant
blasphemantes in corruptione sua peribunt,

<span id="013">13</span> percipientes mercedem injustitiæ, voluptatem
existimantes diei delicias: coinquinationes, et maculæ deliciis
affluentes, in conviviis suis luxuriantes vobiscum,

<span id="014">14</span> oculos habentes plenos adulterii, et
incessabilis delicti. Pellicientes animas instabiles, cor exercitatum
avaritia habentes, maledictionis filii:

<span id="015">15</span> derelinquentes rectam viam erraverunt, secuti
viam Balaam ex Bosor, qui mercedem iniquitatis amavit:

<span id="016">16</span> correptionem vero habuit suæ vesaniæ: subjugale
mutum animal, hominis voce loquens, prohibuit prophetæ insipientiam.

<span id="017">17</span> Hi sunt fontes sine aqua, et nebulæ turbinibus
exagitatæ, quibus caligo tenebrarum reservatur.

<span id="018">18</span> Superba enim vanitatis loquentes, pelliciunt in
desideriis carnis luxuriæ eos, qui paululum effugiunt, qui in errore
conversantur:

<span id="019">19</span> libertatem illis promittentes, cum ipsi servi
sint corruptionem: a quo enim quis superatus est, hujus et servus est.

<span id="020">20</span> Si enim refugientes coinquinationes mundi in
cognitione Domini nostri, et Salvatoris Jesu Christi, his rursus
implicatis superantur: facta sunt eis posteriora deteriora prioribus.

<span id="021">21</span> Melius enim erat illis non cognoscere viam
justitiæ, quam post agnitionem, retrorsum converti ab eo, quod illis
traditum est, sancto mandato.

<span id="022">22</span> Contigit enim eis illud veri proverbii: Canis
reversus ad suum vomitum: et, Sus lota in volutabro luti.

------------------------------------------------------------------------

[Next: 2 Peter Chapter 3](pe2003.md)
