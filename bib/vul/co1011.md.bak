[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1011)  [GNT](../gnt/co1011.md) 
[KJV](../kjv/co1011.md)   
  
[1 Corinthians Index](co1.md)  
  [Previous](co1010)  [Next](co1012.md) 

------------------------------------------------------------------------

### Vulgate (Latin): 1 Corinthians Chapter 11

<span id="001">1</span> Imitatores mei estote, sicut et ego Christi.

<span id="002">2</span> Laudo autem vos fratres quod per omnia mei
memores estis: et sicut tradidi vobis, præcepta mea tenetis.

<span id="003">3</span> Volo autem vos scire quod omnis viri caput,
Christus est: caput autem mulieris, vir: caput vero Christi, Deus.

<span id="004">4</span> Omnis vir orans, aut prophetans velato capite,
deturpat caput suum.

<span id="005">5</span> Omnis autem mulier orans, aut prophetans non
velato capite, deturpat caput suum: unum enim est ac si decalvetur.

<span id="006">6</span> Nam si non velatur mulier, tondeatur. Si vero
turpe est mulieri tonderi, aut decalvari, velet caput suum.

<span id="007">7</span> Vir quidem non debet velare caput suum: quoniam
imago et gloria Dei est, mulier autem gloria viri est.

<span id="008">8</span> Non enim vir ex muliere est, sed mulier ex viro.

<span id="009">9</span> Etenim non est creatus vir propter mulierem, sed
mulier propter virum.

<span id="010">10</span> Ideo debet mulier potestatem habere supra caput
propter angelos.

<span id="011">11</span> Verumtamen neque vir sine muliere: neque mulier
sine viro in Domino.

<span id="012">12</span> Nam sicut mulier de viro, ita et vir per
mulierem: omnia autem ex Deo.

<span id="013">13</span> Vos ipsi judicate: decet mulierem non velatam
orare Deum?

<span id="014">14</span> Nec ipsa natura docet vos, quod vir quidem si
comam nutriat, ignominia est illi:

<span id="015">15</span> mulier vero si comam nutriat, gloria est illi:
quoniam capilli pro velamine ei dati sunt.

<span id="016">16</span> Si quis autem videtur contentiosus esse: nos
talem consuetudinem non habemus, neque ecclesia Dei.  

<span id="017">17</span> Hoc autem præcipio: non laudans quod non in
melius, sed in deterius convenitis.

<span id="018">18</span> Primum quidem convenientibus vobis in
ecclesiam, audio scissuras esse inter vos, et ex parte credo.

<span id="019">19</span> Nam oportet et hæreses esse, ut et qui probati
sunt, manifesti fiant in vobis.

<span id="020">20</span> Convenientibus ergo vobis in unum, jam non est
Dominicam cœnam manducare.

<span id="021">21</span> Unusquisque enim suam cœnam præsumit ad
manducandum, et alius quidem esurit, alius autem ebrius est.

<span id="022">22</span> Numquid domos non habetis ad manducandum, et
bibendum? aut ecclesiam Dei contemnitis, et confunditis eos qui non
habent? Quid dicam vobis? laudo vos? in hoc non laudo.

<span id="023">23</span> Ego enim accepi a Domino quod et tradidi vobis,
quoniam Dominus Jesus in qua nocte tradebatur, accepit panem,

<span id="024">24</span> et gratias agens fregit, et dixit: Accipite, et
manducate: hoc est corpus meum, quod pro vobis tradetur: hoc facite in
meam commemorationem.

<span id="025">25</span> Similiter et calicem, postquam cœnavit, dicens:
Hic calix novum testamentum est in meo sanguine: hoc facite
quotiescumque bibetis, in meam commemorationem.

<span id="026">26</span> Quotiescumque enim manducabitis panem hunc, et
calicem bibetis, mortem Domini annuntiabitis donec veniat.

<span id="027">27</span> Itaque quicumque manducaverit panem hunc, vel
biberit calicem Domini indigne, reus erit corporis et sanguinis Domini.

<span id="028">28</span> Probet autem seipsum homo: et sic de pane illo
edat, et de calice bibat.

<span id="029">29</span> Qui enim manducat et bibit indigne, judicium
sibi manducat et bibit, non dijudicans corpus Domini.

<span id="030">30</span> Ideo inter vos multi infirmi et imbecilles, et
dormiunt multi.

<span id="031">31</span> Quod si nosmetipsos dijudicaremus, non utique
judicaremur.

<span id="032">32</span> Dum judicamur autem, a Domino corripimur, ut
non cum hoc mundo damnemur.

<span id="033">33</span> Itaque fratres mei, cum convenitis ad
manducandum, invicem exspectate.

<span id="034">34</span> Si quis esurit, domi manducet, ut non in
judicium conveniatis. Cetera autem, cum venero, disponam.

------------------------------------------------------------------------

[Next: 1 Corinthians Chapter 12](co1012.md)
