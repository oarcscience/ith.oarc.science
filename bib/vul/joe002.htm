<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joel: Joel Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/joe002.htm">Polyglot</A>&nbsp;
<A HREF="../kjv/joe002.htm">KJV</A>&nbsp;
<A HREF="../sep/joe002.htm">Sep</A>&nbsp;
<A HREF="../tan/joe002.htm">Tan</A>&nbsp;

<BR>
<BR><A HREF="joe.htm">Joel Index</A><BR>
&nbsp;
<A HREF="joe001.htm">Previous</A>&nbsp;
<A HREF="joe003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joel Chapter 2</H3><P><a name="001">1</A>&nbsp;[Canite tuba in Sion,<BR> ululate in monte sancto meo,<BR> conturbentur omnes habitatores terr&#230;:<BR> quia venit dies Domini, quia prope est.<BR></P>
<P><a name="002">2</A>&nbsp;Dies tenebrarum et caliginis,<BR> dies nubis et turbinis;<BR> quasi mane expansum super montes<BR> populus multus et fortis:<BR> similis ei non fuit a principio,<BR> et post eum non erit<BR> usque in annos generationis et generationis.<BR></P>
<P><a name="003">3</A>&nbsp;Ante faciem ejus ignis vorans,<BR> et post eum exurens flamma.<BR> Quasi hortus voluptatis terra coram eo,<BR> et post eum solitudo deserti,<BR> neque est qui effugiat eum.<BR></P>
<P><a name="004">4</A>&nbsp;Quasi aspectus equorum, aspectus eorum;<BR> et quasi equites, sic current.<BR></P>
<P><a name="005">5</A>&nbsp;Sicut sonitus quadrigarum super capita montium exilient,<BR> sicut sonitus flamm&#230; ignis devorantis stipulam,<BR> velut populus fortis pr&#230;paratus ad pr&#230;lium.<BR></P>
<P><a name="006">6</A>&nbsp;A facie ejus cruciabuntur populi;<BR> omnes vultus redigentur in ollam.<BR></P>
<P><a name="007">7</A>&nbsp;Sicut fortes current;<BR> quasi viri bellatores ascendent murum:<BR> viri in viis suis gradientur,<BR> et non declinabunt a semitis suis.<BR></P>
<P><a name="008">8</A>&nbsp;Unusquisque fratrem suum non coarctabit,<BR> singuli in calle suo ambulabunt;<BR> sed et per fenestras cadent, et non demolientur.<BR></P>
<P><a name="009">9</A>&nbsp;Urbem ingredientur, in muro current,<BR> domos conscendent, per fenestras intrabunt quasi fur.<BR></P>
<P><a name="010">10</A>&nbsp;A facie ejus contremuit terra,<BR> moti sunt c&#230;li,<BR> sol et luna obtenebrati sunt,<BR> et stell&#230; retraxerunt splendorem suum.<BR></P>
<P><a name="011">11</A>&nbsp;Et Dominus dedit vocem suam ante faciem exercitus sui,<BR> quia multa sunt nimis castra ejus,<BR> quia fortia et facientia verbum ejus:<BR> magnus enim dies Domini, et terribilis valde,<BR> et quis sustinebit eum?<BR></P>
<P><a name="012">12</A>&nbsp;Nunc ergo, dicit Dominus,<BR> convertimini ad me in toto corde vestro,<BR> in jejunio, et in fletu, et in planctu.<BR></P>
<P><a name="013">13</A>&nbsp;Et scindite corda vestra, et non vestimenta vestra;<BR> et convertimini ad Dominum Deum vestrum,<BR> quia benignus et misericors est,<BR> patiens et mult&#230; misericordi&#230;,<BR> et pr&#230;stabilis super malitia.<BR></P>
<P><a name="014">14</A>&nbsp;Quis scit si convertatur, et ignoscat,<BR> et relinquat post se benedictionem, sacrificium et libamen Domino Deo vestro?<BR></P>
<P><a name="015">15</A>&nbsp;Canite tuba in Sion,<BR> sanctificate jejunium, vocate c&#156;tum:<BR></P>
<P><a name="016">16</A>&nbsp;congregate populum, sanctificate ecclesiam,<BR> coadunate senes, congregate parvulos, et sugentes ubera;<BR> egrediatur sponsus de cubili suo,<BR> et sponsa de thalamo suo.<BR></P>
<P><a name="017">17</A>&nbsp;Inter vestibulum et altare plorabunt sacerdotes, ministri Domini,<BR> et dicent: Parce, Domine, parce populo tuo;<BR> et ne des h&#230;reditatem tuam in opprobrium,<BR> ut dominentur eis nationes.<BR> Quare dicunt in populis: Ubi est Deus eorum?]<BR>
</P>
<P><a name="018">18</A>&nbsp;[Zelatus est Dominus terram suam,<BR> et pepercit populo suo.<BR></P>
<P><a name="019">19</A>&nbsp;Et respondit Dominus, et dixit populo suo:<BR> Ecce ego mittam vobis frumentum, et vinum, et oleum,<BR> et replebimini eis;<BR> et non dabo vos ultra opprobrium in gentibus.<BR></P>
<P><a name="020">20</A>&nbsp;Et eum qui ab aquilone est procul faciam a vobis,<BR> et expellam eum in terram inviam et desertam:<BR> faciem ejus contra mare orientale,<BR> et extremum ejus ad mare novissimum:<BR> et ascendet f&#156;tor ejus,<BR> et ascendet putredo ejus,<BR> quia superbe egit.<BR></P>
<P><a name="021">21</A>&nbsp;Noli timere, terra:<BR> exsulta, et l&#230;tare,<BR> quoniam magnificavit Dominus ut faceret.<BR></P>
<P><a name="022">22</A>&nbsp;Nolite timere, animalia regionis,<BR> quia germinaverunt speciosa deserti;<BR> quia lignum attulit fructum suum,<BR> ficus et vinea dederunt virtutem suam.<BR></P>
<P><a name="023">23</A>&nbsp;Et, filii Sion, exsultate,<BR> et l&#230;tamini in Domino Deo vestro,<BR> quia dedit vobis doctorem justiti&#230;,<BR> et descendere faciet ad vos imbrem matutinum et serotinum,<BR> sicut in principio.<BR></P>
<P><a name="024">24</A>&nbsp;Et implebuntur are&#230; frumento,<BR> et redundabunt torcularia vino et oleo.<BR></P>
<P><a name="025">25</A>&nbsp;Et reddam vobis annos, quos comedit locusta,<BR> bruchus, et rubigo, et eruca:<BR> fortitudo mea magna quam misi in vos.<BR></P>
<P><a name="026">26</A>&nbsp;Et comedetis vescentes, et saturabimini;<BR> et laudabitis nomen Domini Dei vestri,<BR> qui fecit mirabilia vobiscum;<BR> et non confundetur populus meus in sempiternum.<BR></P>
<P><a name="027">27</A>&nbsp;Et scietis quia in medio Isra&#235;l ego sum,<BR> et ego Dominus Deus vester, et non est amplius;<BR> et non confundetur populus meus in &#230;ternum.]<BR>
</P>
<P><a name="028">28</A>&nbsp;[Et erit post h&#230;c:<BR> effundam spiritum meum super omnem carnem,<BR> et prophetabunt filii vestri et fili&#230; vestr&#230;:<BR> senes vestri somnia somniabunt,<BR> et juvenes vestri visiones videbunt.<BR></P>
<P><a name="029">29</A>&nbsp;Sed et super servos meos et ancillas<BR> in diebus illis effundam spiritum meum.<BR></P>
<P><a name="030">30</A>&nbsp;Et dabo prodigia in c&#230;lo et in terra,<BR> sanguinem, et ignem, et vaporem fumi.<BR></P>
<P><a name="031">31</A>&nbsp;Sol convertetur in tenebras,<BR> et luna in sanguinem,<BR> antequam veniat dies Domini magnus et horribilis.<BR></P>
<P><a name="032">32</A>&nbsp;Et erit: omnis qui invocaverit nomen Domini, salvus erit:<BR> quia in monte Sion et in Jerusalem<BR> erit salvatio, sicut dixit Dominus,<BR> et in residuis quos Dominus vocaverit.]</P>
<P><HR>
<CENTER>
<A HREF="joe003.htm">Next: Joel Chapter 3</A></CENTER>
</BODY>
</HTML>
