[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen048)  [KJV](../kjv/gen048)  [Sep](../sep/gen048.md) 
[Tan](../tan/gen048.md)   
  
[Genesis Index](gen.md)  
  [Previous](gen047)  [Next](gen049.md) 

------------------------------------------------------------------------

### Vulgate (Latin): Genesis Chapter 48

<span id="001">1</span> His ita transactis, nuntiatum est Joseph quod
ægrotaret pater suus: qui, assumptis duobus filiis Manasse et Ephraim,
ire perrexit.

<span id="002">2</span> Dictumque est seni: Ecce filius tuus Joseph
venit ad te. Qui confortatus sedit in lectulo.

<span id="003">3</span> Et ingresso ad se ait: Deus omnipotens apparuit
mihi in Luza, quæ est in terra Chanaan: benedixitque mihi,

<span id="004">4</span> et ait: Ego te augebo et multiplicabo, et faciam
te in turbas populorum: daboque tibi terram hanc, et semini tuo post te
in possessionem sempiternam.

<span id="005">5</span> Duo ergo filii tui, qui nati sunt tibi in terra
Ægypti antequam huc venirem ad te, mei erunt: Ephraim et Manasses, sicut
Ruben et Simeon reputabuntur mihi.

<span id="006">6</span> Reliquos autem quos genueris post eos, tui
erunt, et nomine fratrum suorum vocabuntur in possessionibus suis.

<span id="007">7</span> Mihi enim, quando veniebam de Mesopotamia,
mortua est Rachel in terra Chanaan in ipso itinere, eratque vernum
tempus: et ingrediebar Ephratam, et sepelivi eam juxta viam Ephratæ, quæ
alio nomine appellatur Bethlehem.

<span id="008">8</span> Videns autem filios ejus dixit ad eum: Qui sunt
isti?

<span id="009">9</span> Respondit: Filii mei sunt, quos donavit mihi
Deus in hoc loco. Adduc, inquit, eos ad me, ut benedicam illis.

<span id="010">10</span> Oculi enim Israël caligabant præ nimia
senectute, et clare videre non poterat. Applicitosque ad se, deosculatus
et circumplexus eos,

<span id="011">11</span> dixit ad filium suum: Non sum fraudatus aspectu
tuo: insuper ostendit mihi Deus semen tuum.

<span id="012">12</span> Cumque tulisset eos Joseph de gremio patris,
adoravit pronus in terram.

<span id="013">13</span> Et posuit Ephraim ad dexteram suam, id est, ad
sinistram Israël: Manassen vero in sinistra sua, ad dexteram scilicet
patris, applicuitque ambos ad eum.

<span id="014">14</span> Qui extendens manum dexteram, posuit super
caput Ephraim minoris fratris: sinistram autem super caput Manasse qui
major natu erat, commutans manus.

<span id="015">15</span> Benedixitque Jacob filiis Joseph, et ait: Deus,
in cujus conspectu ambulaverunt patres mei Abraham, et Isaac; Deus qui
pascit me ab adolescentia mea usque in præsentem diem:

<span id="016">16</span> angelus, qui eruit me de cunctis malis,
benedicat pueris istis: et invocetur super eos nomen meum, nomina quoque
patrum meorum Abraham et Isaac, et crescant in multitudinem super
terram.

<span id="017">17</span> Videns autem Joseph quod posuisset pater suus
dexteram manum super caput Ephraim, graviter accepit: et apprehensam
manum patris levare conatus est de capite Ephraim, et transferre super
caput Manasse.

<span id="018">18</span> Dixitque ad patrem: Non ita convenit, pater:
quia hic est primogenitus, pone dexteram tuam super caput ejus.

<span id="019">19</span> Qui renuens, ait: Scio, fili mi, scio: et iste
quidem erit in populos, et multiplicabitur: sed frater ejus minor, major
erit illo: et semen illius crescet in gentes.

<span id="020">20</span> Benedixitque eis in tempore illo, dicens: In te
benedicetur Israël, atque dicetur: Faciat tibi Deus sicut Ephraim, et
sicut Manasse. Constituitque Ephraim ante Manassen.

<span id="021">21</span> Et ait ad Joseph filium suum: En ego morior, et
erit Deus vobiscum, reducetque vos ad terram patrum vestrorum.

<span id="022">22</span> Do tibi partem unam extra fratres tuos, quam
tuli de manu Amorrhæi in gladio et arcu meo.

------------------------------------------------------------------------

[Next: Genesis Chapter 49](gen049.md)
