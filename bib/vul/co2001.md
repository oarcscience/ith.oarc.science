[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co2001)  [GNT](../gnt/co2001) 
[KJV](../kjv/co2001)   
  
[2 Corinthians Index](co2)  
  [Previous](co1016)  [Next](co2002) 

------------------------------------------------------------------------

### Vulgate (Latin): 2 Corinthians Chapter 1

<span id="001">1</span> Paulus, Apostolus Jesu Christi per voluntatem
Dei, et Timotheus frater, ecclesiæ Dei, quæ est Corinthi cum omnibus
sanctis, qui sunt in universa Achaia.

<span id="002">2</span> Gratia vobis, et pax a Deo Patre nostro, et
Domino Jesu Christo.  

<span id="003">3</span> Benedictus Deus et Pater Domini nostri Jesu
Christi, Pater misericordiarum, et Deus totius consolationis,

<span id="004">4</span> qui consolatur nos in omni tribulatione nostra:
ut possimus et ipsi consolari eos qui in omni pressura sunt, per
exhortationem, qua exhortamur et ipsi a Deo.

<span id="005">5</span> Quoniam sicut abundant passiones Christi in
nobis: ita et per Christum abundat consolatio nostra.

<span id="006">6</span> Sive autem tribulamur pro vestra exhortatione et
salute, sive consolamur pro vestra consolatione, sive exhortamur pro
vestra exhortatione et salute, quæ operatur tolerantiam earumdem
passionum, quas et nos patimur:

<span id="007">7</span> ut spes nostra firma sit pro vobis: scientes
quod sicut socii passionum estis, sic eritis et consolationis.

<span id="008">8</span> Non enim volumus ignorare vos, fratres, de
tribulatione nostra, quæ facta est in Asia, quoniam supra modum gravati
sumus supra virtutem, ita ut tæderet nos etiam vivere.

<span id="009">9</span> Sed ipsi in nobismetipsis responsum mortis
habuimus, ut non simus fidentes in mortuos, sed in Deo, qui suscitat
mortuos:

<span id="010">10</span> qui de tantis periculis nos eripuit, et eruit:
in quem speramus quoniam et adhuc eripiet,

<span id="011">11</span> adjuvantibus et vobis in oratione pro nobis: ut
ex multorum personis, ejus quæ in nobis est donationis, per multos
gratiæ agantur pro nobis.  

<span id="012">12</span> Nam gloria nostra hæc est: testimonium
conscientiæ nostræ, quod in simplicitate cordis et sinceritate Dei, et
non in sapientia carnali, sed in gratia Dei, conversati sumus in hoc
mundo: abundantius autem ad vos.

<span id="013">13</span> Non enim alia scribimus vobis, quam quæ
legistis, et cognovistis. Spero autem quod usque in finem cognoscetis,

<span id="014">14</span> sicut et cognovistis nos ex parte, quod gloria
vestra sumus, sicut et vos nostra, in die Domini nostri Jesu Christi.

<span id="015">15</span> Et hac confidentia volui prius venire ad vos,
ut secundum gratiam haberetis:

<span id="016">16</span> et per vos transire in Macedoniam, et iterum a
Macedonia venire ad vos, et a vobis deduci in Judæam.

<span id="017">17</span> Cum ergo hoc voluissem, numquid levitate usus
sum? aut quæ cogito, secundum carnem cogito, ut sit apud me Est et Non?

<span id="018">18</span> Fidelis autem Deus, quia sermo noster, qui fuit
apud vos, non est in illo Est et Non.

<span id="019">19</span> Dei enim Filius Jesus Christus, qui in vobis
per nos prædicatus est, per me, et Silvanum, et Timotheum, non fuit Est
et Non, sed Est in illo fuit.

<span id="020">20</span> Quotquot enim promissiones Dei sunt, in illo
Est: ideo et per ipsum Amen Deo ad gloriam nostram.

<span id="021">21</span> Qui autem confirmat nos vobiscum in Christo, et
qui unxit nos Deus:

<span id="022">22</span> qui et signavit nos, et dedit pignus Spiritus
in cordibus nostris.  

<span id="023">23</span> Ego autem testem Deum invoco in animam meam,
quod parcens vobis, non veni ultra Corinthum:

<span id="024">24</span> non quia dominamur fidei vestæ, sed adjutores
sumus gaudii vestri: nam fide statis.

------------------------------------------------------------------------

[Next: 2 Corinthians Chapter 2](co2002)
