[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num020)  [KJV](../kjv/num020)  [Sep](../sep/num020.md) 
[Tan](../tan/num020.md)   
  
[Numbers Index](num.md)  
  [Previous](num019)  [Next](num021.md) 

------------------------------------------------------------------------

### Vulgate (Latin): Numbers Chapter 20

<span id="001">1</span> Veneruntque filii Israël et omnis multitudo in
desertum Sin, mense primo, et mansit populus in Cades. Mortuaque est ibi
Maria, et sepulta in eodem loco.

<span id="002">2</span> Cumque indigeret aqua populus, convenerunt
adversum Moysen et Aaron:

<span id="003">3</span> et versi in seditionem, dixerunt: Utinam
periissemus inter fratres nostros coram Domino.

<span id="004">4</span> Cur eduxistis ecclesiam Domini in solitudinem,
ut et nos et nostra jumenta moriamur?

<span id="005">5</span> quare nos fecistis ascendere de Ægypto, et
adduxistis in locum istum pessimum, qui seri non potest, qui nec ficum
gignit, nec vineas, nec malogranata, insuper et aquam non habet ad
bibendum?

<span id="006">6</span> Ingressusque Moyses et Aaron, dimissa
multitudine, tabernaculum fœderis, corruerunt proni in terram,
clamaveruntque ad Dominum, atque dixerunt: Domine Deus, audi clamorem
hujus populi, et aperi eis thesaurum tuum fontem aquæ vivæ, ut satiati,
cesset murmuratio eorum. Et apparuit gloria Domini super eos.  

<span id="007">7</span> Locutusque est Dominus ad Moysen, dicens:

<span id="008">8</span> Tolle virgam, et congrega populum, tu et Aaron
frater tuus, et loquimini ad petram coram eis, et illa dabit aquas.
Cumque eduxeris aquam de petra, bibet omnis multitudo et jumenta ejus.

<span id="009">9</span> Tulit igitur Moyses virgam, quæ erat in
conspectu Domini, sicut præceperat ei,

<span id="010">10</span> congregata multitudine ante petram: dixitque
eis: Audite, rebelles et increduli: num de petra hac vobis aquam
poterimus ejicere?

<span id="011">11</span> Cumque elevasset Moyses manum, percutiens virga
bis silicem, egressæ sunt aquæ largissimæ, ita ut populus biberet et
jumenta.

<span id="012">12</span> Dixitque Dominus ad Moysen et Aaron: Quia non
credidistis mihi, ut sanctificaretis me coram filiis Israël, non
introducetis hos populos in terram, quam dabo eis.

<span id="013">13</span> Hæc est aqua contradictionis, ubi jurgati sunt
filii Israël contra Dominum, et sanctificatus est in eis.  

<span id="014">14</span> Misit interea nuntios Moyses de Cades ad regem
Edom, qui dicerent: Hæc mandat frater tuus Israël: Nosti omnem laborem
qui apprehendit nos,

<span id="015">15</span> quomodo descenderint patres nostri in Ægyptum,
et habitaverimus ibi multo tempore, afflixerintque nos Ægyptii, et
patres nostros:

<span id="016">16</span> et quomodo clamaverimus ad Dominum, et
exaudierit nos, miseritque angelum, qui eduxerit nos de Ægypto. Ecce in
urbe Cades, quæ est in extremis finibus tuis, positi,

<span id="017">17</span> obsecramus ut nobis transire liceat per terram
tuam. Non ibimus per agros, nec per vineas; non bibemus aquas de puteis
tuis: sed gradiemur via publica, nec ad dexteram nec ad sinistram
declinantes, donec transeamus terminos tuos.

<span id="018">18</span> Cui respondit Edom: Non transibis per me,
alioquin armatus occurram tibi.

<span id="019">19</span> Dixeruntque filii Israël: Per tritam gradiemur
viam: et si biberimus aquas tuas, nos et pecora nostra, dabimus quod
justum est: nulla erit in pretio difficultas, tantum velociter
transeamus.

<span id="020">20</span> At ille respondit: Non transibis. Statimque
egressus est obvius, cum infinita multitudo, et manu forti,

<span id="021">21</span> nec voluit acquiescere deprecanti, ut
concederet transitum per fines suos. Quam ob rem divertit ab eo
Israël.  

<span id="022">22</span> Cumque castra movissent de Cades, venerunt in
montem Hor, qui est in finibus terræ Edom:

<span id="023">23</span> ubi locutus est Dominus ad Moysen:

<span id="024">24</span> Pergat, inquit, Aaron ad populos suos: non enim
intrabit terram, quam dedi filiis Israël, eo quod incredulus fuerit ori
meo, ad aquas contradictionis.

<span id="025">25</span> Tolle Aaron et filium ejus cum eo, et duces eos
in montem Hor.

<span id="026">26</span> Cumque nudaveris patrem veste sua, indues ea
Eleazarum filium ejus: Aaron colligetur, et morietur ibi.

<span id="027">27</span> Fecit Moyses ut præceperat Dominus: et
ascenderunt in montem Hor coram omni multitudine.

<span id="028">28</span> Cumque Aaron spoliasset vestibus suis, induit
eis Eleazarum filium ejus.

<span id="029">29</span> Illo mortuo in montis supercilio, descendit cum
Eleazaro.

<span id="030">30</span> Omnis autem multitudo videns occubuisse Aaron,
flevit super eo triginta diebus per cunctas familias suas.

------------------------------------------------------------------------

[Next: Numbers Chapter 21](num021.md)
