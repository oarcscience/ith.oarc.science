[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa059)  [KJV](../kjv/isa059)  [Sep](../sep/isa059.md) 
[Tan](../tan/isa059.md)   
  
[Isaiah Index](isa.md)  
  [Previous](isa058)  [Next](isa060.md) 

------------------------------------------------------------------------

### Vulgate (Latin): Isaiah Chapter 59

<span id="001">1</span> \[Ecce non est abbreviata manus Domini, ut
salvare nequeat,  
neque aggravata est auris ejus, ut non exaudiat.  

<span id="002">2</span> Sed iniquitates vestræ diviserunt  
inter vos et Deum vestrum;  
et peccata vestra absconderunt faciem ejus a vobis,  
ne exaudiret.  

<span id="003">3</span> Manus enim vestræ pollutæ sunt sanguine,  
et digiti vestri iniquitate;  
labia vestra locuta sunt mendacium,  
et lingua vestra iniquitatem fatur.  

<span id="004">4</span> Non est qui invocet justitiam,  
neque est qui judicet vere:  
sed confidunt in nihilo, et loquuntur vanitates;  
conceperunt laborem, et pepererunt iniquitatem.  

<span id="005">5</span> Ova aspidum ruperunt,  
et telas araneæ texuerunt.  
Qui comederit de ovis eorum, morietur;  
et quod confotum est, erumpet in regulum.  

<span id="006">6</span> Telæ eorum non erunt in vestimentum,  
neque operientur operibus suis;  
opera eorum opera inutilia,  
et opus iniquitatis in manibus eorum.  

<span id="007">7</span> Pedes eorum ad malum currunt,  
et festinant ut effundant sanguinem innocentem;  
cogitationes eorum cogitationes inutiles:  
vastitas et contritio in viis eorum.  

<span id="008">8</span> Viam pacis nescierunt,  
et non est judicium in gressibus eorum;  
semitæ eorum incurvatæ sunt eis:  
omnis qui calcat in eis, ignorat pacem.  

<span id="009">9</span> Propter hoc elongatum est judicium a nobis,  
et non apprehendet nos justitia.  
Exspectavimus lucem, et ecce tenebræ;  
splendorem, et in tenebris ambulavimus.  

<span id="010">10</span> Palpavimus sicut cæci parietem,  
et quasi absque oculis attrectavimus:  
impegimus meridie quasi in tenebris;  
in caliginosis quasi mortui.  

<span id="011">11</span> Rugiemus quasi ursi omnes,  
et quasi columbæ meditantes gememus:  
exspectavimus judicium, et non est;  
salutem, et elongata est a nobis.  

<span id="012">12</span> Multiplicatæ sunt enim iniquitates nostræ coram
te,  
et peccata nostra responderunt nobis,  
quia scelera nostra nobiscum  
et iniquitates nostras cognovimus.  

<span id="013">13</span> Peccare et mentiri contra Dominum,  
et aversi sumus ne iremus post tergum Dei nostri,  
ut loqueremur calumniam et transgressionem;  
concepimus et locuti sumus de corde verba mendacii.  

<span id="014">14</span> Et conversum est retrorsum judicium,  
et justitia longe stetit,  
quia corruit in platea veritas,  
et æquitas non potuit ingredi.  

<span id="015">15</span> Et facta est veritas in oblivionem,  
et qui recessit a malo, prædæ patuit.  
Et vidit Dominus, et malum apparuit in oculis ejus,  
quia non est judicium.  

<span id="016">16</span> Et vidit quia non est vir,  
et aporiatus est, quia non est qui occurrat;  
et salvavit sibi brachium suum,  
et justitia ejus ipsa confirmavit eum.  

<span id="017">17</span> Indutus est justitia ut lorica,  
et galea salutis in capite ejus;  
indutus est vestimentis ultionis,  
et opertus est quasi pallio zeli:  

<span id="018">18</span> sicut ad vindictam quasi ad retributionem  
indignationis hostibus suis,  
et vicissitudinem inimicis suis;  
insulis vicem reddet.  

<span id="019">19</span> Et timebunt qui ab occidente nomen Domini,  
et qui ab ortu solis gloriam ejus,  
cum venerit quasi fluvius violentus  
quem spiritus Domini cogit;  

<span id="020">20</span> et venerit Sion redemptor,  
et eis qui redeunt ab iniquitate in Jacob,  
dicit Dominus.  

<span id="021">21</span> Hoc fœdus meum cum eis,  
dicit Dominus:  
spiritus meus qui est in te,  
et verba mea quæ posui in ore tuo,  
non recedent de ore tuo,  
et de ore seminis tui,  
et de ore seminis seminis tui, dicit Dominus,  
amodo et usque in sempiternum.\]

------------------------------------------------------------------------

[Next: Isaiah Chapter 60](isa060.md)
