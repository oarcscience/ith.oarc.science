[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis010)  [Apo](../apo/wis010.md) 
[Sep](../sep/wis010.md)   
  
[Wisdom Index](wis.md)  
  [Previous](wis009)  [Next](wis011.md) 

------------------------------------------------------------------------

### Vulgate (Latin): Wisdom Chapter 10

<span id="001">1</span> \[Hæc illum qui primus formatus est a Deo patre
orbis terrarum,  
cum solus esset creatus, custodivit,  

<span id="002">2</span> et eduxit illum a delicto suo,  
et dedit illi virtutem continendi omnia.  

<span id="003">3</span> Ab hac ut recessit injustus in ira sua,  
per iram homicidii fraterni deperiit.  

<span id="004">4</span> Propter quem cum aqua deleret terram, sanavit
iterum sapientia,  
per contemptibile lignum justum gubernans.  

<span id="005">5</span> Hæc et in consensu nequitiæ, cum se nationes
contulissent,  
scivit justum, et conservavit sine querela Deo,  
et in filii misericordia fortem custodivit.  

<span id="006">6</span> Hæc justum a pereuntibus impiis liberavit
fugientem,  
descendente igne in Pentapolim:  

<span id="007">7</span> quibus in testimonium nequitiæ  
fumigabunda constat deserta terra,  
et incerto tempore fructus habentes arbores:  
et incredibilis animæ memoria stans figmentum salis.  

<span id="008">8</span> Sapientiam enim prætereuntes,  
non tantum in hoc lapsi sunt ut ignorarent bona,  
sed et insipientiæ suæ reliquerunt hominibus memoriam,  
ut in his quæ peccaverunt nec latere potuissent.  

<span id="009">9</span> Sapientia autem hos qui se observant  
a doloribus liberavit.  

<span id="010">10</span> Hæc profugum iræ fratris justum deduxit per
vias rectas,  
et ostendit illi regnum Dei,  
et dedit illi scientiam sanctorum;  
honestavit illum in laboribus,  
et complevit labores illius.  

<span id="011">11</span> In fraude circumvenientium illum affuit illi,  
et honestum fecit illum.  

<span id="012">12</span> Custodivit illum ab inimicis,  
et a seductoribus tutavit illum:  
et certamen forte dedit illi ut vinceret,  
et sciret quoniam omnium potentior est sapientia.  

<span id="013">13</span> Hæc venditum justum non dereliquit,  
sed a peccatoribus liberavit eum;  
descenditque cum illo in foveam,  

<span id="014">14</span> et in vinculis non dereliquit illum,  
donec afferret illi sceptrum regni,  
et potentiam adversus eos qui eum deprimebant:  
et mendaces ostendit qui maculaverunt illum,  
et dedit illi claritatem æternam.\]  

<span id="015">15</span> \[Hæc populum justum et semen sine querela
liberavit  
a nationibus quæ illum deprimebant.  

<span id="016">16</span> Intravit in animam servi Dei,  
et stetit contra reges horrendos in portentis et signis.  

<span id="017">17</span> Et reddidit justis mercedem laborum suorum,  
et deduxit illos in via mirabili:  
et fuit illis in velamento diei,  
et in luce stellarum per noctem;  

<span id="018">18</span> transtulit illos per mare Rubrum,  
et transvexit illos per aquam nimiam.  

<span id="019">19</span> Inimicos autem illorum demersit in mare,  
et ab altitudine inferorum eduxit illos.  
Ideo justi tulerunt spolia impiorum,  

<span id="020">20</span> et decantaverunt, Domine, nomen sanctum tuum,  
et victricem manum tuam laudaverunt pariter:  

<span id="021">21</span> quoniam sapientia aperuit os mutorum,  
et linguas infantium fecit disertas.\]

------------------------------------------------------------------------

[Next: Wisdom Chapter 11](wis011.md)
