[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen022)  [KJV](../kjv/gen022)  [Sep](../sep/gen022.md) 
[Tan](../tan/gen022.md)   
  
[Genesis Index](gen.md)  
  [Previous](gen021)  [Next](gen023.md) 

------------------------------------------------------------------------

### Vulgate (Latin): Genesis Chapter 22

<span id="001">1</span> Quæ postquam gesta sunt, tentavit Deus Abraham,
et dixit ad eum: Abraham, Abraham. At ille respondit: Adsum.

<span id="002">2</span> Ait illi: Tolle filium tuum unigenitum, quem
diligis, Isaac, et vade in terram visionis, atque ibi offeres eum in
holocaustum super unum montium quem monstravero tibi.

<span id="003">3</span> Igitur Abraham de nocte consurgens, stravit
asinum suum, ducens secum duos juvenes, et Isaac filium suum: cumque
concidisset ligna in holocaustum, abiit ad locum quem præceperat ei
Deus.

<span id="004">4</span> Die autem tertio, elevatis oculis, vidit locum
procul:

<span id="005">5</span> dixitque ad pueros suos: Expectate hic cum
asino: ego et puer illuc usque properantes, postquam adoraverimus,
revertemur ad vos.

<span id="006">6</span> Tulit quoque ligna holocausti, et imposuit super
Isaac filium suum: ipse vero portabat in manibus ignem et gladium.
Cumque duo pergerent simul,

<span id="007">7</span> dixit Isaac patri suo: Pater mi. At ille
respondit: Quid vis, fili? Ecce, inquit, ignis et ligna: ubi est victima
holocausti?

<span id="008">8</span> Dixit autem Abraham: Deus providebit sibi
victimam holocausti, fili mi. Pergebant ergo pariter.

<span id="009">9</span> Et venerunt ad locum quem ostenderat ei Deus, in
quo ædificavit altare, et desuper ligna composuit; cumque alligasset
Isaac filium suum, posuit eum in altare super struem lignorum.

<span id="010">10</span> Extenditque manum, et arripuit gladium, ut
immolaret filium suum.

<span id="011">11</span> Et ecce angelus Domini de cælo clamavit,
dicens: Abraham, Abraham. Qui respondit: Adsum.

<span id="012">12</span> Dixitque ei: Non extendas manum tuam super
puerum, neque facias illi quidquam: nunc cognovi quod times Deum, et non
pepercisti unigenito filio tuo propter me.

<span id="013">13</span> Levavit Abraham oculos suos, viditque post
tergum arietem inter vepres hærentem cornibus, quem assumens obtulit
holocaustum pro filio.

<span id="014">14</span> Appellavitque nomen loci illius, Dominus videt.
Unde usque hodie dicitur: In monte Dominus videbit.  

<span id="015">15</span> Vocavit autem angelus Domini Abraham secundo de
cælo, dicens:

<span id="016">16</span> Per memetipsum juravi, dicit Dominus: quia
fecisti hanc rem, et non pepercisti filio tuo unigenito propter me:

<span id="017">17</span> benedicam tibi, et multiplicabo semen tuum
sicut stellas cæli, et velut arenam quæ est in littore maris: possidebit
semen tuum portas inimicorum suorum,

<span id="018">18</span> et benedicentur in semine tuo omnes gentes
terræ, quia obedisti voci meæ.

<span id="019">19</span> Reversus est Abraham ad pueros suos,
abieruntque Bersabee simul, et habitavit ibi.  

<span id="020">20</span> His ita gestis, nuntiatum est Abrahæ quod
Melcha quoque genuisset filios Nachor fratri suo:

<span id="021">21</span> Hus primogenitum, et Buz fratrem ejus, et
Camuel patrem Syrorum,

<span id="022">22</span> et Cased, et Azau, Pheldas quoque et Jedlaph,

<span id="023">23</span> ac Bathuel, de quo nata est Rebecca: octo istos
genuit Melcha, Nachor fratri Abrahæ.

<span id="024">24</span> Concubina vero illius, nomine Roma, peperit
Tabee, et Gaham, et Thahas, et Maacha.

------------------------------------------------------------------------

[Next: Genesis Chapter 23](gen023.md)
