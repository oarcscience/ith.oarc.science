[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pe1001)  [GNT](../gnt/pe1001) 
[KJV](../kjv/pe1001)   
  
[1 Peter Index](pe1)  
  [Previous](jam005)  [Next](pe1002) 

------------------------------------------------------------------------

### Vulgate (Latin): 1 Peter Chapter 1

<span id="001">1</span> Petrus Apostolus Jesu Christi, electis advenis
dispersionis Ponti, Galatiæ, Cappadociæ, Asiæ, et Bithyniæ,

<span id="002">2</span> secundum præscientiam Dei Patris, in
sanctificationem Spiritus, in obedientiam, et aspersionem sanguinis Jesu
Christi. Gratia vobis, et pax multiplicetur.  

<span id="003">3</span> Benedictus Deus et Pater Domini nostri Jesu
Christi, qui secundum misericordiam suam magnam regeneravit nos in spem
vivam, per resurrectionem Jesu Christi ex mortuis,

<span id="004">4</span> in hæreditatem incorruptibilem, et
incontaminatam, et immarcescibilem, conservatam in cælis in vobis,

<span id="005">5</span> qui in virtute Dei custodimini per fidem in
salutem, paratam revelari in tempore novissimo.

<span id="006">6</span> In quo exsultabis, modicum nunc si oportet
contristari in variis tentationibus:

<span id="007">7</span> ut probatio vestræ fidei multo pretiosior auro
(quod per ignem probatur) inveniatur in laudem, et gloriam, et honorem
in revelatione Jesu Christi:

<span id="008">8</span> quem cum non videritis, diligitis: in quem nunc
quoque non videntes creditis: credentes autem exsultabitis lætitia
inenarrabili, et glorificata:

<span id="009">9</span> reportantes finem fidei vestræ, salutem
animarum.

<span id="010">10</span> De qua salute exquisierunt, atque scrutati sunt
prophetæ, qui de futura in vobis gratia prophetaverunt:

<span id="011">11</span> scrutantes in quod vel quale tempus
significaret in eis Spiritus Christi: prænuntians eas quæ in Christo
sunt passiones, et posteriores glorias:

<span id="012">12</span> quibus revelatum est quia non sibimetipsis,
vobis autem ministrabant ea quæ nunc nuntiata sunt vobis per eos qui
evangelizaverunt vobis, Spiritu Sancto misso de cælo, in quem desiderant
angeli prospicere.  

<span id="013">13</span> Propter quod succincti lumbos mentis vestræ,
sobrii, perfecte sperate in eam, quæ offertur vobis, gratiam, in
revelationem Jesu Christi:

<span id="014">14</span> quasi filii obedientiæ, non configurati
prioribus ignorantiæ vestræ desideriis:

<span id="015">15</span> sed secundum eum qui vocavit vos, Sanctum: et
ipsi in omni conversatione sancti sitis:

<span id="016">16</span> quoniam scriptum est: Sancti eritis, quoniam
ego sanctus sum.

<span id="017">17</span> Et si patrem invocatis eum, qui sine acceptione
personarum judicat secundum uniuscujusque opus, in timore incolatus
vestri tempore conversamini.

<span id="018">18</span> Scientes quod non corruptibilibus, auro vel
argento, redempti estis de vana vestra conversatione paternæ
traditionis:

<span id="019">19</span> sed pretioso sanguine quasi agni immaculati
Christi, et incontaminati:

<span id="020">20</span> præcogniti quidem ante mundi constitutionem,
manifestati autem novissimis temporibus propter vos,

<span id="021">21</span> qui per ipsum fideles estis in Deo, qui
suscitavit eum a mortuis, et dedit ei gloriam, ut fides vestra et spes
esset in Deo:

<span id="022">22</span> animas vestras castificantes in obedientia
caritatis, in fraternitatis amore, simplici ex corde invicem diligite
attentius:

<span id="023">23</span> renati non ex semine corruptibili, sed
incorruptibili per verbum Dei vivi, et permanentis in æternum:

<span id="024">24</span> quia omnis caro ut fœnum: et omnis gloria ejus
tamquam flos fœni: exaruit fœnum, et flos ejus decidit.

<span id="025">25</span> Verbum autem Domini manet in æternum: hoc est
autem verbum, quod evangelizatum est in vos.

------------------------------------------------------------------------

[Next: 1 Peter Chapter 2](pe1002)
