[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/heb004)  [GNT](../gnt/heb004.md) 
[KJV](../kjv/heb004.md)   
  
[Hebrews Index](heb.md)  
  [Previous](heb003)  [Next](heb005.md) 

------------------------------------------------------------------------

### Vulgate (Latin): Hebrews Chapter 4

<span id="001">1</span> Timeamus ergo ne forte relicta pollicitatione
introëundi in requiem ejus, existimetur aliquis ex vobis deesse.

<span id="002">2</span> Etenim et nobis nuntiatum est, quemadmodum et
illis: sed non profuit illis sermo auditus, non admistus fidei ex iis
quæ audierunt.

<span id="003">3</span> Ingrediemur enim in requiem, qui credidimus:
quemadmodum dixit: Sicut juravi in ira mea: Si introibunt in requiem
meam: et quidem operibus ab institutione mundi perfectis.

<span id="004">4</span> Dixit enim in quodam loco de die septima sic: Et
requievit Deus die septima ab omnibus operibus suis.

<span id="005">5</span> Et in isto rursum: Si introibunt in requiem
meam.

<span id="006">6</span> Quoniam ergo superest introire quosdam in illam,
et ii, quibus prioribus annuntiatum est, non introierunt propter
incredulitatem:

<span id="007">7</span> iterum terminat diem quemdam, Hodie, in David
dicendo, post tantum temporis, sicut supra dictum est: Hodie si vocem
ejus audieritis, nolite obdurare corda vestra.

<span id="008">8</span> Nam si eis Jesus requiem præstitisset, numquam
de alia loqueretur, posthac, die.

<span id="009">9</span> Itaque relinquitur sabbatismus populo Dei.

<span id="010">10</span> Qui enim ingressus est in requiem ejus, etiam
ipse requievit ab operibus suis, sicut a suis Deus.

<span id="011">11</span> Festinemus ergo ingredi in illam requiem: ut ne
in idipsum quis incidat incredulitatis exemplum.

<span id="012">12</span> Vivus est enim sermo Dei, et efficax et
penetrabilior omni gladio ancipiti: et pertingens usque ad divisionem
animæ ac spiritus: compagum quoque ac medullarum, et discretor
cogitationum et intentionum cordis.

<span id="013">13</span> Et non est ulla creatura invisibilis in
conspectu ejus: omnia autem nuda et aperta sunt oculis ejus, ad quem
nobis sermo.  

<span id="014">14</span> Habentes ergo pontificem magnum qui penetravit
cælos, Jesum Filium Dei, teneamus confessionem.

<span id="015">15</span> Non enim habemus pontificem qui non possit
compati infirmitatibus nostris: tentatum autem per omnia pro
similitudine absque peccato.

<span id="016">16</span> Adeamus ergo cum fiducia ad thronum gratiæ: ut
misericordiam consequamur, et gratiam inveniamus in auxilio opportuno.

------------------------------------------------------------------------

[Next: Hebrews Chapter 5](heb005.md)
