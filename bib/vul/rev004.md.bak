[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev004)  [GNT](../gnt/rev004.md) 
[KJV](../kjv/rev004.md)   
  
[Revelation Index](rev.md)  
  [Previous](rev003)  [Next](rev005.md) 

------------------------------------------------------------------------

### Vulgate (Latin): Revelation Chapter 4

<span id="001">1</span> Post hæc vidi: et ecce ostium apertum in cælo,
et vox prima, quam audivi tamquam tubæ loquentis mecum, dicens: Ascende
huc, et ostendam tibi quæ oportet fieri post hæc.

<span id="002">2</span> Et statim fui in spiritu: et ecce sedes posita
erat in cælo, et supra sedem sedens.

<span id="003">3</span> Et qui sedebat similis erat aspectui lapidis
jaspidis, et sardinis: et iris erat in circuitu sedis similis visioni
smaragdinæ.

<span id="004">4</span> Et in circuitu sedis sedilia viginti quatuor: et
super thronos viginti quatuor seniores sedentes, circumamicti
vestimentis albis, et in capitibus eorum coronæ aureæ.

<span id="005">5</span> Et de throno procedebant fulgura, et voces, et
tonitrua: et septem lampades ardentes ante thronum, qui sunt septem
spiritus Dei.

<span id="006">6</span> Et in conspectu sedis tamquam mare vitreum
simile crystallo: et in medio sedis, et in circuitu sedis quatuor
animalia plena oculis ante et retro.

<span id="007">7</span> Et animal primum simile leoni, et secundum
animal simile vitulo, et tertium animal habens faciem quasi hominis, et
quartum animal simile aquilæ volanti.

<span id="008">8</span> Et quatuor animalia, singula eorum habebant alas
senas: et in circuitu, et intus plena sunt oculis: et requiem non
habebant die ac nocte, dicentia: Sanctus, Sanctus, Sanctus Dominus Deus
omnipotens, qui erat, et qui est, et qui venturus est.

<span id="009">9</span> Et cum darent illa animalia gloriam, et honorem,
et benedictionem sedenti super thronum, viventi in sæcula sæculorum,

<span id="010">10</span> procidebant viginti quatuor seniores ante
sedentem in throno, et adorabant viventem in sæcula sæculorum, et
mittebant coronas suas ante thronum, dicentes:

<span id="011">11</span> Dignus es Domine Deus noster accipere gloriam,
et honorem, et virtutem: quia tu creasti omnia, et propter voluntatem
tuam erant, et creata sunt.

------------------------------------------------------------------------

[Next: Revelation Chapter 5](rev005.md)
