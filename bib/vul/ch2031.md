[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2031)  [KJV](../kjv/ch2031)  [Sep](../sep/ch2031.md) 
[Tan](../tan/ch2031.md)   
  
[2 Chronicles Index](ch2.md)  
  [Previous](ch2030)  [Next](ch2032.md) 

------------------------------------------------------------------------

### Vulgate (Latin): 2 Chronicles Chapter 31

<span id="001">1</span> Cumque hæc fuissent rite celebrata, egressus est
omnis Israël qui inventus fuerat in urbibus Juda, et fregerunt
simulacra, succideruntque lucos, demoliti sunt excelsa, et altaria
destruxerunt, non solum de universo Juda et Benjamin, sed et de Ephraim
quoque et Manasse, donec penitus everterent: reversique sunt omnes filii
Israël in possessiones et civitates suas.

<span id="002">2</span> Ezechias autem constituit turmas sacerdotales et
Leviticas per divisiones suas, unumquemque in officio proprio, tam
sacerdotum videlicet quam Levitarum, ad holocausta et pacifica, ut
ministrarent et confiterentur, canerentque in portis castrorum Domini.

<span id="003">3</span> Pars autem regis erat, ut de propria ejus
substantia offerretur holocaustum, mane semper et vespere: sabbatis
quoque, et calendis, et solemnitatibus ceteris, sicut scriptum est in
lege Moysi.

<span id="004">4</span> Præcepit etiam populo habitantium Jerusalem ut
darent partes sacerdotibus et Levitis, ut possent vacare legi Domini.

<span id="005">5</span> Quod cum percrebruisset in auribus multitudinis,
plurimas obtulere primitias filii Israël frumenti, vini, et olei: mellis
quoque, et omnium quæ gignit humus, decimas obtulerunt.

<span id="006">6</span> Sed et filii Israël et Juda qui habitabant in
urbibus Juda, obtulerunt decimas boum et ovium, decimasque sanctorum quæ
voverant Domino Deo suo: atque universa portantes, fecerunt acervos
plurimos.

<span id="007">7</span> Mense tertio cœperunt acervorum jacere
fundamenta, et mense septimo compleverunt eos.

<span id="008">8</span> Cumque ingressi fuissent Ezechias et principes
ejus, viderunt acervos, et benedixerunt Domino ac populo Israël.

<span id="009">9</span> Interrogavitque Ezechias sacerdotes et Levitas,
cur ita jacerent acervi.

<span id="010">10</span> Respondit illi Azarias sacerdos primus de
stirpe Sadoc, dicens: Ex quo cœperunt offerri primitiæ in domo Domini,
comedimus, et saturati sumus, et remanserunt plurima, eo quod
benedixerit Dominus populo suo: reliquarum autem copia est ista, quam
cernis.

<span id="011">11</span> Præcepit igitur Ezechias ut præpararent horrea
in domo Domini. Quod cum fecissent,

<span id="012">12</span> intulerunt tam primitias quam decimas, et
quæcumque voverant, fideliter. Fuit autem præfectus eorum Chonenias
Levita, et Semei frater ejus secundus,

<span id="013">13</span> post quem Jahiel, et Azarias, et Nahath, et
Asaël, et Jerimoth, Jozabad quoque, et Eliel, et Jesmachias, et Mahath,
et Banaias, præpositi sub manibus Choneniæ et Semei fratris ejus, ex
imperio Ezechiæ regis et Azariæ pontificis domus Dei, ad quos omnia
pertinebant.

<span id="014">14</span> Core vero filius Jemna Levites, et janitor
orientalis portæ, præpositus erat iis quæ sponte offerebantur Domino,
primitiisque et consecratis in Sancta sanctorum.

<span id="015">15</span> Et sub cura ejus Eden, et Benjamin, Jesue, et
Semeias, Amarias quoque, et Sechenias in civitatibus sacerdotum, ut
fideliter distribuerent fratribus suis partes, minoribus atque
majoribus:

<span id="016">16</span> exceptis maribus ab annis tribus et supra,
cunctis qui ingrediebantur templum Domini, et quidquid per singulos dies
conducebat in ministerio, atque observationibus juxta divisiones suas,

<span id="017">17</span> sacerdotibus per familias, et Levitis a
vigesimo anno et supra, per ordines et turmas suas,

<span id="018">18</span> universæque multitudini tam uxoribus quam
liberis eorum utriusque sexus, fideliter cibi de his quæ sanctificata
fuerant, præbebantur.

<span id="019">19</span> Sed et filiorum Aaron per agros, et suburbana
urbium singularum, dispositi erant viri, qui partes distribuerent
universo sexui masculino de sacerdotibus et Levitis.

<span id="020">20</span> Fecit ergo Ezechias universa quæ diximus in
omni Juda: operatusque est bonum et rectum, et verum coram Domino Deo
suo,

<span id="021">21</span> in universa cultura ministerii domus Domini,
juxta legem et cæremonias, volens requirere Deum suum in toto corde suo:
fecitque, et prosperatus est.

------------------------------------------------------------------------

[Next: 2 Chronicles Chapter 32](ch2032.md)
