[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa104)  [KJV](../kjv/psa104)  [Sep](../sep/psa104) 
[Tan](../tan/psa104)   
  
[Psalms Index](psa)  
  [Previous](psa103)  [Next](psa105) 

------------------------------------------------------------------------

### Vulgate (Latin): Psalms Chapter 104

<span id="001">1</span> Alleluja. \[Confitemini Domino, et invocate
nomen ejus;  
annuntiate inter gentes opera ejus.  

<span id="002">2</span> Cantate ei, et psallite ei;  
narrate omnia mirabilia ejus.  

<span id="003">3</span> Laudamini in nomine sancto ejus;  
lætetur cor quærentium Dominum.  

<span id="004">4</span> Quærite Dominum, et confirmamini;  
quærite faciem ejus semper.  

<span id="005">5</span> Mementote mirabilium ejus quæ fecit;  
prodigia ejus, et judicia oris ejus:  

<span id="006">6</span> semen Abraham servi ejus;  
filii Jacob electi ejus.  

<span id="007">7</span> Ipse Dominus Deus noster;  
in universa terra judicia ejus.  

<span id="008">8</span> Memor fuit in sæculum testamenti sui;  
verbi quod mandavit in mille generationes:  

<span id="009">9</span> quod disposuit ad Abraham,  
et juramenti sui ad Isaac:  

<span id="010">10</span> et statuit illud Jacob in præceptum,  
et Israël in testamentum æternum,  

<span id="011">11</span> dicens: Tibi dabo terram Chanaan,  
funiculum hæreditatis vestræ:  

<span id="012">12</span> cum essent numero brevi,  
paucissimi, et incolæ ejus.  

<span id="013">13</span> Et pertransierunt de gente in gentem,  
et de regno ad populum alterum.  

<span id="014">14</span> Non reliquit hominem nocere eis:  
et corripuit pro eis reges.  

<span id="015">15</span> Nolite tangere christos meos,  
et in prophetis meis nolite malignari.  

<span id="016">16</span> Et vocavit famem super terram,  
et omne firmamentum panis contrivit.  

<span id="017">17</span> Misit ante eos virum:  
in servum venundatus est, Joseph.  

<span id="018">18</span> Humiliaverunt in compedibus pedes ejus;  
ferrum pertransiit animam ejus:  

<span id="019">19</span> donec veniret verbum ejus.  
Eloquium Domini inflammavit eum.  

<span id="020">20</span> Misit rex, et solvit eum;  
princeps populorum, et dimisit eum.  

<span id="021">21</span> Constituit eum dominum domus suæ,  
et principem omnis possessionis suæ:  

<span id="022">22</span> ut erudiret principes ejus sicut semetipsum,  
et senes ejus prudentiam doceret.  

<span id="023">23</span> Et intravit Israël in Ægyptum,  
et Jacob accola fuit in terra Cham.  

<span id="024">24</span> Et auxit populum suum vehementer,  
et firmavit eum super inimicos ejus.  

<span id="025">25</span> Convertit cor eorum, ut odirent populum ejus,  
et dolum facerent in servos ejus.  

<span id="026">26</span> Misit Moysen servum suum;  
Aaron quem elegit ipsum.  

<span id="027">27</span> Posuit in eis verba signorum suorum,  
et prodigiorum in terra Cham.  

<span id="028">28</span> Misit tenebras, et obscuravit;  
et non exacerbavit sermones suos.  

<span id="029">29</span> Convertit aquas eorum in sanguinem,  
et occidit pisces eorum.  

<span id="030">30</span> Edidit terra eorum ranas  
in penetralibus regum ipsorum.  

<span id="031">31</span> Dixit, et venit cœnomyia et ciniphes  
in omnibus finibus eorum.  

<span id="032">32</span> Posuit pluvias eorum grandinem:  
ignem comburentem in terra ipsorum.  

<span id="033">33</span> Et percussit vineas eorum, et ficulneas
eorum,  
et contrivit lignum finium eorum.  

<span id="034">34</span> Dixit, et venit locusta,  
et bruchus cujus non erat numerus:  

<span id="035">35</span> et comedit omne fœnum in terra eorum,  
et comedit omnem fructum terræ eorum.  

<span id="036">36</span> Et percussit omne primogenitum in terra
eorum,  
primitias omnis laboris eorum.  

<span id="037">37</span> Et eduxit eos cum argento et auro,  
et non erat in tribubus eorum infirmus.  

<span id="038">38</span> Lætata est Ægyptus in profectione eorum,  
quia incubuit timor eorum super eos.  

<span id="039">39</span> Expandit nubem in protectionem eorum,  
et ignem ut luceret eis per noctem.  

<span id="040">40</span> Petierunt, et venit coturnix,  
et pane cæli saturavit eos.  

<span id="041">41</span> Dirupit petram, et fluxerunt aquæ:  
abierunt in sicco flumina.  

<span id="042">42</span> Quoniam memor fuit verbi sancti sui,  
quod habuit ad Abraham puerum suum.  

<span id="043">43</span> Et eduxit populum suum in exsultatione,  
et electos suos in lætitia.  

<span id="044">44</span> Et dedit illis regiones gentium,  
et labores populorum possederunt:  

<span id="045">45</span> ut custodiant justificationes ejus,  
et legem ejus requirant.\]

------------------------------------------------------------------------

[Next: Psalms Chapter 105](psa105)
