[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom008)  [GNT](../gnt/rom008.md) 
[KJV](../kjv/rom008.md)   
  
[Romans Index](rom.md)  
  [Previous](rom007)  [Next](rom009.md) 

------------------------------------------------------------------------

### Vulgate (Latin): Romans Chapter 8

<span id="001">1</span> Nihil ergo nunc damnationis est iis qui sunt in
Christo Jesu: qui non secundum carnem ambulant.

<span id="002">2</span> Lex enim spiritus vitæ in Christo Jesu liberavit
me a lege peccati et mortis.

<span id="003">3</span> Nam quod impossibile erat legi, in quo
infirmabatur per carnem: Deus Filium suum mittens in similitudinem
carnis peccati et de peccato, damnavit peccatum in carne,

<span id="004">4</span> et justificatio legis impleretur in nobis, qui
non secundum carnem ambulamus, sed secundum spiritum.

<span id="005">5</span> Qui enim secundum carnem sunt, quæ carnis sunt,
sapiunt: qui vero secundum spiritum sunt, quæ sunt spiritus, sentiunt.

<span id="006">6</span> Nam prudentia carnis, mors est: prudentia autem
spiritus, vita et pax:

<span id="007">7</span> quoniam sapientia carnis inimica est Deo: legi
enim Dei non est subjecta, nec enim potest.

<span id="008">8</span> Qui autem in carne sunt, Deo placere non
possunt.

<span id="009">9</span> Vos autem in carne non estis, sed in spiritu: si
tamen Spiritus Dei habitat in vobis. Si quis autem Spiritum Christi non
habet, hic non est ejus.

<span id="010">10</span> Si autem Christus in vobis est, corpus quidem
mortuum est propter peccatum, spiritus vero vivit propter
justificationem.

<span id="011">11</span> Quod si Spiritus ejus, qui suscitavit Jesum a
mortuis, habitat in vobis: qui suscitavit Jesum Christum a mortuis,
vivificabit et mortalia corpora vestra, propter inhabitantem Spiritum
ejus in vobis.

<span id="012">12</span> Ergo fratres, debitores sumus non carni, ut
secundum carnem vivamus.

<span id="013">13</span> Si enim secundum carnem vixeritis, moriemini:
si autem spiritu facta carnis mortificaveritis, vivetis.  

<span id="014">14</span> Quicumque enim Spiritu Dei aguntur, ii sunt
filii Dei.

<span id="015">15</span> Non enim accepistis spiritum servitutis iterum
in timore, sed accepistis spiritum adoptionis filiorum, in quo clamamus:
Abba (Pater).

<span id="016">16</span> Ipse enim Spiritus testimonium reddit spiritui
nostro quod sumus filii Dei.

<span id="017">17</span> Si autem filii, et hæredes: hæredes, quidem
Dei, cohæredes autem Christi: si tamen compatimur ut et
conglorificemur.  

<span id="018">18</span> Existimo enim quod non sunt condignæ passiones
hujus temporis ad futuram gloriam, quæ revelabitur in nobis.

<span id="019">19</span> Nam exspectatio creaturæ revelationem filiorum
Dei exspectat.

<span id="020">20</span> Vanitati enim creatura subjecta est non volens,
sed propter eum, qui subjecit eam in spe:

<span id="021">21</span> quia et ipsa creatura liberabitur a servitute
corruptionis in libertatem gloriæ filiorum Dei.

<span id="022">22</span> Scimus enim quod omnis creatura ingemiscit, et
parturit usque adhuc.

<span id="023">23</span> Non solum autem illa, sed et nos ipsi primitias
spiritus habentes: et ipsi intra nos gemimus adoptionem filiorum Dei
exspectantes, redemptionem corporis nostri.

<span id="024">24</span> Spe enim salvi facti sumus. Spes autem, quæ
videtur, non est spes: nam quod videt quis, quid sperat?

<span id="025">25</span> Si autem quod non videmus, speramus: per
patientiam exspectamus.  

<span id="026">26</span> Similiter autem et Spiritus adjuvat
infirmitatem nostram: nam quid oremus, sicut oportet, nescimus: sed ipse
Spiritus postulat pro nobis gemitibus inenarrabilibus.

<span id="027">27</span> Qui autem scrutatur corda, scit quid desideret
Spiritus: quia secundum Deum postulat pro sanctis.  

<span id="028">28</span> Scimus autem quoniam diligentibus Deum omnia
cooperantur in bonum, iis qui secundum propositum vocati sunt sancti.

<span id="029">29</span> Nam quos præscivit, et prædestinavit conformes
fieri imaginis Filii sui, ut sit ipse primogenitus in multis fratribus.

<span id="030">30</span> Quos autem prædestinavit, hos et vocavit: et
quos vocavit, hos et justificavit: quos autem justificavit, illos et
glorificavit.

<span id="031">31</span> Quid ergo dicemus ad hæc? si Deus pro nobis,
qui contra nos?

<span id="032">32</span> Qui etiam proprio Filio suo non pepercit, sed
pro nobis omnibus tradidit illum: quomodo non etiam cum illo omnia nobis
donavit?

<span id="033">33</span> Quis accusabit adversus electos Dei? Deus qui
justificat,

<span id="034">34</span> quis est qui condemnet? Christus Jesus, qui
mortuus est, immo qui et resurrexit, qui est ad dexteram Dei, qui etiam
interpellat pro nobis.

<span id="035">35</span> Quis ergo nos separabit a caritate Christi?
tribulatio? an angustia? an fames? an nuditas? an periculum? an
persecutio? an gladius?

<span id="036">36</span> (Sicut scriptum est: \[Quia propter te
mortificamur tota die:  
æstimati sumus sicut oves occisionis.)\]

<span id="037">37</span> Sed in his omnibus superamus propter eum qui
dilexit nos.

<span id="038">38</span> Certus sum enim quia neque mors, neque vita,
neque angeli, neque principatus, neque virtutes, neque instantia, neque
futura, neque fortitudo,

<span id="039">39</span> neque altitudo, neque profundum, neque creatura
alia poterit nos separare a caritate Dei, quæ est in Christo Jesu Domino
nostro.

------------------------------------------------------------------------

[Next: Romans Chapter 9](rom009.md)
