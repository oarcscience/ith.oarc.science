[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act005)  [GNT](../gnt/act005.md) 
[KJV](../kjv/act005.md)   
  
[Acts Index](act.md)  
  [Previous](act004)  [Next](act006.md) 

------------------------------------------------------------------------

### Vulgate (Latin): Acts Chapter 5

<span id="001">1</span> Vir autem quidam nomine Ananias, cum Saphira
uxore suo vendidit agrum,

<span id="002">2</span> et fraudavit de pretio agri, conscia uxore sua:
et afferens partem quamdam, ad pedes Apostolorum posuit.

<span id="003">3</span> Dixit autem Petrus: Anania, cur tentavit Satanas
cor tuum, mentiri te Spiritui Sancto, et fraudare de pretio agri?

<span id="004">4</span> nonne manens tibi manebat, et venundatum in tua
erat potestate? quare posuisti in corde tuo hanc rem? non es mentitus
hominibus, sed Deo.

<span id="005">5</span> Audiens autem Ananias hæc verba, cecidit, et
expiravit. Et factus est timor magnus super omnes qui audierunt.

<span id="006">6</span> Surgentes autem juvenes amoverunt eum, et
efferentes sepelierunt.

<span id="007">7</span> Factum est autem quasi horarum trium spatium, et
uxor ipsius, nesciens quod factum fuerat, introivit.

<span id="008">8</span> Dixit autem ei Petrus: Dic mihi mulier, si tanti
agrum vendidistis? At illa dixit: Etiam tanti.

<span id="009">9</span> Petrus autem ad eam: Quid utique convenit vobis
tentare Spiritum Domini? Ecce pedes eorum qui sepelierunt virum tuum ad
ostium, et efferent te.

<span id="010">10</span> Confestim cecidit ante pedes ejus, et
expiravit. Intrantes autem juvenes invenerunt illam mortuam: et
extulerunt, et sepelierunt ad virum suum.

<span id="011">11</span> Et factus est timor magnus in universa
ecclesia, et in omnes qui audierunt hæc.  

<span id="012">12</span> Per manus autem Apostolorum fiebant signa et
prodigia multa in plebe. Et erant unanimiter omnes in porticu Salomonis.

<span id="013">13</span> Ceterorum autem nemo audebat se conjungere
illis: sed magnificabat eos populus.

<span id="014">14</span> Magis autem augebatur credentium in Domino
multitudo virorum ac mulierum,

<span id="015">15</span> ita ut in plateas ejicerent infirmos, et
ponerent in lectulis et grabatis, ut, veniente Petro, saltem umbra
illius obumbraret quemquam illorum, et liberarentur ab infirmitatibus
suis.

<span id="016">16</span> Concurrebat autem et multitudo vicinarum
civitatum Jerusalem, afferentes ægros, et vexatos a spiritibus immundis:
qui curabantur omnes.  

<span id="017">17</span> Exsurgens autem princeps sacerdotum, et omnes
qui cum illo erant (quæ est hæresis sadducæorum), repleti sunt zelo:

<span id="018">18</span> et injecerunt manus in Apostolos, et posuerunt
eos in custodia publica.

<span id="019">19</span> Angelus autem Domini per noctem aperiens januas
carceris, et educens eos, dixit:

<span id="020">20</span> Ite, et stantes loquimini in templo plebi omnia
verba vitæ hujus.

<span id="021">21</span> Qui cum audissent, intraverunt diluculo in
templum, et docebant. Adveniens autem princeps sacerdotum, et qui cum eo
erant, convocaverunt concilium, et omnes seniores filiorum Israël: et
miserunt ad carcerem ut adducerentur.

<span id="022">22</span> Cum autem venissent ministri, et aperto carcere
non invenissent illos, reversi nuntiaverunt,

<span id="023">23</span> dicentes: Carcerem quidem invenimus clausum cum
omni diligentia, et custodes stantes ante januas: aperientes autem
neminem intus invenimus.

<span id="024">24</span> Ut autem audierunt hos sermones magistratus
templi et principes sacerdotum, ambigebant de illis quidnam fieret.

<span id="025">25</span> Adveniens autem quidam, nuntiavit eis: Quia
ecce viri quos posuistis in carcerem, sunt in templo, stantes et
docentes populum.  

<span id="026">26</span> Tunc abiit magistratus cum ministris, et
adduxit illos sine vi: timebant enim populum ne lapidarentur.

<span id="027">27</span> Et cum adduxissent illos, statuerunt in
concilio: et interrogavit eos princeps sacerdotum,

<span id="028">28</span> dicens: Præcipiendo præcepimus vobis ne
doceretis in nomine isto, et ecce replestis Jerusalem doctrina vestra:
et vultis inducere super nos sanguinem hominis istius.  

<span id="029">29</span> Respondens autem Petrus et Apostoli, dixerunt:
Obedire oportet Deo magis quam hominibus.

<span id="030">30</span> Deus patrum nostrorum suscitavit Jesum, quem
vos interemistis, suspendentes in ligno.

<span id="031">31</span> Hunc principem et salvatorem Deus exaltavit
dextera sua ad dandam pœnitentiam Israëli, et remissionem peccatorum:

<span id="032">32</span> et nos sumus testes horum verborum, et Spiritus
Sanctus, quem dedit Deus omnibus obedientibus sibi.

<span id="033">33</span> Hæc cum audissent, dissecabantur, et cogitabant
interficere illos.  

<span id="034">34</span> Surgens autem quidam in concilio pharisæus,
nomine Gamaliel, legis doctor, honorabilis universæ plebi, jussit foras
ad breve homines fieri,

<span id="035">35</span> dixitque ad illos: Viri Israëlitæ, attendite
vobis super hominibus istis quid acturi sitis.

<span id="036">36</span> Ante hos enim dies extitit Theodas, dicens se
esse aliquem, cui consensit numerus virorum circiter quadringentorum:
qui occisus est, et omnes qui credebant ei, dissipati sunt, et redacti
ad nihilum.

<span id="037">37</span> Post hunc extitit Judas Galilæus in diebus
professionis, et avertit populum post se: et ipse periit, et omnes
quotquot consenserunt ei, dispersi sunt.

<span id="038">38</span> Et nunc itaque dico vobis, discedite ab
hominibus istis, et sinite illos: quoniam si est ex hominibus consilium
hoc aut opus, dissolvetur:

<span id="039">39</span> si vero ex Deo est, non poteritis dissolvere
illud, ne forte et Deo repugnare inveniamini. Consenserunt autem illi.

<span id="040">40</span> Et convocantes Apostolos, cæsis denuntiaverunt
ne omnino loquerentur in nomine Jesu, et dimiserunt eos.

<span id="041">41</span> Et illi quidem ibant gaudentes a conspectu
concilii, quoniam digni habiti sunt pro nomine Jesu contumeliam pati.

<span id="042">42</span> Omni autem die non cessabant in templo et circa
domos, docentes et evangelizantes Christum Jesum.

------------------------------------------------------------------------

[Next: Acts Chapter 6](act006.md)
