[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1030)  [KJV](../kjv/sa1030)  [Sep](../sep/sa1030.md) 
[Tan](../tan/sa1030.md)   
  
[1 Samuel Index](sa1.md)  
  [Previous](sa1029)  [Next](sa1031.md) 

------------------------------------------------------------------------

### Vulgate (Latin): 1 Samuel Chapter 30

<span id="001">1</span> Cumque venissent David et viri ejus in Siceleg
die tertia, Amalecitæ impetum fecerant ex parte australi in Siceleg, et
percusserant Siceleg, et succenderant eam igni.

<span id="002">2</span> Et captivas duxerant mulieres ex ea, a minimo
usque ad magnum: et non interfecerant quemquam, sed secum duxerant, et
pergebant itinere suo.

<span id="003">3</span> Cum ergo venissent David et viri ejus ad
civitatem, et invenissent eam succensam igni, et uxores suas, et filios
suos et filias, ductas esse captivas,

<span id="004">4</span> levaverunt David et populus qui erat cum eo
voces suas, et planxerunt donec deficerent in eis lacrimæ.

<span id="005">5</span> Siquidem et duæ uxores David captivæ ductæ
fuerant, Achinoam Jezrahelites, et Abigail uxor Nabal Carmeli.

<span id="006">6</span> Et contristatus est David valde: volebat enim
eum populus lapidare, quia amara erat anima uniuscujusque viri super
filiis suis et filiabus: confortatus est autem David in Domino Deo
suo.  

<span id="007">7</span> Et ait ad Abiathar sacerdotem filium Achimelech:
Applica ad me ephod. Et applicavit Abiathar ephod ad David.

<span id="008">8</span> Et consuluit David Dominum, dicens: Persequar
latrunculos hos, et comprehendam eos, an non? Dixitque ei Dominus:
Persequere: absque dubio enim comprehendes eos, et excuties prædam.

<span id="009">9</span> Abiit ergo David, ipse et sexcenti viri qui
erant cum eo, et venerunt usque ad torrentem Besor: et lassi quidam
substiterunt.

<span id="010">10</span> Persecutus est autem David ipse, et
quadringenti viri: substiterant enim ducenti, qui lassi transire non
poterant torrentem Besor.

<span id="011">11</span> Et invenerunt virum ægyptium in agro, et
adduxerunt eum ad David: dederuntque ei panem ut comederet, et biberet
aquam,

<span id="012">12</span> sed et fragmen massæ caricarum, et duas
ligaturas uvæ passæ. Quæ cum comedisset, reversus est spiritus ejus, et
refocillatus est: non enim comederat panem, neque biberat aquam, tribus
diebus et tribus noctibus.

<span id="013">13</span> Dixit itaque ei David: Cujus es tu? vel unde?
et quo pergis? Qui ait: Puer ægyptius ego sum, servus viri Amalecitæ:
dereliquit autem me dominus meus, quia ægrotare cœpi nudiustertius.

<span id="014">14</span> Siquidem nos erupimus ad australem plagam
Cerethi, et contra Judam, et ad meridiem Caleb, et Siceleg succendimus
igni.

<span id="015">15</span> Dixitque ei David: Potes me ducere ad cuneum
istum? Qui ait: Jura mihi per Deum quod non occidas me, et non tradas me
in manus domini mei, et ego ducam te ad cuneum istum. Et juravit ei
David.

<span id="016">16</span> Qui cum duxisset eum, ecce illi discumbebant
super faciem universæ terræ comedentes et bibentes, et quasi festum
celebrantes diem, pro cuncta præda et spoliis quæ ceperant de terra
Philisthiim et de terra Juda.

<span id="017">17</span> Et percussit eos David a vespere usque ad
vesperam alterius diei, et non evasit ex eis quisquam, nisi quadringenti
viri adolescentes, qui ascenderant camelos et fugerant.

<span id="018">18</span> Eruit ergo David omnia quæ tulerant Amalecitæ,
et duas uxores suas eruit.

<span id="019">19</span> Nec defuit quidquam a parvo usque ad magnum,
tam de filiis quam de filiabus, et de spoliis, et quæcumque rapuerant:
omnia reduxit David.

<span id="020">20</span> Et tulit universos greges et armenta, et
minavit ante faciem suam: dixeruntque: Hæc est præda David.  

<span id="021">21</span> Venit autem David ad ducentos viros qui lassi
substiterant, nec sequi potuerant David, et residere eos jusserat in
torrente Besor: qui egressi sunt obviam David et populo qui erat cum eo.
Accedens autem David ad populum, salutavit eos pacifice.

<span id="022">22</span> Respondensque omnis vir pessimus et iniquus de
viris qui ierant cum David, dixit: Quia non venerunt nobiscum, non
dabimus eis quidquam de præda quam eruimus: sed sufficiat unicuique uxor
sua et filii: quos cum acceperint, recedant.

<span id="023">23</span> Dixit autem David: Non sic facietis, fratres
mei, de his quæ tradidit nobis Dominus, et custodivit nos, et dedit
latrunculos qui eruperant adversum nos, in manus nostras:

<span id="024">24</span> nec audiet vos quisquam super sermone hoc: æqua
enim pars erit descendentis ad prælium, et remanentis ad sarcinas, et
similiter divident.

<span id="025">25</span> Et factum est hoc ex die illa et deinceps,
constitutum et præfinitum, et quasi lex in Israël usque in diem hanc.

<span id="026">26</span> Venit ergo David in Siceleg, et misit dona de
præda senioribus Juda proximis suis, dicens: Accipite benedictionem de
præda hostium Domini:

<span id="027">27</span> his qui erant in Bethel, et qui in Ramoth ad
meridiem, et qui in Jether,

<span id="028">28</span> et qui in Aroër, et qui in Sephamoth, et qui in
Esthamo,

<span id="029">29</span> et qui in Rachal, et qui in urbibus Jerameel,
et qui in urbibus Ceni,

<span id="030">30</span> et qui in Arama, et qui in lacu Asan, et qui in
Athach,

<span id="031">31</span> et qui in Hebron, et reliquis qui erant in his
locis in quibus commoratus fuerat David, ipse et viri ejus.

------------------------------------------------------------------------

[Next: 1 Samuel Chapter 31](sa1031.md)
