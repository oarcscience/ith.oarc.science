[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2017)  [KJV](../kjv/sa2017)  [Sep](../sep/sa2017.md) 
[Tan](../tan/sa2017.md)   
  
[2 Samuel Index](sa2.md)  
  [Previous](sa2016)  [Next](sa2018.md) 

------------------------------------------------------------------------

### Vulgate (Latin): 2 Samuel Chapter 17

<span id="001">1</span> Dixit ergo Achitophel ad Absalom: Eligam mihi
duodecim millia virorum, et consurgens persequar David hac nocte.

<span id="002">2</span> Et irruens super eum (quippe qui lassus est, et
solutis manibus), percutiam eum: cumque fugerit omnis populus qui cum eo
est, percutiam regem desolatum.

<span id="003">3</span> Et reducam universum populum, quomodo unus homo
reverti solet: unum enim virum tu quæris: et omnis populus erit in pace.

<span id="004">4</span> Placuitque sermo ejus Absalom, et cunctis
majoribus natu Israël.

<span id="005">5</span> Ait autem Absalom: Vocate Chusai Arachiten, et
audiamus quid etiam ipse dicat.

<span id="006">6</span> Cumque venisset Chusai ad Absalom, ait Absalom
ad eum: Hujuscemodi sermonem locutus est Achitophel: facere debemus an
non? quod das consilium?

<span id="007">7</span> Et dixit Chusai ad Absalom: Non est bonum
consilium quod dedit Achitophel hac vice.

<span id="008">8</span> Et rursum intulit Chusai: Tu nosti patrem tuum,
et viros qui cum eo sunt, esse fortissimos et amaro animo, veluti si
ursa raptis catulis in saltu sæviat: sed et pater tuus vir bellator est,
nec morabitur cum populo.

<span id="009">9</span> Forsitan nunc latitat in foveis, aut in uno, quo
voluerit, loco: et cum ceciderit unus quilibet in principio, audiet
quicumque audierit, et dicet: Facta est plaga in populo qui sequebatur
Absalom.

<span id="010">10</span> Et fortissimus quisque, cujus cor est quasi
leonis, pavore solvetur: scit enim omnis populus Israël fortem esse
patrem tuum, et robustos omnes qui cum eo sunt.

<span id="011">11</span> Sed hoc mihi videtur rectum esse consilium.
Congregetur ad te universus Israël, a Dan usque Bersabee, quasi arena
maris innumerabilis: et tu eris in medio eorum.

<span id="012">12</span> Et irruemus super eum in quocumque loco
inventus fuerit, et operiemus eum, sicut cadere solet ros super terram:
et non relinquemus de viris qui cum eo sunt, ne unum quidem.

<span id="013">13</span> Quod si urbem aliquam fuerit ingressus,
circumdabit omnis Israël civitati illi funes, et trahemus eam in
torrentem, ut non reperiatur ne calculus quidem ex ea.  

<span id="014">14</span> Dixitque Absalom, et omnes viri Israël: Melius
est consilium Chusai Arachitæ, consilio Achitophel: Domini autem nutu
dissipatum est consilium Achitophel utile, ut induceret Dominus super
Absalom malum.

<span id="015">15</span> Et ait Chusai Sadoc et Abiathar sacerdotibus:
Hoc et hoc modo consilium dedit Achitophel Absalom et senioribus Israël:
et ego tale et tale dedi consilium.

<span id="016">16</span> Nunc ergo mittite cito, et nuntiate David,
dicentes: Ne moreris nocte hac in campestribus deserti, sed absque
dilatione transgredere: ne forte absorbeatur rex, et omnis populus qui
cum eo est.

<span id="017">17</span> Jonathas autem et Achimaas stabant juxta fontem
Rogel: abiit ancilla et nuntiavit eis. Et illi profecti sunt, ut
referrent ad regem David nuntium: non enim poterant videri, aut introire
civitatem.

<span id="018">18</span> Vidit autem eos quidam puer, et indicavit
Absalom: illi vero concito gradu ingressi sunt domum cujusdam viri in
Bahurim, qui habebat puteum in vestibulo suo: et descenderunt in eum.

<span id="019">19</span> Tulit autem mulier, et expandit velamen super
os putei, quasi siccans ptisanas: et sic latuit res.

<span id="020">20</span> Cumque venissent servi Absalom in domum, ad
mulierem dixerunt: Ubi est Achimaas et Jonathas? Et respondit eis
mulier: Transierunt festinanter, gustata paululum aqua. At hi qui
quærebant, cum non reperissent, reversi sunt in Jerusalem.

<span id="021">21</span> Cumque abiissent, ascenderunt illi de puteo, et
pergentes nuntiaverunt regi David, et dixerunt: Surgite, et transite
cito fluvium: quoniam hujuscemodi dedit consilium contra vos Achitophel.

<span id="022">22</span> Surrexit ergo David, et omnis populus qui cum
eo erat, et transierunt Jordanem, donec dilucesceret: et ne unus quidem
residuus fuit, qui non transisset fluvium.

<span id="023">23</span> Porro Achitophel videns quod non fuisset factum
consilium suum, stravit asinum suum, surrexitque, et abiit in domum suam
et in civitatem suam: et disposita domo sua, suspendio interiit, et
sepultus est in sepulchro patris sui.  

<span id="024">24</span> David autem venit in castra, et Absalom
transivit Jordanem, ipse et omnes viri Israël cum eo.

<span id="025">25</span> Amasam vero constituit Absalom pro Joab super
exercitum: Amasa autem erat filius viri qui vocabatur Jetra de Jezraëli,
qui ingressus est ad Abigail filiam Naas, sororem Sarviæ, quæ fuit mater
Joab.

<span id="026">26</span> Et castrametatus est Israël cum Absalom in
terra Galaad.

<span id="027">27</span> Cumque venisset David in castra, Sobi filius
Naas de Rabbath filiorum Ammon, et Machir filius Ammihel de Lodabar, et
Berzellai Galaadites de Rogelim,

<span id="028">28</span> obtulerunt ei stratoria, et tapetia, et vasa
fictilia, frumentum, et hordeum, et farinam, et polentam, et fabam, et
lentem, et frixum cicer,

<span id="029">29</span> et mel, et butyrum, oves, et pingues vitulos:
dederuntque David, et populo qui cum eo erat, ad vescendum: suspicati
enim sunt populum fame et siti fatigari in deserto.

------------------------------------------------------------------------

[Next: 2 Samuel Chapter 18](sa2018.md)
