[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis016)  [Apo](../apo/wis016.md) 
[Sep](../sep/wis016.md)   
  
[Wisdom Index](wis.md)  
  [Previous](wis015)  [Next](wis017.md) 

------------------------------------------------------------------------

### Vulgate (Latin): Wisdom Chapter 16

<span id="001">1</span> \[Propter hæc et per his similia passi sunt
digne tormenta,  
et per multitudinem bestiarum exterminati sunt.  

<span id="002">2</span> Pro quibus tormentis bene disposuisti populum
tuum,  
quibus dedisti concupiscentiam delectamenti sui novum saporem,  
escam parans eis ortygometram:  

<span id="003">3</span> ut illi quidem, concupiscentes escam  
propter ea quæ illis ostensa et missa sunt,  
etiam a necessaria concupiscentia averterentur.  
Hi autem in brevi inopes facti, novam gustaverunt escam.  

<span id="004">4</span> Oportebat enim illis sine excusatione quidem  
supervenire interitum exercentibus tyrannidem;  
his autem tantum ostendere  
quemadmodum inimici eorum exterminabantur.  

<span id="005">5</span> Etenim cum illis supervenit sæva bestiarum
ira,  
morsibus perversorum colubrorum exterminabantur.  

<span id="006">6</span> Sed non in perpetuum ira tua permansit,  
sed ad correptionem in brevi turbati sunt,  
signum habentes salutis ad commemorationem mandati legis tuæ.  

<span id="007">7</span> Qui enim conversus est,  
non per hoc quod videbat sanabatur,  
sed per te, omnium salvatorem.  

<span id="008">8</span> In hoc autem ostendisti inimicis nostris  
quia tu es qui liberas ab omni malo.  

<span id="009">9</span> Illos enim locustarum et muscarum occiderunt
morsus,  
et non est inventa sanitas animæ illorum,  
quia digni erant ab hujuscemodi exterminari.  

<span id="010">10</span> Filios autem tuos nec draconum venenatorum
vicerunt dentes:  
misericordia enim tua adveniens sanabat illos.  

<span id="011">11</span> In memoria enim sermonum tuorum
examinabantur,  
et velociter salvabantur:  
ne in altam incidentes oblivionem  
non possent tuo uti adjutorio.  

<span id="012">12</span> Etenim neque herba, neque malagma sanavit
eos:  
sed tuus, Domine, sermo, qui sanat omnia.  

<span id="013">13</span> Tu es enim, Domine, qui vitæ et mortis habes
potestatem,  
et deducis ad portas mortis, et reducis.  

<span id="014">14</span> Homo autem occidit quidem per malitiam;  
et cum exierit spiritus, non revertetur,  
nec revocabit animam quæ recepta est.  

<span id="015">15</span> Sed tuam manum effugere impossibile est.  

<span id="016">16</span> Negantes enim te nosse impii,  
per fortitudinem brachii tui flagellati sunt:  
novis aquis, et grandinibus,  
et pluviis persecutionem passi,  
et per ignem consumpti.  

<span id="017">17</span> Quod enim mirabile erat, in aqua, quæ omnia
extinguit,  
plus ignis valebat:  
vindex est enim orbis justorum.  

<span id="018">18</span> Quodam enim tempore mansuetabatur ignis,  
ne comburerentur quæ ad impios missa erant animalia,  
sed ut ipsi videntes scirent  
quoniam Dei judicio patiuntur persecutionem.  

<span id="019">19</span> Et quodam tempore in aqua  
supra virtutem ignis exardescebat undique,  
ut iniquæ terræ nationem exterminaret.  

<span id="020">20</span> Pro quibus angelorum esca nutrivisti populum
tuum,  
et paratum panem de cælo præstitisti illis sine labore,  
omne delectamentum in se habentem,  
et omnis saporis suavitatem.  

<span id="021">21</span> Substantia enim tua dulcedinem tuam,  
quam in filios habes, ostendebat;  
et deserviens uniuscujusque voluntati,  
ad quod quisque volebat convertebatur.  

<span id="022">22</span> Nix autem et glacies sustinebant vim ignis, et
non tabescebant:  
ut scirent quoniam fructus inimicorum exterminabat  
ignis ardens in grandine et pluvia coruscans;  

<span id="023">23</span> hic autem iterum ut nutrirentur justi,  
etiam suæ virtutis oblitus est.  

<span id="024">24</span> Creatura enim tibi factori deserviens,  
exardescit in tormentum adversus injustos,  
et lenior fit ad benefaciendum pro his qui in te confidunt.  

<span id="025">25</span> Propter hoc et tunc in omnia transfigurata,  
omnium nutrici gratiæ tuæ deserviebat,  
ad voluntatem eorum qui a te desiderabant:  

<span id="026">26</span> ut scirent filii tui quos dilexisti, Domine,  
quoniam non nativitatis fructus pascunt homines,  
sed sermo tuus hos qui in te crediderint conservat.  

<span id="027">27</span> Quod enim ab igne non poterat exterminari,  
statim ab exiguo radio solis calefactum tabescebat:  

<span id="028">28</span> ut notum omnibus esset  
quoniam oportet prævenire solem ad benedictionem tuam,  
et ad ortum lucis te adorare.  

<span id="029">29</span> Ingrati enim spes tamquam hibernalis glacies
tabescet,  
et disperiet tamquam aqua supervacua.\]

------------------------------------------------------------------------

[Next: Wisdom Chapter 17](wis017.md)
