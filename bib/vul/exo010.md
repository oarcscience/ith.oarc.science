[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo010)  [KJV](../kjv/exo010)  [Sep](../sep/exo010) 
[Tan](../tan/exo010)   
  
[Exodus Index](exo)  
  [Previous](exo009)  [Next](exo011) 

------------------------------------------------------------------------

### Vulgate (Latin): Exodus Chapter 10

<span id="001">1</span> Et dixit Dominus ad Moysen: Ingredere ad
Pharaonem: ego enim induravi cor ejus, et servorum illius, ut faciam
signa mea hæc in eo:

<span id="002">2</span> et narres in auribus filii tui, et nepotum
tuorum, quoties contriverim Ægyptios, et signa mea fecerim in eis: et
sciatis quia ego Dominus.

<span id="003">3</span> Introierunt ergo Moyses et Aaron ad Pharaonem,
et dixerunt ei: Hæc dicit Dominus Deus Hebræorum: Usquequo non vis
subjici mihi? dimitte populum meum, ut sacrificet mihi.

<span id="004">4</span> Sin autem resistis, et non vis dimittere eum:
ecce ego inducam cras locustam in fines tuos:

<span id="005">5</span> quæ operiat superficiem terræ, ne quidquam ejus
appareat, sed comedatur quod residuum fuerit grandini: corrodet enim
omnia ligna quæ germinant in agris.

<span id="006">6</span> Et implebunt domos tuas, et servorum tuorum, et
omnium Ægyptiorum, quantam non viderunt patres tui, et avi, ex quo orti
sunt super terram, usque in præsentem diem. Avertitque se, et egressus
est a Pharaone.

<span id="007">7</span> Dixerunt autem servi Pharaonis ad eum: Usquequo
patiemur hoc scandalum? dimitte homines, ut sacrificent Domino Deo suo;
nonne vides quod perierit Ægyptus?

<span id="008">8</span> Revocaveruntque Moysen et Aaron ad Pharaonem:
qui dixit eis: Ite, sacrificate Domino Deo vestro: quinam sunt qui ituri
sunt?

<span id="009">9</span> Ait Moyses: Cum parvulis nostris, et senioribus
pergemus, cum filiis et filiabus, cum ovibus et armentis: est enim
solemnitas Domini Dei nostri.

<span id="010">10</span> Et respondit Pharao: Sic Dominus sit vobiscum,
quomodo ego dimittam vos, et parvulos vestros, cui dubium est quod
pessime cogitetis?

<span id="011">11</span> non fiet ita, sed ite tantum viri, et
sacrificate Domino: hoc enim et ipsi petistis. Statimque ejecti sunt de
conspectu Pharaonis.

<span id="012">12</span> Dixit autem Dominus ad Moysen: Extende manum
tuam super terram Ægypti ad locustam, ut ascendat super eam, et devoret
omnem herbam quæ residua fuerit grandini.

<span id="013">13</span> Et extendit Moyses virgam super terram Ægypti:
et Dominus induxit ventum urentem tota die illa et nocte: et mane facto,
ventus urens levavit locustas.

<span id="014">14</span> Quæ ascenderunt super universam terram Ægypti:
et sederunt in cunctis finibus Ægyptiorum innumerabiles, quales ante
illud tempus non fuerant, nec postea futuræ sunt.

<span id="015">15</span> Operueruntque universam superficiem terræ,
vastantes omnia. Devorata est igitur herba terræ, et quidquid pomorum in
arboribus fuit, quæ grando dimiserat: nihilque omnino virens relictum
est in lignis et in herbis terræ, in cuncta Ægypto.

<span id="016">16</span> Quam ob rem festinus Pharao vocavit Moysen et
Aaron, et dixit eis: Peccavi in Dominum Deum vestrum, et in vos.

<span id="017">17</span> Sed nunc dimittite peccatum mihi etiam hac
vice, et rogate Dominum Deum vestrum, ut auferat a me mortem istam.

<span id="018">18</span> Egressusque Moyses de conspectu Pharaonis,
oravit Dominum.

<span id="019">19</span> Qui flare fecit ventum ab occidente
vehementissimum, et arreptam locustam projecit in mare Rubrum: non
remansit ne una quidem in cunctis finibus Ægypti.

<span id="020">20</span> Et induravit Dominus cor Pharaonis, nec dimisit
filios Israël.  

<span id="021">21</span> Dixit autem Dominus ad Moysen: Extende manum
tuam in cælum: et sint tenebræ super terram Ægypti tam densæ, ut palpari
queant.

<span id="022">22</span> Extenditque Moyses manum in cælum: et factæ
sunt tenebræ horribiles in universa terra Ægypti tribus diebus.

<span id="023">23</span> Nemo vidit fratrem suum, nec movit se de loco
in quo erat: ubicumque autem habitabant filii Israël, lux erat.

<span id="024">24</span> Vocavitque Pharao Moysen et Aaron, et dixit
eis: Ite, sacrificate Domino: oves tantum vestræ et armenta remaneant,
parvuli vestri eant vobiscum.

<span id="025">25</span> Ait Moyses: Hostias quoque et holocausta dabis
nobis, quæ offeramus Domino Deo nostro.

<span id="026">26</span> Cuncti greges pergent nobiscum; non remanebit
ex eis ungula: quæ necessaria sunt in cultum Domini Dei nostri:
præsertim cum ignoremus quid debeat immolari, donec ad ipsum locum
perveniamus.

<span id="027">27</span> Induravit autem Dominus cor Pharaonis, et
noluit dimittere eos.

<span id="028">28</span> Dixitque Pharao ad Moysen: Recede a me, et cave
ne ultra videas faciem meam: quocumque die apparueris mihi, morieris.

<span id="029">29</span> Respondit Moyses: Ita fiet ut locutus es: non
videbo ultra faciem tuam.

------------------------------------------------------------------------

[Next: Exodus Chapter 11](exo011)
