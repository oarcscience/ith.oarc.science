[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/bar002)  [Apo](../apo/bar002.md) 
[Sep](../sep/bar002.md)   
  
[Baruch Index](bar.md)  
  [Previous](bar001)  [Next](bar003.md) 

------------------------------------------------------------------------

### Vulgate (Latin): Baruch Chapter 2

<span id="001">1</span> \[Propter quod statuit Dominus Deus noster
verbum suum,  
quod locutus est ad nos,  
et ad judices nostros qui judicaverunt Israël,  
et ad reges nostros, et ad principes nostros,  
et ad omnem Israël et Juda:  

<span id="002">2</span> ut adduceret Dominus super nos mala magna,  
quæ non sunt facta sub cælo  
quemadmodum facta sunt in Jerusalem,  
secundum quæ scripta sunt in lege Moysi,  

<span id="003">3</span> et manducaret homo carnes filii sui et carnes
filiæ suæ.  

<span id="004">4</span> Et dedit eos sub manu regum omnium qui sunt in
circuitu nostro,  
in improperium et in desolationem in omnibus populis  
in quibus nos dispersit Dominus:  

<span id="005">5</span> et facti sumus subtus, et non supra,  
quia peccavimus Domino Deo nostro,  
non obaudiendo voci ipsius.  

<span id="006">6</span> Domino Deo nostro justitia,  
nobis autem et patribus nostris confusio faciei,  
sicut est dies hæc:  

<span id="007">7</span> quia locutus est Dominus super nos omnia mala
hæc  
quæ venerunt super nos:  

<span id="008">8</span> et non sumus deprecati faciem Domini Dei
nostri,  
ut reverteremur unusquisque nostrum a viis nostris pessimis.  

<span id="009">9</span> Et vigilavit Dominus in malis,  
et adduxit ea super nos:  
quia justus est Dominus in omnibus operibus suis  
quæ mandavit nobis,  

<span id="010">10</span> et non audivimus vocem ipsius  
ut iremus in præceptis Domini,  
quæ dedit ante faciem nostram.\]  

<span id="011">11</span> \[Et nunc, Domine Deus Israël,  
qui eduxisti populum tuum de terra Ægypti  
in manu valida, et in signis, et in prodigiis,  
et in virtute tua magna, et in brachio excelso,  
et fecisti tibi nomen sicut est dies iste:  

<span id="012">12</span> peccavimus, impie egimus,  
inique gessimus, Domine Deus noster,  
in omnibus justitiis tuis.  

<span id="013">13</span> Avertatur ira tua a nobis,  
quia derelicti sumus pauci inter gentes ubi dispersisti nos.  

<span id="014">14</span> Exaudi, Domine, preces nostras et orationes
nostras,  
et educ nos propter te,  
et da nobis invenire gratiam ante faciem eorum qui nos abduxerunt:  

<span id="015">15</span> ut sciat omnis terra quia tu es Dominus Deus
noster,  
et quia nomen tuum invocatum est super Israël,  
et super genus ipsius.  

<span id="016">16</span> Respice, Domine, de domo sancta tua in nos,  
et inclina aurem tuam, et exaudi nos.  

<span id="017">17</span> Aperi oculos tuos et vide:  
quia non mortui qui sunt in inferno,  
quorum spiritus acceptus est a visceribus suis,  
dabunt honorem et justificationem Domino:  

<span id="018">18</span> sed anima quæ tristis est super magnitudine
mali,  
et incedit curva et infirma,  
et oculi deficientes, et anima esuriens,  
dat tibi gloriam et justitiam Domino.  

<span id="019">19</span> Quia non secundum justitias patrum nostrorum  
nos fundimus preces et petimus misericordiam  
ante conspectum tuum, Domine Deus noster:  

<span id="020">20</span> sed quia misisti iram tuam et furorem tuum
super nos,  
sicut locutus es in manu puerorum tuorum prophetarum,  
dicens:

<span id="021">21</span> Sic dicit Dominus:  
Inclinate humerum vestrum et cervicem vestram,  
et opera facite regi Babylonis,  
et sedebitis in terra quam dedi patribus vestris.  

<span id="022">22</span> Quod si non audieritis vocem Domini Dei
vestri,  
operari regi Babyloniæ,  
defectionem vestram faciam de civitatibus Juda,  
et a foris Jerusalem,  

<span id="023">23</span> et auferam a vobis vocem jucunditatis et vocem
gaudii,  
et vocem sponsi et vocem sponsæ,  
et erit omnis terra sine vestigio ab inhabitantibus eam.  

<span id="024">24</span> Et non audierunt vocem tuam,  
ut operarentur regi Babylonis:  
et statuisti verba tua,  
quæ locutus es in manibus puerorum tuorum prophetarum,  
ut transferrentur ossa regum nostrorum  
et ossa patrum nostrorum de loco suo:  

<span id="025">25</span> et ecce projecta sunt in calore solis et in
gelu noctis,  
et mortui sunt in doloribus pessimis,  
in fame et in gladio, et in emissione.  

<span id="026">26</span> Et posuisti templum in quo invocatum est nomen
tuum in ipso  
sicut hæc dies,  
propter iniquitatem domus Israël et domus Juda.  

<span id="027">27</span> Et fecisti in nobis, Domine Deus noster,  
secundum omnem bonitatem tuam  
et secundum omnem miserationem tuam illam magnam:  

<span id="028">28</span> sicut locutus es in manu pueri tui Moysi,  
in die qua præcepisti ei scribere legem tuam coram filiis Israël,  

<span id="029">29</span> dicens: Si non audieritis vocem meam,  
multitudo hæc magna convertetur in minimam inter gentes,  
quo ego eos dispergam:  

<span id="030">30</span> quia scio quod me non audiet populus:  
populus est enim dura cervice.  
Et convertetur ad cor suum in terra captivitatis suæ,  

<span id="031">31</span> et scient quia ego sum Dominus Deus eorum:  
et dabo eis cor, et intelligent;  
aures, et audient:  

<span id="032">32</span> et laudabunt me in terra captivitatis suæ,  
et memores erunt nominis mei,  

<span id="033">33</span> et avertent se a dorso suo duro,  
et a malignitatibus suis:  
quia reminiscentur viam patrum suorum,  
qui peccaverunt in me.  

<span id="034">34</span> Et revocabo illos in terram quam juravi
patribus eorum,  
Abraham, Isaac, et Jacob:  
et dominabuntur ejus, et multiplicabo eos,  
et non minorabuntur:  

<span id="035">35</span> et statuam illis testamentum alterum
sempiternum,  
ut sim illis in Deum,  
et ipsi erunt mihi in populum:  
et non movebo amplius populum meum, filios Israël,  
a terra quam dedi illis.\]

------------------------------------------------------------------------

[Next: Baruch Chapter 3](bar003.md)
