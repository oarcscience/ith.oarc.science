[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2012)  [KJV](../kjv/ch2012)  [Sep](../sep/ch2012) 
[Tan](../tan/ch2012)   
  
[2 Chronicles Index](ch2)  
  [Previous](ch2011)  [Next](ch2013) 

------------------------------------------------------------------------

### Vulgate (Latin): 2 Chronicles Chapter 12

<span id="001">1</span> Cumque roboratum fuisset regnum Roboam et
confortatum, dereliquit legem Domini, et omnis Israël cum eo.

<span id="002">2</span> Anno autem quinto regni Roboam, ascendit Sesac
rex Ægypti in Jerusalem (quia peccaverant Domino)

<span id="003">3</span> cum mille ducentis curribus, et sexaginta
millibus equitum: nec erat numerus vulgi quod venerat cum eo ex Ægypto,
Libyes scilicet, et Troglodytæ, et Æthiopes.

<span id="004">4</span> Cepitque civitates munitissimas in Juda, et
venit usque in Jerusalem.

<span id="005">5</span> Semeias autem propheta ingressus est ad Roboam,
et principes Juda qui congregati fuerant in Jerusalem, fugientes Sesac:
dixitque ad eos: Hæc dicit Dominus: Vos reliquistis me, et ego reliqui
vos in manu Sesac.

<span id="006">6</span> Consternatique principes Israël et rex,
dixerunt: Justus est Dominus.

<span id="007">7</span> Cumque vidisset Dominus quod humiliati essent,
factus est sermo Domini ad Semeiam, dicens: Quia humiliati sunt, non
disperdam eos, daboque eis pauxillum auxilii, et non stillabit furor
meus super Jerusalem per manum Sesac.

<span id="008">8</span> Verumtamen servient ei, ut sciant distantiam
servitutis meæ, et servitutis regni terrarum.

<span id="009">9</span> Recessit itaque Sesac rex Ægypti ab Jerusalem,
sublatis thesauris domus Domini et domus regis: omniaque secum tulit, et
clypeos aureos quos fecerat Salomon:

<span id="010">10</span> pro quibus fecit rex æneos, et tradidit illos
principibus scutariorum, qui custodiebant vestibulum palatii.

<span id="011">11</span> Cumque introiret rex domum Domini, veniebant
scutarii et tollebant eos, iterumque referebant eos ad armamentarium
suum.

<span id="012">12</span> Verumtamen quia humiliati sunt, aversa est ab
eis ira Domini, nec deleti sunt penitus: siquidem et in Juda inventa
sunt opera bona.

<span id="013">13</span> Confortatus est ergo rex Roboam in Jerusalem,
atque regnavit: quadraginta autem et unius anni erat cum regnare
cœpisset, et decem et septem annis regnavit in Jerusalem, urbe quam
elegit Dominus ut confirmaret nomen suum ibi, de cunctis tribubus
Israël: nomen autem matris ejus Naama Ammanitis.

<span id="014">14</span> Fecit autem malum, et non præparavit cor suum
ut quæreret Dominum.  

<span id="015">15</span> Opera vero Roboam prima et novissima scripta
sunt in libris Semeiæ prophetæ, et Addo videntis, et diligenter
exposita: pugnaveruntque adversum se Roboam et Jeroboam cunctis diebus.

<span id="016">16</span> Et dormivit Roboam cum patribus suis,
sepultusque est in civitate David: et regnavit Abia filius ejus pro eo.

------------------------------------------------------------------------

[Next: 2 Chronicles Chapter 13](ch2013)
