[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat012)  [GNT](../gnt/mat012.md) 
[KJV](../kjv/mat012.md)   
  
[Matthew Index](mat.md)  
  [Previous](mat011)  [Next](mat013.md) 

------------------------------------------------------------------------

### Vulgate (Latin): Matthew Chapter 12

<span id="001">1</span> In illo tempore abiit Jesus per sata sabbato:
discipuli autem ejus esurientes cœperunt vellere spicas, et manducare.

<span id="002">2</span> Pharisæi autem videntes, dixerunt ei: Ecce
discipuli tui faciunt quod non licet facere sabbatis.

<span id="003">3</span> At ille dixit eis: Non legistis quid fecerit
David, quando esuriit, et qui cum eo erant:

<span id="004">4</span> quomodo intravit in domum Dei, et panes
propositionis comedit, quos non licebat ei edere, neque his qui cum eo
erant, nisi solis sacerdotibus?

<span id="005">5</span> aut non legistis in lege quia sabbatis
sacerdotes in templo sabbatum violant, et sine crimine sunt?

<span id="006">6</span> Dico autem vobis, quia templo major est hic.

<span id="007">7</span> Si autem sciretis, quid est: Misericordiam volo,
et non sacrificium: numquam condemnassetis innocentes:

<span id="008">8</span> dominus enim est Filius hominis etiam sabbati.  

<span id="009">9</span> Et cum inde transisset, venit in synagogam
eorum.

<span id="010">10</span> Et ecce homo manum habens aridam, et
interrogabant eum, dicentes: Si licet sabbatis curare? ut accusarent
eum.

<span id="011">11</span> Ipse autem dixit illis: Quis erit ex vobis
homo, qui habeat ovem unam, et si ceciderit hæc sabbatis in foveam,
nonne tenebit et levabit eam?

<span id="012">12</span> Quanto magis melior est homo ove? itaque licet
sabbatis benefacere.

<span id="013">13</span> Tunc ait homini: Extende manum tuam. Et
extendit, et restituta est sanitati sicut altera.

<span id="014">14</span> Exeuntes autem pharisæi, consilium faciebant
adversus eum, quomodo perderent eum.

<span id="015">15</span> Jesus autem sciens recessit inde: et secuti
sunt eum multi, et curavit eos omnes:

<span id="016">16</span> et præcepit eis ne manifestum eum facerent.

<span id="017">17</span> Ut adimpleretur quod dictum est per Isaiam
prophetam, dicentem:

<span id="018">18</span> \[Ecce puer meus, quem elegi, dilectus meus,  
in quo bene complacuit animæ meæ.  
Ponam spiritum meum super eum,  
et judicium gentibus nuntiabit.  

<span id="019">19</span> Non contendet, neque clamabit,  
neque audiet aliquis in plateis vocem ejus:  

<span id="020">20</span> arundinem quassatam non confringet,  
et linum fumigans non extinguet,  
donec ejiciat ad victoriam judicium:  

<span id="021">21</span> et in nomine ejus gentes sperabunt.\]  

<span id="022">22</span> Tunc oblatus est ei dæmonium habens, cæcus, et
mutus, et curavit eum ita ut loqueretur, et videret.

<span id="023">23</span> Et stupebant omnes turbæ, et dicebant: Numquid
hic est filius David?

<span id="024">24</span> Pharisæi autem audientes, dixerunt: Hic non
ejicit dæmones nisi in Beelzebub principe dæmoniorum.

<span id="025">25</span> Jesus autem sciens cogitationes eorum, dixit
eis: Omne regnum divisum contra se desolabitur: et omnis civitas vel
domus divisa contra se, non stabit.

<span id="026">26</span> Et si Satanas Satanam ejicit, adversus se
divisus est: quomodo ergo stabit regnum ejus?

<span id="027">27</span> Et si ego in Beelzebub ejicio dæmones, filii
vestri in quo ejiciunt? ideo ipsi judices vestri erunt.

<span id="028">28</span> Si autem ego in Spiritu Dei ejicio dæmones,
igitur pervenit in vos regnum Dei.

<span id="029">29</span> Aut quomodo potest quisquam intrare in domum
fortis, et vasa ejus diripere, nisi prius alligaverit fortem? et tunc
domum illius diripiet.

<span id="030">30</span> Qui non est mecum, contra me est; et qui non
congregat mihi, spargit.

<span id="031">31</span> Ideo dico vobis: Omne peccatum et blasphemia
remittetur hominibus, Spiritus autem blasphemia non remittetur.

<span id="032">32</span> Et quicumque dixerit verbum contra Filium
hominis, remittetur ei: qui autem dixerit contra Spiritum Sanctum, non
remittetur ei, neque in hoc sæculo, neque in futuro.

<span id="033">33</span> Aut facite arborem bonam, et fructum ejus
bonum: aut facite arborem malam, et fructum ejus malum: siquidem ex
fructu arbor agnoscitur.

<span id="034">34</span> Progenies viperarum, quomodo potestis bona
loqui, cum sitis mali? ex abundantia enim cordis os loquitur.

<span id="035">35</span> Bonus homo de bono thesauro profert bona: et
malus homo de malo thesauro profert mala.

<span id="036">36</span> Dico autem vobis quoniam omne verbum otiosum,
quod locuti fuerint homines, reddent rationem de eo in die judicii.

<span id="037">37</span> Ex verbis enim tuis justificaberis et ex verbis
tuis condemnaberis.  

<span id="038">38</span> Tunc responderunt ei quidam de scribis et
pharisæis, dicentes: Magister, volumus a te signum videre.

<span id="039">39</span> Qui respondens ait illis: Generatio mala et
adultera signum quærit: et signum non dabitur ei, nisi signum Jonæ
prophetæ.

<span id="040">40</span> Sicut enim fuit Jonas in ventre ceti tribus
diebus, et tribus noctibus, sic erit Filius hominis in corde terræ
tribus diebus et tribus noctibus.

<span id="041">41</span> Viri Ninivitæ surgent in judicio cum
generatione ista, et condemnabunt eam: quia pœnitentiam egerunt in
prædicatione Jonæ, et ecce plus quam Jonas hic.

<span id="042">42</span> Regina austri surget in judicio cum generatione
ista, et condemnabit eam: quia venit a finibus terræ audire sapientiam
Salomonis, et ecce plus quam Salomon hic.

<span id="043">43</span> Cum autem immundus spiritus exierit ab homine,
ambulat per loca arida, quærens requiem, et non invenit.

<span id="044">44</span> Tunc dicit: Revertar in domum meam, unde exivi.
Et veniens invenit eam vacantem, scopis mundatam, et ornatam.

<span id="045">45</span> Tunc vadit, et assumit septem alios spiritus
secum nequiores se, et intrantes habitant ibi: et fiunt novissima
hominis illius pejora prioribus. Sic erit et generationi huic pessimæ.  

<span id="046">46</span> Adhuc eo loquente ad turbas, ecce mater ejus et
fratres stabant foris, quærentes loqui ei.

<span id="047">47</span> Dixit autem ei quidam: Ecce mater tua, et
fratres tui foris stant quærentes te.

<span id="048">48</span> At ipse respondens dicenti sibi, ait: Quæ est
mater mea, et qui sunt fratres mei?

<span id="049">49</span> Et extendens manum in discipulos suos, dixit:
Ecce mater mea, et fratres mei.

<span id="050">50</span> Quicumque enim fecerit voluntatem Patris mei,
qui in cælis est, ipse meus frater, et soror, et mater est.

------------------------------------------------------------------------

[Next: Matthew Chapter 13](mat013.md)
