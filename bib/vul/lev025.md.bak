[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev025)  [KJV](../kjv/lev025)  [Sep](../sep/lev025.md) 
[Tan](../tan/lev025.md)   
  
[Leviticus Index](lev.md)  
  [Previous](lev024)  [Next](lev026.md) 

------------------------------------------------------------------------

### Vulgate (Latin): Leviticus Chapter 25

<span id="001">1</span> Locutusque est Dominus ad Moysen in monte Sinai,
dicens:

<span id="002">2</span> Loquere filiis Israël, et dices ad eos: Quando
ingressi fueritis terram quam ego dabo vobis, sabbatizes sabbatum
Domino.

<span id="003">3</span> Sex annis seres agrum tuum, et sex annis putabis
vineam tuam, colligesque fructus ejus:

<span id="004">4</span> septimo autem anno sabbatum erit terræ,
requietionis Domini: agrum non seres, et vineam non putabis.

<span id="005">5</span> Quæ sponte gignet humus, non metes: et uvas
primitiarum tuarum non colliges quasi vindemiam: annus enim requietionis
terræ est:

<span id="006">6</span> sed erunt vobis in cibum, tibi et servo tuo,
ancillæ et mercenario tuo, et advenæ qui peregrinantur apud te:

<span id="007">7</span> jumentis tuis et pecoribus, omnia quæ nascuntur
præbebunt cibum.  

<span id="008">8</span> Numerabis quoque tibi septem hebdomadas annorum,
id est, septies septem, quæ simul faciunt annos quadraginta novem:

<span id="009">9</span> et clanges buccina mense septimo, decima die
mensis, propitiationis tempore, in universa terra vestra.

<span id="010">10</span> Sanctificabisque annum quinquagesimum, et
vocabis remissionem cunctis habitatoribus terræ tuæ: ipse est enim
jubilæus. Revertetur homo ad possessionem suam, et unusquisque rediet ad
familiam pristinam:

<span id="011">11</span> quia jubilæus est, et quinquagesimus annus. Non
seretis neque metetis sponte in agro nascentia, et primitias vindemiæ
non colligetis,

<span id="012">12</span> ob sanctificationem jubilæi: sed statim oblata
comedetis.  

<span id="013">13</span> Anno jubilæi, redient omnes ad possessiones
suas.

<span id="014">14</span> Quando vendes quippiam civi tuo, vel emes ab
eo, ne contristes fratrem tuum, sed juxta numerum annorum jubilæi emes
ab eo,

<span id="015">15</span> et juxta supputationem frugum vendet tibi.

<span id="016">16</span> Quanto plures anni remanserint post jubilæum,
tanto crescet et pretium: et quanto minus temporis numeraveris, tanto
minoris et emptio constabit: tempus enim frugum vendet tibi.

<span id="017">17</span> Nolite affligere contribules vestros, sed
timeat unusquisque Deum suum, quia ego Dominus Deus vester.

<span id="018">18</span> Facite præcepta mea, et judicia custodite, et
implete ea: ut habitare possitis in terra absque ullo pavore,

<span id="019">19</span> et gignat vobis humus fructus suos, quibus
vescamini usque ad saturitatem, nullius impetum formidantes.

<span id="020">20</span> Quod si dixeritis: Quid comedemus anno septimo,
si non severimus, neque collegerimus fruges nostras?

<span id="021">21</span> dabo benedictionem meam vobis anno sexto, et
faciet fructus trium annorum:

<span id="022">22</span> seretisque anno octavo, et comedetis veteres
fruges usque ad nonum annum: donec nova nascantur, edetis vetera.

<span id="023">23</span> Terra quoque non vendetur in perpetuum, quia
mea est, et vos advenæ et coloni mei estis:

<span id="024">24</span> unde cuncta regio possessionis vestræ sub
redemptionis conditione vendetur.

<span id="025">25</span> Si attenuatus frater tuus vendiderit
possessiunculam suam, et voluerit propinquus ejus, potest redimere quod
ille vendiderat.

<span id="026">26</span> Sin autem non habuerit proximum, et ipse
pretium ad redimendum potuerit invenire,

<span id="027">27</span> computabuntur fructus ex eo tempore quo
vendidit: et quod reliquum est, reddet emptori, sicque recipiet
possessionem suam.

<span id="028">28</span> Quod si non invenerit manus ejus ut reddat
pretium, habebit emptor quod emerat, usque ad annum jubilæum. In ipso
enim omnis venditio redibit ad dominum et ad possessorem pristinum.

<span id="029">29</span> Qui vendiderit domum intra urbis muros, habebit
licentiam redimendi, donec unus impleatur annus.

<span id="030">30</span> Si non redemerit, et anni circulus fuerit
evolutus, emptor possidebit eam, et posteri ejus in perpetuum, et redimi
non poterit, etiam in jubilæo.

<span id="031">31</span> Sin autem in villa domus, quæ muros non habet,
agrorum jure vendetur: si ante redempta non fuerit, in jubilæo
revertetur ad dominum.

<span id="032">32</span> Ædes Levitarum quæ in urbibus sunt, semper
possunt redimi:

<span id="033">33</span> si redemptæ non fuerint, in jubilæo revertentur
ad dominos, quia domus urbium Levitarum pro possessionibus sunt inter
filios Israël.

<span id="034">34</span> Suburbana autem eorum non veneant, quia
possessio sempiterna est.  

<span id="035">35</span> Si attenuatus fuerit frater tuus, et infirmus
manu, et susceperis eum quasi advenam et peregrinum, et vixerit tecum,

<span id="036">36</span> ne accipias usuras ab eo, nec amplius quam
dedisti: time Deum tuum, ut vivere possit frater tuus apud te.

<span id="037">37</span> Pecuniam tuam non dabis ei ad usuram, et frugum
superabundantiam non exiges.

<span id="038">38</span> Ego Dominus Deus vester, qui eduxi vos de terra
Ægypti, ut darem vobis terram Chanaan, et essem vester Deus.  

<span id="039">39</span> Si paupertate compulsus vendiderit se tibi
frater tuus, non eum opprimes servitute famulorum,

<span id="040">40</span> sed quasi mercenarius et colonus erit: usque ad
annum jubilæum operabitur apud te,

<span id="041">41</span> et postea egredietur cum liberis suis, et
revertetur ad cognationem, ad possessionem patrum suorum.

<span id="042">42</span> Mei enim servi sunt, et ego eduxi eos de terra
Ægypti: non veneant conditione servorum:

<span id="043">43</span> ne affligas eum per potentiam, sed metuito Deum
tuum.

<span id="044">44</span> Servus et ancilla sint vobis de nationibus quæ
in circuitu vestro sunt:

<span id="045">45</span> et de advenis qui peregrinantur apud vos, vel
qui ex his nati fuerint in terra vestra, hos habebitis famulos:

<span id="046">46</span> et hæreditario jure transmittetis ad posteros,
ac possidebitis in æternum: fratres autem vestros filios Israël ne
opprimatis per potentiam.

<span id="047">47</span> Si invaluerit apud vos manus advenæ atque
peregrini, et attenuatus frater tuus vendiderit se ei, aut cuiquam de
stirpe ejus:

<span id="048">48</span> post venditionem potest redimi. Qui voluerit ex
fratribus suis, redimet eum,

<span id="049">49</span> et patruus, et patruelis, et consanguineus, et
affinis. Sin autem et ipse potuerit, redimet se,

<span id="050">50</span> supputatis dumtaxat annis a tempore venditionis
suæ usque ad annum jubilæum: et pecunia, qua venditus fuerat, juxta
annorum numerum, et rationem mercenarii supputata.

<span id="051">51</span> Si plures fuerint anni qui remanent usque ad
jubilæum, secundum hos reddet et pretium:

<span id="052">52</span> si pauci, ponet rationem cum eo juxta annorum
numerum, et reddet emptori quod reliquum est annorum,

<span id="053">53</span> quibus ante servivit mercedibus imputatis: non
affliget eum violenter in conspectu tuo.

<span id="054">54</span> Quod si per hæc redimi non potuerit, anno
jubilæo egredietur cum liberis suis.

<span id="055">55</span> Mei enim sunt servi filii Israël, quos eduxi de
terra Ægypti.

------------------------------------------------------------------------

[Next: Leviticus Chapter 26](lev026.md)
