[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev006)  [KJV](../kjv/lev006)  [Sep](../sep/lev006.md) 
[Tan](../tan/lev006.md)   
  
[Leviticus Index](lev.md)  
  [Previous](lev005)  [Next](lev007.md) 

------------------------------------------------------------------------

### Vulgate (Latin): Leviticus Chapter 6

<span id="001">1</span> Locutus est Dominus ad Moysen, dicens:

<span id="002">2</span> Anima quæ peccaverit, et contempto Domino,
negaverit proximo suo depositum quod fidei ejus creditum fuerat, vel vi
aliquid extorserit, aut calumniam fecerit,

<span id="003">3</span> sive rem perditam invenerit, et inficians
insuper pejeraverit, et quodlibet aliud ex pluribus fecerit, in quibus
solent peccare homines,

<span id="004">4</span> convicta delicti,

<span id="005">5</span> reddet omnia, quæ per fraudem voluit obtinere,
integra, et quintam insuper partem domino cui damnum intulerat.

<span id="006">6</span> Pro peccato autem suo offeret arietem
immaculatum de grege, et dabit eum sacerdoti, juxta æstimationem
mensuramque delicti:

<span id="007">7</span> qui rogabit pro eo coram Domino, et dimittetur
illi pro singulis quæ faciendo peccavit.  

<span id="008">8</span> Locutusque est Dominus ad Moysen, dicens:

<span id="009">9</span> Præcipe Aaron et filiis ejus: Hæc est lex
holocausti: cremabitur in altari tota nocte usque mane: ignis ex eodem
altari erit.

<span id="010">10</span> Vestietur tunica sacerdos et feminalibus
lineis: tolletque cineres, quos vorans ignis exussit, et ponens juxta
altare,

<span id="011">11</span> spoliabitur prioribus vestimentis, indutusque
aliis, efferret eos extra castra, et in loco mundissimo usque ad
favillam consumi faciet.

<span id="012">12</span> Ignis autem in altari semper ardebit, quem
nutriet sacerdos subjiciens ligna mane per singulos dies, et imposito
holocausto, desuper adolebit adipes pacificorum.

<span id="013">13</span> Ignis est iste perpetuus, qui numquam deficiet
in altari.

<span id="014">14</span> Hæc est lex sacrificii et libamentorum, quæ
offerent filii Aaron coram Domino, et coram altari.

<span id="015">15</span> Tollet sacerdos pugillum similæ, quæ conspersa
est oleo, et totum thus, quod super similam positum est: adolebitque
illud in altari in monimentum odoris suavissimi Domino:

<span id="016">16</span> reliquam autem partem similæ comedet Aaron cum
filiis suis, absque fermento: et comedet in loco sancto atrii
tabernaculi.

<span id="017">17</span> Ideo autem non fermentabitur, quia pars ejus in
Domini offertur incensum. Sanctum sanctorum erit, sicut pro peccato
atque delicto.

<span id="018">18</span> Mares tantum stirpis Aaron comedent illud.
Legitimum ac sempiternum erit in generationibus vestris de sacrificiis
Domini: omnis qui tetigerit illa, sanctificabitur.

<span id="019">19</span> Locutusque est Dominus ad Moysen, dicens:

<span id="020">20</span> Hæc est oblatio Aaron, et filiorum ejus, quam
offerre debent Domino in die unctionis suæ. Decimam partem ephi offerent
similæ in sacrificio sempiterno, medium ejus mane, et medium ejus
vespere:

<span id="021">21</span> quæ in sartagine oleo conspersa frigetur.
Offeret autem eam calidam in odorem suavissimum Domino

<span id="022">22</span> sacerdos, qui jure patri successerit, et tota
cremabitur in altari.

<span id="023">23</span> Omne enim sacrificium sacerdotum igne
consumetur, nec quisquam comedet ex eo.  

<span id="024">24</span> Locutus est autem Dominus ad Moysen, dicens:

<span id="025">25</span> Loquere Aaron et filiis ejus: Ista est lex
hostiæ pro peccato: in loco ubi offertur holocaustum, immolabitur coram
Domino. Sanctum sanctorum est.

<span id="026">26</span> Sacerdos, qui offert, comedet eam in loco
sancto, in atrio tabernaculi.

<span id="027">27</span> Quidquid tetigerit carnes ejus,
sanctificabitur. Si de sanguine illius vestis fuerit aspersa, lavabitur
in loco sancto.

<span id="028">28</span> Vas autem fictile, in quo cocta est,
confringetur; quod si vas æneum fuerit, defricabitur, et lavabitur aqua.

<span id="029">29</span> Omnis masculus de genere sacerdotali vescetur
de carnibus ejus, quia Sanctum sanctorum est.

<span id="030">30</span> Hostia enim quæ cæditur pro peccato, cujus
sanguis infertur in tabernaculum testimonii ad expiandum in sanctuario,
non comedetur, sed comburetur igni.

------------------------------------------------------------------------

[Next: Leviticus Chapter 7](lev007.md)
