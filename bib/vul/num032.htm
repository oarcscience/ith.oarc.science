<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Numbers: Numbers Chapter 32</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/num032.htm">Polyglot</A>&nbsp;
<A HREF="../kjv/num032.htm">KJV</A>&nbsp;
<A HREF="../sep/num032.htm">Sep</A>&nbsp;
<A HREF="../tan/num032.htm">Tan</A>&nbsp;

<BR>
<BR><A HREF="num.htm">Numbers Index</A><BR>
&nbsp;
<A HREF="num031.htm">Previous</A>&nbsp;
<A HREF="num033.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Numbers Chapter 32</H3><P><a name="001">1</A>&nbsp;Filii autem Ruben et Gad habebant pecora multa, et erat illis in jumentis infinita substantia. Cumque vidissent Jazer et Galaad aptas animalibus alendis terras,</P>
<P><a name="002">2</A>&nbsp;venerunt ad Moysen, et ad Elezarum sacerdotem, et principes multitudinis, atque dixerunt:</P>
<P><a name="003">3</A>&nbsp;Ataroth, et Dibon, et Jazer, et Nemra, Hesebon, et Eleale, et Saban, et Nebo, et Beon,</P>
<P><a name="004">4</A>&nbsp;terra, quam percussit Dominus in conspectu filiorum Isra&#235;l, regio uberrima est ad pastum animalium: et nos servi tui habemus jumenta plurima,</P>
<P><a name="005">5</A>&nbsp;precamurque si invenimus gratiam coram te, ut des nobis famulis tuis eam in possessionem, nec facias nos transire Jordanem.</P>
<P><a name="006">6</A>&nbsp;Quibus respondit Moyses: Numquid fratres vestri ibunt ad pugnam, et vos hic sedebitis?</P>
<P><a name="007">7</A>&nbsp;cur subvertitis mentes filiorum Isra&#235;l, ne transire audeant in locum, quem eis daturus est Dominus?</P>
<P><a name="008">8</A>&nbsp;Nonne ita egerunt patres vestri, quando misi de Cadesbarne ad explorandam terram?</P>
<P><a name="009">9</A>&nbsp;cumque venissent usque ad Vallem botri, lustrata omni regione, subverterunt cor filiorum Isra&#235;l, ut non intrarent fines, quos eis Dominus dedit.</P>
<P><a name="010">10</A>&nbsp;Qui iratus juravit, dicens:</P>
<P><a name="011">11</A>&nbsp;Si videbunt homines isti, qui ascenderunt ex &#198;gypto a viginti annis et supra, terram, quam sub juramento pollicitus sum Abraham, Isaac, et Jacob: et noluerunt sequi me,</P>
<P><a name="012">12</A>&nbsp;pr&#230;ter Caleb filium Jephone Cenez&#230;um, et Josue filium Nun: isti impleverunt voluntatem meam.</P>
<P><a name="013">13</A>&nbsp;Iratusque Dominus adversum Isra&#235;l, circumduxit eum per desertum quadraginta annis, donec consumeretur universa generatio, qu&#230; fecerat malum in conspectu ejus.</P>
<P><a name="014">14</A>&nbsp;Et ecce, inquit, vos surrexistis pro patribus vestris, incrementa et alumni hominum peccatorum, ut augeretis furorem Domini contra Isra&#235;l.</P>
<P><a name="015">15</A>&nbsp;Quod si nolueritis sequi eum, in solitudine populum derelinquet, et vos causa eritis necis omnium.</P>
<P><a name="016">16</A>&nbsp;At illi prope accedentes, dixerunt: Caulas ovium fabricabimus, et stabula jumentorum, parvulis quoque nostris urbes munitas:</P>
<P><a name="017">17</A>&nbsp;nos autem ipsi armati et accincti pergemus ad pr&#230;lium ante filios Isra&#235;l, donec introducamus eos ad loca sua. Parvuli nostri, et quidquid habere possumus, erunt in urbibus muratis, propter habitatorum insidias.</P>
<P><a name="018">18</A>&nbsp;Non revertemur in domos nostras, usque dum possideant filii Isra&#235;l h&#230;reditatem suam:</P>
<P><a name="019">19</A>&nbsp;nec quidquam qu&#230;remus trans Jordanem, quia jam habemus nostram possessionem in orientali ejus plaga.<BR>
</P>
<P><a name="020">20</A>&nbsp;Quibus Moyses ait: Si facitis quod promittitis, expediti pergite coram Domino ad pugnam:</P>
<P><a name="021">21</A>&nbsp;et omnis vir bellator armatus Jordanem transeat, donec subvertat Dominus inimicos suos,</P>
<P><a name="022">22</A>&nbsp;et subjiciatur ei omnis terra: tunc eritis inculpabiles apud Dominum et apud Isra&#235;l, et obtinebitis regiones, quas vultis, coram Domino.</P>
<P><a name="023">23</A>&nbsp;Sin autem quod dicitis, non feceritis, nulli dubium est quin peccetis in Deum: et scitote quoniam peccatum vestrum apprehendet vos.</P>
<P><a name="024">24</A>&nbsp;&#198;dificate ergo urbes parvulis vestris, et caulas, et stabula ovibus ac jumentis: et quod polliciti estis, implete.</P>
<P><a name="025">25</A>&nbsp;Dixeruntque filii Gad et Ruben ad Moysen: Servi tui sumus: faciemus quod jubet dominus noster.</P>
<P><a name="026">26</A>&nbsp;Parvulos nostros, et mulieres, et pecora, ac jumenta relinquemus in urbibus Galaad:</P>
<P><a name="027">27</A>&nbsp;nos autem famuli tui omnes expediti pergemus ad bellum, sicut tu, domine, loqueris.</P>
<P><a name="028">28</A>&nbsp;Pr&#230;cepit ergo Moyses Eleazaro sacerdoti, et Josue filio Nun, et principibus familiarum per tribus Isra&#235;l, et dixit ad eos:</P>
<P><a name="029">29</A>&nbsp;Si transierint filii Gad et filii Ruben vobiscum Jordanem omnes armati ad bellum coram Domino, et vobis fuerit terra subjecta, date eis Galaad in possessionem.</P>
<P><a name="030">30</A>&nbsp;Sin autem noluerint transire armati vobiscum in terram Chanaan, inter vos habitandi accipiant loca.</P>
<P><a name="031">31</A>&nbsp;Responderuntque filii Gad et filii Ruben: Sicut locutus est Dominus servis suis, ita faciemus:</P>
<P><a name="032">32</A>&nbsp;ipsi armati pergemus coram Domino in terram Chanaan, et possessionem jam suscepisse nos confitemur trans Jordanem.<BR>
</P>
<P><a name="033">33</A>&nbsp;Dedit itaque Moyses filiis Gad et Ruben, et dimidi&#230; tribui Manasse filii Joseph, regnum Sehon regis Amorrh&#230;i, et regnum Og regis Basan, et terram eorum cum urbibus suis per circuitum.</P>
<P><a name="034">34</A>&nbsp;Igitur exstruxerunt filii Gad, Dibon, et Ataroth, et Aro&#235;r,</P>
<P><a name="035">35</A>&nbsp;et Etroth, et Sophan, et Jazer, et Jegbaa,</P>
<P><a name="036">36</A>&nbsp;et Bethnemra, et Betharan, urbes munitas, et caulas pecoribus suis.</P>
<P><a name="037">37</A>&nbsp;Filii vero Ruben &#230;dificaverunt Hesebon, et Eleale, et Cariathaim,</P>
<P><a name="038">38</A>&nbsp;et Nabo, et Baalmeon versis nominibus, Sabama quoque: imponentes vocabula urbibus, quas exstruxerunt.</P>
<P><a name="039">39</A>&nbsp;Porro filii Machir filii Manasse, perrexerunt in Galaad, et vastaverunt eam interfecto Amorrh&#230;o habitatore ejus.</P>
<P><a name="040">40</A>&nbsp;Dedit ergo Moyses terram Galaad Machir filio Manasse, qui habitavit in ea.</P>
<P><a name="041">41</A>&nbsp;Jair autem filius Manasse abiit, et occupavit vicos ejus, quos appellavit Havoth Jair, id est, Villas Jair.</P>
<P><a name="042">42</A>&nbsp;Nobe quoque perrexit, et apprehendit Chanath cum viculis suis: vocavitque eam ex nomine suo Nobe.</P>
<P><HR>
<CENTER>
<A HREF="num033.htm">Next: Numbers Chapter 33</A></CENTER>
</BODY>
</HTML>
