[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos018)  [KJV](../kjv/jos018.md) 
[Sep:JsB](../sep/jsb018)  [Sep:JsA](../sep/jsa018.md) 
[Tan](../tan/jos018.md)   
  
[Joshua Index](jos.md)  
  [Previous](jos017)  [Next](jos019.md) 

------------------------------------------------------------------------

### Vulgate (Latin): Joshua Chapter 18

<span id="001">1</span> Congregatique sunt omnes filii Israël in Silo,
ibique fixerunt tabernaculum testimonii, et fuit eis terra subjecta.

<span id="002">2</span> Remanserant autem filiorum Israël septem tribus,
quæ necdum acceperant possessiones suas.

<span id="003">3</span> Ad quos Josue ait: Usquequo marcetis ignavia, et
non intratis ad possidendam terram, quam Dominus Deus patrum vestrorum
dedit vobis?

<span id="004">4</span> Eligite de singulis tribubus ternos viros, ut
mittam eos, et pergant atque circumeant terram, et describant eam juxta
numerum uniuscujusque multitudinis: referantque ad me quod
descripserint.

<span id="005">5</span> Dividite vobis terram in septem partes: Judas
sit in terminis suis ab australi plaga, et domus Joseph ab aquilone.

<span id="006">6</span> Mediam inter hos terram in septem partes
describite: et huc venietis ad me, ut coram Domino Deo vestro mittam
vobis hic sortem:

<span id="007">7</span> quia non est inter vos pars Levitarum, sed
sacerdotium Domini est eorum hæreditas. Gad autem et Ruben, et dimidia
tribus Manasse, jam acceperant possessiones suas trans Jordanem ad
orientalem plagam, quas dedit eis Moyses famulus Domini.

<span id="008">8</span> Cumque surrexissent viri, ut pergerent ad
describendam terram, præcepit eis Josue, dicens: Circuite terram, et
describite eam, ac revertimini ad me: ut hic coram Domino, in Silo,
mittam vobis sortem.

<span id="009">9</span> Itaque perrexerunt: et lustrantes eam, in septem
partes diviserunt, scribentes in volumine. Reversique sunt ad Josue in
castra Silo.

<span id="010">10</span> Qui misit sortes coram Domino in Silo,
divisitque terram filiis Israël in septem partes.  

<span id="011">11</span> Et ascendit sors prima filiorum Benjamin per
familias suas, ut possiderent terram inter filios Juda et filios Joseph.

<span id="012">12</span> Fuitque terminus eorum contra aquilonem a
Jordane: pergens juxta latus Jericho septentrionalis plagæ, et inde
contra occidentem ad montana conscendens et perveniens ad solitudinem
Bethaven,

<span id="013">13</span> atque pertransiens juxta Luzam ad meridiem,
ipsa est Bethel: descenditque in Ataroth Addar, in montem qui est ad
meridiem Beth-horon inferioris:

<span id="014">14</span> et inclinatur circuiens contra mare ad meridiem
montis qui respicit Beth-horon contra Africum: suntque exitus ejus in
Cariath-baal, quæ vocatur et Cariathiarim, urbem filiorum Juda. Hæc est
plaga contra mare, ad occidentem.

<span id="015">15</span> A meridie autem ex parte Cariathiarim egreditur
terminus contra mare, et pervenit usque ad fontem aquarum Nephtoa.

<span id="016">16</span> Descenditque in partem montis, qui respicit
vallem filiorum Ennom: et est contra septentrionalem plagam in extrema
parte vallis Raphaim. Descenditque in Geennom (id est, vallem Ennom)
juxta latus Jebusæi ad austrum: et pervenit ad fontem Rogel,

<span id="017">17</span> transiens ad aquilonem, et egrediens ad
Ensemes, id est, fontem solis:

<span id="018">18</span> et pertransit usque ad tumulos, qui sunt e
regione ascensus Adommim: descenditque ad Abenboën, id est, lapidem Boën
filii Ruben: et pertransit ex latere aquilonis ad campestria:
descenditque in planitiem,

<span id="019">19</span> et prætergreditur contra aquilonem Beth Hagla:
suntque exitus ejus contra linguam maris salsissimi ab aquilone in fine
Jordanis ad australem plagam:

<span id="020">20</span> qui est terminus illius ab oriente. Hæc est
possessio filiorum Benjamin per terminos suos in circuitu, et familias
suas.  

<span id="021">21</span> Fueruntque civitates ejus, Jericho et Beth
Hagla et vallis Casis,

<span id="022">22</span> Beth Araba et Samaraim et Bethel

<span id="023">23</span> et Avim et Aphara et Ophera,

<span id="024">24</span> villa Emona et Ophni et Gabee: civitates
duodecim, et villæ earum.

<span id="025">25</span> Gabaon et Rama et Beroth,

<span id="026">26</span> et Mesphe et Caphara, et Amosa

<span id="027">27</span> et Recem, Jarephel et Tharela,

<span id="028">28</span> et Sela, Eleph, et Jebus, quæ est Jerusalem,
Gabaath et Cariath: civitates quatuordecim, et villæ earum. Hæc est
possessio filiorum Benjamin juxta familias suas.

------------------------------------------------------------------------

[Next: Joshua Chapter 19](jos019.md)
