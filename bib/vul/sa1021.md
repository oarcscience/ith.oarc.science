[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1021)  [KJV](../kjv/sa1021)  [Sep](../sep/sa1021) 
[Tan](../tan/sa1021)   
  
[1 Samuel Index](sa1)  
  [Previous](sa1020)  [Next](sa1022) 

------------------------------------------------------------------------

### Vulgate (Latin): 1 Samuel Chapter 21

<span id="001">1</span> Venit autem David in Nobe ad Achimelech
sacerdotem: et obstupuit Achimelech, eo quod venisset David. Et dixit
ei: Quare tu solus, et nullus est tecum?

<span id="002">2</span> Et ait David ad Achimelech sacerdotem: Rex
præcepit mihi sermonem, et dixit: Nemo sciat rem propter quam missus es
a me, et cujusmodi præcepta tibi dederim: nam et pueris condixi in illum
et illum locum.

<span id="003">3</span> Nunc ergo si quid habes ad manum, vel quinque
panes, da mihi, aut quidquid inveneris.

<span id="004">4</span> Et respondens sacerdos ad David, ait illi: Non
habeo laicos panes ad manum, sed tantum panem sanctum: si mundi sunt
pueri, maxime a mulieribus?

<span id="005">5</span> Et respondit David sacerdoti, et dixit ei:
Equidem, si de mulieribus agitur: continuimus nos ab heri et
nudiustertius quando egrediebamur, et fuerunt vasa puerorum sancta.
Porro via hæc polluta est, sed et ipsa hodie sanctificabitur in vasis.

<span id="006">6</span> Dedit ergo ei sacerdos sanctificatum panem:
neque enim erat ibi panis, nisi tantum panes propositionis, qui sublati
fuerant a facie Domini, ut ponerentur panes calidi.

<span id="007">7</span> Erat autem ibi vir quidam de servis Saul in die
illa, intus in tabernaculo Domini: et nomen ejus Doëg Idumæus,
potentissimus pastorum Saul.

<span id="008">8</span> Dixit autem David ad Achimelech: Si habes hic ad
manum hastam aut gladium? quia gladium meum et arma mea non tuli mecum:
sermo enim regis urgebat.

<span id="009">9</span> Et dixit sacerdos: Ecce hic gladius Goliath
Philisthæi, quem percussisti in Valle terebinthi: est involutus pallio
post ephod: si istum vis tollere, tolle: neque enim hic est alius absque
eo. Et ait David: Non est huic alter similis: da mihi eum.  

<span id="010">10</span> Surrexit itaque David, et fugit in die illa a
facie Saul: et venit ad Achis regem Geth.

<span id="011">11</span> Dixeruntque servi Achis ad eum cum vidissent
David: Numquid non iste est David rex terræ? nonne huic cantabant per
choros, dicentes: \[Percussit Saul mille,  
et David decem millia?\]

<span id="012">12</span> Posuit autem David sermones istos in corde suo,
et extimuit valde a facie Achis regis Geth.

<span id="013">13</span> Et immutavit os suum coram eis, et collabebatur
inter manus eorum: et impingebat in ostia portæ, defluebantque salivæ
ejus in barbam.

<span id="014">14</span> Et ait Achis ad servos suos: Vidistis hominem
insanum: quare adduxistis eum ad me?

<span id="015">15</span> an desunt nobis furiosi, quod introduxistis
istum, ut fureret me præsente? hiccine ingredietur domum meam?

------------------------------------------------------------------------

[Next: 1 Samuel Chapter 22](sa1022)
