[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk016)  [GNT](../gnt/luk016.md) 
[KJV](../kjv/luk016.md)   
  
[Luke Index](luk.md)  
  [Previous](luk015)  [Next](luk017.md) 

------------------------------------------------------------------------

### Vulgate (Latin): Luke Chapter 16

<span id="001">1</span> Dicebat autem et ad discipulos suos: Homo quidam
erat dives, qui habebat villicum: et hic diffamatus est apud illum quasi
dissipasset bona ipsius.

<span id="002">2</span> Et vocavit illum, et ait illi: Quid hoc audio de
te? redde rationem villicationis tuæ: jam enim non poteris villicare.

<span id="003">3</span> Ait autem villicus intra se: Quid faciam, quia
dominus meus aufert a me villicationem? Fodere non valeo, mendicare
erubesco.

<span id="004">4</span> Scio quid faciam, ut, cum amotus fuero a
villicatione, recipiant me in domos suas.

<span id="005">5</span> Convocatis itaque singulis debitoribus domini
sui, dicebat primo: Quantum debes domino meo?

<span id="006">6</span> At ille dixit: Centum cados olei. Dixitque illi:
Accipe cautionem tuam: et sede cito, scribe quinquaginta.

<span id="007">7</span> Deinde alii dixit: Tu vero quantum debes? Qui
ait: Centum coros tritici. Ait illi: Accipe litteras tuas, et scribe
octoginta.

<span id="008">8</span> Et laudavit dominus villicum iniquitatis, quia
prudenter fecisset: quia filii hujus sæculi prudentiores filiis lucis in
generatione sua sunt.

<span id="009">9</span> Et ego vobis dico: facite vobis amicos de
mammona iniquitatis: ut, cum defeceritis, recipiant vos in æterna
tabernacula.

<span id="010">10</span> Qui fidelis est in minimo, et in majori fidelis
est: et qui in modico iniquus est, et in majori iniquus est.

<span id="011">11</span> Si ergo in iniquo mammona fideles non fuistis
quod verum est, quis credet vobis?

<span id="012">12</span> Et si in alieno fideles non fuistis, quod
vestrum est, quis dabit vobis?

<span id="013">13</span> Nemo servus potest duobus dominis servire: aut
enim unum odiet, et alterum diliget: aut uni adhærebit, et alterum
contemnet. Non potestis Deo servire et mammonæ.  

<span id="014">14</span> Audiebant autem omnia hæc pharisæi, qui erant
avari: et deridebant illum.

<span id="015">15</span> Et ait illis: Vos estis qui justificatis vos
coram hominibus: Deus autem novit corda vestra: quia quod hominibus
altum est, abominatio est ante Deum.

<span id="016">16</span> Lex et prophetæ usque ad Joannem: ex eo regnum
Dei evangelizatur, et omnis in illud vim facit.

<span id="017">17</span> Facilius est autem cælum et terram præterire,
quam de lege unum apicem cadere.

<span id="018">18</span> Omnis qui dimittit uxorem suam et alteram
ducit, mœchatur: et qui dimissam a viro ducit, mœchatur.  

<span id="019">19</span> Homo quidam erat dives, qui induebatur purpura
et bysso, et epulabatur quotidie splendide.

<span id="020">20</span> Et erat quidam mendicus, nomine Lazarus, qui
jacebat ad januam ejus, ulceribus plenus,

<span id="021">21</span> cupiens saturari de micis quæ cadebant de mensa
divitis, et nemo illi dabat: sed et canes veniebant, et lingebant ulcera
ejus.

<span id="022">22</span> Factum est autem ut moreretur mendicus, et
portaretur ab angelis in sinum Abrahæ. Mortuus est autem et dives, et
sepultus est in inferno.

<span id="023">23</span> Elevans autem oculos suos, cum esset in
tormentis, vidit Abraham a longe, et Lazarum in sinu ejus:

<span id="024">24</span> et ipse clamans dixit: Pater Abraham, miserere
mei, et mitte Lazarum ut intingat extremum digiti sui in aquam, ut
refrigeret linguam meam, quia crucior in hac flamma.

<span id="025">25</span> Et dixit illi Abraham: Fili, recordare quia
recepisti bona in vita tua, et Lazarus similiter mala: nunc autem hic
consolatur, tu vero cruciaris:

<span id="026">26</span> et in his omnibus inter nos et vos chaos magnum
firmatum est: ut hi qui volunt hinc transire ad vos, non possint, neque
inde huc transmeare.

<span id="027">27</span> Et ait: Rogo ergo te, pater, ut mittas eum in
domum patris mei:

<span id="028">28</span> habeo enim quinque fratres: ut testetur illis,
ne et ipsi veniant in hunc locum tormentorum.

<span id="029">29</span> Et ait illi Abraham: Habent Moysen et
prophetas: audiant illos.

<span id="030">30</span> At ille dixit: Non, pater Abraham: sed si quis
ex mortuis ierit ad eos, pœnitentiam agent.

<span id="031">31</span> Ait autem illi: Si Moysen et prophetas non
audiunt, neque si quis ex mortuis resurrexerit, credent.

------------------------------------------------------------------------

[Next: Luke Chapter 17](luk017.md)
