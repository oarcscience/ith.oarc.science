[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer049)  [KJV](../kjv/jer049)  [Sep](../sep/jer049.md) 
[Tan](../tan/jer049.md)   
  
[Jeremiah Index](jer.md)  
  [Previous](jer048)  [Next](jer050.md) 

------------------------------------------------------------------------

### Vulgate (Latin): Jeremiah Chapter 49

<span id="001">1</span> Ad filios Ammon. \[Hæc dicit Dominus:  
Numquid non filii sunt Israël,  
aut hæres non est ei?  
cur igitur hæreditate possedit Melchom Gad,  
et populus ejus in urbibus ejus habitavit?  

<span id="002">2</span> Ideo dies veniunt, dicit Dominus,  
et auditum faciam super Rabbath filiorum Ammon fremitum prælii,  
et erit in tumultum dissipata,  
filiæque ejus igni succendentur,  
et possidebit Israël possessores suos, ait Dominus.  

<span id="003">3</span> Ulula, Hesebon, quoniam vastata est Hai;  
clamate, filiæ Rabbath:  
accingite vos ciliciis,  
plangite et circuite per sepes,  
quoniam Melchom in transmigrationem ducetur,  
sacerdotes ejus et principes ejus simul.  

<span id="004">4</span> Quid gloriaris in vallibus?  
defluxit vallis tua, filia delicata,  
quæ confidebas in thesauris tuis,  
et dicebas: Quis veniet ad me?  

<span id="005">5</span> Ecce ego inducam super te terrorem,  
ait Dominus Deus exercituum,  
ab omnibus qui sunt in circuitu tuo:  
et dispergemini singuli a conspectu vestro,  
nec erit qui congreget fugientes.  

<span id="006">6</span> Et post hæc reverti faciam  
captivos filiorum Ammon, ait Dominus.\]  

<span id="007">7</span> Ad Idumæam. \[Hæc dicit Dominus exercituum:  
Numquid non ultra est sapientia in Theman?  
periit consilium a filiis;  
inutilis facta est sapientia eorum.  

<span id="008">8</span> Fugite, et terga vertite;  
descendite in voraginem, habitatores Dedan:  
quoniam perditionem Esau adduxi super eum,  
tempus visitationis ejus.  

<span id="009">9</span> Si vindemiatores venissent super te,  
non reliquissent racemum:  
si fures in nocte rapuissent quod sufficeret sibi.  

<span id="010">10</span> Ego vero discooperui Esau:  
revelavi abscondita ejus,  
et celari non poterit:  
vastatum est semen ejus,  
et fratres ejus, et vicini ejus, et non erit.  

<span id="011">11</span> Relinque pupillos tuos: ego faciam eos
vivere:  
et viduæ tuæ in me sperabunt.  

<span id="012">12</span> Quia hæc dicit Dominus:  
Ecce quibus non erat judicium ut biberent calicem,  
bibentes bibent:  
et tu, quasi innocens relinqueris?  
non eris innocens, sed bibens bibes.  

<span id="013">13</span> Quia per memetipsum juravi, dicit Dominus,  
quod in solitudinem, et in opprobrium,  
et in desertum, et in maledictionem erit Bosra,  
et omnes civitates ejus erunt in solitudines sempiternas.  

<span id="014">14</span> Auditum audivi a Domino,  
et legatus ad gentes missus est:  
Congregamini, et venite contra eam,  
et consurgamus in prælium.  

<span id="015">15</span> Ecce enim parvulum dedi te in gentibus,  
contemptibilem inter homines.  

<span id="016">16</span> Arrogantia tua decepit te,  
et superbia cordis tui,  
qui habitas in cavernis petræ,  
et apprehendere niteris altitudinem collis:  
cum exaltaveris quasi aquila nidum tuum,  
inde detraham te, dicit Dominus.  

<span id="017">17</span> Et erit Idumæa deserta:  
omnis qui transibit per eam stupebit,  
et sibilabit super omnes plagas ejus.  

<span id="018">18</span> Sicut subversa est Sodoma et Gomorrha,  
et vicinæ ejus, ait Dominus:  
non habitabit ibi vir,  
et non incolet eam filius hominis.  

<span id="019">19</span> Ecce quasi leo ascendet  
de superbia Jordanis ad pulchritudinem robustam,  
quia subito currere faciam eum ad illam.  
Et quis erit electus, quem præponam ei?  
quis enim similis mei?  
et quis sustinebit me?  
et quis est iste pastor, qui resistat vultui meo?  

<span id="020">20</span> Propterea audite consilium Domini quod iniit de
Edom,  
et cogitationes ejus quas cogitavit de habitatoribus Theman:  
si non dejecerint eos parvuli gregis,  
nisi dissipaverint cum eis habitaculum eorum.  

<span id="021">21</span> A voce ruinæ eorum commota est terra;  
clamor in mari Rubro auditus est vocis ejus.  

<span id="022">22</span> Ecce quasi aquila ascendet,  
et avolabit, et expandet alas suas super Bosran:  
et erit cor fortium Idumææ in die illa  
quasi cor mulieris parturientis.\]  

<span id="023">23</span> Ad Damascum. \[Confusa est Emath et Arphad,  
quia auditum pessimum audierunt:  
turbati sunt in mari;  
præ sollicitudine quiescere non potuit.  

<span id="024">24</span> Dissoluta est Damascus,  
versa est in fugam:  
tremor apprehendit eam,  
angustia et dolores tenuerunt eam quasi parturientem.  

<span id="025">25</span> Quomodo dereliquerunt civitatem laudabilem,  
urbem lætitiæ?  

<span id="026">26</span> Ideo cadent juvenes ejus in plateis ejus,  
et omnes viri prælii conticescent in die illa,  
ait Dominus exercituum.  

<span id="027">27</span> Et succendam ignem in muro Damasci,  
et devorabit mœnia Benadad.\]  

<span id="028">28</span> Ad Cedar, et ad regna Asor, quæ percussit
Nabuchodonosor rex Babylonis. \[Hæc dicit Dominus:  
Surgite, et ascendite ad Cedar,  
et vastate filios orientis.  

<span id="029">29</span> Tabernacula eorum, et greges eorum capient:  
pelles eorum, et omnia vasa eorum,  
et camelos eorum tollent sibi,  
et vocabunt super eos formidinem in circuitu.  

<span id="030">30</span> Fugite, abite vehementer, in voraginibus
sedete,  
qui habitatis Asor, ait Dominus:  
iniit enim contra vos Nabuchodonosor rex Babylonis consilium,  
et cogitavit adversum vos cogitationes.  

<span id="031">31</span> Consurgite, et ascendite ad gentem quietam,  
et habitantem confidenter, ait Dominus:  
non ostia, nec vectes eis: soli habitant.  

<span id="032">32</span> Et erunt cameli eorum in direptionem,  
et multitudo jumentorum in prædam:  
et dispergam eos in omnem ventum,  
qui sunt attonsi in comam,  
et ex omni confinio eorum adducam interitum super eos, ait Dominus.  

<span id="033">33</span> Et erit Asor in habitaculum draconum,  
deserta usque in æternum:  
non manebit ibi vir,  
nec incolet eam filius hominis.\]  

<span id="034">34</span> Quod facum est verbum Domini ad Jeremiam
prophetam adversus Ælam, in principio regni Sedeciæ regis Juda, dicens:

<span id="035">35</span> \[Hæc dicit Dominus exercituum:  
Ecce ego confringam arcum Ælam,  
et summam fortitudinem eorum:  

<span id="036">36</span> et inducam super Ælam quatuor ventos a quatuor
plagis cæli,  
et ventilabo eos in omnes ventos istos,  
et non erit gens ad quam non perveniant profugi Ælam.  

<span id="037">37</span> Et pavere faciam Ælam coram inimicis suis,  
et in conspectu quærentium animam eorum:  
et adducam super eos malum,  
iram furoris mei, dicit Dominus,  
et mittam post eos gladium donec consumam eos.  

<span id="038">38</span> Et ponam solium meum in Ælam,  
et perdam inde reges et principes, ait Dominus.  

<span id="039">39</span> In novissimis autem diebus  
reverti faciam captivos Ælam, dicit Dominus.\]

------------------------------------------------------------------------

[Next: Jeremiah Chapter 50](jer050.md)
