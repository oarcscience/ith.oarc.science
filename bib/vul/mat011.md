[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat011)  [GNT](../gnt/mat011.md) 
[KJV](../kjv/mat011.md)   
  
[Matthew Index](mat.md)  
  [Previous](mat010)  [Next](mat012.md) 

------------------------------------------------------------------------

### Vulgate (Latin): Matthew Chapter 11

<span id="001">1</span> Et factum est, cum consummasset Jesus,
præcipiens duodecim discipulis suis, transiit inde ut doceret, et
prædicaret in civitatibus eorum.  

<span id="002">2</span> Joannes autem cum audisset in vinculis opera
Christi, mittens duos de discipulis suis,

<span id="003">3</span> ait illi: Tu es, qui venturus es, an alium
exspectamus?

<span id="004">4</span> Et respondens Jesus ait illis: Euntes renuntiate
Joanni quæ audistis, et vidistis.

<span id="005">5</span> Cæci vident, claudi ambulant, leprosi mundantur,
surdi audiunt, mortui resurgunt, pauperes evangelizantur:

<span id="006">6</span> et beatus est, qui non fuerit scandalizatus in
me.  

<span id="007">7</span> Illis autem abeuntibus, cœpit Jesus dicere ad
turbas de Joanne: Quid existis in desertum videre? arundinem vento
agitatam?

<span id="008">8</span> Sed quid existis videre? hominem mollibus
vestitum? Ecce qui mollibus vestiuntur, in domibus regum sunt.

<span id="009">9</span> Sed quid existis videre? prophetam? Etiam dico
vobis, et plus quam prophetam.

<span id="010">10</span> Hic est enim de quo scriptum est: Ecce ego
mitto angelum meum ante faciem tuam, qui præparabit viam tuam ante te.

<span id="011">11</span> Amen dico vobis, non surrexit inter natos
mulierum major Joanne Baptista: qui autem minor est in regno cælorum,
major est illo.

<span id="012">12</span> A diebus autem Joannis Baptistæ usque nunc,
regnum cælorum vim patitur, et violenti rapiunt illud.

<span id="013">13</span> Omnes enim prophetæ et lex usque ad Joannem
prophetaverunt:

<span id="014">14</span> et si vultis recipere, ipse est Elias, qui
venturus est.

<span id="015">15</span> Qui habet aures audiendi, audiat.  

<span id="016">16</span> Cui autem similem æstimabo generationem istam?
Similis est pueris sedentibus in foro: qui clamantes coæqualibus

<span id="017">17</span> dicunt: Cecinimus vobis, et non saltastis:
lamentavimus, et non planxistis.

<span id="018">18</span> Venit enim Joannes neque manducans, neque
bibens, et dicunt: Dæmonium habet.

<span id="019">19</span> Venit Filius hominis manducans, et bibens, et
dicunt: Ecce homo vorax, et potator vini, publicanorum et peccatorum
amicus. Et justificata est sapientia a filiis suis.  

<span id="020">20</span> Tunc cœpit exprobrare civitatibus, in quibus
factæ sunt plurimæ virtutes ejus, quia non egissent pœnitentiam:

<span id="021">21</span> Væ tibi Corozain, væ tibi Bethsaida: quia, si
in Tyro et Sidone factæ essent virtutes quæ factæ sunt in vobis, olim in
cilicio et cinere pœnitentiam egissent.

<span id="022">22</span> Verumtamen dico vobis: Tyro et Sidoni remissius
erit in die judicii, quam vobis.

<span id="023">23</span> Et tu Capharnaum, numquid usque in cælum
exaltaberis? usque in infernum descendes, quia si in Sodomis factæ
fuissent virtutes quæ factæ sunt in te, forte mansissent usque in hanc
diem.

<span id="024">24</span> Verumtamen dico vobis, quia terræ Sodomorum
remissius erit in die judicii, quam tibi.  

<span id="025">25</span> In illo tempore respondens Jesus dixit:
Confiteor tibi, Pater, Domine cæli et terræ, quia abscondisti hæc a
sapientibus, et prudentibus, et revelasti ea parvulis.

<span id="026">26</span> Ita Pater: quoniam sic fuit placitum ante te.

<span id="027">27</span> Omnia mihi tradita sunt a Patre meo. Et nemo
novit Filium, nisi Pater: neque Patrem quis novit, nisi Filius, et cui
voluerit Filius revelare.

<span id="028">28</span> Venite ad me omnes qui laboratis, et onerati
estis, et ego reficiam vos.

<span id="029">29</span> Tollite jugum meum super vos, et discite a me,
quia mitis sum, et humilis corde: et invenietis requiem animabus
vestris.

<span id="030">30</span> Jugum enim meum suave est, et onus meum leve.

------------------------------------------------------------------------

[Next: Matthew Chapter 12](mat012.md)
