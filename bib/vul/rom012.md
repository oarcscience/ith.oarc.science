[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom012)  [GNT](../gnt/rom012) 
[KJV](../kjv/rom012)   
  
[Romans Index](rom)  
  [Previous](rom011)  [Next](rom013) 

------------------------------------------------------------------------

### Vulgate (Latin): Romans Chapter 12

<span id="001">1</span> Obsecro itaque vos fratres per misericordiam
Dei, ut exhibeatis corpora vestra hostiam viventem, sanctam, Deo
placentem, rationabile obsequium vestrum.

<span id="002">2</span> Et nolite conformari huic sæculo, sed
reformamini in novitate sensus vestri: ut probetis quæ sit voluntas Dei
bona, et beneplacens, et perfecta.

<span id="003">3</span> Dico enim per gratiam quæ data est mihi, omnibus
qui sunt inter vos, non plus sapere quam oportet sapere, sed sapere ad
sobrietatem: et unicuique sicut Deus divisit mensuram fidei.

<span id="004">4</span> Sicut enim in uno corpore multa membra habemus,
omnia autem membra non eumdem actum habent:

<span id="005">5</span> ita multi unum corpus sumus in Christo, singuli
autem alter alterius membra.

<span id="006">6</span> Habentes autem donationes secundum gratiam, quæ
data est nobis, differentes: sive prophetiam secundum rationem fidei,

<span id="007">7</span> sive ministerium in ministrando, sive qui docet
in doctrina,

<span id="008">8</span> qui exhortatur in exhortando, qui tribuit in
simplicitate, qui præest in sollicitudine, qui miseretur in
hilaritate.  

<span id="009">9</span> Dilectio sine simulatione: odientes malum,
adhærentes bono:

<span id="010">10</span> caritate fraternitatis invicem diligentes:
honore invicem prævenientes:

<span id="011">11</span> sollicitudine non pigri: spiritu ferventes:
Domino servientes:

<span id="012">12</span> spe gaudentes: in tribulatione patientes:
orationi instantes:

<span id="013">13</span> necessitatibus sanctorum communicantes:
hospitalitatem sectantes.

<span id="014">14</span> Benedicite persequentibus vos: benedicite, et
nolite maledicere.

<span id="015">15</span> Gaudere cum gaudentibus, flere cum flentibus:

<span id="016">16</span> idipsum invicem sentientes: non alta sapientes,
sed humilibus consentientes. Nolite esse prudentes apud vosmetipsos:

<span id="017">17</span> nulli malum pro malo reddentes: providentes
bona non tantum coram Deo, sed etiam coram omnibus hominibus.

<span id="018">18</span> Si fieri potest, quod ex vobis est, cum omnibus
hominibus pacem habentes:

<span id="019">19</span> non vosmetipsos defendentes carissimi, sed date
locum iræ. Scriptum est enim: Mihi vindicta: ego retribuam, dicit
Dominus.

<span id="020">20</span> Sed si esurierit inimicus tuus, ciba illum: si
sitit, potum da illi: hoc enim faciens, carbones ignis congeres super
caput ejus.

<span id="021">21</span> Noli vinci a malo, sed vince in bono malum.

------------------------------------------------------------------------

[Next: Romans Chapter 13](rom013)
