[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer030)  [KJV](../kjv/jer030)  [Sep](../sep/jer030.md) 
[Tan](../tan/jer030.md)   
  
[Jeremiah Index](jer.md)  
  [Previous](jer029)  [Next](jer031.md) 

------------------------------------------------------------------------

### Vulgate (Latin): Jeremiah Chapter 30

<span id="001">1</span> Hoc verbum quod factum est ad Jeremiam a Domino,
dicens:

<span id="002">2</span> Hæc dicit Dominus Deus Israël, dicens: Scribe
tibi omnia verba quæ locutus sum ad te, in libro.

<span id="003">3</span> Ecce enim dies veniunt, dicit Dominus, et
convertam conversionem populi mei Israël et Juda, ait Dominus: et
convertam eos ad terram quam dedi patribus eorum, et possidebunt eam.

<span id="004">4</span> Et hæc verba quæ locutus est Dominus ad Israël
et ad Judam:

<span id="005">5</span> \[Quoniam hæc dicit Dominus:  
Vocem terroris audivimus:  
formido, et non est pax.  

<span id="006">6</span> Interrogate, et videte si generat masculus:  
quare ergo vidi omnis viri manum  
super lumbum suum, quasi parturientis,  
et conversæ sunt universæ facies in auruginem?  

<span id="007">7</span> Væ! quia magna dies illa,  
nec est similis ejus:  
tempusque tribulationis est Jacob,  
et ex ipso salvabitur.  

<span id="008">8</span> Et erit in die illa, ait Dominus exercituum:  
conteram jugum ejus de collo tuo,  
et vincula ejus dirumpam,  
et non dominabuntur ei amplius alieni:  

<span id="009">9</span> sed servient Domino Deo suo,  
et David regi suo,  
quem suscitabo eis.  

<span id="010">10</span> Tu ergo ne timeas, serve meus Jacob, ait
Dominus,  
neque paveas, Israël:  
quia ecce ego salvabo te de terra longinqua,  
et semen tuum de terra captivitatis eorum:  
et revertetur Jacob, et quiescet,  
et cunctis affluet bonis, et non erit quem formidet:  

<span id="011">11</span> quoniam tecum ego sum, ait Dominus, ut salvem
te.  
Faciam enim consummationem in cunctis gentibus  
in quibus dispersi te:  
te autem non faciam in consummationem:  
sed castigabo te in judicio,  
ut non videaris tibi innoxius.  

<span id="012">12</span> Quia hæc dicit Dominus:  
Insanabilis fractura tua;  
pessima plaga tua:  

<span id="013">13</span> non est qui judicet judicium tuum ad
alligandum:  
curationum utilitas non est tibi.  

<span id="014">14</span> Omnes amatores tui obliti sunt tui,  
teque non quærent:  
plaga enim inimici percussi te castigatione crudeli:  
propter multitudinem iniquitatis tuæ dura facta sunt peccata tua.  

<span id="015">15</span> Quid clamas super contritione tua?  
insanabilis est dolor tuus:  
propter multitudinem iniquitatis tuæ,  
et propter dura peccata tua,  
feci hæc tibi.  

<span id="016">16</span> Propterea omnes qui comedunt te devorabuntur,  
et universi hostes tui in captivitatem ducentur:  
et qui te vastant vastabuntur,  
cunctosque prædatores tuos dabo in prædam.  

<span id="017">17</span> Obducam enim cicatricem tibi,  
et a vulneribus tuis sanabo te, dicit Dominus.  
Quia ejectam vocaverunt te, Sion:  
hæc est, quæ non habebat requirentem.  

<span id="018">18</span> Hæc dicit Dominus:  
Ecce ego convertam conversionem tabernaculorum Jacob,  
et tectis ejus miserebor:  
et ædificabitur civitas in excelso suo,  
et templum juxta ordinem suum fundabitur:  

<span id="019">19</span> et egredietur de eis laus,  
voxque ludentium.  
Et multiplicabo eos, et non minuentur:  
et glorificabo eos, et non attenuabuntur.  

<span id="020">20</span> Et erunt filii ejus sicut a principio,  
et cœtus ejus coram me permanebit,  
et visitabo adversum omnes qui tribulant eum.  

<span id="021">21</span> Et erit dux ejus ex eo,  
et princeps de medio ejus producetur:  
et applicabo eum, et accedet ad me.  
Quis enim iste est qui applicet cor suum  
ut appropinquet mihi? ait Dominus:  

<span id="022">22</span> et eritis mihi in populum, et ego ero vobis in
Deum.  

<span id="023">23</span> Ecce turbo Domini, furor egrediens, procella
ruens:  
in capite impiorum conquiescet.  

<span id="024">24</span> Non avertet iram indignationis Dominus,  
donec faciat et compleat cogitationem cordis sui:  
in novissimo dierum intelligetis ea.\]

------------------------------------------------------------------------

[Next: Jeremiah Chapter 31](jer031.md)
