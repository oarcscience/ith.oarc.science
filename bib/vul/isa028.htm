<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 28</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa028.htm">Polyglot</A>&nbsp;
<A HREF="../kjv/isa028.htm">KJV</A>&nbsp;
<A HREF="../sep/isa028.htm">Sep</A>&nbsp;
<A HREF="../tan/isa028.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa027.htm">Previous</A>&nbsp;
<A HREF="isa029.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 28</H3><P><a name="001">1</A>&nbsp;[V&#230; coron&#230; superbi&#230;, ebriis Ephraim,<BR> et flori decidenti, glori&#230; exsultationis ejus,<BR> qui erant in vertice vallis pinguissim&#230;,<BR> errantes a vino.<BR></P>
<P><a name="002">2</A>&nbsp;Ecce validus et fortis Dominus<BR> sicut impetus grandinis; turbo confringens,<BR> sicut impetus aquarum multarum inundantium<BR> et emissarum super terram spatiosam.<BR></P>
<P><a name="003">3</A>&nbsp;Pedibus conculcabitur<BR> corona superbi&#230; ebriorum Ephraim.<BR></P>
<P><a name="004">4</A>&nbsp;Et erit flos decidens glori&#230; exsultationis ejus,<BR> qui est super verticem vallis pinguium,<BR> quasi temporaneum ante maturitatem autumni,<BR> quod, cum aspexerit videns,<BR> statim ut manu tenuerit, devorabit illud.<BR></P>
<P><a name="005">5</A>&nbsp;In die illa erit Dominus exercituum corona glori&#230;,<BR> et sertum exsultationis residuo populi sui;<BR></P>
<P><a name="006">6</A>&nbsp;et spiritus judicii sedenti super judicium,<BR> et fortitudo revertentibus de bello ad portam.]<BR>
</P>
<P><a name="007">7</A>&nbsp;[Verum hi quoque pr&#230; vino nescierunt, et pr&#230; ebrietate erraverunt;<BR> sacerdos et propheta nescierunt pr&#230; ebrietate;<BR> absorpti sunt a vino, erraverunt in ebrietate,<BR> nescierunt videntem, ignoraverunt judicium.<BR></P>
<P><a name="008">8</A>&nbsp;Omnes enim mens&#230; replet&#230; sunt vomitu sordiumque,<BR> ita ut non esset ultra locus.<BR></P>
<P><a name="009">9</A>&nbsp;Quem docebit scientiam?<BR> et quem intelligere faciet auditum?<BR> Ablactatos a lacte,<BR> avulsos ab uberibus.<BR></P>
<P><a name="010">10</A>&nbsp;Quia manda, remanda; manda, remanda;<BR> exspecta, reexspecta; exspecta, reexspecta;<BR> modicum ibi, modicum ibi.<BR></P>
<P><a name="011">11</A>&nbsp;In loquela enim labii,<BR> et lingua altera<BR> loquetur ad populum istum.<BR></P>
<P><a name="012">12</A>&nbsp;Cui dixit: H&#230;c est requies mea,<BR> reficite lassum;<BR> et hoc est meum refrigerium:<BR> et noluerunt audire.<BR></P>
<P><a name="013">13</A>&nbsp;Et erit eis verbum Domini:<BR> Manda, remanda; manda, remanda;<BR> exspecta, reexspecta; exspecta, reexspecta;<BR> modicum ibi, modicum ibi;<BR> ut vadant, et cadant retrorsum,<BR> et conterantur, et illaqueentur, et capiantur.<BR></P>
<P><a name="014">14</A>&nbsp;Propter hoc audite verbum Domini, viri illusores,<BR> qui dominamini super populum meum, qui est in Jerusalem.<BR></P>
<P><a name="015">15</A>&nbsp;Dixistis enim: Percussimus f&#156;dus cum morte,<BR> et cum inferno fecimus pactum:<BR> flagellum inundans cum transierit, non veniet super nos<BR> quia posuimus mendacium spem nostram,<BR> et mendacio protecti sumus.<BR></P>
<P><a name="016">16</A>&nbsp;Idcirco h&#230;c dicit Dominus Deus:<BR> Ecce ego mittam in fundamentis Sion lapidem,<BR> lapidem probatum,<BR> angularem, pretiosum, in fundamento fundatum;<BR> qui crediderit, non festinet.<BR></P>
<P><a name="017">17</A>&nbsp;Et ponam in pondere judicium,<BR> et justitiam in mensura;<BR> et subvertet grando spem mendacii,<BR> et protectionem aqu&#230; inundabunt.<BR></P>
<P><a name="018">18</A>&nbsp;Et delebitur f&#156;dus vestrum cum morte,<BR> et pactum vestrum cum inferno non stabit:<BR> flagellum inundans cum transierit, eritis ei in conculcationem.<BR></P>
<P><a name="019">19</A>&nbsp;Quandocumque pertransierit, tollet vos,<BR> quoniam in mane diluculo pertransibit in die et in nocte;<BR> et tantummodo sola vexatio intellectum dabit auditui.<BR></P>
<P><a name="020">20</A>&nbsp;Coangustatum est enim stratum, ita ut alter decidat;<BR> et pallium breve utrumque operire non potest.<BR></P>
<P><a name="021">21</A>&nbsp;Sicut enim in monte divisionum stabit Dominus;<BR> sicut in valle qu&#230; est in Gabaon irascetur,<BR> ut faciat opus suum, alienum opus ejus:<BR> ut operetur opus suum, peregrinum est opus ejus ab eo.<BR></P>
<P><a name="022">22</A>&nbsp;Et nunc nolite illudere,<BR> ne forte constringantur vincula vestra;<BR> consummationem enim et abbreviationem audivi<BR> a Domino Deo exercituum, super universam terram.]<BR>
</P>
<P><a name="023">23</A>&nbsp;[Auribus percipite, et audite vocem meam:<BR> attendite, et audite eloquium meum.<BR></P>
<P><a name="024">24</A>&nbsp;Numquid tota die arabit arans ut serat?<BR> proscindet et sarriet humum suam?<BR></P>
<P><a name="025">25</A>&nbsp;Nonne cum ad&#230;quaverit faciem ejus,<BR> seret gith et cyminum sparget?<BR> et ponet triticum per ordinem, et hordeum,<BR> et milium, et viciam in finibus suis?<BR></P>
<P><a name="026">26</A>&nbsp;Et erudiet illum in judicio;<BR> Deus suus docebit illum.<BR></P>
<P><a name="027">27</A>&nbsp;Non enim in serris triturabitur gith,<BR> nec rota plaustri super cyminum circuibit;<BR> sed in virga excutietur gith,<BR> et cyminum in baculo.<BR></P>
<P><a name="028">28</A>&nbsp;Panis autem comminuetur;<BR> verum non in perpetuum triturans triturabit illum,<BR> neque vexabit eum rota plaustri,<BR> neque ungulis suis comminuet eum.<BR></P>
<P><a name="029">29</A>&nbsp;Et hoc a Domino Deo exercituum exivit,<BR> ut mirabile faceret consilium, et magnificaret justitiam.]</P>
<P><HR>
<CENTER>
<A HREF="isa029.htm">Next: Isaiah Chapter 29</A></CENTER>
</BODY>
</HTML>
