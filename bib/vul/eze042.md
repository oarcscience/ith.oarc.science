[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze042)  [KJV](../kjv/eze042)  [Sep](../sep/eze042.md) 
[Tan](../tan/eze042.md)   
  
[Ezekiel Index](eze.md)  
  [Previous](eze041)  [Next](eze043.md) 

------------------------------------------------------------------------

### Vulgate (Latin): Ezekiel Chapter 42

<span id="001">1</span> Et eduxit me in atrium exterius, per viam
ducentem ad aquilonem, et introduxit me in gazophylacium quod erat
contra separatum ædificium, et contra ædem vergentem ad aquilonem.

<span id="002">2</span> In facie longitudinis, centum cubitos ostii
aquilonis, et latitudinis quinquaginta cubitos,

<span id="003">3</span> contra viginti cubitos atrii interioris, et
contra pavimentum stratum lapide atrii exterioris, ubi erat porticus
juncta porticui triplici.

<span id="004">4</span> Et ante gazophylacia deambulatio decem cubitorum
latitudinis, ad interiora respiciens viæ cubiti unius. Et ostia eorum ad
aquilonem:

<span id="005">5</span> ubi erant gazophylacia in superioribus
humiliora, quia supportabant porticus quæ ex illis eminebant de
inferioribus, et de mediis ædificii.

<span id="006">6</span> Tristega enim erant, et non habebant columnas,
sicut erant columnæ atriorum: propterea eminebant de inferioribus, et de
mediis a terra cubitis quinquaginta.

<span id="007">7</span> Et peribolus exterior secundum gazophylacia, quæ
erant in via atrii exterioris ante gazophylacia: longitudo ejus
quinquaginta cubitorum:

<span id="008">8</span> quia longitudo erat gazophylaciorum atrii
exterioris quinquaginta cubitorum, et longitudo ante faciem templi,
centum cubitorum.

<span id="009">9</span> Et erat subter gazophylacia hæc introitus ab
oriente, ingredientium in ea de atrio exteriori.

<span id="010">10</span> In latitudine periboli atrii quod erat contra
viam orientalem, in faciem ædificii separati, et erant ante ædificium
gazophylacia.

<span id="011">11</span> Et via ante faciem eorum, juxta similitudinem
gazophylaciorum quæ erant in via aquilonis: secundum longitudinem eorum,
sic et latitudo eorum, et omnis introitus eorum, et similitudines, et
ostia eorum.

<span id="012">12</span> Secundum ostia gazophylaciorum, quæ erant in
via respiciente ad notum: ostium in capite viæ, quæ via erat ante
vestibulum separatum per viam orientalem ingredientibus.  

<span id="013">13</span> Et dixit ad me: Gazophylacia aquilonis, et
gazophylacia austri, quæ sunt ante ædificium separatum, hæc sunt
gazophylacia sancta, in quibus vescuntur sacerdotes qui appropinquant ad
Dominum in Sancta sanctorum: ibi ponent Sancta sanctorum et oblationem
pro peccato et pro delicto: locus enim sanctus est.

<span id="014">14</span> Cum autem ingressi fuerint sacerdotes, non
egredientur de sanctis in atrium exterius: et ibi reponent vestimenta
sua in quibus ministrant, quia sancta sunt, vestienturque vestimentis
aliis: et sic procedent ad populum.  

<span id="015">15</span> Cumque complesset mensuras domus interioris,
eduxit me per viam portæ quæ respiciebat ad viam orientalem: et mensus
est eam undique per circuitum.

<span id="016">16</span> Mensus est autem contra ventum orientalem
calamo mensuræ, quingentos calamos in calamo mensuræ per circuitum.

<span id="017">17</span> Et mensus est contra ventum aquilonis
quingentos calamos in calamo mensuræ per gyrum.

<span id="018">18</span> Et ad ventum australem mensus est quingentos
calamos in calamo mensuræ per circuitum.

<span id="019">19</span> Et ad ventum occidentalem mensus est quingentos
calamos in calamo mensuræ.

<span id="020">20</span> Per quatuor ventos mensus est murum ejus
undique per circuitum, longitudinem quingentorum cubitorum, et
latitudinem quingentorum cubitorum, dividentem inter sanctuarium et
vulgi locum.

------------------------------------------------------------------------

[Next: Ezekiel Chapter 43](eze043.md)
