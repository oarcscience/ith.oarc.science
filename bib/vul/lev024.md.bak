[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev024)  [KJV](../kjv/lev024)  [Sep](../sep/lev024.md) 
[Tan](../tan/lev024.md)   
  
[Leviticus Index](lev.md)  
  [Previous](lev023)  [Next](lev025.md) 

------------------------------------------------------------------------

### Vulgate (Latin): Leviticus Chapter 24

<span id="001">1</span> Et locutus est Dominus ad Moysen, dicens:

<span id="002">2</span> Præcipe filiis Israël, ut afferant tibi oleum de
olivis purissimum, ac lucidum, ad concinnandas lucernas jugiter,

<span id="003">3</span> extra velum testimonii in tabernaculo fœderis.
Ponetque eas Aaron a vespere usque ad mane coram Domino, cultu rituque
perpetuo in generationibus vestris.

<span id="004">4</span> Super candelabrum mundissimum ponentur semper in
conspectu Domini.

<span id="005">5</span> Accipies quoque similam, et coques ex ea
duodecim panes, qui singuli habebunt duas decimas:

<span id="006">6</span> quorum senos altrinsecus super mensam purissimam
coram Domino statues:

<span id="007">7</span> et pones super eos thus lucidissimum, ut sit
panis in monimentum oblationis Domini.

<span id="008">8</span> Per singula sabbata mutabuntur coram Domino
suscepti a filiis Israël fœdere sempiterno:

<span id="009">9</span> eruntque Aaron et filiorum ejus, ut comedant eos
in loco sancto: quia Sanctum sanctorum est de sacrificiis Domini jure
perpetuo.  

<span id="010">10</span> Ecce autem egressus filius mulieris
Israëlitidis, quem pepererat de viro ægyptio inter filios Israël,
jurgatus est in castris cum viro Israëlita.

<span id="011">11</span> Cumque blasphemasset nomen, et maledixisset ei,
adductus est ad Moysen. (Vocabatur autem mater ejus Salumith, filia
Dabri de tribu Dan.)

<span id="012">12</span> Miseruntque eum in carcerem, donec nossent quid
juberet Dominus.

<span id="013">13</span> Qui locutus est ad Moysen,

<span id="014">14</span> dicens: Educ blasphemum extra castra, et ponant
omnes qui audierunt, manus suas super caput ejus, et lapidet eum populus
universus.

<span id="015">15</span> Et ad filios Israël loqueris: Homo, qui
maledixerit Deo suo, portabit peccatum suum;

<span id="016">16</span> et qui blasphemaverit nomen Domini, morte
moriatur: lapidibus opprimet eum omnis multitudo, sive ille civis, sive
peregrinus fuerit. Qui blasphemaverit nomen Domini, morte moriatur.  

<span id="017">17</span> Qui percusserit, et occiderit hominem, morte
moriatur.

<span id="018">18</span> Qui percusserit animal, reddet vicarium, id
est, animam pro anima.

<span id="019">19</span> Qui irrogaverit maculam cuilibet civium suorum,
sicut fecit, sic fiet ei:

<span id="020">20</span> fracturam pro fractura, oculum pro oculo,
dentem pro dente restituet: qualem inflixerit maculam, talem sustinere
cogetur.

<span id="021">21</span> Qui percusserit jumentum, reddet aliud. Qui
percusserit hominem, punietur.

<span id="022">22</span> Æquum judicium sit inter vos, sive peregrinus,
sive civis peccaverit: quia ego sum Dominus Deus vester.

<span id="023">23</span> Locutusque est Moyses ad filios Israël: et
eduxerunt eum, qui blasphemaverat, extra castra, ac lapidibus
oppresserunt. Feceruntque filii Israël sicut præceperat Dominus Moysi.

------------------------------------------------------------------------

[Next: Leviticus Chapter 25](lev025.md)
