[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job031)  [KJV](../kjv/job031)  [Sep](../sep/job031.md) 
[Tan](../tan/job031.md)   
  
[Job Index](job.md)  
  [Previous](job030)  [Next](job032.md) 

------------------------------------------------------------------------

### Vulgate (Latin): Job Chapter 31

<span id="001">1</span> \[Pepigi fœdus cum oculis meis,  
ut ne cogitarem quidem de virgine.  

<span id="002">2</span> Quam enim partem haberet in me Deus desuper,  
et hæreditatem Omnipotens de excelsis?  

<span id="003">3</span> Numquid non perditio est iniquo,  
et alienatio operantibus injustitiam?  

<span id="004">4</span> Nonne ipse considerat vias meas,  
et cunctos gressus meos dinumerat?  

<span id="005">5</span> Si ambulavi in vanitate,  
et festinavit in dolo pes meus,  

<span id="006">6</span> appendat me in statera justa,  
et sciat Deus simplicitatem meam.  

<span id="007">7</span> Si declinavit gressus meus de via,  
et si secutum est oculos meos cor meum,  
et si manibus meis adhæsit macula,  

<span id="008">8</span> seram, et alius comedat,  
et progenies mea eradicetur.  

<span id="009">9</span> Si deceptum est cor meum super muliere,  
et si ad ostium amici mei insidiatus sum,  

<span id="010">10</span> scortum alterius sit uxor mea,  
et super illam incurventur alii.  

<span id="011">11</span> Hoc enim nefas est,  
et iniquitas maxima.  

<span id="012">12</span> Ignis est usque ad perditionem devorans,  
et omnia eradicans genimina.  

<span id="013">13</span> Si contempsi subire judicium cum servo meo et
ancilla mea,  
cum disceptarent adversum me:  

<span id="014">14</span> quid enim faciam cum surrexerit ad judicandum
Deus?  
et cum quæsierit, quid respondebo illi?  

<span id="015">15</span> Numquid non in utero fecit me, qui et illum
operatus est,  
et formavit me in vulva unus?  

<span id="016">16</span> Si negavi quod volebant pauperibus,  
et oculos viduæ expectare feci;  

<span id="017">17</span> si comedi buccellam meam solus,  
et non comedit pupillus ex ea  

<span id="018">18</span> (quia ab infantia mea crevit mecum miseratio,  
et de utero matris meæ egressa est mecum);  

<span id="019">19</span> si despexi pereuntem, eo quod non habuerit
indumentum,  
et absque operimento pauperem;  

<span id="020">20</span> si non benedixerunt mihi latera ejus,  
et de velleribus ovium mearum calefactus est;  

<span id="021">21</span> si levavi super pupillum manum meam,  
etiam cum viderem me in porta superiorem:  

<span id="022">22</span> humerus meus a junctura sua cadat,  
et brachium meum cum suis ossibus confringatur.  

<span id="023">23</span> Semper enim quasi tumentes super me fluctus
timui Deum,  
et pondus ejus ferre non potui.  

<span id="024">24</span> Si putavi aurum robur meum,  
et obrizo dixi: Fiducia mea;  

<span id="025">25</span> si lætatus sum super multis divitiis meis,  
et quia plurima reperit manus mea;  

<span id="026">26</span> si vidi solem cum fulgeret,  
et lunam incedentem clare,  

<span id="027">27</span> et lætatum est in abscondito cor meum,  
et osculatus sum manum meam ore meo:  

<span id="028">28</span> quæ est iniquitas maxima,  
et negatio contra Deum altissimum.  

<span id="029">29</span> Si gavisus sum ad ruinam ejus qui me oderat,  
et exsultavi quod invenisset eum malum:  

<span id="030">30</span> non enim dedi ad peccandum guttur meum,  
ut expeterem maledicens animam ejus.  

<span id="031">31</span> Si non dixerunt viri tabernaculi mei:  
Quis det de carnibus ejus, ut saturemur?  

<span id="032">32</span> foris non mansit peregrinus:  
ostium meum viatori patuit.  

<span id="033">33</span> Si abscondi quasi homo peccatum meum,  
et celavi in sinu meo iniquitatem meam;  

<span id="034">34</span> si expavi ad multitudinem nimiam,  
et despectio propinquorum terruit me:  
et non magis tacui, nec egressus sum ostium.  

<span id="035">35</span> Quis mihi tribuat auditorem,  
ut desiderium meum audiat Omnipotens,  
et librum scribat ipse qui judicat,  

<span id="036">36</span> ut in humero meo portem illum,  
et circumdem illum quasi coronam mihi?  

<span id="037">37</span> Per singulos gradus meos pronuntiabo illum,  
et quasi principi offeram eum.  

<span id="038">38</span> Si adversum me terra mea clamat,  
et cum ipsa sulci ejus deflent:  

<span id="039">39</span> si fructus ejus comedi absque pecunia,  
et animam agricolarum ejus afflixi:  

<span id="040">40</span> pro frumento oriatur mihi tribulus,  
et pro hordeo spina.\] Finita sunt verba Job.

------------------------------------------------------------------------

[Next: Job Chapter 32](job032.md)
