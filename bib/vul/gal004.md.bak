[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gal004)  [GNT](../gnt/gal004.md) 
[KJV](../kjv/gal004.md)   
  
[Galatians Index](gal.md)  
  [Previous](gal003)  [Next](gal005.md) 

------------------------------------------------------------------------

### Vulgate (Latin): Galatians Chapter 4

<span id="001">1</span> Dico autem: quanto tempore hæres parvulus est,
nihil differt a servo, cum sit dominus omnium:

<span id="002">2</span> sed sub tutoribus et actoribus est usque ad
præfinitum tempus a patre:

<span id="003">3</span> ita et nos cum essemus parvuli, sub elementis
mundi eramus servientes.

<span id="004">4</span> At ubi venit plenitudo temporis, misit Deus
Filium suum factum ex muliere, factum sub lege,

<span id="005">5</span> ut eos, qui sub lege erant, redimeret, ut
adoptionem filiorum reciperemus.

<span id="006">6</span> Quoniam autem estis filii, misit Deus Spiritum
Filii sui in corda vestra, clamantem: Abba, Pater.

<span id="007">7</span> Itaque jam non est servus, sed filius: quod si
filius, et hæres per Deum.  

<span id="008">8</span> Sed tunc quidem ignorantes Deum, iis, qui natura
non sunt dii, serviebatis.

<span id="009">9</span> Nunc autem cum cognoveritis Deum, immo cogniti
sitis a Deo: quomodo convertimini iterum ad infirma et egena elementa,
quibus denuo servire vultis?

<span id="010">10</span> Dies observatis, et menses, et tempora, et
annos.

<span id="011">11</span> Timeo vos, ne forte sine causa laboraverim in
vobis.  

<span id="012">12</span> Estote sicut ego, quia et ego sicut vos:
fratres, obsecro vos. Nihil me læsistis.

<span id="013">13</span> Scitis autem quia per infirmitatem carnis
evangelizavi vobis jampridem: et tentationem vestram in carne mea

<span id="014">14</span> non sprevistis, neque respuistis: sed sicut
angelum Dei excepistis me, sicut Christum Jesum.

<span id="015">15</span> Ubi est ergo beatitudo vestra? testimonium enim
perhibeo vobis, quia, si fieri posset, oculos vestros eruissetis, et
dedissetis mihi.

<span id="016">16</span> Ergo inimicus vobis factus sum, verum dicens
vobis?

<span id="017">17</span> Æmulantur vos non bene: sed excludere vos
volunt, ut illos æmulemini.

<span id="018">18</span> Bonum autem æmulamini in bono semper: et non
tantum cum præsens sum apud vos.

<span id="019">19</span> Filioli mei, quos iterum parturio, donec
formetur Christus in vobis:

<span id="020">20</span> vellem autem esse apud vos modo, et mutare
vocem meam: quoniam confundor in vobis.  

<span id="021">21</span> Dicite mihi qui sub lege vultis esse: legem non
legistis?

<span id="022">22</span> Scriptum est enim: Quoniam Abraham duos filios
habuit: unum de ancilla, et unum de libera.

<span id="023">23</span> Sed qui de ancilla, secundum carnem natus est:
qui autem de libera, per repromissionem:

<span id="024">24</span> quæ sunt per allegoriam dicta. Hæc enim sunt
duo testamenta. Unum quidem in monte Sina, in servitutem generans, quæ
est Agar:

<span id="025">25</span> Sina enim mons est in Arabia, qui conjunctus
est ei quæ nunc est Jerusalem, et servit cum filiis suis.

<span id="026">26</span> Illa autem, quæ sursum est Jerusalem, libera
est, quæ est mater nostra.

<span id="027">27</span> Scriptum est enim: \[Lætare sterilis, quæ non
paris;  
erumpe et clama, quæ non parturis:  
quia multi filii desertæ,  
magis quam ejus quæ habet virum.\]

<span id="028">28</span> Nos autem, fratres, secundum Isaac promissionis
filii sumus.

<span id="029">29</span> Sed quomodo tunc is, qui secundum carnem natus
fuerat, persequebatur eum qui secundum spiritum: ita et nunc.

<span id="030">30</span> Sed quid dicit Scriptura? Ejice ancillam, et
filium ejus: non enim hæres erit filius ancillæ cum filio liberæ.

<span id="031">31</span> Itaque, fratres, non sumus ancillæ filii, sed
liberæ: qua libertate Christus nos liberavit.

------------------------------------------------------------------------

[Next: Galatians Chapter 5](gal005.md)
