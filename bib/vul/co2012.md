[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co2012)  [GNT](../gnt/co2012) 
[KJV](../kjv/co2012)   
  
[2 Corinthians Index](co2)  
  [Previous](co2011)  [Next](co2013) 

------------------------------------------------------------------------

### Vulgate (Latin): 2 Corinthians Chapter 12

<span id="001">1</span> Si gloriari oportet (non expedit quidem), veniam
autem ad visiones et revelationes Domini.

<span id="002">2</span> Scio hominem in Christo ante annos quatuordecim,
sive in corpore nescio, sive extra corpus nescio, Deus scit, raptum
hujusmodi usque ad tertium cælum.

<span id="003">3</span> Et scio hujusmodi hominem sive in corpore, sive
extra corpus nescio, Deus scit:

<span id="004">4</span> quoniam raptus est in paradisum: et audivit
arcana verba, quæ non licet homini loqui.

<span id="005">5</span> Pro hujusmodi gloriabor: pro me autem nihil
gloriabor nisi in infirmitatibus meis.

<span id="006">6</span> Nam etsi voluero gloriari, non ero insipiens:
veritatem enim dicam: parco autem, ne quis me existimet supra id quod
videt in me, aut aliquid audit ex me.

<span id="007">7</span> Et ne magnitudo revelationum extollat me, datus
est mihi stimulus carnis meæ angelus Satanæ, qui me colaphizet.

<span id="008">8</span> Propter quod ter Dominum rogavi ut discederet a
me:

<span id="009">9</span> et dixit mihi: Sufficit tibi gratia mea: nam
virtus in infirmitate perficitur. Libenter igitur gloriabor in
infirmitatibus meis, ut inhabitet in me virtus Christi.

<span id="010">10</span> Propter quod placeo mihi in infirmitatibus
meis, in contumeliis, in necessitatibus, in persecutionibus, in
angustiis pro Christo: cum enim infirmor, tunc potens sum.

<span id="011">11</span> Factus sum insipiens, vos me coëgistis. Ego
enim a vobis debui commendari: nihil enim minus fui ab iis, qui sunt
supra modum Apostoli: tametsi nihil sum:

<span id="012">12</span> signa tamen apostolatus mei facta sunt super
vos in omni patientia, in signis, et prodigiis, et virtutibus.

<span id="013">13</span> Quid est enim, quod minus habuistis præ ceteris
ecclesiis, nisi quod ego ipse non gravavi vos? donate mihi hanc
injuriam.  

<span id="014">14</span> Ecce tertio hoc paratus sum venire ad vos: et
non ero gravis vobis. Non enim quæro quæ vestra sunt, sed vos. Nec enim
debent filii parentibus thesaurizare, sed parentes filiis.

<span id="015">15</span> Ego autem libentissime impendam, et super
impendar ipse pro animabus vestris: licet plus vos diligens, minus
diligar.

<span id="016">16</span> Sed esto: ego vos non gravavi: sed cum essem
astutus, dolo vos cepi.

<span id="017">17</span> Numquid per aliquem eorum, quod misi ad vos,
circumveni vos?

<span id="018">18</span> Rogavi Titum, et misi cum illo fratrem. Numquid
Titus vos circumvenit? nonne eodem spiritu ambulavimus? nonne iisdem
vestigiis?  

<span id="019">19</span> Olim putatis quod excusemus nos apud vos? coram
Deo in Christo loquimur: omnia autem, carissimi, propter ædificationem
vestram.

<span id="020">20</span> Timeo enim ne forte cum venero, non quales
volo, inveniam vos: et ego inveniar a vobis, qualem non vultis: ne forte
contentiones, æmulationes, animositates, dissensiones, detractiones,
susurrationes, inflationes, seditiones sint inter vos:

<span id="021">21</span> ne iterum cum venero, humiliet me Deus apud
vos, et lugeam multos ex iis qui ante peccaverunt, et non egerunt
pœnitentiam super immunditia, et fornicatione, et impudicitia, quam
gesserunt.

------------------------------------------------------------------------

[Next: 2 Corinthians Chapter 13](co2013)
