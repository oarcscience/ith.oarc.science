<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 48</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen048.htm">Polyglot</A>&nbsp;
<A HREF="../kjv/gen048.htm">KJV</A>&nbsp;
<A HREF="../sep/gen048.htm">Sep</A>&nbsp;
<A HREF="../tan/gen048.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen047.htm">Previous</A>&nbsp;
<A HREF="gen049.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 48</H3><P><a name="001">1</A>&nbsp;His ita transactis, nuntiatum est Joseph quod &#230;grotaret pater suus: qui, assumptis duobus filiis Manasse et Ephraim, ire perrexit.</P>
<P><a name="002">2</A>&nbsp;Dictumque est seni: Ecce filius tuus Joseph venit ad te. Qui confortatus sedit in lectulo.</P>
<P><a name="003">3</A>&nbsp;Et ingresso ad se ait: Deus omnipotens apparuit mihi in Luza, qu&#230; est in terra Chanaan: benedixitque mihi,</P>
<P><a name="004">4</A>&nbsp;et ait: Ego te augebo et multiplicabo, et faciam te in turbas populorum: daboque tibi terram hanc, et semini tuo post te in possessionem sempiternam.</P>
<P><a name="005">5</A>&nbsp;Duo ergo filii tui, qui nati sunt tibi in terra &#198;gypti antequam huc venirem ad te, mei erunt: Ephraim et Manasses, sicut Ruben et Simeon reputabuntur mihi.</P>
<P><a name="006">6</A>&nbsp;Reliquos autem quos genueris post eos, tui erunt, et nomine fratrum suorum vocabuntur in possessionibus suis.</P>
<P><a name="007">7</A>&nbsp;Mihi enim, quando veniebam de Mesopotamia, mortua est Rachel in terra Chanaan in ipso itinere, eratque vernum tempus: et ingrediebar Ephratam, et sepelivi eam juxta viam Ephrat&#230;, qu&#230; alio nomine appellatur Bethlehem.</P>
<P><a name="008">8</A>&nbsp;Videns autem filios ejus dixit ad eum: Qui sunt isti?</P>
<P><a name="009">9</A>&nbsp;Respondit: Filii mei sunt, quos donavit mihi Deus in hoc loco. Adduc, inquit, eos ad me, ut benedicam illis.</P>
<P><a name="010">10</A>&nbsp;Oculi enim Isra&#235;l caligabant pr&#230; nimia senectute, et clare videre non poterat. Applicitosque ad se, deosculatus et circumplexus eos,</P>
<P><a name="011">11</A>&nbsp;dixit ad filium suum: Non sum fraudatus aspectu tuo: insuper ostendit mihi Deus semen tuum.</P>
<P><a name="012">12</A>&nbsp;Cumque tulisset eos Joseph de gremio patris, adoravit pronus in terram.</P>
<P><a name="013">13</A>&nbsp;Et posuit Ephraim ad dexteram suam, id est, ad sinistram Isra&#235;l: Manassen vero in sinistra sua, ad dexteram scilicet patris, applicuitque ambos ad eum.</P>
<P><a name="014">14</A>&nbsp;Qui extendens manum dexteram, posuit super caput Ephraim minoris fratris: sinistram autem super caput Manasse qui major natu erat, commutans manus.</P>
<P><a name="015">15</A>&nbsp;Benedixitque Jacob filiis Joseph, et ait: Deus, in cujus conspectu ambulaverunt patres mei Abraham, et Isaac; Deus qui pascit me ab adolescentia mea usque in pr&#230;sentem diem:</P>
<P><a name="016">16</A>&nbsp;angelus, qui eruit me de cunctis malis, benedicat pueris istis: et invocetur super eos nomen meum, nomina quoque patrum meorum Abraham et Isaac, et crescant in multitudinem super terram.</P>
<P><a name="017">17</A>&nbsp;Videns autem Joseph quod posuisset pater suus dexteram manum super caput Ephraim, graviter accepit: et apprehensam manum patris levare conatus est de capite Ephraim, et transferre super caput Manasse.</P>
<P><a name="018">18</A>&nbsp;Dixitque ad patrem: Non ita convenit, pater: quia hic est primogenitus, pone dexteram tuam super caput ejus.</P>
<P><a name="019">19</A>&nbsp;Qui renuens, ait: Scio, fili mi, scio: et iste quidem erit in populos, et multiplicabitur: sed frater ejus minor, major erit illo: et semen illius crescet in gentes.</P>
<P><a name="020">20</A>&nbsp;Benedixitque eis in tempore illo, dicens: In te benedicetur Isra&#235;l, atque dicetur: Faciat tibi Deus sicut Ephraim, et sicut Manasse. Constituitque Ephraim ante Manassen.</P>
<P><a name="021">21</A>&nbsp;Et ait ad Joseph filium suum: En ego morior, et erit Deus vobiscum, reducetque vos ad terram patrum vestrorum.</P>
<P><a name="022">22</A>&nbsp;Do tibi partem unam extra fratres tuos, quam tuli de manu Amorrh&#230;i in gladio et arcu meo.</P>
<P><HR>
<CENTER>
<A HREF="gen049.htm">Next: Genesis Chapter 49</A></CENTER>
</BODY>
</HTML>
