[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num023)  [KJV](../kjv/num023)  [Sep](../sep/num023.md) 
[Tan](../tan/num023.md)   
  
[Numbers Index](num.md)  
  [Previous](num022)  [Next](num024.md) 

------------------------------------------------------------------------

### Vulgate (Latin): Numbers Chapter 23

<span id="001">1</span> Dixitque Balaam ad Balac: Ædifica mihi hic
septem aras, et para totidem vitulos, ejusdemque numeri arietes.

<span id="002">2</span> Cumque fecisset juxta sermonem Balaam,
imposuerunt simul vitulum et arietem super aram.

<span id="003">3</span> Dixitque Balaam ad Balac: Sta paulisper juxta
holocaustum tuum, donec vadam, si forte occurrat mihi Dominus, et
quodcumque imperaverit, loquar tibi.

<span id="004">4</span> Cumque abiisset velociter, occurrit illi Deus.
Locutusque ad eum Balaam: Septem, inquit, aras erexi, et imposui vitulum
et arietem desuper.

<span id="005">5</span> Dominus autem posuit verbum in ore ejus, et ait:
Revertere ad Balac, et hæc loqueris.

<span id="006">6</span> Reversus invenit stantem Balac juxta holocaustum
suum, et omnes principes Moabitarum:

<span id="007">7</span> assumptaque parabola sua, dixit: \[De Aram
adduxit me Balac  
rex Moabitarum, de montibus orientis:  
Veni, inquit, et maledic Jacob;  
propera, et detestare Israël.  

<span id="008">8</span> Quomodo maledicam, cui non maledixit Deus?  
qua ratione detester, quem Dominus non detestatur?  

<span id="009">9</span> De summis silicibus videbo eum,  
et de collibus considerabo illum.  
Populus solus habitabit,  
et inter gentes non reputabitur.  

<span id="010">10</span> Quis dinumerare possit pulverem Jacob,  
et nosse numerum stirpis Israël?  
Moriatur anima mea morte justorum,  
et fiant novissima mea horum similia.\]  

<span id="011">11</span> Dixitque Balac ad Balaam: Quid est hoc quod
agis? ut malediceres inimicis meis vocavi te, et tu e contrario
benedicis eis.

<span id="012">12</span> Cui ille respondit: Num aliud possum loqui,
nisi quod jusserit Dominus?

<span id="013">13</span> Dixit ergo Balac: Veni mecum in alterum locum
unde partem Israël videas, et totum videre non possis: inde maledicito
ei.

<span id="014">14</span> Cumque duxisset eum in locum sublimem, super
verticem montis Phasga, ædificavit Balaam septem aras, et impositis
supra vitulo atque ariete,

<span id="015">15</span> dixit ad Balac: Sta hic juxta holocaustum tuum,
donec ego obvius pergam.

<span id="016">16</span> Cui cum Dominus occurrisset, posuissetque
verbum in ore ejus, ait: Revertere ad Balac, et hæc loqueris ei.

<span id="017">17</span> Reversus invenit eum stantem juxta holocaustum
suum, et principes Moabitarum cum eo. Ad quem Balac: Quid, inquit,
locutus est Dominus?

<span id="018">18</span> At ille, assumpta parabola sua, ait: \[Sta,
Balac, et ausculta; audi, fili Sephor:  

<span id="019">19</span> non est Deus quasi homo, ut mentiatur,  
nec ut filius hominis, ut mutetur.  
Dixit ergo, et non faciet?  
locutus est, et non implebit?  

<span id="020">20</span> Ad benedicendum adductus sum:  
benedictionem prohibere non valeo.  

<span id="021">21</span> Non est idolum in Jacob,  
nec videtur simulacrum in Israël.  
Dominus Deus ejus cum eo est,  
et clangor victoriæ regis in illo.  

<span id="022">22</span> Deus eduxit illum de Ægypto,  
cujus fortitudo similis est rhinocerotis.  

<span id="023">23</span> Non est augurium in Jacob,  
nec divinatio in Israël:  
temporibus suis dicetur Jacob et Israëli quid operatus sit Deus.  

<span id="024">24</span> Ecce populus ut leæna consurget,  
et quasi leo erigetur:  
non accubabit donec devoret prædam,  
et occisorum sanguinem bibat.\]  

<span id="025">25</span> Dixitque Balac ad Balaam: Nec maledicas ei, nec
benedicas.

<span id="026">26</span> Et ille ait: Nonne dixi tibi quod quidquid mihi
Deus imperaret, hoc facerem?

<span id="027">27</span> Et ait Balac ad eum: Veni, et ducam te ad alium
locum: si forte placeat Deo ut inde maledicas eis.

<span id="028">28</span> Cumque duxisset eum super verticem montis
Phogor, qui respicit solitudinem,

<span id="029">29</span> dixit ei Balaam: Ædifica mihi hic septem aras,
et para totidem vitulos, ejusdemque numeri arietes.

<span id="030">30</span> Fecit Balac ut Balaam dixerat: imposuitque
vitulos et arietes per singulas aras.

------------------------------------------------------------------------

[Next: Numbers Chapter 24](num024.md)
