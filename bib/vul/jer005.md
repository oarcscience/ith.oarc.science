[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer005)  [KJV](../kjv/jer005)  [Sep](../sep/jer005) 
[Tan](../tan/jer005)   
  
[Jeremiah Index](jer)  
  [Previous](jer004)  [Next](jer006) 

------------------------------------------------------------------------

### Vulgate (Latin): Jeremiah Chapter 5

<span id="001">1</span> \[Circuite vias Jerusalem,  
et aspicite, et considerate,  
et quærite in plateis ejus,  
an inveniatis virum facientem judicium,  
et quærentem fidem:  
et propitius ero ei.  

<span id="002">2</span> Quod si etiam: Vivit Dominus, dixerint,  
et hoc falso jurabunt.  

<span id="003">3</span> Domine, oculi tui respiciunt fidem:  
percussisti eos, et non doluerunt;  
attrivisti eos, et renuerunt accipere disciplinam:  
induraverunt facies suas supra petram,  
et noluerunt reverti.  

<span id="004">4</span> Ego autem dixi: Forsitan pauperes sunt et
stulti,  
ignorantes viam Domini,  
judicium Dei sui.  

<span id="005">5</span> Ibo igitur ad optimates, et loquar eis:  
ipsi enim cognoverunt viam Domini,  
judicium Dei sui:  
et ecce magis hi simul confregerunt jugum;  
ruperunt vincula.  

<span id="006">6</span> Idcirco percussit eos leo de silva;  
lupus ad vesperam vastavit eos:  
pardus vigilans super civitates eorum:  
omnis qui egressus fuerit ex eis capietur:  
quia multiplicatæ sunt prævaricationes eorum;  
confortatæ sunt aversiones eorum.  

<span id="007">7</span> Super quo propitius tibi esse potero?  
filii tui dereliquerunt me,  
et jurant in his qui non sunt dii.  
Saturavi eos, et mœchati sunt,  
et in domo meretricis luxuriabantur.  

<span id="008">8</span> Equi amatores et emissarii facti sunt:  
unusquisque ad uxorem proximi sui hinniebat.  

<span id="009">9</span> Numquid super his non visitabo, dicit Dominus,  
et in gente tali non ulciscetur anima mea?  

<span id="010">10</span> Ascendite muros ejus, et dissipate:  
consummationem autem nolite facere:  
auferte propagines ejus,  
quia non sunt Domini.  

<span id="011">11</span> Prævaricatione enim prævaricata est in me  
domus Israël, et domus Juda, ait Dominus.  

<span id="012">12</span> Negaverunt Dominum, et dixerunt:  
Non est ipse: neque veniet super nos malum:  
gladium et famem non videbimus.  

<span id="013">13</span> Prophetæ fuerunt in ventum locuti,  
et responsum non fuit in eis:  
hæc ergo evenient illis.  

<span id="014">14</span> Hæc dicit Dominus Deus exercituum:  
Quia locuti estis verbum istud,  
ecce ego do verba mea in ore tuo in ignem,  
et populum istum in ligna,  
et vorabit eos.  

<span id="015">15</span> Ecce ego adducam super vos gentem de
longinquo,  
domus Israël, ait Dominus:  
gentem robustam,  
gentem antiquam,  
gentem cujus ignorabis linguam,  
nec intelliges quid loquatur.  

<span id="016">16</span> Pharetra ejus quasi sepulchrum patens;  
universi fortes.  

<span id="017">17</span> Et comedet segetes tuas et panem tuum;  
devorabit filios tuos et filias tuas;  
comedet gregem tuum et armenta tua;  
comedet vineam tuam et ficum tuam:  
et conteret urbes munitas tuas,  
in quibus tu habes fiduciam, gladio.  

<span id="018">18</span> Verumtamen in diebus illis, ait Dominus,  
non faciam vos in consummationem.  

<span id="019">19</span> Quod si dixeritis:  
Quare fecit nobis Dominus Deus noster hæc omnia?  
dices ad eos:  
Sicut dereliquistis me,  
et servistis deo alieno in terra vestra,  
sic servietis alienis in terra non vestra.  

<span id="020">20</span> Annuntiate hoc domui Jacob,  
et auditum facite in Juda, dicentes:  

<span id="021">21</span> Audi, popule stulte, qui non habes cor:  
qui habentes oculos, non videtis;  
et aures, et non auditis.  

<span id="022">22</span> Me ergo non timebitis, ait Dominus,  
et a facie mea non dolebitis?  
qui posui arenam terminum mari,  
præceptum sempiternum quod non præteribit:  
et commovebuntur, et non poterunt;  
et intumescent fluctus ejus, et non transibunt illud.  

<span id="023">23</span> Populo autem huic factum est cor incredulum et
exasperans:  
recesserunt, et abierunt.  

<span id="024">24</span> Et non dixerunt in corde suo:  
Metuamus Dominum Deum nostrum,  
qui dat nobis pluviam temporaneam et serotinam in tempore suo,  
plenitudinem annuæ messis custodientem nobis.  

<span id="025">25</span> Iniquitates vestræ declinaverunt hæc,  
et peccata vestra prohibuerunt bonum a vobis:  

<span id="026">26</span> quia inventi sunt in populo meo impii
insidiantes quasi aucupes,  
laqueos ponentes et pedicas ad capiendos viros.  

<span id="027">27</span> Sicut decipula plena avibus,  
sic domus eorum plenæ dolo:  
ideo magnificati sunt et ditati.  

<span id="028">28</span> Incrassati sunt et impinguati,  
et præterierunt sermones meos pessime.  
Causam viduæ non judicaverunt,  
causam pupilli non direxerunt,  
et judicium pauperum non judicaverunt.  

<span id="029">29</span> Numquid super his non visitabo, dicit
Dominus,  
aut super gentem hujuscemodi non ulciscetur anima mea?  

<span id="030">30</span> Stupor et mirabilia facta sunt in terra:  

<span id="031">31</span> prophetæ prophetabant mendacium,  
et sacerdotes applaudebant manibus suis,  
et populus meus dilexit talia.  
Quid igitur fiet in novissimo ejus?\]

------------------------------------------------------------------------

[Next: Jeremiah Chapter 6](jer006)
