[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pe2003)  [GNT](../gnt/pe2003.md) 
[KJV](../kjv/pe2003.md)   
  
[2 Peter Index](pe2.md)  
  [Previous](pe2002)  [Next](jo1001.md) 

------------------------------------------------------------------------

### Vulgate (Latin): 2 Peter Chapter 3

<span id="001">1</span> Hanc ecce vobis, carissimi, secundam scribo
epistolam, in quibus vestram excito in commonitione sinceram mentem:

<span id="002">2</span> ut memores sitis eorum, quæ prædixi, verborum, a
sanctis prophetis et apostolorum vestrorum, præceptorum Domini et
Salvatoris.

<span id="003">3</span> Hoc primum scientes, quod venient in novissimis
diebus in deceptione illusores, juxta proprias concupiscentias
ambulantes,

<span id="004">4</span> dicentes: Ubi est promissio, aut adventus ejus?
ex quo enim patres dormierunt, omnia sic perseverant ab initio creaturæ.

<span id="005">5</span> Latet enim eos hoc volentes, quod cæli erant
prius, et terra de aqua, et per aquam consistens Dei verbo:

<span id="006">6</span> per quæ, ille tunc mundus aqua inundatus,
periit.

<span id="007">7</span> Cæli autem, qui nunc sunt, et terra eodem verbo
repositi sunt, igni reservati in diem judicii, et perditionis impiorum
hominum.

<span id="008">8</span> Unum vero hoc non lateat vos, carissimi, quia
unus dies apud Dominum sicut mille anni, et mille anni sicut dies unus.

<span id="009">9</span> Non tardat Dominus promissionem suam, sicut
quidam existimant: sed patienter agit propter vos, nolens aliquos
perire, sed omnes ad pœnitentiam reverti.

<span id="010">10</span> Adveniet autem dies Domini ut fur: in quo cæli
magno impetu transient, elementa vero calore solventur, terra autem et
quæ in ipsa sunt opera, exurentur.  

<span id="011">11</span> Cum igitur hæc omnia dissolvenda sunt, quales
oportet vos esse in sanctis conversationibus, et pietatibus,

<span id="012">12</span> exspectantes, et properantes in adventum diei
Domini, per quem cæli ardentes solventur, et elementa ignis ardore
tabescent?

<span id="013">13</span> Novos vero cælos, et novam terram secundum
promissa ipsius exspectamus, in quibus justitia habitat.

<span id="014">14</span> Propter quod, carissimi, hæc exspectantes,
satagite immaculati, et inviolati ei inveniri in pace:

<span id="015">15</span> et Domini nostri longanimitatem, salutem
arbitremini: sicut et carissimus frater noster Paulus secundum datam
sibi sapientiam scripsit vobis,

<span id="016">16</span> sicut et omnibus epistolis, loquens in eis de
his in quibus sunt quædam difficilia intellectu, quæ indocti et
instabiles depravant, sicut et ceteras Scripturas, ad suam ipsorum
perditionem.  

<span id="017">17</span> Vos igitur fratres, præscientes custodite, ne
insipientium errore traducti excidatis a propria firmitate:

<span id="018">18</span> crescite vero in gratia, et in cognitione
Domini nostri, et Salvatoris Jesu Christi. Ipsi gloria et nunc, et in
diem æternitatis. Amen.

------------------------------------------------------------------------

[Next: 1 John Chapter 1](jo1001.md)
