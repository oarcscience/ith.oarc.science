[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa093)  [KJV](../kjv/psa093)  [Sep](../sep/psa093.md) 
[Tan](../tan/psa093.md)   
  
[Psalms Index](psa.md)  
  [Previous](psa092)  [Next](psa094.md) 

------------------------------------------------------------------------

### Vulgate (Latin): Psalms Chapter 93

<span id="001">1</span> Psalmus ipsi David, quarta sabbati. \[Deus
ultionum Dominus;  
Deus ultionum libere egit.  

<span id="002">2</span> Exaltare, qui judicas terram;  
redde retributionem superbis.  

<span id="003">3</span> Usquequo peccatores, Domine,  
usquequo peccatores gloriabuntur;  

<span id="004">4</span> effabuntur et loquentur iniquitatem;  
loquentur omnes qui operantur injustitiam?  

<span id="005">5</span> Populum tuum, Domine, humiliaverunt,  
et hæreditatem tuam vexaverunt.  

<span id="006">6</span> Viduam et advenam interfecerunt,  
et pupillos occiderunt.  

<span id="007">7</span> Et dixerunt: Non videbit Dominus,  
nec intelliget Deus Jacob.  

<span id="008">8</span> Intelligite, insipientes in populo;  
et stulti, aliquando sapite.  

<span id="009">9</span> Qui plantavit aurem non audiet?  
aut qui finxit oculum non considerat?  

<span id="010">10</span> Qui corripit gentes non arguet,  
qui docet hominem scientiam?  

<span id="011">11</span> Dominus scit cogitationes hominum,  
quoniam vanæ sunt.  

<span id="012">12</span> Beatus homo quem tu erudieris, Domine,  
et de lege tua docueris eum:  

<span id="013">13</span> ut mitiges ei a diebus malis,  
donec fodiatur peccatori fovea.  

<span id="014">14</span> Quia non repellet Dominus plebem suam,  
et hæreditatem suam non derelinquet,  

<span id="015">15</span> quoadusque justitia convertatur in judicium:  
et qui juxta illam, omnes qui recto sunt corde.  

<span id="016">16</span> Quis consurget mihi adversus malignantes?  
aut quis stabit mecum adversus operantes iniquitatem?  

<span id="017">17</span> Nisi quia Dominus adjuvit me,  
paulominus habitasset in inferno anima mea.  

<span id="018">18</span> Si dicebam: Motus est pes meus:  
misericordia tua, Domine, adjuvabat me.  

<span id="019">19</span> Secundum multitudinem dolorum meorum in corde
meo,  
consolationes tuæ lætificaverunt animam meam.  

<span id="020">20</span> Numquid adhæret tibi sedes iniquitatis,  
qui fingis laborem in præcepto?  

<span id="021">21</span> Captabunt in animam justi,  
et sanguinem innocentem condemnabunt.  

<span id="022">22</span> Et factus est mihi Dominus in refugium,  
et Deus meus in adjutorium spei meæ.  

<span id="023">23</span> Et reddet illis iniquitatem ipsorum,  
et in malitia eorum disperdet eos:  
disperdet illos Dominus Deus noster.\]

------------------------------------------------------------------------

[Next: Psalms Chapter 94](psa094.md)
