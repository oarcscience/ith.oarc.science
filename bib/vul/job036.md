[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job036)  [KJV](../kjv/job036)  [Sep](../sep/job036.md) 
[Tan](../tan/job036.md)   
  
[Job Index](job.md)  
  [Previous](job035)  [Next](job037.md) 

------------------------------------------------------------------------

### Vulgate (Latin): Job Chapter 36

<span id="001">1</span> Addens quoque Eliu, hæc locutus est:

<span id="002">2</span> \[Sustine me paululum, et indicabo tibi:  
adhuc enim habeo quod pro Deo loquar.  

<span id="003">3</span> Repetam scientiam meam a principio,  
et operatorem meum probabo justum.  

<span id="004">4</span> Vere enim absque mendacio sermones mei,  
et perfecta scientia probabitur tibi.  

<span id="005">5</span> Deus potentes non abjicit,  
cum et ipse sit potens:  

<span id="006">6</span> sed non salvat impios,  
et judicium pauperibus tribuit.  

<span id="007">7</span> Non auferet a justo oculos suos:  
et reges in solio collocat in perpetuum,  
et illi eriguntur.  

<span id="008">8</span> Et si fuerint in catenis,  
et vinciantur funibus paupertatis,  

<span id="009">9</span> indicabit eis opera eorum,  
et scelera eorum, quia violenti fuerunt.  

<span id="010">10</span> Revelabit quoque aurem eorum, ut corripiat:  
et loquetur, ut revertantur ab iniquitate.  

<span id="011">11</span> Si audierint et observaverint, complebunt dies
suos in bono,  
et annos suos in gloria:  

<span id="012">12</span> si autem non audierint,  
transibunt per gladium,  
et consumentur in stultitia.  

<span id="013">13</span> Simulatores et callidi provocant iram Dei,  
neque clamabunt cum vincti fuerint.  

<span id="014">14</span> Morietur in tempestate anima eorum,  
et vita eorum inter effeminatos.  

<span id="015">15</span> Eripiet de angustia sua pauperem,  
et revelabit in tribulatione aurem ejus.  

<span id="016">16</span> Igitur salvabit te de ore angusto latissime,  
et non habente fundamentum subter se:  
requies autem mensæ tuæ erit plena pinguedine.  

<span id="017">17</span> Causa tua quasi impii judicata est:  
causam judiciumque recipies.  

<span id="018">18</span> Non te ergo superet ira ut aliquem opprimas:  
nec multitudo donorum inclinet te.  

<span id="019">19</span> Depone magnitudinem tuam absque tribulatione,  
et omnes robustos fortitudine.  

<span id="020">20</span> Ne protrahas noctem,  
ut ascendant populi pro eis.  

<span id="021">21</span> Cave ne declines ad iniquitatem:  
hanc enim cœpisti sequi post miseriam.  

<span id="022">22</span> Ecce Deus excelsus in fortitudine sua,  
et nullus ei similis in legislatoribus.  

<span id="023">23</span> Quis poterit scrutari vias ejus?  
aut quis potest ei dicere: Operatus es iniquitatem?  

<span id="024">24</span> Memento quod ignores opus ejus,  
de quo cecinerunt viri.  

<span id="025">25</span> Omnes homines vident eum:  
unusquisque intuetur procul.  

<span id="026">26</span> Ecce Deus magnus vincens scientiam nostram:  
numerus annorum ejus inæstimabilis.  

<span id="027">27</span> Qui aufert stillas pluviæ,  
et effundit imbres ad instar gurgitum,  

<span id="028">28</span> qui de nubibus fluunt  
quæ prætexunt cuncta desuper.  

<span id="029">29</span> Si voluerit extendere nubes quasi tentorium
suum,  

<span id="030">30</span> et fulgurare lumine suo desuper,  
cardines quoque maris operiet.  

<span id="031">31</span> Per hæc enim judicat populos,  
et dat escas multis mortalibus.  

<span id="032">32</span> In manibus abscondit lucem,  
et præcepit ei ut rursus adveniat.  

<span id="033">33</span> Annuntiat de ea amico suo, quod possessio ejus
sit,  
et ad eam possit ascendere.\]

------------------------------------------------------------------------

[Next: Job Chapter 37](job037.md)
