[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan004)  [KJV](../kjv/dan004) 
[Sep:Dan](../sep/dan004)  [Sep:DaT](../sep/dat004) 
[Tan](../tan/dan004)   
  
[Daniel Index](dan)  
  [Previous](dan003)  [Next](dan005) 

------------------------------------------------------------------------

### Vulgate (Latin): Daniel Chapter 4

<span id="001">1</span> Ego Nabuchodonosor quietus eram in domo mea, et
florens in palatio meo:

<span id="002">2</span> somnium vidi, quod perterruit me: et
cogitationes meæ in strato meo, et visiones capitis mei conturbaverunt
me.

<span id="003">3</span> Et per me propositum est decretum ut
introducerentur in conspectu meo cuncti sapientes Babylonis, et ut
solutionem somnii indicarent mihi.

<span id="004">4</span> Tunc ingrediebantur arioli, magi, Chaldæi, et
aruspices, et somnium narravi in conspectu eorum: et solutionem ejus non
indicaverunt mihi,

<span id="005">5</span> donec collega ingressus est in conspectu meo
Daniel, cui nomen Baltassar secundum nomen dei mei, qui habet spiritum
deorum sanctorum in semetipso: et somnium coram ipso locutus sum.

<span id="006">6</span> Baltassar, princeps ariolorum, quoniam ego scio
quod spiritum sanctorum deorum habeas in te, et omne sacramentum non est
impossibile tibi: visiones somniorum meorum, quas vidi, et solutionem
earum narra.

<span id="007">7</span> Visio capitis mei in cubili meo: videbam, et
ecce arbor in medio terræ, et altitudo ejus nimia.

<span id="008">8</span> Magna arbor, et fortis, et proceritas ejus
contingens cælum: aspectus illius erat usque ad terminos universæ terræ.

<span id="009">9</span> Folia ejus pulcherrima, et fructus ejus nimius:
et esca universorum in ea. Subter eam habitabant animalia et bestiæ, et
in ramis ejus conversabantur volucres cæli: et ex ea vescebatur omnis
caro.

<span id="010">10</span> Videbam in visione capitis mei super stratum
meum, et ecce vigil, et sanctus, de cælo descendit.

<span id="011">11</span> Clamavit fortiter, et sic ait: Succidite
arborem, et præcidite ramos ejus: excutite folia ejus, et dispergite
fructus ejus: fugiant bestiæ, quæ subter eam sunt, et volucres de ramis
ejus.

<span id="012">12</span> Verumtamen germen radicum ejus in terra sinite,
et alligetur vinculo ferreo et æreo in herbis quæ foris sunt, et rore
cæli tingatur, et cum feris pars ejus in herba terræ.

<span id="013">13</span> Cor ejus ab humano commutetur, et cor feræ
detur ei: et septem tempora mutentur super eum.

<span id="014">14</span> In sententia vigilum decretum est, et sermo
sanctorum, et petitio: donec cognoscant viventes quoniam dominatur
Excelsus in regno hominum, et cuicumque voluerit, dabit illud, et
humillimum hominem constituet super eum.

<span id="015">15</span> Hoc somnium vidi ego Nabuchodonosor rex: tu
ergo Baltassar interpretationem narra festinus, quia omnes sapientes
regni mei non queunt solutionem edicere mihi: tu autem potes, quia
spiritus deorum sanctorum in te est.

<span id="016">16</span> Tunc Daniel, cujus nomen Baltassar, cœpit intra
semetipsum tacitus cogitare quasi una hora: et cogitationes ejus
conturbabant eum. Respondens autem rex, ait: Baltassar, somnium et
interpretatio ejus non conturbent te. Respondit Baltassar, et dixit:
Domine mi, somnium his, qui te oderunt, et interpretatio ejus hostibus
tuis sit.

<span id="017">17</span> Arborem, quam vidisti sublimem atque robustam,
cujus altitudo pertingit ad cælum, et aspectus illius in omnem terram;

<span id="018">18</span> et rami ejus pulcherrimi, et fructus ejus
nimius, et esca omnium in ea, subter eam habitantes bestiæ agri, et in
ramis ejus commorantes aves cæli:

<span id="019">19</span> tu es rex, qui magnificatus es, et invaluisti:
et magnitudo tua crevit, et pervenit usque ad cælum, et potestas tua in
terminos universæ terræ.

<span id="020">20</span> Quod autem vidit rex vigilem, et sanctum
descendere de cælo, et dicere: Succidite arborem, et dissipate illam,
attamen germen radicum ejus in terra dimittite, et vinciatur ferro et
ære in herbis foris, et rore cæli conspergatur, et cum feris sit pabulum
ejus, donec septem tempora mutentur super eum:

<span id="021">21</span> hæc est interpretatio sententiæ Altissimi, quæ
pervenit super dominum meum regem,

<span id="022">22</span> Ejicient te ab hominibus, et cum bestiis
ferisque erit habitatio tua, et fœnum ut bos comedes, et rore cæli
infunderis: septem quoque tempora mutabuntur super te, donec scias quod
dominetur Excelsus super regnum hominum, et cuicumque voluerit, det
illud.

<span id="023">23</span> Quod autem præcepit ut relinqueretur germen
radicum ejus, id est arboris: regnum tuum tibi manebit postquam
cognoveris potestatem esse cælestem.

<span id="024">24</span> Quam ob rem, rex, consilium meum placeat tibi,
et peccata tua eleemosynis redime, et iniquitates tuas misericordiis
pauperum: forsitan ignoscet delictis tuis.  

<span id="025">25</span> Omnia hæc venerunt super Nabuchodonosor regem.

<span id="026">26</span> Post finem mensium duodecim, in aula Babylonis
deambulabat.

<span id="027">27</span> Responditque rex, et ait: Nonne hæc est Babylon
magna, quam ego ædificavi in domum regni, in robore fortitudinis meæ, et
in gloria decoris mei?

<span id="028">28</span> Cumque sermo adhuc esset in ore regis, vox de
cælo ruit: Tibi dicitur, Nabuchodonosor rex: Regnum tuum transibit a te,

<span id="029">29</span> et ab hominibus ejicient te, et cum bestiis et
feris erit habitatio tua: fœnum quasi bos comedes, et septem tempora
mutabuntur super te, donec scias quod dominetur Excelsus in regno
hominum, et cuicumque voluerit, det illud.

<span id="030">30</span> Eadem hora sermo completus est super
Nabuchodonosor, et ex hominibus abjectus est, et fœnum ut bos comedit,
et rore cæli corpus ejus infectum est, donec capilli ejus in
similitudinem aquilarum crescerent, et ungues ejus quasi avium.  

<span id="031">31</span> Igitur post finem dierum, ego Nabuchodonosor
oculos meos ad cælum levavi, et sensus meus redditus est mihi: et
Altissimo benedixi, et viventem in sempiternum laudavi et glorificavi:
quia potestas ejus potestas sempiterna, et regnum ejus in generationem
et generationem.

<span id="032">32</span> Et omnes habitatores terræ apud eum in nihilum
reputati sunt: juxta voluntatem enim suam facit tam in virtutibus cæli
quam in habitatoribus terræ: et non est qui resistat manui ejus, et
dicat ei: Quare fecisti?

<span id="033">33</span> In ipso tempore sensus meus reversus est ad me,
et ad honorem regni mei, decoremque perveni: et figura mea reversa est
ad me, et optimates mei et magistratus mei requisierunt me, et in regno
meo restitutus sum: et magnificentia amplior addita est mihi.

<span id="034">34</span> Nunc igitur, ego Nabuchodonosor laudo, et
magnifico, et glorifico regem cæli: quia omnia opera ejus vera, et viæ
ejus judicia, et gradientes in superbia potest humiliare.

------------------------------------------------------------------------

[Next: Daniel Chapter 5](dan005)
