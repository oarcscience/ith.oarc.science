[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo001)  [KJV](../kjv/exo001)  [Sep](../sep/exo001) 
[Tan](../tan/exo001)   
  
[Exodus Index](exo)  
  [Previous](gen050)  [Next](exo002) 

------------------------------------------------------------------------

### Vulgate (Latin): Exodus Chapter 1

<span id="001">1</span> Hæc sunt nomina filiorum Israël qui ingressi
sunt in Ægyptum cum Jacob: singuli cum domibus suis introierunt:

<span id="002">2</span> Ruben, Simeon, Levi, Judas,

<span id="003">3</span> Issachar, Zabulon et Benjamin,

<span id="004">4</span> Dan et Nephthali, Gad et Aser.

<span id="005">5</span> Erant igitur omnes animæ eorum qui egressi sunt
de femore Jacob, septuaginta: Joseph autem in Ægypto erat.

<span id="006">6</span> Quo mortuo, et universis fratribus ejus, omnique
cognatione illa,

<span id="007">7</span> filii Israël creverunt, et quasi germinantes
multiplicati sunt: ac roborati nimis, impleverunt terram.  

<span id="008">8</span> Surrexit interea rex novus super Ægyptum, qui
ignorabat Joseph.

<span id="009">9</span> Et ait ad populum suum: Ecce, populus filiorum
Israël multus, et fortior nobis est.

<span id="010">10</span> Venite, sapienter opprimamus eum, ne forte
multiplicetur: et si ingruerit contra nos bellum, addatur inimicis
nostris, expugnatisque nobis egrediatur de terra.

<span id="011">11</span> Præposuit itaque eis magistros operum, ut
affligerent eos oneribus: ædificaveruntque urbes tabernaculorum
Pharaoni, Phithom et Ramesses.

<span id="012">12</span> Quantoque opprimebant eos, tanto magis
multiplicabantur, et crescebant:

<span id="013">13</span> oderantque filios Israël Ægyptii, et
affligebant illudentes eis,

<span id="014">14</span> atque ad amaritudinem perducebant vitam eorum
operibus duris luti et lateris, omnique famulatu, quo in terræ operibus
premebantur.

<span id="015">15</span> Dixit autem rex Ægypti obstetricibus Hebræorum,
quarum una vocabatur Sephora, altera Phua,

<span id="016">16</span> præcipiens eis: Quando obstetricabitis Hebræas,
et partus tempus advenerit: si masculus fuerit, interficite eum: si
femina, reservate.

<span id="017">17</span> Timuerunt autem obstetrices Deum, et non
fecerunt juxta præceptum regis Ægypti, sed conservabant mares.

<span id="018">18</span> Quibus ad se accersitis, rex ait: Quidnam est
hoc quod facere voluistis, ut pueros servaretis?

<span id="019">19</span> Quæ responderunt: Non sunt Hebreæ sicut ægyptiæ
mulieres: ipsæ enim obstetricandi habent scientiam, et priusquam
veniamus ad eas, pariunt.

<span id="020">20</span> Bene ergo fecit Deus obstetricibus: et crevit
populus, confortatusque est nimis.

<span id="021">21</span> Et quia timuerunt obstetrices Deum, ædificavit
eis domos.

<span id="022">22</span> Præcepit ergo Pharao omni populo suo, dicens:
Quidquid masculini sexus natum fuerit, in flumen projicite: quidquid
feminini, reservate.

------------------------------------------------------------------------

[Next: Exodus Chapter 2](exo002)
