[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen031)  [KJV](../kjv/gen031)  [Sep](../sep/gen031) 
[Tan](../tan/gen031)   
  
[Genesis Index](gen)  
  [Previous](gen030)  [Next](gen032) 

------------------------------------------------------------------------

### Vulgate (Latin): Genesis Chapter 31

<span id="001">1</span> Postquam autem audivit verba filiorum Laban
dicentium: Tulit Jacob omnia quæ fuerunt patris nostri, et de illius
facultate ditatus, factus est inclytus:

<span id="002">2</span> animadvertit quoque faciem Laban, quod non esset
erga se sicut heri et nudiustertius,

<span id="003">3</span> maxime dicente sibi Domino: Revertere in terram
patrum tuorum, et ad generationem tuam, eroque tecum.

<span id="004">4</span> Misit, et vocavit Rachel et Liam in agrum, ubi
pascebat greges,

<span id="005">5</span> dixitque eis: Video faciem patris vestri quod
non sit erga me sicut heri et nudiustertius: Deus autem patris mei fuit
mecum.

<span id="006">6</span> Et ipsæ nostis quod totis viribus meis servierim
patri vestro.

<span id="007">7</span> Sed et pater vester circumvenit me et mutavit
mercedem meam decem vicibus: et tamen non dimisit eum Deus ut noceret
mihi.

<span id="008">8</span> Si quando dixit: Variæ erunt mercedes tuæ:
pariebant omnes oves varios fœtus; quando vero e contrario, ait: Alba
quæque accipies pro mercede: omnes greges alba pepererunt.

<span id="009">9</span> Tulitque Deus substantiam patris vestri, et
dedit mihi.

<span id="010">10</span> Postquam enim conceptus ovium tempus advenerat,
levavi oculos meos, et vidi in somnis ascendentes mares super feminas,
varios et maculosos, et diversorum colorum.

<span id="011">11</span> Dixitque angelus Dei ad me in somnis: Jacob? Et
ego respondi: Adsum.

<span id="012">12</span> Qui ait: Leva oculos tuos, et vide universos
masculos ascendentes super feminas, varios, maculosos, atque respersos.
Vidi enim omnia quæ fecit tibi Laban.

<span id="013">13</span> Ego sum Deus Bethel, ubi unxisti lapidem, et
votum vovisti mihi. Nunc ergo surge, et egredere de terra hac, revertens
in terram nativitatis tuæ.

<span id="014">14</span> Responderuntque Rachel et Lia: Numquid habemus
residui quidquam in facultatibus et hæreditate domus patris nostri?

<span id="015">15</span> nonne quasi alienas reputavit nos, et vendidit,
comeditque pretium nostrum?

<span id="016">16</span> Sed Deus tulit opes patris nostri, et eas
tradidit nobis, ac filiis nostris: unde omnia quæ præcepit tibi Deus,
fac.

<span id="017">17</span> Surrexit itaque Jacob, et impositis liberis ac
conjugibus suis super camelos, abiit.

<span id="018">18</span> Tulitque omnem substantiam suam, et greges, et
quidquid in Mesopotamia acquisierat, pergens ad Isaac patrem suum in
terram Chanaan.  

<span id="019">19</span> Eo tempore ierat Laban ad tondendas oves, et
Rachel furata est idola patris sui.

<span id="020">20</span> Noluitque Jacob confiteri socero suo quod
fugeret.

<span id="021">21</span> Cumque abiisset tam ipse quam omnia quæ juris
sui erant, et amne transmisso pergeret contra montem Galaad,

<span id="022">22</span> nuntiatum est Laban die tertio quod fugeret
Jacob.

<span id="023">23</span> Qui, assumptis fratribus suis, persecutus est
eum diebus septem: et comprehendit eum in monte Galaad.

<span id="024">24</span> Viditque in somnis dicentem sibi Deum: Cave ne
quidquam aspere loquaris contra Jacob.

<span id="025">25</span> Jamque Jacob extenderat in monte tabernaculum:
cumque ille consecutus fuisset eum cum fratribus suis, in eodem monte
Galaad fixit tentorium.

<span id="026">26</span> Et dixit ad Jacob: Quare ita egisti, ut clam me
abigeres filias meas quasi captivas gladio?

<span id="027">27</span> cur ignorante me fugere voluisti, nec indicare
mihi, ut prosequerer te cum gaudio, et canticis, et tympanis, et
citharis?

<span id="028">28</span> Non es passus ut oscularer filios meos et
filias: stulte operatus es: et nunc quidem

<span id="029">29</span> valet manus mea reddere tibi malum: sed Deus
patris vestri heri dixit mihi: Cave ne loquaris contra Jacob quidquam
durius.

<span id="030">30</span> Esto, ad tuos ire cupiebas, et desiderio erat
tibi domus patris tui: cur furatus es deos meos?

<span id="031">31</span> Respondit Jacob: Quod inscio te profectus sum,
timui ne violenter auferres filias tuas.

<span id="032">32</span> Quod autem furti me arguis: apud quemcumque
inveneris deos tuos, necetur coram fratribus nostris: scrutare, quidquid
tuorum apud me inveneris, et aufer. Hæc dicens, ignorabat quod Rachel
furata esset idola.

<span id="033">33</span> Ingressus itaque Laban tabernaculum Jacob, et
Liæ, et utriusque famulæ, non invenit. Cumque intrasset tentorium
Rachelis,

<span id="034">34</span> illa festinans abscondit idola subter stramenta
cameli, et sedit desuper: scrutantique omne tentorium, et nihil
invenienti,

<span id="035">35</span> ait: Ne irascatur dominus meus quod coram te
assurgere nequeo: quia juxta consuetudinem feminarum nunc accidit mihi:
sic delusa sollicitudo quærentis est.

<span id="036">36</span> Tumensque Jacob, cum jurgio ait: Quam ob culpam
meam, et ob quod peccatum meum sic exarsisti post me,

<span id="037">37</span> et scrutatus es omnem supellectilem meam? quid
invenisti de cuncta substantia domus tuæ? pone hic coram fratribus meis,
et fratribus tuis, et judicent inter me et te.

<span id="038">38</span> Idcirco viginti annis fui tecum? oves tuæ et
capræ steriles non fuerunt, arietes gregis tui non comedi:

<span id="039">39</span> nec captum a bestia ostendi tibi, ego damnum
omne reddebam: quidquid furto peribat, a me exigebas:

<span id="040">40</span> die noctuque æstu urebar, et gelu, fugiebatque
somnus ab oculis meis.

<span id="041">41</span> Sicque per viginti annos in domo tua servivi
tibi, quatuordecim pro filiabus, et sex pro gregibus tuis: immutasti
quoque mercedem meam decem vicibus.

<span id="042">42</span> Nisi Deus patris mei Abraham, et timor Isaac
affuisset mihi, forsitan modo nudum me dimisisses: afflictionem meam et
laborem manuum mearum respexit Deus, et arguit te heri.  

<span id="043">43</span> Respondit ei Laban: Filiæ meæ et filii, et
greges tui, et omnia quæ cernis, mea sunt: quid possum facere filiis et
nepotibus meis?

<span id="044">44</span> Veni ergo, et ineamus fœdus, ut sit in
testimonium inter me et te.

<span id="045">45</span> Tulit itaque Jacob lapidem, et erexit illum in
titulum:

<span id="046">46</span> dixitque fratribus suis: Afferte lapides. Qui
congregantes fecerunt tumulum, comederuntque super eum:

<span id="047">47</span> quem vocavit Laban Tumulum testis: et Jacob,
Acervum testimonii, uterque juxta proprietatem linguæ suæ.

<span id="048">48</span> Dixitque Laban: Tumulus iste erit testis inter
me et te hodie, et idcirco appellatum est nomen ejus Galaad, id est,
Tumulus testis.

<span id="049">49</span> Intueatur et judicet Dominus inter nos quando
recesserimus a nobis,

<span id="050">50</span> si afflixeris filias meas, et si introduxeris
alias uxores super eas: nullus sermonis nostri testis est absque Deo,
qui præsens respicit.

<span id="051">51</span> Dixitque rursus ad Jacob: En tumulus hic, et
lapis quem erexi inter me et te,

<span id="052">52</span> testis erit: tumulus, inquam, iste et lapis
sint in testimonium, si aut ego transiero illum pergens ad te, aut tu
præterieris, malum mihi cogitans.

<span id="053">53</span> Deus Abraham, et Deus Nachor, judicet inter
nos, Deus patris eorum. Juravit ergo Jacob per timorem patris sui Isaac:

<span id="054">54</span> immolatisque victimis in monte, vocavit fratres
suos ut ederent panem. Qui cum comedissent, manserunt ibi:

<span id="055">55</span> Laban vero de nocte consurgens, osculatus est
filios, et filias suas, et benedixit illis: reversusque est in locum
suum.

------------------------------------------------------------------------

[Next: Genesis Chapter 32](gen032)
