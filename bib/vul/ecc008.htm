<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ecclesiastes: Ecclesiastes Chapter 8</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/ecc008.htm">Polyglot</A>&nbsp;
<A HREF="../kjv/ecc008.htm">KJV</A>&nbsp;
<A HREF="../sep/ecc008.htm">Sep</A>&nbsp;
<A HREF="../tan/ecc008.htm">Tan</A>&nbsp;

<BR>
<BR><A HREF="ecc.htm">Ecclesiastes Index</A><BR>
&nbsp;
<A HREF="ecc007.htm">Previous</A>&nbsp;
<A HREF="ecc009.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ecclesiastes Chapter 8</H3><P><a name="001">1</A>&nbsp;[Sapientia hominis lucet in vultu ejus,<BR> et potentissimus faciem illius commutabit.<BR></P>
<P><a name="002">2</A>&nbsp;Ego os regis observo,<BR> et pr&#230;cepta juramenti Dei.<BR></P>
<P><a name="003">3</A>&nbsp;Ne festines recedere a facie ejus,<BR> neque permaneas in opere malo:<BR> quia omne quod voluerit faciet.<BR></P>
<P><a name="004">4</A>&nbsp;Et sermo illius potestate plenus est,<BR> nec dicere ei quisquam potest: Quare ita facis?<BR></P>
<P><a name="005">5</A>&nbsp;Qui custodit pr&#230;ceptum non experietur quidquam mali.<BR> Tempus et responsionem cor sapientis intelligit.<BR></P>
<P><a name="006">6</A>&nbsp;Omni negotio tempus est, et opportunitas:<BR> et multa hominis afflictio,<BR></P>
<P><a name="007">7</A>&nbsp;quia ignorat pr&#230;terita,<BR> et futura nullo scire potest nuntio.<BR></P>
<P><a name="008">8</A>&nbsp;Non est in hominis potestate prohibere spiritum,<BR> nec habet potestatem in die mortis:<BR> nec sinitur quiescere ingruente bello,<BR> neque salvabit impietas impium.]<BR>
</P>
<P><a name="009">9</A>&nbsp;[Omnia h&#230;c consideravi,<BR> et dedi cor meum in cunctis operibus qu&#230; fiunt sub sole.<BR> Interdum dominatur homo homini in malum suum.<BR></P>
<P><a name="010">10</A>&nbsp;Vidi impios sepultos,<BR> qui etiam cum adhuc viverent<BR> in loco sancto erant,<BR> et laudabantur in civitate<BR> quasi justorum operum.<BR> Sed et hoc vanitas est.<BR></P>
<P><a name="011">11</A>&nbsp;Etenim quia non profertur cito contra malos sententia,<BR> absque timore ullo<BR> filii hominum perpetrant mala.<BR></P>
<P><a name="012">12</A>&nbsp;Attamen peccator ex eo quod centies facit malum,<BR> et per patientiam sustentatur;<BR> ego cognovi quod erit bonum timentibus Deum,<BR> qui verentur faciem ejus.<BR></P>
<P><a name="013">13</A>&nbsp;Non sit bonum impio,<BR> nec prolongentur dies ejus,<BR> sed quasi umbra transeant qui non timent faciem Domini.<BR></P>
<P><a name="014">14</A>&nbsp;Est et alia vanitas qu&#230; fit super terram:<BR> sunt justi quibus mala proveniunt<BR> quasi opera egerint impiorum:<BR> et sunt impii qui ita securi sunt<BR> quasi justorum facta habeant.<BR> Sed et hoc vanissimum judico.<BR></P>
<P><a name="015">15</A>&nbsp;Laudavi igitur l&#230;titiam;<BR> quod non esset homini bonum sub sole,<BR> nisi quod comederet, et biberet, atque gauderet,<BR> et hoc solum secum auferret de labore suo,<BR> in diebus vit&#230; su&#230; quos dedit ei Deus sub sole.<BR></P>
<P><a name="016">16</A>&nbsp;Et apposui cor meum ut scirem sapientiam,<BR> et intelligerem distentionem qu&#230; versatur in terra.<BR> Est homo qui diebus et noctibus somnum non capit oculis.<BR></P>
<P><a name="017">17</A>&nbsp;Et intellexi quod omnium operum Dei<BR> nullam possit homo invenire rationem<BR> eorum qu&#230; fiunt sub sole;<BR> et quanto plus laboraverit ad qu&#230;rendum,<BR> tanto minus inveniat:<BR> etiam si dixerit sapiens se nosse, non poterit reperire.]</P>
<P><HR>
<CENTER>
<A HREF="ecc009.htm">Next: Ecclesiastes Chapter 9</A></CENTER>
</BODY>
</HTML>
