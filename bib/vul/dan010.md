[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/dan010)  [KJV](../kjv/dan010.md) 
[Sep:Dan](../sep/dan010)  [Sep:DaT](../sep/dat010.md) 
[Tan](../tan/dan010.md)   
  
[Daniel Index](dan.md)  
  [Previous](dan009)  [Next](dan011.md) 

------------------------------------------------------------------------

### Vulgate (Latin): Daniel Chapter 10

<span id="001">1</span> Anno tertio Cyri regis Persarum, verbum
revelatum est Danieli cognomento Baltassar, et verbum verum, et
fortitudo magna: intellexitque sermonem: intelligentia enim est opus in
visione.

<span id="002">2</span> In diebus illis ego Daniel lugebam trium
hebdomadarum diebus:

<span id="003">3</span> panem desiderabilem non comedi, et caro et vinum
non introierunt in os meum, sed neque unguento unctus sum, donec
complerentur trium hebdomadarum dies.  

<span id="004">4</span> Die autem vigesima et quarta mensis primi, eram
juxta fluvium magnum, qui est Tigris.

<span id="005">5</span> Et levavi oculos meos, et vidi: et ecce vir unus
vestitus lineis, et renes ejus accincti auro obrizo:

<span id="006">6</span> et corpus ejus quasi chrysolithus, et facies
ejus velut species fulguris, et oculi ejus ut lampas ardens: et brachia
ejus, et quæ deorsum sunt usque ad pedes, quasi species æris candentis:
et vox sermonum ejus ut vox multitudinis.

<span id="007">7</span> Vidi autem ego Daniel solus visionem: porro viri
qui erant mecum non viderunt, sed terror nimius irruit super eos, et
fugerunt in absconditum.

<span id="008">8</span> Ego autem relictus solus vidi visionem grandem
hanc: et non remansit in me fortitudo, sed et species mea immutata est
in me, et emarcui, nec habui quidquam virium.

<span id="009">9</span> Et audivi vocem sermonum ejus: et audiens
jacebam consternatus super faciem meam, et vultus meus hærebat terræ.

<span id="010">10</span> Et ecce manus tetigit me, et erexit me super
genua mea, et super articulos manuum mearum.

<span id="011">11</span> Et dixit ad me: Daniel vir desideriorum,
intellige verba quæ ego loquor ad te, et sta in gradu tuo: nunc enim sum
missus ad te. Cumque dixisset mihi sermonem istum, steti tremens.

<span id="012">12</span> Et ait ad me: Noli metuere, Daniel: quia ex die
primo, quo posuisti cor tuum ad intelligendum ut te affligeres in
conspectu Dei tui, exaudita sunt verba tua: et ego veni propter sermones
tuos.

<span id="013">13</span> Princeps autem regni Persarum restitit mihi
viginti et uno diebus: et ecce Michaël, unus de principibus primis,
venit in adjutorium meum, et ego remansi ibi juxta regem Persarum.

<span id="014">14</span> Veni autem ut docerem te quæ ventura sunt
populo tuo in novissimis diebus, quoniam adhuc visio in dies.  

<span id="015">15</span> Cumque loqueretur mihi hujuscemodi verbis,
dejeci vultum meum ad terram, et tacui.

<span id="016">16</span> Et ecce quasi similitudo filii hominis tetigit
labia mea: et aperiens os meum locutus sum, et dixi ad eum, qui stabat
contra me: Domine mi, in visione tua dissolutæ sunt compages meæ, et
nihil in me remansit virium.

<span id="017">17</span> Et quomodo poterit servus domini mei loqui cum
domino meo? nihil enim in me remansit virium, sed et halitus meus
intercluditur.

<span id="018">18</span> Rursum ergo tetigit me quasi visio hominis, et
confortavit me,

<span id="019">19</span> et dixit: Noli timere, vir desideriorum: pax
tibi: confortare, et esto robustus. Cumque loqueretur mecum, convalui,
et dixi: Loquere, domine mi, quia confortasti me.

<span id="020">20</span> Et ait: Numquid scis quare venerim ad te? et
nunc revertar ut prælier adversum principem Persarum. Cum ego egrederer,
apparuit princeps Græcorum veniens.

<span id="021">21</span> Verumtamen annuntiabo tibi quod expressum est
in scriptura veritatis: et nemo est adjutor meus in omnibus his, nisi
Michaël princeps vester.

------------------------------------------------------------------------

[Next: Daniel Chapter 11](dan011.md)
