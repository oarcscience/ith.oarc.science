[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro003)  [KJV](../kjv/pro003)  [Sep](../sep/pro003) 
[Tan](../tan/pro003)   
  
[Proverbs Index](pro)  
  [Previous](pro002)  [Next](pro004) 

------------------------------------------------------------------------

### Vulgate (Latin): Proverbs Chapter 3

<span id="001">1</span> \[Fili mi, ne obliviscaris legis meæ,  
et præcepta mea cor tuum custodiat:  

<span id="002">2</span> longitudinem enim dierum, et annos vitæ, et
pacem,  
apponent tibi.  

<span id="003">3</span> Misericordia et veritas te non deserant;  
circumda eas gutturi tuo,  
et describe in tabulis cordis tui:  

<span id="004">4</span> et invenies gratiam, et disciplinam bonam,  
coram Deo et hominibus.  

<span id="005">5</span> Habe fiduciam in Domino ex toto corde tuo,  
et ne innitaris prudentiæ tuæ.  

<span id="006">6</span> In omnibus viis tuis cogita illum,  
et ipse diriget gressus tuos.  

<span id="007">7</span> Ne sis sapiens apud temetipsum;  
time Deum, et recede a malo:  

<span id="008">8</span> sanitas quippe erit umbilico tuo,  
et irrigatio ossium tuorum.  

<span id="009">9</span> Honora Dominum de tua substantia,  
et de primitiis omnium frugum tuarum da ei:  

<span id="010">10</span> et implebuntur horrea tua saturitate,  
et vino torcularia tua redundabunt.\]  

<span id="011">11</span> \[Disciplinam Domini, fili mi, ne abjicias,  
nec deficias cum ab eo corriperis:  

<span id="012">12</span> quem enim diligit Dominus, corripit,  
et quasi pater in filio complacet sibi.  

<span id="013">13</span> Beatus homo qui invenit sapientiam,  
et qui affluit prudentia.  

<span id="014">14</span> Melior est acquisitio ejus negotiatione
argenti,  
et auri primi et purissimi fructus ejus.  

<span id="015">15</span> Pretiosior est cunctis opibus,  
et omnia quæ desiderantur huic non valent comparari.  

<span id="016">16</span> Longitudo dierum in dextera ejus,  
et in sinistra illius divitiæ et gloria.  

<span id="017">17</span> Viæ ejus viæ pulchræ,  
et omnes semitæ illius pacificæ.  

<span id="018">18</span> Lignum vitæ est his qui apprehenderint eam,  
et qui tenuerit eam beatus.  

<span id="019">19</span> Dominus sapientia fundavit terram;  
stabilivit cælos prudentia.  

<span id="020">20</span> Sapientia illius eruperunt abyssi,  
et nubes rore concrescunt.\]  

<span id="021">21</span> \[Fili mi, ne effluant hæc ab oculis tuis.  
Custodi legem atque consilium,  

<span id="022">22</span> et erit vita animæ tuæ,  
et gratia faucibus tuis.  

<span id="023">23</span> Tunc ambulabis fiducialiter in via tua,  
et pes tuus non impinget.  

<span id="024">24</span> Si dormieris, non timebis;  
quiesces, et suavis erit somnus tuus.  

<span id="025">25</span> Ne paveas repentino terrore,  
et irruentes tibi potentias impiorum.  

<span id="026">26</span> Dominus enim erit in latere tuo,  
et custodiet pedem tuum, ne capiaris.\]  

<span id="027">27</span> \[Noli prohibere benefacere eum qui potest:  
si vales, et ipse benefac.  

<span id="028">28</span> Ne dicas amico tuo: Vade, et revertere: cras
dabo tibi:  
cum statim possis dare.  

<span id="029">29</span> Ne moliaris amico tuo malum,  
cum ille in te habeat fiduciam.  

<span id="030">30</span> Ne contendas adversus hominem frustra,  
cum ipse tibi nihil mali fecerit.  

<span id="031">31</span> Ne æmuleris hominem injustum,  
nec imiteris vias ejus:  

<span id="032">32</span> quia abominatio Domini est omnis illusor,  
et cum simplicibus sermocinatio ejus.  

<span id="033">33</span> Egestas a Domino in domo impii;  
habitacula autem justorum benedicentur.  

<span id="034">34</span> Ipse deludet illusores,  
et mansuetis dabit gratiam.  

<span id="035">35</span> Gloriam sapientes possidebunt;  
stultorum exaltatio ignominia.\]  

------------------------------------------------------------------------

[Next: Proverbs Chapter 4](pro004)
