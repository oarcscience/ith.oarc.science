[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/phi004)  [GNT](../gnt/phi004.md) 
[KJV](../kjv/phi004.md)   
  
[Philippians Index](phi.md)  
  [Previous](phi003)  [Next](col001.md) 

------------------------------------------------------------------------

### Vulgate (Latin): Philippians Chapter 4

<span id="001">1</span> Itaque fratres mei carissimi, et
desideratissimi, gaudium meum, et corona mea: sic state in Domino,
carissimi.

<span id="002">2</span> Evodiam rogo, et Syntychen deprecor, idipsum
sapere in Domino.

<span id="003">3</span> Etiam rogo et te, germane compar, adjuva illas,
quæ mecum laboraverunt in Evangelio cum Clemente, et ceteris adjutoribus
meis, quorum nomina sunt in libro vitæ.

<span id="004">4</span> Gaudete in Domino semper: iterum dico gaudete.

<span id="005">5</span> Modestia vestra nota sit omnibus hominibus:
Dominus prope est.

<span id="006">6</span> Nihil solliciti sitis: sed in omni oratione, et
obsecratione, cum gratiarum actione petitiones vestræ innotescant apud
Deum.

<span id="007">7</span> Et pax Dei, quæ exuperat omnem sensum, custodiat
corda vestra, et intelligentias vestras in Christo Jesu.

<span id="008">8</span> De cetero fratres, quæcumque sunt vera,
quæcumque pudica, quæcumque justa, quæcumque sancta, quæcumque amabilia,
quæcumque bonæ famæ, siqua virtus, siqua laus disciplinæ, hæc cogitate.

<span id="009">9</span> Quæ et didicistis, et accepistis, et audistis,
et vidistis in me, hæc agite: et Deus pacis erit vobiscum.  

<span id="010">10</span> Gavisus sum autem in Domino vehementer, quoniam
tandem aliquando refloruistis pro me sentire, sicut et sentiebatis:
occupati autem eratis.

<span id="011">11</span> Non quasi propter penuriam dico: ego enim
didici, in quibus sum, sufficiens esse.

<span id="012">12</span> Scio et humiliari, scio et abundare (ubique et
in omnibus institutus sum): et satiari, et esurire, et abundare, et
penuriam pati.

<span id="013">13</span> Omnia possum in eo qui me confortat.

<span id="014">14</span> Verumtamen bene fecistis, communicantes
tribulationi meæ.

<span id="015">15</span> Scitis autem et vos Philippenses, quod in
principio Evangelii, quando profectus sum a Macedonia, nulla mihi
ecclesia communicavit in ratione dati et accepti, nisi vos soli:

<span id="016">16</span> quia et Thessalonicam semel et bis in usum mihi
misistis.

<span id="017">17</span> Non quia quæro datum, sed requiro fructum
abundantem in ratione vestra.

<span id="018">18</span> Habeo autem omnia, et abundo: repletus sum,
acceptis ab Epaphrodito quæ misistis odorem suavitatis, hostiam
acceptam, placentem Deo.

<span id="019">19</span> Deus autem meus impleat omne desiderium vestrum
secundum divitias suas in gloria in Christo Jesu.

<span id="020">20</span> Deo autem et Patri nostro gloria in sæcula
sæculorum. Amen.  

<span id="021">21</span> Salutate omnem sanctum in Christo Jesu.

<span id="022">22</span> Salutant vos, qui mecum sunt, fratres. Salutant
vos omnes sancti, maxime autem qui de Cæsaris domo sunt.

<span id="023">23</span> Gratia Domini nostri Jesu Christi cum spiritu
vestro. Amen.

------------------------------------------------------------------------

[Next: Colossians Chapter 1](col001.md)
