[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num027)  [KJV](../kjv/num027)  [Sep](../sep/num027.md) 
[Tan](../tan/num027.md)   
  
[Numbers Index](num.md)  
  [Previous](num026)  [Next](num028.md) 

------------------------------------------------------------------------

### Vulgate (Latin): Numbers Chapter 27

<span id="001">1</span> Accesserunt autem filiæ Salphaad, filii Hepher,
filii Galaad, filii Machir, filii Manasse, qui fuit filius Joseph:
quarum sunt nomina, Maala, et Noa, et Hegla, et Melcha, et Thersa.

<span id="002">2</span> Steteruntque coram Moyse et Eleazaro sacerdote
et cunctis principibus populi ad ostium tabernaculi fœderis, atque
dixerunt:

<span id="003">3</span> Pater noster mortuus est in deserto, nec fuit in
seditione, quæ concitata est contra Dominum sub Core, sed in peccato suo
mortuus est: hic non habuit mares filios. Cur tollitur nomen illius de
familia sua, quia non habuit filium? date nobis possessionem inter
cognatos patris nostri.

<span id="004">4</span> Retulitque Moyses causam earum ad judicium
Domini.

<span id="005">5</span> Qui dixit ad eum:

<span id="006">6</span> Justam rem postulant filiæ Salphaad: da eis
possessionem inter cognatos patris sui, et ei in hæreditatem succedant.

<span id="007">7</span> Ad filios autem Israël loqueris hæc:

<span id="008">8</span> Homo cum mortuus fuerit absque filio, ad filiam
ejus transibit hæreditas.

<span id="009">9</span> Si filiam non habuerit, habebit successores
fratres suos.

<span id="010">10</span> Quod si et fratres non fuerint, dabitis
hæreditatem fratribus patris ejus.

<span id="011">11</span> Sin autem nec patruos habuerit, dabitur
hæreditas his qui ei proximi sunt. Eritque hoc filiis Israël sanctum
lege perpetua, sicut præcepit Dominus Moysi.  

<span id="012">12</span> Dixit quoque Dominus ad Moysen: Ascende in
montem istum Abarim, et contemplare inde terram, quam daturus sum filiis
Israël.

<span id="013">13</span> Cumque videris eam, ibis et tu ad populum tuum,
sicut ivit frater tuus Aaron:

<span id="014">14</span> quia offendistis me in deserto Sin in
contradictione multitudinis, nec sanctificare me voluistis coram ea
super aquas. Hæ sunt aquæ contradictionis in Cades deserti Sin.

<span id="015">15</span> Cui respondit Moyses:

<span id="016">16</span> Provideat Dominus Deus spirituum omnis carnis
hominem, qui sit super multitudinem hanc:

<span id="017">17</span> et possit exire et intrare ante eos, et educere
eos vel introducere: ne sit populus Domini sicut oves absque pastore.

<span id="018">18</span> Dixitque Dominus ad eum: Tolle Josue filium
Nun, virum in quo est spiritus, et pone manum tuam super eum.

<span id="019">19</span> Qui stabit coram Eleazaro sacerdote et omni
multitudine:

<span id="020">20</span> et dabis ei præcepta cunctis videntibus, et
partem gloriæ tuæ, ut audiat eum omnis synagoga filiorum Israël.

<span id="021">21</span> Pro hoc, si quid agendum erit, Eleazar sacerdos
consulet Dominum. Ad verbum ejus egredietur et ingredietur ipse, et
omnes filii Israël cum eo, et cetera multitudo.

<span id="022">22</span> Fecit Moyses ut præceperat Dominus: cumque
tulisset Josue, statuit eum coram Eleazaro sacerdote et omni frequentia
populi.

<span id="023">23</span> Et impositis capiti ejus manibus, cuncta
replicavit quæ mandaverat Dominus.

------------------------------------------------------------------------

[Next: Numbers Chapter 28](num028.md)
