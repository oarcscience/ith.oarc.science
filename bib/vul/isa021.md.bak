[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa021)  [KJV](../kjv/isa021)  [Sep](../sep/isa021.md) 
[Tan](../tan/isa021.md)   
  
[Isaiah Index](isa.md)  
  [Previous](isa020)  [Next](isa022.md) 

------------------------------------------------------------------------

### Vulgate (Latin): Isaiah Chapter 21

<span id="001">1</span> Onus deserti maris. \[Sicut turbines ab africo
veniunt,  
de deserto venit,  
de terra horribili.  

<span id="002">2</span> Visio dura nuntiata est mihi:  
qui incredulus est infideliter agit;  
et qui depopulator est vastat.  
Ascende, Ælam; obside, Mede;  
omnem gemitum ejus cessare feci.  

<span id="003">3</span> Propterea repleti sunt lumbi mei dolore;  
angustia possedit me  
sicut angustia parturientis;  
corrui cum audirem, conturbatus sum cum viderem.  

<span id="004">4</span> Emarcuit cor meum;  
tenebræ stupefecerunt me:  
Babylon dilecta mea  
posita est mihi in miraculum.  

<span id="005">5</span> Pone mensam, contemplare in specula  
comedentes et bibentes:  
surgite, principes,  
arripite clypeum.  

<span id="006">6</span> Hæc enim dixit mihi Dominus:  
Vade, et pone speculatorem,  
et quodcumque viderit annuntiet.  

<span id="007">7</span> Et vidit currum duorum equitum,  
ascensorem asini,  
et ascensorem cameli;  
et contemplatus est diligenter multo intuitu.  

<span id="008">8</span> Et clamavit leo:  
Super speculam Domini ego sum,  
stans jugiter per diem;  
et super custodiam meam ego sum,  
stans totis noctibus.  

<span id="009">9</span> Ecce iste venit ascensor  
vir bigæ equitum;  
et respondit, et dixit:  
Cecidit, cecidit Babylon,  
et omnia sculptilia deorum ejus  
contrita sunt in terram.  

<span id="010">10</span> Tritura mea et filii areæ meæ,  
quæ audivi a Domino exercituum,  
Deo Israël,  
annuntiavi vobis.\]  

<span id="011">11</span> Onus Duma. \[Ad me clamat ex Seir:  
Custos, quid de nocte?  
custos, quid de nocte?  

<span id="012">12</span> Dixit custos:  
Venit mane et nox;  
si quæritis, quærite;  
convertimini, venite.\]  

<span id="013">13</span> Onus in Arabia. \[In saltu ad vesperam
dormietis,  
in semitis Dedanim.  

<span id="014">14</span> Occurrentes sitienti ferte aquam,  
qui habitatis terram austri;  
cum panibus occurrite fugienti.  

<span id="015">15</span> A facie enim gladiorum fugerunt,  
a facie gladii imminentis,  
a facie arcus extenti,  
a facie gravis prælii.  

<span id="016">16</span> Quoniam hæc dicit Dominus ad me:  
Adhuc in uno anno, quasi in anno mercenarii,  
et auferetur omnis gloria Cedar.  

<span id="017">17</span> Et reliquiæ numeri sagittariorum fortium  
de filiis Cedar imminuentur;  
Dominus enim Deus Israël locutus est.\]

------------------------------------------------------------------------

[Next: Isaiah Chapter 22](isa022.md)
