<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eze005.htm">Polyglot</A>&nbsp;
<A HREF="../kjv/eze005.htm">KJV</A>&nbsp;
<A HREF="../sep/eze005.htm">Sep</A>&nbsp;
<A HREF="../tan/eze005.htm">Tan</A>&nbsp;

<BR>
<BR><A HREF="eze.htm">Ezekiel Index</A><BR>
&nbsp;
<A HREF="eze004.htm">Previous</A>&nbsp;
<A HREF="eze006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 5</H3><P><a name="001">1</A>&nbsp;Et tu, fili hominis, sume tibi gladium acutum, radentem pilos, et assumes eum et duces per caput tuum et per barbam tuam, et assumes tibi stateram ponderis et divides eos.</P>
<P><a name="002">2</A>&nbsp;Tertiam partem igni combures in medio civitatis, juxta completionem dierum obsidionis, et assumes tertiam partem, et concides gladio in circuitu ejus: tertiam vero aliam disperges in ventum, et gladium nudabo post eos.</P>
<P><a name="003">3</A>&nbsp;Et sumes inde parvum numerum, et ligabis eos in summitate pallii tui:</P>
<P><a name="004">4</A>&nbsp;et ex eis rursum tolles, et projicies eos in medio ignis, et combures eos igni, et ex eo egredietur ignis in omnem domum Isra&#235;l.<BR>
</P>
<P><a name="005">5</A>&nbsp;H&#230;c dicit Dominus Deus: Ista est Jerusalem: in medio gentium posui eam, et in circuitu ejus terras.</P>
<P><a name="006">6</A>&nbsp;Et contempsit judicia mea, ut plus esset impia quam gentes, et pr&#230;cepta mea ultra quam terr&#230; qu&#230; in circuitu ejus sunt: judicia enim mea projecerunt, et in pr&#230;ceptis meis non ambulaverunt.</P>
<P><a name="007">7</A>&nbsp;Idcirco h&#230;c dicit Dominus Deus: Quia superastis gentes qu&#230; in circuitu vestro sunt, et in pr&#230;ceptis meis non ambulastis, et judicia mea non fecistis, et juxta judicia gentium qu&#230; in circuitu vestro sunt non estis operati,</P>
<P><a name="008">8</A>&nbsp;ideo h&#230;c dicit Dominus Deus: Ecce ego ad te, et ipse ego faciam in medio tui judicia in oculis gentium:</P>
<P><a name="009">9</A>&nbsp;et faciam in te quod non feci, et quibus similia ultra non faciam, propter omnes abominationes tuas.</P>
<P><a name="010">10</A>&nbsp;Ideo patres comedent filios in medio tui, et filii comedent patres suos: et faciam in te judicia, et ventilabo universas reliquias tuas in omnem ventum.<BR>
</P>
<P><a name="011">11</A>&nbsp;Idcirco vivo ego, dicit Dominus Deus, nisi pro eo quod sanctum meum violasti in omnibus offensionibus tuis et in cunctis abominationibus tuis, ego quoque confringam: et non parcet oculus meus, et non miserebor.</P>
<P><a name="012">12</A>&nbsp;Tertia pars tui peste morietur, et fame consumetur in medio tui, et tertia pars tui in gladio cadet in circuitu tuo: tertiam vero partem tuam in omnem ventum dispergam, et gladium evaginabo post eos.</P>
<P><a name="013">13</A>&nbsp;Et complebo furorem meum, et requiescere faciam indignationem meam in eis, et consolabor: et scient quia ego Dominus locutus sum in zelo meo, cum implevero indignationem meam in eis.</P>
<P><a name="014">14</A>&nbsp;Et dabo te in desertum, et in opprobrium gentibus qu&#230; in circuitu tuo sunt, in conspectu omnis pr&#230;tereuntis:</P>
<P><a name="015">15</A>&nbsp;et eris opprobrium et blasphemia, exemplum et stupor in gentibus qu&#230; in circuitu tuo sunt, cum fecero in te judicia in furore, et in indignatione, et in increpationibus ir&#230;.</P>
<P><a name="016">16</A>&nbsp;Ego Dominus locutus sum: quando misero sagittas famis pessimas in eos, qu&#230; erunt mortifer&#230;, et quas mittam ut disperdam vos: et famem congregabo super vos, et conteram in vobis baculum panis:</P>
<P><a name="017">17</A>&nbsp;et immittam in vos famem et bestias pessimas, usque ad internecionem: et pestilentia et sanguis transibunt per te, et gladium inducam super te. Ego Dominus locutus sum.</P>
<P><HR>
<CENTER>
<A HREF="eze006.htm">Next: Ezekiel Chapter 6</A></CENTER>
</BODY>
</HTML>
