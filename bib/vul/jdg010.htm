<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 10</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdg010.htm">Polyglot</A>&nbsp;
<A HREF="../kjv/jdg010.htm">KJV</A>&nbsp;
<A HREF="../sep/jdb010.htm">Sep:JdB</A>&nbsp;
<A HREF="../sep/jda010.htm">Sep:JdA</A>&nbsp;
<A HREF="../tan/jdg010.htm">Tan</A>&nbsp;

<BR>
<BR><A HREF="jdg.htm">Judges Index</A><BR>
&nbsp;
<A HREF="jdg009.htm">Previous</A>&nbsp;
<A HREF="jdg011.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 10</H3><P><a name="001">1</A>&nbsp;Post Abimelech surrexit dux in Isra&#235;l Thola filius Phua patrui Abimelech, vir de Issachar, qui habitavit in Samir montis Ephraim:</P>
<P><a name="002">2</A>&nbsp;et judicavit Isra&#235;lem viginti et tribus annis, mortuusque est, ac sepultus in Samir.</P>
<P><a name="003">3</A>&nbsp;Huic successit Jair Galaadites, qui judicavit Isra&#235;l per viginti et duos annos,</P>
<P><a name="004">4</A>&nbsp;habens triginta filios sedentes super triginta pullos asinarum, et principes triginta civitatum, qu&#230; ex nomine ejus sunt appellat&#230; Havoth Jair, id est, oppida Jair, usque in pr&#230;sentem diem, in terra Galaad.</P>
<P><a name="005">5</A>&nbsp;Mortuusque est Jair, ac sepultus in loco cui est vocabulum Camon.<BR>
</P>
<P><a name="006">6</A>&nbsp;Filii autem Isra&#235;l peccatis veteribus jungentes nova, fecerunt malum in conspectu Domini, et servierunt idolis, Baalim et Astaroth, et diis Syri&#230; ac Sidonis et Moab et filiorum Ammon et Philisthiim: dimiseruntque Dominum, et non coluerunt eum.</P>
<P><a name="007">7</A>&nbsp;Contra quos Dominus iratus, tradidit eos in manus Philisthiim et filiorum Ammon.</P>
<P><a name="008">8</A>&nbsp;Afflictique sunt, et vehementer oppressi per annos decem et octo, omnes qui habitabant trans Jordanem in terra Amorrh&#230;i, qui est in Galaad:</P>
<P><a name="009">9</A>&nbsp;in tantum ut filii Ammon, Jordane transmisso, vastarent Judam et Benjamin et Ephraim: afflictusque est Isra&#235;l nimis.</P>
<P><a name="010">10</A>&nbsp;Et clamantes ad Dominum, dixerunt: Peccavimus tibi, quia dereliquimus Dominum Deum nostrum, et servivimus Baalim.</P>
<P><a name="011">11</A>&nbsp;Quibus locutus est Dominus: Numquid non &#198;gyptii et Amorrh&#230;i, filiique Ammon et Philisthiim,</P>
<P><a name="012">12</A>&nbsp;Sidonii quoque et Amalec et Chanaan oppresserunt vos, et clamastis ad me, et erui vos de manu eorum?</P>
<P><a name="013">13</A>&nbsp;Et tamen reliquistis me, et coluistis deos alienos: idcirco non addam ut ultra vos liberem:</P>
<P><a name="014">14</A>&nbsp;ite, et invocate deos quos elegistis: ipsi vos liberent in tempore angusti&#230;.</P>
<P><a name="015">15</A>&nbsp;Dixeruntque filii Isra&#235;l ad Dominum: Peccavimus, redde tu nobis quidquid tibi placet: tantum nunc libera nos.</P>
<P><a name="016">16</A>&nbsp;Qu&#230; dicentes, omnia de finibus suis alienorum deorum idola projecerunt, et servierunt Domino Deo: qui doluit super miseriis eorum.</P>
<P><a name="017">17</A>&nbsp;Itaque filii Ammon conclamantes in Galaad fixere tentoria, contra quos congregati filii Isra&#235;l in Maspha castrametati sunt.</P>
<P><a name="018">18</A>&nbsp;Dixeruntque principes Galaad singuli ad proximos suos: Qui primus ex nobis contra filios Ammon c&#156;perit dimicare, erit dux populi Galaad.</P>
<P><HR>
<CENTER>
<A HREF="jdg011.htm">Next: Judges Chapter 11</A></CENTER>
</BODY>
</HTML>
