[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze004)  [KJV](../kjv/eze004)  [Sep](../sep/eze004.md) 
[Tan](../tan/eze004.md)   
  
[Ezekiel Index](eze.md)  
  [Previous](eze003)  [Next](eze005.md) 

------------------------------------------------------------------------

### Vulgate (Latin): Ezekiel Chapter 4

<span id="001">1</span> Et tu, fili hominis, sume tibi laterem, et pones
eum coram te, et describes in eo civitatem Jerusalem.

<span id="002">2</span> Et ordinabis adversus eam obsidionem, et
ædificabis munitiones, et comportabis aggerem, et dabis contra eam
castra, et pones arietes in gyro.

<span id="003">3</span> Et tu sume tibi sartaginem ferream, et pones eam
in murum ferreum inter te et inter civitatem: et obfirmabis faciem tuam
ad eam, et erit in obsidionem, et circumdabis eam: signum est domui
Israël.  

<span id="004">4</span> Et tu dormies super latus tuum sinistrum, et
pones iniquitates domus Israël super eo, numero dierum quibus dormies
super illud: et assumes iniquitatem eorum.

<span id="005">5</span> Ego autem dedi tibi annos iniquitatis eorum,
numero dierum trecentos et nonaginta dies: et portabis iniquitatem domus
Israël.

<span id="006">6</span> Et cum compleveris hæc, dormies super latus tuum
dexterum secundo, et assumes iniquitatem domus Juda quadraginta diebus:
diem pro anno, diem, inquam, pro anno, dedi tibi.

<span id="007">7</span> Et ad obsidionem Jerusalem convertes faciem
tuam, et brachium tuum erit extentum: et prophetabis adversus eam.

<span id="008">8</span> Ecce circumdedi te vinculis: et non te convertes
a latere tuo in latus aliud, donec compleas dies obsidionis tuæ.

<span id="009">9</span> Et tu, sume tibi frumentum, et hordeum, et
fabam, et lentem, et milium, et viciam: et mittes ea in vas unum, et
facies tibi panes numero dierum quibus dormies super latus tuum:
trecentis et nonaginta diebus comedes illud.

<span id="010">10</span> Cibus autem tuus, quo vesceris, erit in pondere
viginti stateres in die: a tempore usque ad tempus comedes illud.

<span id="011">11</span> Et aquam in mensura bibes, sextam partem hin: a
tempore usque ad tempus bibes illud.

<span id="012">12</span> Et quasi subcinericium hordeaceum comedes
illud, et stercore quod egreditur de homine operies illud in oculis
eorum.

<span id="013">13</span> Et dixit Dominus: Sic comedent filii Israël
panem suum pollutum inter gentes ad quas ejiciam eos. Et dixi:

<span id="014">14</span> A, a, a, Domine Deus, ecce anima mea non est
polluta: et morticinum, et laceratum a bestiis non comedi ab infantia
mea usque nunc, et non est ingressa in os meum omnis caro immunda.

<span id="015">15</span> Et dixit ad me: Ecce dedi tibi fimum boum pro
stercoribus humanis, et facies panem tuum in eo.

<span id="016">16</span> Et dixit ad me: Fili hominis, ecce ego conteram
baculum panis in Jerusalem, et comedent panem in pondere et in
sollicitudine, et aquam in mensura et in angustia bibent,

<span id="017">17</span> ut deficientibus pane et aqua, corruat
unusquisque ad fratrem suum, et contabescant in iniquitatibus suis.

------------------------------------------------------------------------

[Next: Ezekiel Chapter 5](eze005.md)
