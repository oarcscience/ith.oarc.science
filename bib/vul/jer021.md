[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer021)  [KJV](../kjv/jer021)  [Sep](../sep/jer021) 
[Tan](../tan/jer021)   
  
[Jeremiah Index](jer)  
  [Previous](jer020)  [Next](jer022) 

------------------------------------------------------------------------

### Vulgate (Latin): Jeremiah Chapter 21

<span id="001">1</span> Verbum quod factum est ad Jeremiam a Domino,
quando misit ad eum rex Sedecias Phassur filium Melchiæ, et Sophoniam
filium Maasiæ sacerdotem, dicens:

<span id="002">2</span> Interroga pro nobis Dominum, quia
Nabuchodonosor, rex Babylonis, præliatur adversum nos: si forte faciat
Dominus nobiscum secundum omnia mirabilia sua, et recedat a nobis.

<span id="003">3</span> Et dixit Jeremias ad eos: Sic dicetis Sedeciæ:

<span id="004">4</span> Hæc dicit Dominus Deus Israël: Ecce ego
convertam vasa belli quæ in manibus vestris sunt, et quibus vos pugnatis
adversum regem Babylonis et Chaldæos qui obsident vos in circuitu
murorum: et congregabo ea in medio civitatis hujus.

<span id="005">5</span> Et debellabo ego vos in manu extenta, et in
brachio forti, et in furore, et in indignatione, et in ira grandi.

<span id="006">6</span> Et percutiam habitatores civitatis hujus:
homines et bestiæ pestilentia magna morientur.

<span id="007">7</span> Et post hæc, ait Dominus, dabo Sedeciam regem
Juda, et servos ejus, et populum ejus, et qui derelicti sunt in civitate
hac a peste, et gladio, et fame, in manu Nabuchodonosor regis Babylonis,
et in manu inimicorum eorum, et in manu quærentium animam eorum: et
percutiet eos in ore gladii, et non flectetur, neque parcet, nec
miserebitur.

<span id="008">8</span> Et ad populum hunc dices: Hæc dicit Dominus:
Ecce ego do coram vobis viam vitæ, et viam mortis.

<span id="009">9</span> Qui habitaverit in urbe hac morietur gladio, et
fame, et peste: qui autem egressus fuerit, et transfugerit ad Chaldæos
qui obsident vos, vivet, et erit ei anima sua quasi spolium.

<span id="010">10</span> Posui enim faciem meam super civitatem hanc in
malum, et non in bonum, ait Dominus: in manu regis Babylonis dabitur, et
exuret eam igni.

<span id="011">11</span> Et domui regis Juda: \[Audite verba Domini,  

<span id="012">12</span> domus David.  
Hæc dicit Dominus:  
Judicate mane judicium,  
et eruite vi oppressum de manu calumniantis,  
ne forte egrediatur ut ignis indignatio mea,  
et succendatur, et non sit qui extinguat,  
propter malitiam studiorum vestrorum.  

<span id="013">13</span> Ecce ego ad te, habitatricem vallis solidæ
atque campestris,  
ait Dominus:  
qui dicitis: Quis percutiet nos?  
et quis ingredietur domos nostras?  

<span id="014">14</span> Et visitabo super vos juxta fructum studiorum
vestrorum,  
dicit Dominus:  
et succendam ignem in saltu ejus,  
et devorabit omnia in circuitu ejus.\]

------------------------------------------------------------------------

[Next: Jeremiah Chapter 22](jer022)
