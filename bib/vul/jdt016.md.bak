[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdt016)  [Apo](../apo/jdt016.md) 
[Sep](../sep/jdt016.md)   
  
[Judith Index](jdt.md)  
  [Previous](jdt015)  [Next](est001.md) 

------------------------------------------------------------------------

### Vulgate (Latin): Judith Chapter 16

<span id="001">1</span> Tunc cantavit canticum hoc Domino Judith,
dicens:

<span id="002">2</span> \[Incipite Domino in tympanis;  
cantate Domino in cymbalis;  
modulamini illi psalmum novum:  
exaltate, et invocate nomen ejus.  

<span id="003">3</span> Dominus conterens bella,  
Dominus nomen est illi.  

<span id="004">4</span> Qui posuit castra sua in medio populi sui,  
ut eriperet nos de manu omnium inimicorum nostrorum.  

<span id="005">5</span> Venit Assur ex montibus ab aquilone  
in multitudine fortitudinis suæ:  
cujus multitudo obturavit torrentes,  
et equi eorum cooperuerunt valles.  

<span id="006">6</span> Dixit se incensurum fines meos,  
et juvenes meos occisurum gladio;  
infantes meos dare in prædam,  
et virgines in captivitatem.  

<span id="007">7</span> Dominus autem omnipotens nocuit eum,  
et tradidit eum in manus feminæ, et confodit eum.  

<span id="008">8</span> Non enim cecidit potens eorum a juvenibus,  
nec filii Titan percusserunt eum,  
nec excelsi gigantes opposuerunt se illi:  
sed Judith filia Merari in specie faciei suæ dissolvit eum.  

<span id="009">9</span> Exuit enim se vestimento viduitatis,  
et induit se vestimento lætitiæ  
in exultatione filiorum Israël.  

<span id="010">10</span> Unxit faciem suam unguento,  
et colligavit cincinnos suos mitra;  
accepit stolam novem ad decipiendum illum.  

<span id="011">11</span> Sandalia ejus rapuerunt oculos ejus;  
pulchritudo ejus captivam fecit animam ejus:  
amputavit pugione cervicem ejus.  

<span id="012">12</span> Horruerunt Persæ constantiam ejus,  
et Medi audaciam ejus.  

<span id="013">13</span> Tunc ululaverunt castra Assyriorum,  
quando apparuerunt humiles mei, arescentes in siti.  

<span id="014">14</span> Filii puellarum compunxerunt eos,  
et sicut pueros fugientes occiderunt eos:  
perierunt in prælio a facie Domini Dei mei.  

<span id="015">15</span> Hymnum cantemus Domino;  
hymnum novum cantemus Deo nostro.  

<span id="016">16</span> Adonai Domine, magnus es tu,  
et præclarus in virtute tua:  
et quem superare nemo potest.  

<span id="017">17</span> Tibi serviat omnis creatura tua,  
quia dixisti, et facta sunt;  
misisti spiritum tuum, et creata sunt:  
et non est qui resistat voci tuæ.  

<span id="018">18</span> Montes a fundamentis movebuntur cum aquis;  
petræ, sicut cera, liquescent ante faciem tuam.  

<span id="019">19</span> Qui autem timent te,  
magni erunt apud te per omnia.  

<span id="020">20</span> Væ genti insurgenti super genus meum:  
Dominus enim omnipotens vindicabit in eis;  
in die judicii visitabit illos.  

<span id="021">21</span> Dabit enim ignem et vermes in carnes eorum,  
ut urantur et sentiant usque in sempiternum.\]  

<span id="022">22</span> Et factum est post hæc, omnis populus post
victoriam venit in Jerusalem adorare Dominum: et mox ut purificati sunt,
obtulerunt omnes holocausta, et vota, et repromissiones suas.

<span id="023">23</span> Porro Judith universa vasa bellica Holofernis,
quæ dedit illi populus, et conopeum quod ipsa sustulerat de cubili
ipsius, obtulit in anathema oblivionis.

<span id="024">24</span> Erat autem populus jucundus secundum faciem
sanctorum: et per tres menses gaudium hujus victoriæ celebratum est cum
Judith.

<span id="025">25</span> Post dies autem illos, unusquisque rediit in
domum suam: et Judith magna facta est in Bethulia, et præclarior erat
universæ terræ Israël.

<span id="026">26</span> Erat enim virtuti castitas adjuncta, ita ut non
cognosceret virum omnibus diebus vitæ suæ, ex quo defunctus est Manasses
vir ejus.

<span id="027">27</span> Erat autem, diebus festis, procedens cum magna
gloria.

<span id="028">28</span> Mansit autem in domo viri sui annos centum
quinque, et dimisit abram suam liberam: et defuncta est ac sepulta cum
viro suo in Bethulia.

<span id="029">29</span> Luxitque illam omnis populus diebus septem.

<span id="030">30</span> In omni autem spatio vitæ ejus non fuit qui
perturbaret Israël, et post mortem ejus annis multis.

<span id="031">31</span> Dies autem victoriæ hujus festivitatis ab
Hebræis in numero sanctorum dierum accipitur, et colitur a Judæis ex
illo tempore usque in præsentem diem.

------------------------------------------------------------------------

[Next: Esther Chapter 1](est001.md)
