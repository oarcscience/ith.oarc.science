[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev004)  [KJV](../kjv/lev004)  [Sep](../sep/lev004) 
[Tan](../tan/lev004)   
  
[Leviticus Index](lev)  
  [Previous](lev003)  [Next](lev005) 

------------------------------------------------------------------------

### Vulgate (Latin): Leviticus Chapter 4

<span id="001">1</span> Locutusque est Dominus ad Moysen, dicens:

<span id="002">2</span> Loquere filiis Israël: Anima, quæ peccaverit per
ignorantiam, et de universis mandatis Domini, quæ præcepit ut non
fierent, quippiam fecerit:

<span id="003">3</span> si sacerdos, qui unctus est, peccaverit,
delinquere faciens populum, offeret pro peccato suo vitulum immaculatum
Domino:

<span id="004">4</span> et adducet illum ad ostium tabernaculi
testimonii coram Domino, ponetque manum super caput ejus, et immolabit
eum Domino.

<span id="005">5</span> Hauriet quoque de sanguine vituli, inferens
illum in tabernaculum testimonii.

<span id="006">6</span> Cumque intinxerit digitum in sanguine, asperget
eo septies coram Domino contra velum sanctuarii.

<span id="007">7</span> Ponetque de eodem sanguine super cornua altaris
thymiamatis gratissimi Domino, quod est in tabernaculo testimonii: omnem
autem reliquum sanguinem fundet in basim altaris holocausti in introitu
tabernaculi.

<span id="008">8</span> Et adipem vituli auferet pro peccato, tam eum
qui vitalia operit quam omnia quæ intrinsecus sunt:

<span id="009">9</span> duos renunculos et reticulum quod est super eos
juxta ilia, et adipem jecoris cum renunculis,

<span id="010">10</span> sicut aufertur de vitulo hostiæ pacificorum: et
adolebit ea super altare holocausti.

<span id="011">11</span> Pellem vero et omnes carnes, cum capite et
pedibus et intestinis et fimo,

<span id="012">12</span> et reliquo corpore, efferet extra castra in
locum mundum, ubi cineres effundi solent: incendetque ea super lignorum
struem, quæ in loco effusorum cinerum cremabuntur.  

<span id="013">13</span> Quod si omnis turba Israël ignoraverit, et per
imperitiam fecerit quod contra mandatum Domini est,

<span id="014">14</span> et postea intellexerit peccatum suum, offeret
pro peccato suo vitulum, adducetque eum ad ostium tabernaculi.

<span id="015">15</span> Et ponent seniores populi manus super caput
ejus coram Domino. Immolatoque vitulo in conspectu Domini,

<span id="016">16</span> inferet sacerdos, qui unctus est, de sanguine
ejus in tabernaculum testimonii,

<span id="017">17</span> tincto digito aspergens septies contra velum.

<span id="018">18</span> Ponetque de eodem sanguine in cornibus altaris,
quod est coram Domino in tabernaculo testimonii: reliquum autem
sanguinem fundet juxta basim altaris holocaustorum, quod est in ostio
tabernaculi testimonii.

<span id="019">19</span> Omnemque ejus adipem tollet, et adolebit super
altare:

<span id="020">20</span> sic faciens et de hoc vitulo quomodo fecit et
prius: et rogante pro eis sacerdote, propitius erit eis Dominus.

<span id="021">21</span> Ipsum autem vitulum efferet extra castra, atque
comburet sicut et priorem vitulum: quia est pro peccato multitudinis.  

<span id="022">22</span> Si peccaverit princeps, et fecerit unum e
pluribus per ignorantiam, quod Domini lege prohibetur:

<span id="023">23</span> et postea intellexerit peccatum suum, offeret
hostiam Domino, hircum de capris immaculatum.

<span id="024">24</span> Ponetque manum suam super caput ejus: cumque
immolaverit eum loco ubi solet mactari holocaustum coram Domino, quia
pro peccato est,

<span id="025">25</span> tinget sacerdos digitum in sanguine hostiæ pro
peccato, tangens cornua altaris holocausti, et reliquum fundens ad basim
ejus.

<span id="026">26</span> Adipem vero adolebit supra, sicut in victimis
pacificorum fieri solet: rogabitque pro eo sacerdos, et pro peccato
ejus, et dimittetur ei.  

<span id="027">27</span> Quod si peccaverit anima per ignorantiam, de
populo terræ, ut faciat quidquam de his, quæ Domini lege prohibentur,
atque delinquat,

<span id="028">28</span> et cognoverit peccatum suum, offeret capram
immaculatam.

<span id="029">29</span> Ponetque manum super caput hostiæ quæ pro
peccato est, et immolabit eam in loco holocausti.

<span id="030">30</span> Tolletque sacerdos de sanguine in digito suo:
et tangens cornua altaris holocausti, reliquum fundet ad basim ejus.

<span id="031">31</span> Omnem autem adipem auferens, sicut auferri
solet de victimis pacificorum, adolebit super altare in odorem
suavitatis Domino: rogabitque pro eo, et dimittetur ei.

<span id="032">32</span> Sin autem de pecoribus obtulerit victimam pro
peccato, ovem scilicet immaculatam:

<span id="033">33</span> ponet manum super caput ejus, et immolabit eam
in loco ubi solent cædi holocaustorum hostiæ.

<span id="034">34</span> Sumetque sacerdos de sanguine ejus digito suo,
et tangens cornua altaris holocausti, reliquum fundet ad basim ejus.

<span id="035">35</span> Omnem quoque adipem auferens, sicut auferri
solet adeps arietis, qui immolatur pro pacificis, cremabit super altare
in incensum Domini: rogabitque pro eo, et pro peccato ejus, et
dimittetur ei.

------------------------------------------------------------------------

[Next: Leviticus Chapter 5](lev005)
