[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/tob013)  [Apo](../apo/tob013.md) 
[Sep:ToA](../sep/toa013)  [Sep:ToS](../sep/tos013.md)   
  
[Tobias Index](tob.md)  
  [Previous](tob012)  [Next](tob014.md) 

------------------------------------------------------------------------

### Vulgate (Latin): Tobias Chapter 13

<span id="001">1</span> Aperiens autem Tobias senior os suum, benedixit
Dominum, et dixit: \[Magnus es, Domine, in æternum,  
et in omnia sæcula regnum tuum:  

<span id="002">2</span> quoniam tu flagellas, et salvas;  
deducis ad inferos, et reducis:  
et non est qui effugiat manum tuam.  

<span id="003">3</span> Confitemini Domino, filii Israël,  
et in conspectu gentium laudate eum:  

<span id="004">4</span> quoniam ideo dispersit vos inter gentes quæ
ignorant eum,  
ut vos enarretis mirabilia ejus,  
et faciatis scire eos  
quia non est alius deus omnipotens præter eum.  

<span id="005">5</span> Ipse castigavit nos propter iniquitates
nostras,  
et ipse salvabit nos propter misericordiam suam.  

<span id="006">6</span> Aspicite ergo quæ fecit nobiscum,  
et cum timore et tremore confitemini illi:  
regemque sæculorum exaltate in operibus vestris.  

<span id="007">7</span> Ego autem in terra captivitatis meæ confitebor
illi:  
quoniam ostendit majestatem suam in gentem peccatricem.  

<span id="008">8</span> Convertimini itaque peccatores,  
et facite justitiam coram Deo,  
credentes quod faciat vobiscum misericordiam suam.  

<span id="009">9</span> Ego autem et anima mea in eo lætabimur.  

<span id="010">10</span> Benedicite Dominum omnes electi ejus:  
agite dies lætitiæ, et confitemini illi.  

<span id="011">11</span> Jerusalem civitas Dei,  
castigavit te Dominus in operibus manuum tuarum.  

<span id="012">12</span> Confitere Domino in bonis tuis,  
et benedic Deum sæculorum:  
ut reædificet in te tabernaculum suum,  
et revocet ad te omnes captivos,  
et gaudeas in omnia sæcula sæculorum.  

<span id="013">13</span> Luce splendida fulgebis,  
et omnes fines terræ adorabunt te.  

<span id="014">14</span> Nationes ex longinquo ad te venient,  
et munera deferentes adorabunt in te Dominum,  
et terram tuam in sanctificationem habebunt:  

<span id="015">15</span> nomen enim magnum invocabunt in te.  

<span id="016">16</span> Maledicti erunt qui contempserint te,  
et condemnati erunt omnes qui blasphemaverint te:  
benedictique erunt qui ædificaverint te.  

<span id="017">17</span> Tu autem lætaberis in filiis tuis,  
quoniam omnes benedicentur,  
et congregabuntur ad Dominum.  

<span id="018">18</span> Beati omnes qui diligunt te,  
et qui gaudent super pace tua.  

<span id="019">19</span> Anima mea, benedic Dominum,  
quoniam liberavit Jerusalem civitatem suam  
a cunctis tribulationibus ejus  
Dominus Deus noster.  

<span id="020">20</span> Beatus ero si fuerint reliquiæ seminis mei  
ad videndam claritatem Jerusalem.  

<span id="021">21</span> Portæ Jerusalem ex sapphiro et smaragdo
ædificabuntur,  
et ex lapide pretioso omnis circuitus murorum ejus.  

<span id="022">22</span> Ex lapide candido et mundo omnes plateæ ejus
sternentur,  
et per vicos ejus alleluja cantabitur.  

<span id="023">23</span> Benedictus Dominus, qui exaltavit eam,  
et sit regnum ejus in sæcula sæculorum super eam. Amen.\]

------------------------------------------------------------------------

[Next: Tobias Chapter 14](tob014.md)
