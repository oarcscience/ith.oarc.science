[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1011)  [Apo](../apo/ma1011.md) 
[Sep](../sep/ma1011.md)   
  
[1 Macabees Index](ma1.md)  
  [Previous](ma1010)  [Next](ma1012.md) 

------------------------------------------------------------------------

### Vulgate (Latin): 1 Macabees Chapter 11

<span id="001">1</span> Et rex Ægypti congregavit exercitum, sicut arena
quæ est circa oram maris, et naves multas: et quærebat obtinere regnum
Alexandri dolo, et addere illud regno suo.

<span id="002">2</span> Et exiit in Syriam verbis pacificis, et
aperiebant ei civitates, et occurrebant ei: quia mandaverat Alexander
rex exire ei obviam, eo quod socer suus esset.

<span id="003">3</span> Cum autem introiret civitatem Ptolemæus, ponebat
custodias militum in singulis civitatibus.

<span id="004">4</span> Et ut appropiavit Azoto, ostenderunt ei templum
Dagon succensum igni, et Azotum, et cetera ejus demolita, et corpora
projecta, et eorum, qui cæsi erant in bello, tumulos quos fecerant secus
viam.

<span id="005">5</span> Et narraverunt regi quia hæc fecit Jonathas, ut
invidiam facerent ei: et tacuit rex.

<span id="006">6</span> Et occurrit Jonathas regi in Joppen cum gloria,
et invicem se salutaverunt, et dormierunt illic.

<span id="007">7</span> Et abiit Jonathas cum rege usque ad fluvium qui
vocatur Eleutherus: et reversus est in Jerusalem.

<span id="008">8</span> Rex autem Ptolemæus obtinuit dominium civitatum
usque Seleuciam maritimam, et cogitabat in Alexandrum consilia mala.

<span id="009">9</span> Et misit legatos ad Demetrium, dicens: Veni,
componamus inter nos pactum, et dabo tibi filiam meam, quam habet
Alexander, et regnabis in regno patris tui:

<span id="010">10</span> pœnitet enim me quod dederim illi filiam meam:
quæsivit enim me occidere.

<span id="011">11</span> Et vituperavit eum, propterea quod concupierat
regnum ejus.

<span id="012">12</span> Et abstulit filiam suam, et dedit eam Demetrio,
et alienavit se ab Alexandro, et manifestæ sunt inimicitiæ ejus.

<span id="013">13</span> Et intravit Ptolemæus Antiochiam, et imposuit
duo diademata capiti suo, Ægypti et Asiæ.  

<span id="014">14</span> Alexander autem rex erat in Cilicia illis
temporibus: quia rebellabant qui erant in locis illis.

<span id="015">15</span> Et audivit Alexander, et venit ad eum in
bellum: et produxit Ptolemæus rex exercitum, et occurrit ei in manu
valida, et fugavit eum.

<span id="016">16</span> Et fugit Alexander in Arabiam, ut ibi
protegeretur: rex autem Ptolemæus exaltatus est.

<span id="017">17</span> Et abstulit Zabdiel Arabs caput Alexandri, et
misit Ptolemæo.

<span id="018">18</span> Et rex Ptolemæus mortuus est in die tertia: et
qui erant in munitionibus, perierunt ab his qui erant intra castra.

<span id="019">19</span> Et regnavit Demetrius anno centesimo sexagesimo
septimo.  

<span id="020">20</span> In diebus illis congregavit Jonathas eos qui
erant in Judæa, ut expugnarent arcem quæ est in Jerusalem: et fecerunt
contra eam machinas multas.

<span id="021">21</span> Et abierunt quidam qui oderant gentem suam viri
iniqui ad regem Demetrium, et renuntiaverunt ei quod Jonathas obsideret
arcem.

<span id="022">22</span> Et ut audivit, iratus est: et statim venit ad
Ptolemaidam, et scripsit Jonathæ ne obsideret arcem, sed occurreret sibi
ad colloquium festinato.

<span id="023">23</span> Ut audivit autem Jonathas, jussit obsidere: et
elegit de senioribus Israël, et de sacerdotibus, et dedit se periculo.

<span id="024">24</span> Et accepit aurum, et argentum, et vestem, et
alia xenia multa, et abiit ad regem Ptolemaidam: et invenit gratiam in
conspectu ejus,

<span id="025">25</span> et interpellabant adversus eum quidam iniqui ex
gente sua.

<span id="026">26</span> Et fecit ei rex sicut fecerant ei qui ante eum
fuerant: et exaltavit eum in conspectu omnium amicorum suorum,

<span id="027">27</span> et statuit ei principatum sacerdotii, et
quæcumque alia habuit prius pretiosa, et fecit eum principem amicorum.

<span id="028">28</span> Et postulavit Jonathas a rege ut immunem
faceret Judæam, et tres toparchias, et Samariam et confines ejus: et
promisit ei talenta trecenta.

<span id="029">29</span> Et consensit rex: et scripsit Jonathæ epistolas
de his omnibus, hunc modum continentes:

<span id="030">30</span> Rex Demetrius fratri Jonathæ salutem, et genti
Judæorum.

<span id="031">31</span> Exemplum epistolæ, quam scripsimus Lastheni
parenti nostro de vobis, misimus ad vos ut sciretis:

<span id="032">32</span> Rex Demetrius Lastheni parenti salutem.

<span id="033">33</span> Genti Judæorum amicis nostris, et
conservantibus quæ justa sunt apud nos, decrevimus benefacere propter
benignitatem ipsorum, quam erga nos habent.

<span id="034">34</span> Statuimus ergo illis omnes fines Judææ, et tres
civitates, Lydan, et Ramathan, quæ additæ sunt Judææ ex Samaria, et
omnes confines earum, sequestrari omnibus sacrificantibus in Jerosolymis
pro his quæ ab eis prius accipiebat rex per singulos annos, et pro
fructibus terræ et pomorum.

<span id="035">35</span> Et alia quæ ad nos pertinebant decimarum et
tributorum ex hoc tempore, remittimus eis: et areas salinarum, et
coronas, quæ nobis deferebantur,

<span id="036">36</span> omnia ipsis concedimus: et nihil horum irritum
erit, ex hoc, et in omne tempus.

<span id="037">37</span> Nunc ergo curate facere horum exemplum, et
detur Jonathæ, et ponatur in monte sancto, in loco celebri.  

<span id="038">38</span> Et videns Demetrius rex quod siluit terra in
conspectu suo, et nihil ei resistit, dimisit totum exercitum suum,
unumquemque in locum suum, excepto peregrino exercitu, quem contraxit ab
insulis gentium: et inimici erant ei omnes exercitus patrum ejus.

<span id="039">39</span> Tryphon autem erat quidam partium Alexandri
prius: et vidit quoniam omnis exercitus murmurabat contra Demetrium, et
ivit ad Emalchuel Arabem, qui nutriebat Antiochum filium Alexandri:

<span id="040">40</span> et assidebat ei, ut traderet eum ipsi, ut
regnaret loco patris sui: et enuntiavit ei quanta fecit Demetrius, et
inimicitias exercituum ejus adversus illum. Et mansit ibi diebus multis.

<span id="041">41</span> Et misit Jonathas ad Demetrium regem, ut
ejiceret eos qui in arce erant in Jerusalem, et qui in præsidiis erant:
quia impugnabant Israël.

<span id="042">42</span> Et misit Demetrius ad Jonathan, dicens: Non hæc
tantum faciam tibi, et genti tuæ, sed gloria illustrabo te, et gentem
tuam, cum fuerit opportunum.

<span id="043">43</span> Nunc ergo recte feceris, si miseris in auxilium
mihi viros: quia discessit omnis exercitus meus.

<span id="044">44</span> Et misit ei Jonathas tria millia virorum
fortium Antiochiam: et venerunt ad regem, et delectatus est rex in
adventu eorum.

<span id="045">45</span> Et convenerunt qui erant de civitate, centum
viginti millia virorum, et volebant interficere regem.

<span id="046">46</span> Et fugit rex in aulam: et occupaverunt qui
erant de civitate, itinera civitatis, et cœperunt pugnare.

<span id="047">47</span> Et vocavit rex Judæos in auxilium, et
convenerunt omnes simul ad eum, et dispersi sunt omnes per civitatem:

<span id="048">48</span> et occiderunt in illa die centum millia
hominum, et succenderunt civitatem, et ceperunt spolia multa in die
illa, et liberaverunt regem.

<span id="049">49</span> Et viderunt qui erant de civitate, quod
obtinuissent Judæi civitatem sicut volebant: et infirmati sunt mente
sua, et clamaverunt ad regem cum precibus, dicentes:

<span id="050">50</span> Da nobis dextras, et cessent Judæi oppugnare
nos, et civitatem.

<span id="051">51</span> Et projecerunt arma sua, et fecerunt pacem, et
glorificati sunt Judæi in conspectu regis, et in conspectu omnium qui
erant in regno ejus, et nominati sunt in regno: et regressi sunt in
Jerusalem habentes spolia multa.

<span id="052">52</span> Et sedit Demetrius rex in sede regni sui: et
siluit terra in conspectu ejus.

<span id="053">53</span> Et mentitus est omnia quæcumque dixit, et
abalienavit se a Jonatha, et non retribuit ei secundum beneficia quæ
sibi tribuerat, et vexabat eum valde.

<span id="054">54</span> Post hæc autem reversus est Tryphon, et
Antiochus cum eo puer adolescens, et regnavit, et imposuit sibi diadema.

<span id="055">55</span> Et congregati sunt ad eum omnes exercitus, quos
disperserat Demetrius, et pugnaverunt contra eum: et fugit, et terga
vertit.

<span id="056">56</span> Et accepit Tryphon bestias, et obtinuit
Antiochiam.  

<span id="057">57</span> Et scripsit Antiochus adolescens Jonathæ,
dicens: Constituo tibi sacerdotium, et constituo te super quatuor
civitates, ut sis de amicis regis.

<span id="058">58</span> Et misit illi vasa aurea in ministerium, et
dedit ei potestatem bibendi in auro, et esse in purpura, et habere
fibulam auream:

<span id="059">59</span> et Simonem fratrem ejus constituit ducem a
terminis Tyri usque ad fines Ægypti.

<span id="060">60</span> Et exiit Jonathas, et perambulabat trans flumen
civitates: et congregatus est ad eum omnis exercitus Syriæ in auxilium,
et venit Ascalonem, et occurrerunt ei honorifice de civitate.

<span id="061">61</span> Et abiit inde Gazam: et concluserunt se qui
erant Gazæ: et obsedit eam, et succendit quæ erant in circuitu
civitatis, et prædatus est ea.

<span id="062">62</span> Et rogaverunt Gazenses Jonathan, et dedit illis
dexteram: et accepit filios eorum obsides, et misit illos in Jerusalem:
et perambulavit regionem usque Damascum.

<span id="063">63</span> Et audivit Jonathas quod prævaricati sunt
principes Demetrii in Cades, quæ est in Galilæa, cum exercitu multo,
volentes eum removere a negotio regni:

<span id="064">64</span> et occurrit illis: fratrem autem suum Simonem
reliquit intra provinciam.

<span id="065">65</span> Et applicuit Simon ad Bethsuram, et expugnabat
eam diebus multis, et conclusit eos.

<span id="066">66</span> Et postulaverunt ab eo dextras accipere, et
dedit illis: et ejecit eos inde, et cepit civitatem, et posuit in ea
præsidium.

<span id="067">67</span> Et Jonathas et castra ejus applicuerunt ad
aquam Genesar, et ante lucem vigilaverunt in campo Asor:

<span id="068">68</span> et ecce castra alienigenarum occurrebant in
campo, et tendebant ei insidias in montibus: ipse autem occurrit ex
adverso.

<span id="069">69</span> Insidiæ vero exsurrexerunt de locis suis, et
commiserunt prælium.

<span id="070">70</span> Et fugerunt qui erant ex parte Jonathæ omnes,
et nemo relictus est ex eis, nisi Mathathias filius Absolomi, et Judas
filius Calphi, princeps militiæ exercitus.

<span id="071">71</span> Et scidit Jonathas vestimenta sua, et posuit
terram in capite suo, et oravit.

<span id="072">72</span> Et reversus est Jonathas ad eos in prælium, et
convertit eos in fugam, et pugnaverunt.

<span id="073">73</span> Et viderunt qui fugiebant partis illius, et
reversi sunt ad eum, et insequebantur cum eo omnes usque Cades ad castra
sua, et pervenerunt usque illuc:

<span id="074">74</span> et ceciderunt de alienigenis in die illa tria
millia virorum: et reversus est Jonathas in Jerusalem.

------------------------------------------------------------------------

[Next: 1 Macabees Chapter 12](ma1012.md)
