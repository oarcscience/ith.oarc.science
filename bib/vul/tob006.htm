<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Tobias: Tobias Chapter 6</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/tob006.htm">Polyglot</A>&nbsp;
<A HREF="../apo/tob006.htm">Apo</A>&nbsp;
<A HREF="../sep/toa006.htm">Sep:ToA</A>&nbsp;
<A HREF="../sep/tos006.htm">Sep:ToS</A>&nbsp;

<BR>
<BR><A HREF="tob.htm">Tobias Index</A><BR>
&nbsp;
<A HREF="tob005.htm">Previous</A>&nbsp;
<A HREF="tob007.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Tobias Chapter 6</H3><P><a name="001">1</A>&nbsp;Profectus est autem Tobias, et canis secutus est eum, et mansit prima mansione juxta fluvium Tigris.</P>
<P><a name="002">2</A>&nbsp;Et exivit ut lavaret pedes suos, et ecce piscis immanis exivit ad devorandum eum.</P>
<P><a name="003">3</A>&nbsp;Quem expavescens Tobias clamavit voce magna, dicens: Domine, invadit me.</P>
<P><a name="004">4</A>&nbsp;Et dixit ei angelus: Apprehende branchiam ejus, et trahe eum ad te. Quod cum fecisset, attraxit eum in siccum, et palpitare c&#156;pit ante pedes ejus.</P>
<P><a name="005">5</A>&nbsp;Tunc dixit ei angelus: Exentera hunc piscem, et cor ejus, et fel, et jecur repone tibi: sunt enim h&#230;c necessaria ad medicamenta utiliter.</P>
<P><a name="006">6</A>&nbsp;Quod cum fecisset, assavit carnes ejus, et secum tulerunt in via: cetera salierunt, qu&#230; sufficerent eis, quousque pervenirent in Rages civitatem Medorum.</P>
<P><a name="007">7</A>&nbsp;Tunc interrogavit Tobias angelum, et dixit ei: Obsecro te, Azaria frater, ut dicas mihi quod remedium habebunt ista, qu&#230; de pisce servare jussisti?</P>
<P><a name="008">8</A>&nbsp;Et respondens angelus, dixit ei: Cordis ejus particulam si super carbones ponas, fumus ejus extricat omne genus d&#230;moniorum sive a viro, sive a muliere, ita ut ultra non accedat ad eos.</P>
<P><a name="009">9</A>&nbsp;Et fel valet ad ungendos oculos in quibus fuerit albugo, et sanabuntur.<BR>
</P>
<P><a name="010">10</A>&nbsp;Et dixit ei Tobias: Ubi vis ut maneamus?</P>
<P><a name="011">11</A>&nbsp;Respondensque angelus, ait: Est hic Raguel nomine, vir propinquus de tribu tua, et hic habet filiam nomine Saram, sed neque masculum neque feminam ullam habet aliam pr&#230;ter eam.</P>
<P><a name="012">12</A>&nbsp;Tibi debetur omnis substantia ejus, et oportet eam te accipere conjugem.</P>
<P><a name="013">13</A>&nbsp;Pete ergo eam a patre ejus, et dabit tibi eam in uxorem.</P>
<P><a name="014">14</A>&nbsp;Tunc respondit Tobias, et dixit: Audio quia tradita est septem viris, et mortui sunt: sed et hoc audivi, quia d&#230;monium occidit illos.</P>
<P><a name="015">15</A>&nbsp;Timeo ergo, ne forte et mihi h&#230;c eveniant: et cum sim unicus parentibus meis, deponam senectutem illorum cum tristitia ad inferos.</P>
<P><a name="016">16</A>&nbsp;Tunc angelus Rapha&#235;l dixit ei: Audi me, et ostendam tibi qui sunt, quibus pr&#230;valere potest d&#230;monium.</P>
<P><a name="017">17</A>&nbsp;Hi namque qui conjugium ita suscipiunt, ut Deum a se et a sua mente excludant, et su&#230; libidini ita vacent sicut equus et mulus quibus non est intellectus: habet potestatem d&#230;monium super eos.</P>
<P><a name="018">18</A>&nbsp;Tu autem cum acceperis eam, ingressus cubiculum, per tres dies continens esto ab ea, et nihil aliud nisi orationibus vacabis cum ea.</P>
<P><a name="019">19</A>&nbsp;Ipsa autem nocte, incenso jecore piscis, fugabitur d&#230;monium.</P>
<P><a name="020">20</A>&nbsp;Secunda vero nocte in copulatione sanctorum patriarcharum admitteris.</P>
<P><a name="021">21</A>&nbsp;Tertia autem nocte, benedictionem consequeris, ut filii ex vobis procreentur incolumes.</P>
<P><a name="022">22</A>&nbsp;Transacta autem tertia nocte, accipies virginem cum timore Domini, amore filiorum magis quam libidine ductus, ut in semine Abrah&#230; benedictionem in filiis consequaris.</P>
<P><HR>
<CENTER>
<A HREF="tob007.htm">Next: Tobias Chapter 7</A></CENTER>
</BODY>
</HTML>
