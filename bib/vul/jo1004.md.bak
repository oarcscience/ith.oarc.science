[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jo1004)  [GNT](../gnt/jo1004.md) 
[KJV](../kjv/jo1004.md)   
  
[1 John Index](jo1.md)  
  [Previous](jo1003)  [Next](jo1005.md) 

------------------------------------------------------------------------

### Vulgate (Latin): 1 John Chapter 4

<span id="001">1</span> Carissimi, nolite omni spiritui credere, sed
probate spiritus si ex Deo sint: quoniam multi pseudoprophetæ exierunt
in mundum.

<span id="002">2</span> In hoc cognoscitur Spiritus Dei: omnis spiritus
qui confitetur Jesum Christum in carne venisse, ex Deo est:

<span id="003">3</span> et omnis spiritus qui solvit Jesum, ex Deo non
est, et hic est antichristus, de quo audistis quoniam venit, et nunc jam
in mundo est.

<span id="004">4</span> Vos ex Deo estis filioli, et vicistis eum,
quoniam major est qui in vobis est, quam qui in mundo.

<span id="005">5</span> Ipsi de mundo sunt: ideo de mundo loquuntur, et
mundus eos audit.

<span id="006">6</span> Nos ex Deo sumus. Qui novit Deum, audit nos; qui
non est ex Deo, non audit nos: in hoc cognoscimus Spiritum veritatis, et
spiritum erroris.  

<span id="007">7</span> Carissimi, diligamus nos invicem: quia caritas
ex Deo est. Et omnis qui diligit, ex Deo natus est, et cognoscit Deum.

<span id="008">8</span> Qui non diligit, non novit Deum: quoniam Deus
caritas est.

<span id="009">9</span> In hoc apparuit caritas Dei in nobis, quoniam
Filium suum unigenitum misit Deus in mundum, ut vivamus per eum.

<span id="010">10</span> In hoc est caritas: non quasi nos dilexerimus
Deum, sed quoniam ipse prior dilexit nos, et misit Filium suum
propitiationem pro peccatis nostris.

<span id="011">11</span> Carissimi, si sic Deus dilexit nos: et nos
debemus alterutrum diligere.

<span id="012">12</span> Deum nemo vidit umquam. Si diligamus invicem,
Deus in nobis manet, et caritas ejus in nobis perfecta est.

<span id="013">13</span> In hoc cognoscimus quoniam in eo manemus, et
ipse in nobis: quoniam de Spiritu suo dedit nobis.

<span id="014">14</span> Et nos vidimus, et testificamur quoniam Pater
misit Filium suum Salvatorem mundi.

<span id="015">15</span> Quisquis confessus fuerit quoniam Jesus est
Filius Dei, Deus in eo manet, et ipse in Deo.

<span id="016">16</span> Et nos cognovimus, et credidimus caritati, quam
habet Deus in nobis. Deus caritas est: et qui manet in caritate, in Deo
manet, et Deus in eo.

<span id="017">17</span> In hoc perfecta est caritas Dei nobiscum, ut
fiduciam habeamus in die judicii: quia sicut ille est, et nos sumus in
hoc mundo.

<span id="018">18</span> Timor non est in caritate: sed perfecta caritas
foras mittit timorem, quoniam timor pœnam habet: qui autem timet, non
est perfectus in caritate.

<span id="019">19</span> Nos ergo diligamus Deum, quoniam Deus prior
dilexit nos.

<span id="020">20</span> Si quis dixerit: Quoniam diligo Deum, et
fratrem suum oderit, mendax est. Qui enim non diligit fratrem suum quem
vidit, Deum, quem non vidit, quomodo potest diligere?

<span id="021">21</span> Et hoc mandatum habemus a Deo: ut qui diligit
Deum, diligat et fratrem suum.

------------------------------------------------------------------------

[Next: 1 John Chapter 5](jo1005.md)
