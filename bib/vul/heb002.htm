<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Hebrews: Hebrews Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/heb002.htm">Polyglot</A>&nbsp;
<A HREF="../gnt/heb002.htm">GNT</A>&nbsp;
<A HREF="../kjv/heb002.htm">KJV</A>&nbsp;

<BR>
<BR><A HREF="heb.htm">Hebrews Index</A><BR>
&nbsp;
<A HREF="heb001.htm">Previous</A>&nbsp;
<A HREF="heb003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Hebrews Chapter 2</H3><P><a name="001">1</A>&nbsp;Propterea abundantius oportet observare nos ea qu&#230; audivimus, ne forte pereffluamus.</P>
<P><a name="002">2</A>&nbsp;Si enim qui per angelos dictus est sermo, factus est firmus, et omnis pr&#230;varicatio, et inobedientia accepit justam mercedis retributionem:</P>
<P><a name="003">3</A>&nbsp;quomodo nos effugiemus si tantam neglexerimus salutem? qu&#230; cum initium accepisset enarrari per Dominum ab eis, qui audierunt, in nos confirmata est,</P>
<P><a name="004">4</A>&nbsp;contestante Deo signis et portentis, et variis virtutibus, et Spiritus Sancti distributionibus secundum suam voluntatem.</P>
<P><a name="005">5</A>&nbsp;Non enim angelis subjecit Deus orbem terr&#230; futurum, de quo loquimur.</P>
<P><a name="006">6</A>&nbsp;Testatus est autem in quodam loco quis, dicens: Quid est homo quod memor es ejus, aut filius hominis quoniam visitas eum?</P>
<P><a name="007">7</A>&nbsp;Minuisti eum paulo minus ab angelis: gloria et honore coronasti eum: et constituisti eum super opera manuum tuarum.</P>
<P><a name="008">8</A>&nbsp;Omnia subjecisti sub pedibus ejus. In eo enim quod omnia ei subjecit, nihil dimisit non subjectum ei. Nunc autem necdum videmus omnia subjecta ei.</P>
<P><a name="009">9</A>&nbsp;Eum autem, qui modico quam angeli minoratus est, videmus Jesum propter passionem mortis, gloria et honore coronatum: ut, gratia Dei, pro omnibus gustaret mortem.<BR>
</P>
<P><a name="010">10</A>&nbsp;Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummare.</P>
<P><a name="011">11</A>&nbsp;Qui enim sanctificat, et qui sanctificantur, ex uno omnes. Propter quam causam non confunditur fratres eos vocare, dicens:</P>
<P><a name="012">12</A>&nbsp;Nuntiabo nomen tuum fratribus meis: in medio ecclesi&#230; laudabo te.</P>
<P><a name="013">13</A>&nbsp;Et iterum: Ego ero fidens in eum. Et iterum: Ecce ego, et pueri mei, quos dedit mihi Deus.</P>
<P><a name="014">14</A>&nbsp;Quia ergo pueri communicaverunt carni, et sanguini, et ipse similiter participavit eisdem: ut per mortem destrueret eum qui habebat mortis imperium, id est, diabolum:</P>
<P><a name="015">15</A>&nbsp;et liberaret eos qui timore mortis per totam vitam obnoxii erant servituti.</P>
<P><a name="016">16</A>&nbsp;Nusquam enim angelos apprehendit, sed semen Abrah&#230; apprehendit.</P>
<P><a name="017">17</A>&nbsp;Unde debuit per omnia fratribus similari, ut misericors fieret, et fidelis pontifex ad Deum, ut repropitiaret delicta populi.</P>
<P><a name="018">18</A>&nbsp;In eo enim, in quo passus est ipse et tentatus, potens est et eis, qui tentantur, auxiliari.</P>
<P><HR>
<CENTER>
<A HREF="heb003.htm">Next: Hebrews Chapter 3</A></CENTER>
</BODY>
</HTML>
