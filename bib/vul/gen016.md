[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen016)  [KJV](../kjv/gen016)  [Sep](../sep/gen016) 
[Tan](../tan/gen016)   
  
[Genesis Index](gen)  
  [Previous](gen015)  [Next](gen017) 

------------------------------------------------------------------------

### Vulgate (Latin): Genesis Chapter 16

<span id="001">1</span> Igitur Sarai, uxor Abram, non genuerat liberos:
sed habens ancillam ægyptiam nomine Agar,

<span id="002">2</span> dixit marito suo: Ecce, conclusit me Dominus, ne
parerem. Ingredere ad ancillam meam, si forte saltem ex illa suscipiam
filios. Cumque ille acquiesceret deprecanti,

<span id="003">3</span> tulit Agar ægyptiam ancillam suam post annos
decem quam habitare cœperant in terra Chanaan: et dedit eam viro suo
uxorem.

<span id="004">4</span> Qui ingressus est ad eam. At illa concepisse se
videns, despexit dominam suam.

<span id="005">5</span> Dixitque Sarai ad Abram: Inique agis contra me:
ego dedi ancillam meam in sinum tuum, quæ videns quod conceperit,
despectui me habet: judicet Dominus inter me et te.

<span id="006">6</span> Cui respondens Abram: Ecce, ait, ancilla tua in
manu tua est, utere ea ut libet. Affligente igitur eam Sarai, fugam
iniit.

<span id="007">7</span> Cumque invenisset eam angelus Domini juxta
fontem aquæ in solitudine, qui est in via Sur in deserto,

<span id="008">8</span> dixit ad illam: Agar ancilla Sarai, unde venis?
et quo vadis? Quæ respondit: A facie Sarai dominæ meæ ego fugio.

<span id="009">9</span> Dixitque ei angelus Domini: Revertere ad dominam
tuam, et humiliare sub manu illius.

<span id="010">10</span> Et rursum: Multiplicans, inquit, multiplicabo
semen tuum, et non numerabitur præ multitudine.

<span id="011">11</span> Ac deinceps: Ecce, ait, concepisti, et paries
filium: vocabisque nomen ejus Ismaël, eo quod audierit Dominus
afflictionem tuam.

<span id="012">12</span> Hic erit ferus homo: manus ejus contra omnes,
et manus omnium contra eum: et e regione universorum fratrum suorum
figet tabernacula.

<span id="013">13</span> Vocavit autem nomen Domini qui loquebatur ad
eam: Tu Deus qui vidisti me. Dixit enim: Profecto hic vidi posteriora
videntis me.

<span id="014">14</span> Propterea appellavit puteum illum Puteum
viventis et videntis me. Ipse est inter Cades et Barad.

<span id="015">15</span> Peperitque Agar Abræ filium: qui vocavit nomen
ejus Ismaël.

<span id="016">16</span> Octoginta et sex annorum erat Abram quando
peperit ei Agar Ismaëlem.

------------------------------------------------------------------------

[Next: Genesis Chapter 17](gen017)
