[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu016)  [KJV](../kjv/deu016)  [Sep](../sep/deu016.md) 
[Tan](../tan/deu016.md)   
  
[Deuteronomy Index](deu.md)  
  [Previous](deu015)  [Next](deu017.md) 

------------------------------------------------------------------------

### Vulgate (Latin): Deuteronomy Chapter 16

<span id="001">1</span> Observa mensem novarum frugum, et verni primum
temporis, ut facias Phase Domino Deo tuo: quoniam in isto mense eduxit
te Dominus Deus tuus de Ægypto nocte.

<span id="002">2</span> Immolabisque Phase Domino Deo tuo de ovibus, et
de bobus, in loco quem elegerit Dominus Deus tuus, ut habitet nomen ejus
ibi.

<span id="003">3</span> Non comedes in eo panem fermentatum: septem
diebus comedes absque fermento afflictionis panem, quoniam in pavore
egressus es de Ægypto: ut memineris diei egressionis tuæ de Ægypto,
omnibus diebus vitæ tuæ.

<span id="004">4</span> Non apparebit fermentum in omnibus terminis tuis
septem diebus, et non remanebit de carnibus ejus, quod immolatum est
vespere in die primo, usque mane.

<span id="005">5</span> Non poteris immolare Phase in qualibet urbium
tuarum, quas Dominus Deus tuus daturus est tibi,

<span id="006">6</span> sed in loco quem elegerit Dominus Deus tuus, ut
habitet nomen ejus ibi: immolabis Phase vespere ad solis occasum, quando
egressus es de Ægypto.

<span id="007">7</span> Et coques, et comedes in loco quem elegerit
Dominus Deus tuus, maneque consurgens vades in tabernacula tua.

<span id="008">8</span> Sex diebus comedes azyma: et in die septima,
quia collecta est Domini Dei tui, non facies opus.  

<span id="009">9</span> Septem hebdomadas numerabis tibi ab ea die qua
falcem in segetem miseris.

<span id="010">10</span> Et celebraris diem festum hebdomadarum Domino
Deo tuo, oblationem spontaneam manus tuæ, quam offeres juxta
benedictionem Domini Dei tui:

<span id="011">11</span> et epulaberis coram Domino Deo tuo, tu, filius
tuus et filia tua, servus tuus et ancilla tua, et Levites qui est intra
portas tuas, advena ac pupillus et vidua, qui morantur vobiscum: in loco
quem elegerit Dominus Deus tuus, ut habitet nomen ejus ibi.

<span id="012">12</span> Et recordaberis quoniam servus fueris in
Ægypto: custodiesque ac facies quæ præcepta sunt.  

<span id="013">13</span> Solemnitatem quoque tabernaculorum celebrabis
per septem dies, quando collegeris de area et torculari fruges tuas:

<span id="014">14</span> et epulaberis in festivitate tua, tu, filius
tuus et filia, servus tuus et ancilla, Levites quoque et advena,
pupillus et vidua qui intra portas tuas sunt.

<span id="015">15</span> Septem diebus Domino Deo tuo festa celebrabis
in loco quem elegerit Dominus: benedicetque tibi Dominus Deus tuus in
cunctis frugibus tuis, et in omni opere manuum tuarum, erisque in
lætitia.

<span id="016">16</span> Tribus vicibus per annum apparebit omne
masculinum tuum in conspectu Domini Dei tui in loco quem elegerit: in
solemnitate azymorum, in solemnitate hebdomadarum, et in solemnitate
tabernaculorum. Non apparebit ante Dominum vacuus:

<span id="017">17</span> sed offeret unusquisque secundum quod habuerit
juxta benedictionem Domini Dei sui, quam dederit ei.  

<span id="018">18</span> Judices et magistros constitues in omnibus
portis tuis, quas Dominus Deus tuus dederit tibi, per singulas tribus
tuas: ut judicent populum justo judicio,

<span id="019">19</span> nec in alteram partem declinent. Non accipies
personam, nec munera: quia munera excæcant oculos sapientum, et mutant
verba justorum.

<span id="020">20</span> Juste quod justum est persequeris: ut vivas, et
possideas terram, quam Dominus Deus tuus dederit tibi.  

<span id="021">21</span> Non plantabis lucum, et omnem arborem juxta
altare Domini Dei tui.

<span id="022">22</span> Nec facies tibi, neque constitues statuam: quæ
odit Dominus Deus tuus.

------------------------------------------------------------------------

[Next: Deuteronomy Chapter 17](deu017.md)
