[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2004)  [KJV](../kjv/sa2004)  [Sep](../sep/sa2004.md) 
[Tan](../tan/sa2004.md)   
  
[2 Samuel Index](sa2.md)  
  [Previous](sa2003)  [Next](sa2005.md) 

------------------------------------------------------------------------

### Vulgate (Latin): 2 Samuel Chapter 4

<span id="001">1</span> Audivit autem Isboseth filius Saul quod
cecidisset Abner in Hebron: et dissolutæ sunt manus ejus, omnisque
Israël perturbatus est.

<span id="002">2</span> Duo autem viri principes latronum erant filio
Saul, nomen uni Baana, et nomen alteri Rechab, filii Remmon Berothitæ de
filiis Benjamin: siquidem et Beroth reputata est in Benjamin.

<span id="003">3</span> Et fugerunt Berothitæ in Gethaim, fueruntque ibi
advenæ usque ad tempus illud.

<span id="004">4</span> Erat autem Jonathæ filio Saul filius debilis
pedibus: quinquennis enim fuit, quando venit nuntius de Saul et Jonatha
ex Jezrahel. Tollens itaque eum nutrix sua, fugit: cumque festinaret ut
fugeret, cecidit, et claudus effectus est: habuitque vocabulum
Miphiboseth.

<span id="005">5</span> Venientes igitur filii Remmon Berothitæ, Rechab
et Baana, ingressi sunt fervente die domum Isboseth: qui dormiebat super
stratum suum meridie. Et ostiaria domus purgans triticum, obdormivit.

<span id="006">6</span> Ingressi sunt autem domum latenter assumentes
spicas tritici, et percusserunt eum in inguine Rechab, et Baana frater
ejus, et fugerunt.

<span id="007">7</span> Cum autem ingressi fuissent domum, ille
dormiebat super lectum suum in conclavi, et percutientes interfecerunt
eum: sublatoque capite ejus, abierunt per viam deserti tota nocte,

<span id="008">8</span> et attulerunt caput Isboseth ad David in Hebron:
dixeruntque ad regem: Ecce caput Isboseth filii Saul inimici tui, qui
quærebat animam tuam: et dedit Dominus domino meo regi ultionem hodie de
Saul, et de semine ejus.  

<span id="009">9</span> Respondens autem David Rechab, et Baana fratri
ejus, filiis Remmon Berothitæ, dixit ad eos: Vivit Dominus, qui eruit
animam meam de omni angustia,

<span id="010">10</span> quoniam eum qui annuntiaverat mihi, et dixerat:
Mortuus est Saul: qui putabat se prospera nuntiare, tenui, et occidi eum
in Siceleg, cui oportebat mercedem dare pro nuntio.

<span id="011">11</span> Quanto magis nunc cum homines impii
interfecerunt virum innoxium in domo sua, super lectum suum, non quæram
sanguinem ejus de manu vestra, et auferam vos de terra?

<span id="012">12</span> Præcepit itaque David pueris suis, et
interfecerunt eos: præcidentesque manus et pedes eorum, suspenderunt eos
super piscinam in Hebron: caput autem Isboseth tulerunt, et sepelierunt
in sepulchro Abner in Hebron.

------------------------------------------------------------------------

[Next: 2 Samuel Chapter 5](sa2005.md)
