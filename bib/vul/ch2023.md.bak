[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2023)  [KJV](../kjv/ch2023)  [Sep](../sep/ch2023.md) 
[Tan](../tan/ch2023.md)   
  
[2 Chronicles Index](ch2.md)  
  [Previous](ch2022)  [Next](ch2024.md) 

------------------------------------------------------------------------

### Vulgate (Latin): 2 Chronicles Chapter 23

<span id="001">1</span> Anno autem septimo, confortatus Jojada,
assumpsit centuriones, Azariam videlicet filium Jeroham, et Ismahel
filium Johanan, Azariam quoque filium Obed, et Maasiam filium Adaiæ, et
Elisaphat filium Zechri: et iniit cum eis fœdus.

<span id="002">2</span> Qui circumeuntes Judam, congregaverunt Levitas
de cunctis urbibus Juda, et principes familiarum Israël, veneruntque in
Jerusalem.

<span id="003">3</span> Iniit ergo omnis multitudo pactum in domo Dei
cum rege, dixitque ad eos Jojada: Ecce filius regis regnabit, sicut
locutus est Dominus super filios David.

<span id="004">4</span> Iste est ergo sermo quem facietis:

<span id="005">5</span> tertia pars vestrum qui veniunt ad sabbatum,
sacerdotum, et Levitarum, et janitorum erit in portis: tertia vero pars
ad domum regis: et tertia ad portam quæ appellatur Fundamenti: omne vero
reliquum vulgus sit in atriis domus Domini.

<span id="006">6</span> Nec quispiam alius ingrediatur domum Domini,
nisi sacerdotes, et qui ministrant de Levitis: ipsi tantummodo
ingrediantur, quia sanctificati sunt: et omne reliquum vulgus observet
custodias Domini.

<span id="007">7</span> Levitæ autem circumdent regem, habentes singuli
arma sua (et siquis alius ingressus fuerit templum, interficiatur),
sintque cum rege et intrante et egrediente.  

<span id="008">8</span> Fecerunt ergo Levitæ, et universus Juda, juxta
omnia quæ præceperat Jojada pontifex: et assumpserunt singuli viros qui
sub se erant, et veniebant per ordinem sabbati, cum his qui impleverant
sabbatum et egressuri erant: siquidem Jojada pontifex non dimiserat
abire turmas quæ sibi per singulas hebdomadas succedere consueverant.

<span id="009">9</span> Deditque Jojada sacerdos centurionibus lanceas,
clypeosque et peltas regis David, quas consecraverat in domo Domini.

<span id="010">10</span> Constituitque omnem populum tenentium pugiones
a parte templi dextra, usque ad partem templi sinistram, coram altari et
templo, per circuitum regis.

<span id="011">11</span> Et eduxerunt filium regis, et imposuerunt ei
diadema et testimonium, dederuntque in manu ejus tenendam legem, et
constituerunt eum regem: unxit quoque illum Jojada pontifex, et filii
ejus: imprecatique sunt ei, atque dixerunt: Vivat rex.

<span id="012">12</span> Quod cum audisset Athalia, vocem scilicet
currentium atque laudantium regem, ingressa est ad populum in templum
Domini.

<span id="013">13</span> Cumque vidisset regem stantem super gradum in
introitu, et principes, turmasque circa eum, omnemque populum terræ
gaudentem, atque clangentem tubis, et diversi generis organis
concinentem, vocemque laudantium, scidit vestimenta sua, et ait:
Insidiæ, insidiæ.

<span id="014">14</span> Egressus autem Jojada pontifex ad centuriones
et principes exercitus, dixit eis: Educite illam extra septa templi, et
interficiatur foris gladio. Præcepitque sacerdos ne occideretur in domo
Domini,

<span id="015">15</span> et imposuerunt cervicibus ejus manus: cumque
intrasset portam equorum domus regis, interfecerunt eam ibi.  

<span id="016">16</span> Pepigit autem Jojada fœdus inter se,
universumque populum, et regem, ut esset populus Domini.

<span id="017">17</span> Itaque ingressus est omnis populus domum Baal,
et destruxerunt eam, et altaria ac simulacra illius confregerunt: Mathan
quoque sacerdotem Baal interfecerunt ante aras.

<span id="018">18</span> Constituit autem Jojada præpositos in domo
Domini sub manibus sacerdotum et Levitarum quos distribuit David in domo
Domini, ut offerrent holocausta Domino, sicut scriptum est in lege
Moysi, in gaudio et canticis, juxta dispositionem David.

<span id="019">19</span> Constituit quoque janitores in portis domus
Domini, ut non ingrederetur eam immundus in omni re.

<span id="020">20</span> Assumpsitque centuriones, et fortissimos viros,
ac principes populi, et omne vulgus terræ, et fecerunt descendere regem
de domo Domini, et introire per medium portæ superioris in domum regis,
et collocaverunt eum in solio regali.

<span id="021">21</span> Lætatusque est omnis populus terræ, et urbs
quievit: porro Athalia interfecta est gladio.

------------------------------------------------------------------------

[Next: 2 Chronicles Chapter 24](ch2024.md)
