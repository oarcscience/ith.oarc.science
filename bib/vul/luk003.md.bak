[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk003)  [GNT](../gnt/luk003.md) 
[KJV](../kjv/luk003.md)   
  
[Luke Index](luk.md)  
  [Previous](luk002)  [Next](luk004.md) 

------------------------------------------------------------------------

### Vulgate (Latin): Luke Chapter 3

<span id="001">1</span> Anno autem quintodecimo imperii Tiberii Cæsaris,
procurante Pontio Pilato Judæam, tetrarcha autem Galiææ Herode, Philippo
autem fratre ejus tetrarcha Iturææ, et Trachonitidis regionis, et
Lysania Abilinæ tetrarcha,

<span id="002">2</span> sub principibus sacerdotum Anna et Caipha:
factum est verbum Domini super Joannem, Zachariæ filium, in deserto.

<span id="003">3</span> Et venit in omnem regionem Jordanis, prædicans
baptismum pœnitentiæ in remissionem peccatorum,

<span id="004">4</span> sicut scriptum est in libro sermonum Isaiæ
prophetæ: \[Vox clamantis in deserto:  
Parate viam Domini; rectas facite semitas ejus:  

<span id="005">5</span> omnis vallis implebitur,  
et omnis mons, et collis humiliabitur:  
et erunt prava in directa, et aspera in vias planas:  

<span id="006">6</span> et videbit omnis caro salutare Dei.\]

<span id="007">7</span> Dicebat ergo ad turbas quæ exibant ut
baptizarentur ab ipso: Genimina viperarum, quis ostendit vobis fugere a
ventura ira?

<span id="008">8</span> Facite ergo fructus dignos pœnitentiæ, et ne
cœperitis dicere: Patrem habemus Abraham. Dico enim vobis quia potens
est Deus de lapidibus istis suscitare filios Abrahæ.

<span id="009">9</span> Jam enim securis ad radicem arborum posita est.
Omnis ergo arbor non faciens fructum bonum, excidetur, et in ignem
mittetur.

<span id="010">10</span> Et interrogabant eum turbæ, dicentes: Quid ergo
faciemus?

<span id="011">11</span> Respondens autem dicebat illis: Qui habet duas
tunicas, det non habenti: et qui habet escas, similiter faciat.

<span id="012">12</span> Venerunt autem et publicani ut baptizarentur,
et dixerunt ad illum: Magister, quid faciemus?

<span id="013">13</span> At ille dixit ad eos: Nihil amplius, quam quod
constitutum est vobis, faciatis.

<span id="014">14</span> Interrogabant autem eum et milites, dicentes:
Quid faciemus et nos? Et ait illis: Neminem concutiatis, neque calumniam
faciatis: et contenti estote stipendiis vestris.

<span id="015">15</span> Existimante autem populo, et cogitantibus
omnibus in cordibus suis de Joanne, ne forte ipse esset Christus,

<span id="016">16</span> respondit Joannes, dicens omnibus: Ego quidem
aqua baptizo vos: veniet autem fortior me, cujus non sum dignus solvere
corrigiam calceamentorum ejus: ipse vos baptizabit in Spiritu Sancto et
igni:

<span id="017">17</span> cujus ventilabrum in manu ejus, et purgabit
aream suam, et congregabit triticum in horreum suum, paleas autem
comburet igni inextinguibili.

<span id="018">18</span> Multa quidem et alia exhortans evangelizabat
populo.  

<span id="019">19</span> Herodes autem tetrarcha cum corriperetur ab
illo de Herodiade uxore fratris sui, et de omnibus malis quæ fecit
Herodes,

<span id="020">20</span> adjecit et hoc super omnia, et inclusit Joannem
in carcere.  

<span id="021">21</span> Factum est autem cum baptizaretur omnis
populus, et Jesu baptizato, et orante, apertum est cælum:

<span id="022">22</span> et descendit Spiritus Sanctus corporali specie
sicut columba in ipsum: et vox de cælo facta est: Tu es filius meus
dilectus, in te complacui mihi.

<span id="023">23</span> Et ipse Jesus erat incipiens quasi annorum
triginta, ut putabatur, filius Joseph, qui fuit Heli, qui fuit Mathat,

<span id="024">24</span> qui fuit Levi, qui fuit Melchi, qui fuit Janne,
qui fuit Joseph,

<span id="025">25</span> qui fuit Mathathiæ, qui fuit Amos, qui fuit
Nahum, qui fuit Hesli, qui fuit Nagge,

<span id="026">26</span> qui fuit Mahath, qui fuit Mathathiæ, qui fuit
Semei, qui fuit Joseph, qui fuit Juda,

<span id="027">27</span> qui fuit Joanna, qui fuit Resa, qui fuit
Zorobabel, qui fuit Salatheil, qui fuit Neri,

<span id="028">28</span> qui fuit Melchi, qui fuit Addi, qui fuit Cosan,
qui fuit Elmadan, qui fuit Her,

<span id="029">29</span> qui fuit Jesu, qui fuit Eliezer, qui fuit
Jorim, qui fuit Mathat, qui fuit Levi,

<span id="030">30</span> qui fuit Simeon, qui fuit Juda, qui fuit
Joseph, qui fuit Jona, qui fuit Eliakim,

<span id="031">31</span> qui fuit Melea, qui fuit Menna, qui fuit
Mathatha, qui fuit Natham, qui fuit David,

<span id="032">32</span> qui fuit Jesse, qui fuit Obed, qui fuit Booz,
qui fuit Salmon, qui fuit Naasson,

<span id="033">33</span> qui fuit Aminadab, qui fuit Aram, qui fuit
Esron, qui fuit Phares, qui fuit Judæ,

<span id="034">34</span> qui fuit Jacob, qui fuit Isaac, qui fuit
Abrahæ, qui fuit Thare, qui fuit Nachor,

<span id="035">35</span> qui fuit Sarug, qui fuit Ragau, qui fuit
Phaleg, qui fuit Heber, qui fuit Sale,

<span id="036">36</span> qui fuit Cainan, qui fuit Arphaxad, qui fuit
Sem, qui fuit Noë, qui fuit Lamech,

<span id="037">37</span> qui fuit Methusale, qui fuit Henoch, qui fuit
Jared, qui fuit Malaleel, qui fuit Cainan,

<span id="038">38</span> qui fuit Henos, qui fuit Seth, qui fuit Adam,
qui fuit Dei.

------------------------------------------------------------------------

[Next: Luke Chapter 4](luk004.md)
