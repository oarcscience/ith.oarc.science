[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos002)  [KJV](../kjv/jos002.md) 
[Sep:JsB](../sep/jsb002)  [Tan](../tan/jos002.md)   
  
[Joshua Index](jos.md)  
  [Previous](jos001)  [Next](jos003.md) 

------------------------------------------------------------------------

### Vulgate (Latin): Joshua Chapter 2

<span id="001">1</span> Misit igitur Josue filius Nun de Setim duos
viros exploratores in abscondito: et dixit eis: Ite, et considerate
terram, urbemque Jericho. Qui pergentes ingressi sunt domum mulieris
meretricis, nomine Rahab, et quieverunt apud eam.

<span id="002">2</span> Nuntiatumque est regi Jericho, et dictum: Ecce
viri ingressi sunt huc per noctem de filiis Israël, ut explorarent
terram.

<span id="003">3</span> Misitque rex Jericho ad Rahab, dicens: Educ
viros, qui venerunt ad te, et ingressi sunt domum tuam: exploratores
quippe sunt, et omnem terram considerare venerunt.

<span id="004">4</span> Tollensque mulier viros, abscondit, et ait:
Fateor, venerunt ad me, sed nesciebam unde essent:

<span id="005">5</span> cumque porta clauderetur in tenebris, et illi
pariter exierunt; nescio quo abierunt: persequimini cito, et
comprehendetis eos.

<span id="006">6</span> Ipsa autem fecit ascendere viros in solarium
domus suæ, operuitque eos stipula lini, quæ ibi erat.

<span id="007">7</span> Hi autem, qui missi fuerant, secuti sunt eos per
viam, quæ ducit ad vadum Jordanis: illisque egressis statim porta clausa
est.  

<span id="008">8</span> Necdum obdormierant qui latebant, et ecce mulier
ascendit ad eos, et ait:

<span id="009">9</span> Novi quod Dominus tradiderit vobis terram:
etenim irruit in nos terror vester, et elanguerunt omnes habitatores
terræ.

<span id="010">10</span> Audivimus quod siccaverit Dominus aquas maris
Rubri ad vestrum introitum, quando egressi estis ex Ægypto: et quæ
feceritis duobus Amorrhæorum regibus, qui erant trans Jordanem, Sehon et
Og, quos interfecistis.

<span id="011">11</span> Et hæc audientes pertimuimus, et elanguit cor
nostrum, nec remansit in nobis spiritus ad introitum vestrum: Dominus
enim Deus vester ipse est Deus in cælo sursum et in terra deorsum.

<span id="012">12</span> Nunc ergo jurate mihi per Dominum, ut quomodo
ego misericordiam feci vobiscum, ita et vos faciatis cum domo patris
mei: detisque mihi verum signum,

<span id="013">13</span> ut salvetis patrem meum et matrem, et fratres
ac sorores meas, et omnia quæ illorum sunt, et eruatis animas nostras a
morte.

<span id="014">14</span> Qui responderunt ei: Anima nostra sit pro vobis
in mortem, si tamen non prodideris nos: cumque tradiderit nobis Dominus
terram, faciemus in te misericordiam et veritatem.

<span id="015">15</span> Demisit ergo eos per funem de fenestra: domus
enim ejus hærebat muro.

<span id="016">16</span> Dixitque ad eos: Ad montana conscendite, ne
forte occurrant vobis revertentes: ibique latitate tribus diebus, donec
redeant, et sic ibitis per viam vestram.

<span id="017">17</span> Qui dixerunt ad eam: Innoxii erimus a juramento
hoc, quo adjurasti nos:

<span id="018">18</span> si ingredientibus nobis terram, signum fuerit
funiculus iste coccineus, et ligaveris eum in fenestra, per quam
demisisti nos: et patrem tuum ac matrem, fratresque et omnem cognationem
tuam congregaveris in domum tuam.

<span id="019">19</span> Qui ostium domus tuæ egressus fuerit, sanguis
ipsius erit in caput ejus, et nos erimus alieni. Cunctorum autem
sanguis, qui tecum in domo fuerint, redundabit in caput nostrum, si eos
aliquis tetigerit.

<span id="020">20</span> Quod si nos prodere volueris, et sermonem istum
proferre in medium, erimus mundi ab hoc juramento, quo adjurasti nos.

<span id="021">21</span> Et illa respondit: Sicut locuti estis, ita
fiat: dimittensque eos ut pergerent, appendit funiculum coccineum in
fenestra.  

<span id="022">22</span> Illi vero ambulantes pervenerunt ad montana, et
manserunt ibi tres dies, donec reverterentur qui fuerant persecuti:
quærentes enim per omnem viam, non repererunt eos.

<span id="023">23</span> Quibus urbem ingressis, reversi sunt, et
descenderunt exploratores de monte: et, transmisso Jordane, venerunt ad
Josue filium Nun, narraveruntque ei omnia quæ acciderant sibi,

<span id="024">24</span> atque dixerunt: Tradidit Dominus omnem terram
hanc in manus nostras, et timore prostrati sunt cuncti habitatores ejus.

------------------------------------------------------------------------

[Next: Joshua Chapter 3](jos003.md)
