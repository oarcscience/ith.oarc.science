[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo015)  [KJV](../kjv/exo015)  [Sep](../sep/exo015.md) 
[Tan](../tan/exo015.md)   
  
[Exodus Index](exo.md)  
  [Previous](exo014)  [Next](exo016.md) 

------------------------------------------------------------------------

### Vulgate (Latin): Exodus Chapter 15

<span id="001">1</span> Tunc cecinit Moyses et filii Israël carmen hoc
Domino, et dixerunt: \[Cantemus Domino: gloriose enim magnificatus
est,  
equum et ascensorem dejecit in mare.  

<span id="002">2</span> Fortitudo mea, et laus mea Dominus,  
et factus est mihi in salutem:  
iste Deus meus, et glorificabo eum:  
Deus patris mei, et exaltabo eum.  

<span id="003">3</span> Dominus quasi vir pugnator,  
Omnipotens nomen ejus,  

<span id="004">4</span> currus Pharaonis et exercitum ejus projecit in
mare:  
electi principes ejus submersi sunt in mari Rubro.  

<span id="005">5</span> Abyssi operuerunt eos;  
descenderunt in profundum quasi lapis.  

<span id="006">6</span> Dextera tua, Domine, magnificata est in
fortitudine:  
dextera tua, Domine, percussit inimicum.  

<span id="007">7</span> Et in multitudine gloriæ tuæ deposuisti
adversarios tuos:  
misisti iram tuam, quæ devoravit eos sicut stipulam.  

<span id="008">8</span> Et in spiritu furoris tui congregatæ sunt
aquæ:  
stetit unda fluens, congregata sunt abyssi in medio mari.  

<span id="009">9</span> Dixit inimicus: Persequar et comprehendam,  
dividam spolia, implebitur anima mea:  
evaginabo gladium meum, interficiet eos manus mea.  

<span id="010">10</span> Flavit spiritus tuus, et operuit eos mare:  
submersi sunt quasi plumbum in aquis vehementibus.  

<span id="011">11</span> Quis similis tui in fortibus, Domine?  
quis similis tui, magnificus in sanctitate,  
terribilis atque laudabilis, faciens mirabilia?  

<span id="012">12</span> Extendisti manum tuam, et devoravit eos
terra.  

<span id="013">13</span> Dux fuisti in misericordia tua populo quem
redemisti:  
et portasti eum in fortitudine tua, ad habitaculum sanctum tuum.  

<span id="014">14</span> Ascenderunt populi, et irati sunt:  
dolores obtinuerunt habitatores Philisthiim.  

<span id="015">15</span> Tunc conturbati sunt principes Edom,  
robustos Moab obtinuit tremor:  
obriguerunt omnes habitatores Chanaan.  

<span id="016">16</span> Irruat super eos formido et pavor, in
magnitudine brachii tui:  
fiant immobiles quasi lapis,  
donec pertranseat populus tuus, Domine,  
donec pertranseat populus tuus iste, quem possedisti.  

<span id="017">17</span> Introduces eos, et plantabis in monte
hæreditatis tuæ,  
firmissimo habitaculo tuo quod operatus es, Domine:  
sanctuarium tuum, Domine, quod firmaverunt manus tuæ.  

<span id="018">18</span> Dominus regnabit in æternum et ultra.  

<span id="019">19</span> Ingressus est enim eques Pharao  
cum curribus et equitibus ejus in mare:  
et reduxit super eos Dominus  
aquas maris:  
filii autem Israël ambulaverunt per siccum in medio ejus.\]

<span id="020">20</span> Sumpsit ergo Maria prophetissa, soror Aaron,
tympanum in manu sua: egressæque sunt omnes mulieres post eam cum
tympanis et choris,

<span id="021">21</span> quibus præcinebat, dicens: \[Cantemus Domino,
gloriose enim magnificatus est:  
equum et ascensorem ejus dejecit in mare.\]  

<span id="022">22</span> Tulit autem Moyses Israël de mari Rubro, et
egressi sunt in desertum Sur: ambulaveruntque tribus diebus per
solitudinem, et non inveniebant aquam.

<span id="023">23</span> Et venerunt in Mara, nec poterant bibere aquas
de Mara, eo quod essent amaræ: unde et congruum loco nomen imposuit,
vocans illum Mara, id est, amaritudinem.

<span id="024">24</span> Et murmuravit populus contra Moysen, dicens:
Quid bibemus?

<span id="025">25</span> At ille clamavit ad Dominum, qui ostendit ei
lignum: quod cum misisset in aquas, in dulcedinem versæ sunt: ibi
constituit ei præcepta, atque judicia, et ibi tentavit eum,

<span id="026">26</span> dicens: Si audieris vocem Domini Dei tui, et
quod rectum est coram eo feceris, et obedieris mandatis ejus,
custodierisque omnia præcepta illius, cunctum languorem, quem posui in
Ægypto, non inducam super te: ego enim Dominus sanator tuus.

<span id="027">27</span> Venerunt autem in Elim filii Israël, ubi erant
duodecim fontes aquarum, et septuaginta palmæ: et castrametati sunt
juxta aquas.

------------------------------------------------------------------------

[Next: Exodus Chapter 16](exo016.md)
