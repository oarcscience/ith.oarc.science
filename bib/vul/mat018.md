[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat018)  [GNT](../gnt/mat018.md) 
[KJV](../kjv/mat018.md)   
  
[Matthew Index](mat.md)  
  [Previous](mat017)  [Next](mat019.md) 

------------------------------------------------------------------------

### Vulgate (Latin): Matthew Chapter 18

<span id="001">1</span> In illa hora accesserunt discipuli ad Jesum,
dicentes: Quis, putas, major est in regno cælorum?

<span id="002">2</span> Et advocans Jesus parvulum, statuit eum in medio
eorum,

<span id="003">3</span> et dixit: Amen dico vobis, nisi conversi
fueritis, et efficiamini sicut parvuli, non intrabitis in regnum
cælorum.

<span id="004">4</span> Quicumque ergo humiliaverit se sicut parvulus
iste, hic est major in regno cælorum.

<span id="005">5</span> Et qui susceperit unum parvulum talem in nomine
meo, me suscipit:

<span id="006">6</span> qui autem scandalizaverit unum de pusillis
istis, qui in me credunt, expedit ei ut suspendatur mola asinaria in
collo ejus, et demergatur in profundum maris.

<span id="007">7</span> Væ mundo a scandalis! Necesse est enim ut
veniant scandala: verumtamen væ homini illi, per quem scandalum venit.

<span id="008">8</span> Si autem manus tua, vel pes tuus scandalizat te,
abscide eum, et projice abs te: bonum tibi est ad vitam ingredi debilem,
vel claudum, quam duas manus vel duos pedes habentem mitti in ignem
æternum.

<span id="009">9</span> Et si oculus tuus scandalizat te, erue eum, et
projice abs te: bonum tibi est cum uno oculo in vitam intrare, quam duos
oculos habentem mitti in gehennam ignis.

<span id="010">10</span> Videte ne contemnatis unum ex his pusillis:
dico enim vobis, quia angeli eorum in cælis semper vident faciem Patris
mei, qui in cælis est.

<span id="011">11</span> Venit enim Filius hominis salvare quod
perierat.

<span id="012">12</span> Quid vobis videtur? si fuerint alicui centum
oves, et erravit una ex eis: nonne relinquit nonaginta novem in
montibus, et vadit quærere eam quæ erravit?

<span id="013">13</span> Et si contigerit ut inveniat eam: amen dico
vobis, quia gaudet super eam magis quam super nonaginta novem, quæ non
erraverunt.

<span id="014">14</span> Sic non est voluntas ante Patrem vestrum, qui
in cælis est, ut pereat unus de pusillis istis.  

<span id="015">15</span> Si autem peccaverit in te frater tuus, vade, et
corripe eum inter te, et ipsum solum: si te audierit, lucratus eris
fratrem tuum.

<span id="016">16</span> Si autem te non audierit, adhibe tecum adhuc
unum, vel duos, ut in ore duorum, vel trium testium stet omne verbum.

<span id="017">17</span> Quod si non audierit eos: dic ecclesiæ. Si
autem ecclesiam non audierit, sit tibi sicut ethnicus et publicanus.

<span id="018">18</span> Amen dico vobis, quæcumque alligaveritis super
terram, erunt ligata et in cælo: et quæcumque solveritis super terram,
erunt soluta et in cælo.

<span id="019">19</span> Iterum dico vobis, quia si duo ex vobis
consenserint super terram, de omni re quamcumque petierint, fiet illis a
Patre meo, qui in cælis est.

<span id="020">20</span> Ubi enim sunt duo vel tres congregati in nomine
meo, ibi sum in medio eorum.  

<span id="021">21</span> Tunc accedens Petrus ad eum, dixit: Domine,
quoties peccabit in me frater meus, et dimittam ei? usque septies?

<span id="022">22</span> Dicit illi Jesus: Non dico tibi usque septies:
sed usque septuagies septies.

<span id="023">23</span> Ideo assimilatum est regnum cælorum homini
regi, qui voluit rationem ponere cum servis suis.

<span id="024">24</span> Et cum cœpisset rationem ponere, oblatus est ei
unus, qui debebat ei decem millia talenta.

<span id="025">25</span> Cum autem non haberet unde redderet, jussit eum
dominus ejus venundari, et uxorem ejus, et filios, et omnia quæ habebat,
et reddi.

<span id="026">26</span> Procidens autem servus ille, orabat eum,
dicens: Patientiam habe in me, et omnia reddam tibi.

<span id="027">27</span> Misertus autem dominus servi illius, dimisit
eum, et debitum dimisit ei.

<span id="028">28</span> Egressus autem servus ille invenit unum de
conservis suis, qui debebat ei centum denarios: et tenens suffocavit
eum, dicens: Redde quod debes.

<span id="029">29</span> Et procidens conservus ejus, rogabat eum,
dicens: Patientiam habe in me, et omnia reddam tibi.

<span id="030">30</span> Ille autem noluit: sed abiit, et misit eum in
carcerem donec redderet debitum.

<span id="031">31</span> Videntes autem conservi ejus quæ fiebant,
contristati sunt valde: et venerunt, et narraverunt domino suo omnia quæ
facta fuerant.

<span id="032">32</span> Tunc vocavit illum dominus suus: et ait illi:
Serve nequam, omne debitum dimisi tibi quoniam rogasti me:

<span id="033">33</span> nonne ergo oportuit et te misereri conservi
tui, sicut et ego tui misertus sum?

<span id="034">34</span> Et iratus dominus ejus tradidit eum tortoribus,
quoadusque redderet universum debitum.

<span id="035">35</span> Sic et Pater meus cælestis faciet vobis, si non
remiseritis unusquisque fratri suo de cordibus vestris.

------------------------------------------------------------------------

[Next: Matthew Chapter 19](mat019.md)
