<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Acts: Acts Chapter 12</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/act012.htm">Polyglot</A>&nbsp;
<A HREF="../gnt/act012.htm">GNT</A>&nbsp;
<A HREF="../kjv/act012.htm">KJV</A>&nbsp;

<BR>
<BR><A HREF="act.htm">Acts Index</A><BR>
&nbsp;
<A HREF="act011.htm">Previous</A>&nbsp;
<A HREF="act013.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Acts Chapter 12</H3><P><a name="001">1</A>&nbsp;Eodem autem tempore misit Herodes rex manus, ut affligeret quosdam de ecclesia.</P>
<P><a name="002">2</A>&nbsp;Occidit autem Jacobum fratrem Joannis gladio.</P>
<P><a name="003">3</A>&nbsp;Videns autem quia placeret Jud&#230;is, apposuit ut apprehenderet et Petrum. Erant autem dies Azymorum.</P>
<P><a name="004">4</A>&nbsp;Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo.</P>
<P><a name="005">5</A>&nbsp;Et Petrus quidem servabatur in carcere. Oratio autem fiebant sine intermissione ab ecclesia ad Deum pro eo.<BR>
</P>
<P><a name="006">6</A>&nbsp;Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus: et custodes ante ostium custodiebant carcerem.</P>
<P><a name="007">7</A>&nbsp;Et ecce angelus Domini astitit, et lumen refulsit in habitaculo: percussoque latere Petri, excitavit eum, dicens: Surge velociter. Et ceciderunt caten&#230; de manibus ejus.</P>
<P><a name="008">8</A>&nbsp;Dixit autem angelus ad eum: Pr&#230;cingere, et calcea te caligas tuas. Et fecit sic. Et dixit illi: Circumda tibi vestimentum tuum, et sequere me.</P>
<P><a name="009">9</A>&nbsp;Et exiens sequebatur eum, et nesciebat quia verum est, quod fiebat per angelum: existimabat autem se visum videre.</P>
<P><a name="010">10</A>&nbsp;Transeuntes autem primam et secundam custodiam, venerunt ad portam ferream, qu&#230; ducit ad civitatem: qu&#230; ultro aperta est eis. Et exeuntes processerunt vicum unum: et continuo discessit angelus ab eo.<BR>
</P>
<P><a name="011">11</A>&nbsp;Et Petrus ad se reversus, dixit: Nunc scio vere quia misit Dominus angelum suum, et eripuit me de manu Herodis, et de omni exspectatione plebis Jud&#230;orum.</P>
<P><a name="012">12</A>&nbsp;Consideransque venit ad domum Mari&#230; matris Joannis, qui cognominatus est Marcus, ubi erant multi congregati, et orantes.</P>
<P><a name="013">13</A>&nbsp;Pulsante autem eo ostium janu&#230;, processit puella ad audiendum, nomine Rhode.</P>
<P><a name="014">14</A>&nbsp;Et ut cognovit vocem Petri, pr&#230; gaudio non aperuit januam, sed intro currens nuntiavit stare Petrum ante januam.</P>
<P><a name="015">15</A>&nbsp;At illi dixerunt ad eam: Insanis. Illa autem affirmabat sic se habere. Illi autem dicebant: Angelus ejus est.</P>
<P><a name="016">16</A>&nbsp;Petrus autem perseverabat pulsans. Cum autem aperuissent, viderunt eum, et obstupuerunt.</P>
<P><a name="017">17</A>&nbsp;Annuens autem eis manu ut tacerent, narravit quomodo Dominus eduxisset eum de carcere, dixitque: Nuntiate Jacobo et fratribus h&#230;c. Et egressus abiit in alium locum.<BR>
</P>
<P><a name="018">18</A>&nbsp;Facta autem die, erat non parva turbatio inter milites, quidnam factum esset de Petro.</P>
<P><a name="019">19</A>&nbsp;Herodes autem cum requisisset eum et non invenisset, inquisitione facta de custodibus, jussit eos duci: descendensque a Jud&#230;a in C&#230;saream, ibi commoratus est.</P>
<P><a name="020">20</A>&nbsp;Erat autem iratus Tyriis et Sidoniis. At illi unanimes venerunt ad eum, et persuaso Blasto, qui erat super cubiculum regis, postulabant pacem, eo quod alerentur regiones eorum ab illo.</P>
<P><a name="021">21</A>&nbsp;Statuto autem die Herodes vestitus veste regia sedit pro tribunali, et concionabatur ad eos.</P>
<P><a name="022">22</A>&nbsp;Populus autem acclamabat: Dei voces, et non hominis.</P>
<P><a name="023">23</A>&nbsp;Confestim autem percussit eum angelus Domini, eo quod non dedisset honorem Deo: et consumptus a vermibus, expiravit.</P>
<P><a name="024">24</A>&nbsp;Verbum autem Domini crescebat, et multiplicabatur.</P>
<P><a name="025">25</A>&nbsp;Barnabas autem et Saulus reversi sunt ab Jerosolymis expleto ministerio assumpto Joanne, qui cognominatus est Marcus.</P>
<P><HR>
<CENTER>
<A HREF="act013.htm">Next: Acts Chapter 13</A></CENTER>
</BODY>
</HTML>
