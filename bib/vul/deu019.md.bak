[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu019)  [KJV](../kjv/deu019)  [Sep](../sep/deu019.md) 
[Tan](../tan/deu019.md)   
  
[Deuteronomy Index](deu.md)  
  [Previous](deu018)  [Next](deu020.md) 

------------------------------------------------------------------------

### Vulgate (Latin): Deuteronomy Chapter 19

<span id="001">1</span> Cum disperdiderit Dominus Deus tuus gentes,
quarum tibi traditurus est terram, et possederis eam, habitaverisque in
urbibus ejus et in ædibus:

<span id="002">2</span> tres civitates separabis tibi in medio terræ,
quam Dominus Deus tuus dabit tibi in possessionem,

<span id="003">3</span> sternens diligenter viam: et in tres æqualiter
partes totam terræ tuæ provinciam divides: ut habeat e vicino qui
propter homicidium profugus est, quo possit evadere.

<span id="004">4</span> Hæc erit lex homicidæ fugientis, cujus vita
servanda est: qui percusserit proximum suum nesciens, et qui heri et
nudiustertius nullum contra eum odium habuisse comprobatur:

<span id="005">5</span> sed abiisse cum eo simpliciter in silvam ad
ligna cædenda, et in succisione lignorum securis fugerit manu, ferrumque
lapsum de manubrio amicum ejus percusserit, et occiderit: hic ad unam
supradictarum urbium confugiet, et vivet:

<span id="006">6</span> ne forsitan proximus ejus, cujus effusus est
sanguis, dolore stimulatus, persequatur, et apprehendat eum si longior
via fuerit, et percutiat animam ejus, qui non est reus mortis: quia
nullum contra eum, qui occisus est, odium prius habuisse monstratur.

<span id="007">7</span> Idcirco præcipio tibi, ut tres civitates æqualis
inter se spatii dividas.

<span id="008">8</span> Cum autem dilataverit Dominus Deus tuus terminos
tuos, sicut juravit patribus tuis, et dederit tibi cunctam terram, quam
eis pollicitus est

<span id="009">9</span> (si tamen custodieris mandata ejus, et feceris,
quæ hodie præcipio tibi, ut diligas Dominum Deum tuum, et ambules in
viis ejus omni tempore), addes tibi tres alias civitates, et
supradictarum trium urbium numerum duplicabis:

<span id="010">10</span> ut non effundatur sanguis innoxius in medio
terræ, quam Dominus Deus tuus dabit tibi possidendam, ne sis sanguinis
reus.

<span id="011">11</span> Si quis autem, odio habens proximum suum,
insidiatus fuerit vitæ ejus, surgensque percusserit illum, et mortuus
fuerit, fugeritque ad unam de supradictis urbibus,

<span id="012">12</span> mittent seniores civitatis illius, et arripient
eum de loco effugii, tradentque in manu proximi, cujus sanguis effusus
est, et morietur.

<span id="013">13</span> Non miseraberis ejus, et auferes innoxium
sanguinem de Israël, ut bene sit tibi.

<span id="014">14</span> Non assumes, et transferes terminos proximi
tui, quos fixerunt priores in possessione tua, quam Dominus Deus tuus
dabit tibi in terra quam acceperis possidendam.  

<span id="015">15</span> Non stabit testis unus contra aliquem, quidquid
illud peccati, et facinoris fuerit: sed in ore duorum aut trium testium
stabit omne verbum.

<span id="016">16</span> Si steterit testis mendax contra hominem,
accusans eum prævaricationis,

<span id="017">17</span> stabunt ambo, quorum causa est, ante Dominum in
conspectu sacerdotum et judicum qui fuerint in diebus illis.

<span id="018">18</span> Cumque diligentissime perscrutantes, invenerint
falsum testem dixisse contra fratrem suum mendacium,

<span id="019">19</span> reddent ei sicut fratri suo facere cogitavit,
et auferes malum de medio tui:

<span id="020">20</span> ut audientes ceteri timorem habeant, et
nequaquam talia audeant facere.

<span id="021">21</span> Non misereberis ejus, sed animam pro anima,
oculum pro oculo, dentem pro dente, manum pro manu, pedem pro pede
exiges.

------------------------------------------------------------------------

[Next: Deuteronomy Chapter 20](deu020.md)
