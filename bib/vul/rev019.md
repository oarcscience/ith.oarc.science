[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev019)  [GNT](../gnt/rev019.md) 
[KJV](../kjv/rev019.md)   
  
[Revelation Index](rev.md)  
  [Previous](rev018)  [Next](rev020.md) 

------------------------------------------------------------------------

### Vulgate (Latin): Revelation Chapter 19

<span id="001">1</span> Post hæc audivi quasi vocem turbarum multarum in
cælo dicentium: Alleluja: salus, et gloria, et virtus Deo nostro est:

<span id="002">2</span> quia vera et justa judicia sunt ejus, qui
judicavit de meretrice magna, quæ corrupit terram in prostitutione sua,
et vindicavit sanguinem servorum suorum de manibus ejus.

<span id="003">3</span> Et iterum dixerunt: Alleluja. Et fumus ejus
ascendit in sæcula sæculorum.

<span id="004">4</span> Et ceciderunt seniores viginti quatuor, et
quatuor animalia, et adoraverunt Deum sedentem super thronum, dicentes:
Amen: alleluja.

<span id="005">5</span> Et vox de throno exivit, dicens: Laudem dicite
Deo nostro omnes servi ejus: et qui timetis eum pusilli et magni.

<span id="006">6</span> Et audivi quasi vocem turbæ magnæ, et sicut
vocem aquarum multarum, et sicut vocem tonitruorum magnorum, dicentium:
Alleluja: quoniam regnavit Dominus Deus noster omnipotens.

<span id="007">7</span> Gaudeamus, et exsultemus: et demus gloriam ei:
quia venerunt nuptiæ Agni, et uxor ejus præparavit se.

<span id="008">8</span> Et datum est illi ut cooperiat se byssino
splendenti et candido. Byssinum enim justificationes sunt sanctorum.

<span id="009">9</span> Et dixit mihi: Scribe: Beati qui ad cœnam
nuptiarum Agni vocati sunt; et dixit mihi: Hæc verba Dei vera sunt.

<span id="010">10</span> Et cecidi ante pedes ejus, ut adorarem eum. Et
dicit mihi: Vide ne feceris: conservus tuus sum, et fratrum tuorum
habentium testimonium Jesu. Deum adora. Testimonium enim Jesu est
spiritus prophetiæ.  

<span id="011">11</span> Et vidi cælum apertum, et ecce equus albus, et
qui sedebat super eum, vocabatur Fidelis, et Verax, et cum justitia
judicat et pugnat.

<span id="012">12</span> Oculi autem ejus sicut flamma ignis, et in
capite ejus diademata multa, habens nomen scriptum, quod nemo novit nisi
ipse.

<span id="013">13</span> Et vestitus erat veste aspersa sanguine: et
vocatur nomen ejus: Verbum Dei.

<span id="014">14</span> Et exercitus qui sunt in cælo, sequebantur eum
in equis albis, vestiti byssino albo et mundo.

<span id="015">15</span> Et de ore ejus procedit gladius ex utraque
parte acutus, ut in ipso percutiat gentes. Et ipse reget eas in virga
ferrea: et ipse calcat torcular vini furoris iræ Dei omnipotentis.

<span id="016">16</span> Et habet in vestimento et in femore suo
scriptum: Rex regum et Dominus dominantium.  

<span id="017">17</span> Et vidi unum angelum stantem in sole, et
clamavit voce magna, dicens omnibus avibus, quæ volabant per medium
cæli: Venite, et congregamini ad cœnam magnam Dei:

<span id="018">18</span> ut manducetis carnes regum, et carnes
tribunorum, et carnes fortium, et carnes equorum, et sedentium in ipsis,
et carnes omnium liberorum, et servorum, et pusillorum et magnorum.

<span id="019">19</span> Et vidi bestiam, et reges terræ, et exercitus
eorum congregatos ad faciendum prælium cum illo, qui sedebat in equo, et
cum exercitu ejus.

<span id="020">20</span> Et apprehensa est bestia, et cum ea
pseudopropheta: qui fecit signa coram ipso, quibus seduxit eos, qui
acceperunt caracterem bestiæ, et qui adoraverunt imaginem ejus. Vivi
missi sunt hi duo in stagnum ignis ardentis sulphure:

<span id="021">21</span> et ceteri occisi sunt in gladio sedentis super
equum, qui procedit de ore ipsius: et omnes aves saturatæ sunt carnibus
eorum.

------------------------------------------------------------------------

[Next: Revelation Chapter 20](rev020.md)
