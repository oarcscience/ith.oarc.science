[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1009)  [GNT](../gnt/co1009.md) 
[KJV](../kjv/co1009.md)   
  
[1 Corinthians Index](co1.md)  
  [Previous](co1008)  [Next](co1010.md) 

------------------------------------------------------------------------

### Vulgate (Latin): 1 Corinthians Chapter 9

<span id="001">1</span> Non sum liber? non sum Apostolus? nonne Christum
Jesum Dominum nostrum vidi? nonne opus meum vos estis in Domino?

<span id="002">2</span> Et si aliis non sum Apostolus, sed tamen vobis
sum: nam signaculum apostolatus mei vos estis in Domino.

<span id="003">3</span> Mea defensio apud eos qui me interrogant, hæc
est:

<span id="004">4</span> Numquid non habemus potestatem manducandi et
bibendi?

<span id="005">5</span> numquid non habemus potestatem mulierem sororem
circumducendi sicut et ceteri Apostoli, et fratres Domini, et Cephas?

<span id="006">6</span> aut ego solus, et Barnabas, non habemus
potestatem hoc operandi?

<span id="007">7</span> Quis militat suis stipendiis umquam? quis
plantat vineam, et de fructu ejus non edit? quis pascit gregem, et de
lacte gregis non manducat?

<span id="008">8</span> Numquid secundum hominem hæc dico? an et lex hæc
non dicit?

<span id="009">9</span> Scriptum est enim in lege Moysi: Non alligabis
os bovi trituranti. Numquid de bobus cura est Deo?

<span id="010">10</span> an propter nos utique hoc dicit? Nam propter
nos scripta sunt: quoniam debet in spe qui arat, arare: et qui triturat,
in spe fructus percipiendi.

<span id="011">11</span> Si nos vobis spiritualia seminavimus, magnum
est si nos carnalia vestra metamus?

<span id="012">12</span> Si alii potestatis vestræ participes sunt,
quare non potius nos? Sed non usi sumus hac potestate: sed omnia
sustinemus, ne quod offendiculum demus Evangelio Christi.

<span id="013">13</span> Nescitis quoniam qui in sacrario operantur quæ
de sacrario sunt, edunt: et qui altari deserviunt, cum altari
participant?

<span id="014">14</span> Ita et Dominus ordinavit iis qui Evangelium
annuntiant, de Evangelio vivere.

<span id="015">15</span> Ego autem nullo horum usus sum. Non autem
scripsi hæc ut ita fiant in me: bonum est enim mihi magis mori, quam ut
gloriam meam quis evacuet.

<span id="016">16</span> Nam si evangelizavero, non est mihi gloria:
necessitas enim mihi incumbit: væ enim mihi est, si non evangelizavero.

<span id="017">17</span> Si enim volens hoc ago, mercedem habeo: si
autem invitus, dispensatio mihi credita est.

<span id="018">18</span> Quæ est ergo merces mea? ut Evangelium
prædicans, sine sumptu ponam Evangelium, ut non abutar potestate mea in
Evangelio.  

<span id="019">19</span> Nam cum liber essem ex omnibus, omnium me
servum feci, ut plures lucrifacerem.

<span id="020">20</span> Et factus sum Judæis tamquam Judæus, ut Judæos
lucrarer:

<span id="021">21</span> iis qui sub lege sunt, quasi sub lege essem
(cum ipse non essem sub lege) ut eos qui sub lege erant, lucrifacerem:
iis qui sine lege erant, tamquam sine lege essem (cum sine lege Dei non
essem: sed in lege essem Christi) ut lucrifacerem eos qui sine lege
erant.

<span id="022">22</span> Factus sum infirmis infirmus, ut infirmos
lucrifacerem. Omnibus omnia factus sum, ut omnes facerem salvos.

<span id="023">23</span> Omnia autem facio propter Evangelium: ut
particeps ejus efficiar.

<span id="024">24</span> Nescitis quod ii qui in stadio currunt, omnes
quidem currunt, sed unus accipit bravium? Sic currite ut comprehendatis.

<span id="025">25</span> Omnis autem qui in agone contendit, ab omnibus
se abstinet, et illi quidem ut corruptibilem coronam accipiant: nos
autem incorruptam.

<span id="026">26</span> Ego igitur sic curro, non quasi in incertum:
sic pugno, non quasi aërem verberans:

<span id="027">27</span> sed castigo corpus meum, et in servitutem
redigo: ne forte cum aliis prædicaverim, ipse reprobus efficiar.

------------------------------------------------------------------------

[Next: 1 Corinthians Chapter 10](co1010.md)
