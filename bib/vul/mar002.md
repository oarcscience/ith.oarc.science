[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mar002)  [GNT](../gnt/mar002.md) 
[KJV](../kjv/mar002.md)   
  
[Mark Index](mar.md)  
  [Previous](mar001)  [Next](mar003.md) 

------------------------------------------------------------------------

### Vulgate (Latin): Mark Chapter 2

<span id="001">1</span> Et iterum intravit Capharnaum post dies,

<span id="002">2</span> et auditum est quod in domo esset, et
convenerunt multi, ita ut non caperet neque ad januam, et loquebatur eis
verbum.

<span id="003">3</span> Et venerunt ad eum ferentes paralyticum, qui a
quatuor portabatur.

<span id="004">4</span> Et cum non possent offerre eum illi præ turba,
nudaverunt tectum ubi erat: et patefacientes submiserunt grabatum in quo
paralyticus jacebat.

<span id="005">5</span> Cum autem vidisset Jesus fidem illorum, ait
paralytico: Fili, dimittuntur tibi peccata tua.

<span id="006">6</span> Erant autem illic quidam de scribis sedentes, et
cogitantes in cordibus suis:

<span id="007">7</span> Quid hic sic loquitur? blasphemat. Quis potest
dimittere peccata, nisi solus Deus?

<span id="008">8</span> Quo statim cognito Jesus spiritu suo, quia sic
cogitarent intra se, dicit illis: Quid ista cogitatis in cordibus
vestris?

<span id="009">9</span> Quid est facilius dicere paralytico: Dimittuntur
tibi peccata tua: an dicere: Surge, tolle grabatum tuum, et ambula?

<span id="010">10</span> Ut autem sciatis quia Filius hominis habet
potestatem in terra dimittendi peccata (ait paralytico),

<span id="011">11</span> tibi dico: Surge, tolle grabatum tuum, et vade
in domum tuam.

<span id="012">12</span> Et statim surrexit ille: et, sublato grabato,
abiit coram omnibus, ita ut mirarentur omnes, et honorificent Deum,
dicentes: Quia numquam sic vidimus.  

<span id="013">13</span> Et egressus est rursus ad mare, omnisque turba
veniebat ad eum, et docebat eos.

<span id="014">14</span> Et cum præteriret, vidit Levi Alphæi sedentem
ad telonium, et ait illi: Sequere me. Et surgens secutus est eum.

<span id="015">15</span> Et factum est, cum accumberet in domo illius,
multi publicani et peccatores simul discumbebant cum Jesu et discipulis
ejus: erant enim multi, qui et sequebantur eum.

<span id="016">16</span> Et scribæ et pharisæi videntes quia manducaret
cum publicanis et peccatoribus, dicebant discipulis ejus: Quare cum
publicanis et peccatoribus manducat et bibit Magister vester?

<span id="017">17</span> Hoc audito Jesus ait illis: Non necesse habent
sani medico, sed qui male habent: non enim veni vocare justos, sed
peccatores.

<span id="018">18</span> Et erant discipuli Joannis et pharisæi
jejunantes: et veniunt, et dicunt illi: Quare discipuli Joannis et
pharisæorum jejunant, tui autem discipuli non jejunant?

<span id="019">19</span> Et ait illis Jesus: Numquid possunt filii
nuptiarum, quamdiu sponsus cum illis est, jejunare? Quanto tempore
habent secum sponsum, non possunt jejunare.

<span id="020">20</span> Venient autem dies cum auferetur ab eis
sponsus: et tunc jejunabunt in illis diebus.

<span id="021">21</span> Nemo assumentum panni rudis assuit vestimento
veteri: alioquin aufert supplementum novum a veteri, et major scissura
fit.

<span id="022">22</span> Et nemo mittit vinum novum in utres veteres:
alioquin dirumpet vinum utres, et vinum effundetur, et utres peribunt:
sed vinum novum in utres novos mitti debet.  

<span id="023">23</span> Et factum est iterum Dominus sabbatis ambularet
per sata, et discipuli ejus cœperunt progredi, et vellere spicas.

<span id="024">24</span> Pharisæi autem dicebant ei: Ecce, quid faciunt
sabbatis quod non licet?

<span id="025">25</span> Et ait illis: Numquam legistis quid fecerit
David, quando necessitatem habuit, et esuriit ipse, et qui cum eo erant?

<span id="026">26</span> quomodo introibit in domum Dei sub Abiathar
principe sacerdotum, et panes propositionis manducavit, quos non licebat
manducare, nisi sacerdotibus, et dedit eis qui cum eo erant?

<span id="027">27</span> Et dicebat eis: Sabbatum propter hominem factum
est, et non homo propter sabbatum.

<span id="028">28</span> Itaque Dominus est Filius hominis, etiam
sabbati.

------------------------------------------------------------------------

[Next: Mark Chapter 3](mar003.md)
