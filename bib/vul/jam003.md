[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jam003)  [GNT](../gnt/jam003) 
[KJV](../kjv/jam003)   
  
[James Index](jam)  
  [Previous](jam002)  [Next](jam004) 

------------------------------------------------------------------------

### Vulgate (Latin): James Chapter 3

<span id="001">1</span> Nolite plures magistri fieri fratres mei,
scientes quoniam majus judicium sumitis.

<span id="002">2</span> In multis enim offendimus omnes. Si quis in
verbo non offendit, hic perfectus est vir: potest etiam freno
circumducere totum corpus.

<span id="003">3</span> Si autem equis frena in ora mittimus ad
consentiendum nobis, et omne corpus illorum circumferimus.

<span id="004">4</span> Ecce et naves, cum magnæ sint, et a ventis
validis minentur, circumferuntur a modico gubernaculo ubi impetus
dirigentis voluerit.

<span id="005">5</span> Ita et lingua modicum quidem membrum est, et
magna exaltat. Ecce quantus ignis quam magnam silvam incendit!

<span id="006">6</span> Et lingua ignis est, universitas iniquitatis.
Lingua constituitur in membris nostris, quæ maculat totum corpus, et
inflammat rotam nativitatis nostræ inflammata a gehenna.

<span id="007">7</span> Omnis enim natura bestiarum, et volucrum, et
serpentium, et ceterorum domantur, et domita sunt a natura humana:

<span id="008">8</span> linguam autem nullus hominum domare potest:
inquietum malum, plena veneno mortifero.

<span id="009">9</span> In ipsa benedicimus Deum et Patrem: et in ipsa
maledicimus homines, qui ad similitudinem Dei facti sunt.

<span id="010">10</span> Ex ipso ore procedit benedictio et maledictio.
Non oportet, fratres mei, hæc ita fieri.

<span id="011">11</span> Numquid fons de eodem foramine emanat dulcem et
amaram aquam?

<span id="012">12</span> Numquid potest, fratres mei, ficus uvas facere,
aut vitis ficus? Sic neque salsa dulcem potest facere aquam.  

<span id="013">13</span> Quis sapiens et disciplinatus inter vos?
Ostendat ex bona conversatione operationem suam in mansuetudine
sapientiæ.

<span id="014">14</span> Quod si zelum amarum habetis, et contentiones
sint in cordibus vestris: nolite gloriari, et mendaces esse adversus
veritatem:

<span id="015">15</span> non est enim ista sapientia desursum
descendens: sed terrena, animalis, diabolica.

<span id="016">16</span> Ubi enim zelus et contentio, ibi inconstantia
et omne opus pravum.

<span id="017">17</span> Quæ autem desursum est sapientia, primum quidem
pudica est, deinde pacifica, modesta, suadibilis, bonus consentiens,
plena misericordia et fructibus bonis, non judicans, sine simulatione.

<span id="018">18</span> Fructus autem justitiæ, in pace seminatur,
facientibus pacem.

------------------------------------------------------------------------

[Next: James Chapter 4](jam004)
