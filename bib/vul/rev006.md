[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev006)  [GNT](../gnt/rev006) 
[KJV](../kjv/rev006)   
  
[Revelation Index](rev)  
  [Previous](rev005)  [Next](rev007) 

------------------------------------------------------------------------

### Vulgate (Latin): Revelation Chapter 6

<span id="001">1</span> Et vidi quod aperuisset Agnus unum de septem
sigillis, et audivi unum de quatuor animalibus, dicens tamquam vocem
tonitrui: Veni, et vide.

<span id="002">2</span> Et vidi: et ecce equus albus, et qui sedebat
super illum, habebat arcum, et data est ei corona, et exivit vincens ut
vinceret.

<span id="003">3</span> Et cum aperuisset sigillum secundum, audivi
secundum animal, dicens: Veni, et vide.

<span id="004">4</span> Et exivit alius equus rufus: et qui sedebat
super illum, datum est ei ut sumeret pacem de terra, et ut invicem se
interficiant, et datus est ei gladius magnus.

<span id="005">5</span> Et cum aperuisset sigillum tertium, audivi
tertium animal, dicens: Veni, et vide. Et ecce equus niger: et qui
sedebat super illum, habebat stateram in manu sua.

<span id="006">6</span> Et audivi tamquam vocem in medio quatuor
animalium dicentium: Bilibris tritici denario et tres bilibres hordei
denario, et vinum, et oleum ne læseris.

<span id="007">7</span> Et cum aperuisset sigillum quartum, audivi vocem
quarti animalis dicentis: Veni, et vide.

<span id="008">8</span> Et ecce equus pallidus: et qui sedebat super
eum, nomen illi Mors, et infernus sequebatur eum, et data est illi
potestas super quatuor partes terræ, interficere gladio, fame, et morte,
et bestiis terræ.

<span id="009">9</span> Et cum aperuisset sigillum quintum, vidi subtus
altare animas interfectorum propter verbum Dei, et propter testimonium,
quod habebant:

<span id="010">10</span> et clamabant voce magna, dicentes: Usquequo
Domine (sanctus et verus), non judicas, et non vindicas sanguinem
nostrum de iis qui habitant in terra?

<span id="011">11</span> Et datæ sunt illis singulæ stolæ albæ: et
dictum est illis ut requiescerent adhuc tempus modicum donec compleantur
conservi eorum, et fratres eorum, qui interficiendi sunt sicut et illi.

<span id="012">12</span> Et vidi cum aperuisset sigillum sextum: et ecce
terræmotus magnus factus est, et sol factus est niger tamquam saccus
cilicinus: et luna tota facta est sicut sanguis:

<span id="013">13</span> et stellæ de cælo ceciderunt super terram,
sicut ficus emittit grossos suos cum a vento magno movetur:

<span id="014">14</span> et cælum recessit sicut liber involutus: et
omnis mons, et insulæ de locis suis motæ sunt:

<span id="015">15</span> et reges terræ, et principes, et tribuni, et
divites, et fortes, et omnis servus, et liber absconderunt se in
speluncis, et in petris montium:

<span id="016">16</span> et dicunt montibus, et petris: Cadite super
nos, et abscondite nos a facie sedentis super thronum, et ab ira Agni:

<span id="017">17</span> quoniam venit dies magnus iræ ipsorum: et quis
poterit stare?

------------------------------------------------------------------------

[Next: Revelation Chapter 7](rev007)
