[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo019)  [KJV](../kjv/exo019)  [Sep](../sep/exo019) 
[Tan](../tan/exo019)   
  
[Exodus Index](exo)  
  [Previous](exo018)  [Next](exo020) 

------------------------------------------------------------------------

### Vulgate (Latin): Exodus Chapter 19

<span id="001">1</span> Mense tertio egressionis Israël de terra Ægypti,
in die hac venerunt in solitudinem Sinai.

<span id="002">2</span> Nam profecti de Raphidim, et pervenientes usque
in desertum Sinai, castrametati sunt in eodem loco, ibique Israël fixit
tentoria e regione montis.  

<span id="003">3</span> Moyses autem ascendit ad Deum: vocavitque eum
Dominus de monte, et ait: Hæc dices domui Jacob, et annuntiabis filiis
Israël:

<span id="004">4</span> Vos ipsi vidistis quæ fecerim Ægyptiis, quomodo
portaverim vos super alas aquilarum, et assumpserim mihi.

<span id="005">5</span> Si ergo audieritis vocem meam, et custodieritis
pactum meum, eritis mihi in peculium de cunctis populis: mea est enim
omnis terra:

<span id="006">6</span> et vos eritis mihi in regnum sacerdotale, et
gens sancta. Hæc sunt verba quæ loqueris ad filios Israël.

<span id="007">7</span> Venit Moyses: et convocatis majoribus natu
populi, exposuit omnes sermones quos mandaverat Dominus.

<span id="008">8</span> Responditque omnis populus simul: Cuncta quæ
locutus est Dominus, faciemus. Cumque retulisset Moyses verba populi ad
Dominum,

<span id="009">9</span> ait ei Dominus: Jam nunc veniam ad te in
caligine nubis, ut audiat me populus loquentem ad te, et credat tibi in
perpetuum. Nuntiavit ergo Moyses verba populi ad Dominum.  

<span id="010">10</span> Qui dixit ei: Vade ad populum, et sanctifica
illos hodie, et cras, laventque vestimenta sua.

<span id="011">11</span> Et sint parati in diem tertium: in die enim
tertia descendet Dominus coram omni plebe super montem Sinai.

<span id="012">12</span> Constituesque terminos populo per circuitum, et
dices ad eos: Cavete ne ascendatis in montem, nec tangatis fines illius:
omnis qui tetigerit montem, morte morietur.

<span id="013">13</span> Manus non tanget eum, sed lapidibus opprimetur,
aut confodietur jaculis: sive jumentum fuerit, sive homo, non vivet: cum
cœperit clangere buccina, tunc ascendant in montem.

<span id="014">14</span> Descenditque Moyses de monte ad populum, et
sanctificavit eum. Cumque lavissent vestimenta sua,

<span id="015">15</span> ait ad eos: Estote parati in diem tertium, et
ne appropinquetis uxoribus vestris.  

<span id="016">16</span> Jamque advenerat tertius dies, et mane
inclaruerat: et ecce cœperunt audiri tonitrua, ac micare fulgura, et
nubes densissima operire montem, clangorque buccinæ vehementius
perstrepebat: et timuit populus qui erat in castris.

<span id="017">17</span> Cumque eduxisset eos Moyses in occursum Dei de
loco castrorum, steterunt ad radices montis.

<span id="018">18</span> Totus autem mons Sinai fumabat, eo quod
descendisset Dominus super eum in igne: et ascenderet fumus ex eo quasi
de fornace, eratque omnis mons terribilis.

<span id="019">19</span> Et sonitus buccinæ paulatim crescebat in majus,
et prolixius tendebatur: Moyses loquebatur, et Deus respondebat ei.

<span id="020">20</span> Descenditque Dominus super montem Sinai in ipso
montis vertice, et vocavit Moysen in cacumen ejus. Quo cum ascendisset,

<span id="021">21</span> dixit ad eum: Descende, et contestare populum:
ne forte velit transcendere terminos ad videndum Dominum, et pereat ex
eis plurima multitudo.

<span id="022">22</span> Sacerdotes quoque qui accedunt ad Dominum,
sanctificentur, ne percutiat eos.

<span id="023">23</span> Dixitque Moyses ad Dominum: Non poterit vulgus
ascendere in montem Sinai: tu enim testificatus es, et jussisti, dicens:
Pone terminos circa montem, et sanctifica illum.

<span id="024">24</span> Cui ait Dominus: Vade, descende: ascendesque
tu, et Aaron tecum: sacerdotes autem et populus ne transeant terminos,
nec ascendant ad Dominum, ne forte interficiat illos.

<span id="025">25</span> Descenditque Moyses ad populum, et omnia
narravit eis.

------------------------------------------------------------------------

[Next: Exodus Chapter 20](exo020)
