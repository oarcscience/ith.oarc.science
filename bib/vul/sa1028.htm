<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Samuel: 1 Samuel Chapter 28</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa1028.htm">Polyglot</A>&nbsp;
<A HREF="../kjv/sa1028.htm">KJV</A>&nbsp;
<A HREF="../sep/sa1028.htm">Sep</A>&nbsp;
<A HREF="../tan/sa1028.htm">Tan</A>&nbsp;

<BR>
<BR><A HREF="sa1.htm">1 Samuel Index</A><BR>
&nbsp;
<A HREF="sa1027.htm">Previous</A>&nbsp;
<A HREF="sa1029.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Samuel Chapter 28</H3><P><a name="001">1</A>&nbsp;Factum est autem in diebus illis, congregaverunt Philisthiim agmina sua, ut pr&#230;pararentur ad bellum contra Isra&#235;l: dixitque Achis ad David: Sciens nunc scito quoniam mecum egredieris in castris, tu et viri tui.</P>
<P><a name="002">2</A>&nbsp;Dixitque David ad Achis: Nunc scies qu&#230; facturus est servus tuus. Et ait Achis ad David: Et ego custodem capitis mei ponam te cunctis diebus.</P>
<P><a name="003">3</A>&nbsp;Samuel autem mortuus est, planxitque eum omnis Isra&#235;l, et sepelierunt eum in Ramatha urbe sua. Et Saul abstulit magos et hariolos de terra.</P>
<P><a name="004">4</A>&nbsp;Congregatique sunt Philisthiim, et venerunt, et castrametati sunt in Sunam: congregavit autem et Saul universum Isra&#235;l, et venit in Gelbo&#235;.</P>
<P><a name="005">5</A>&nbsp;Et vidit Saul castra Philisthiim, et timuit, et expavit cor ejus nimis.<BR>
</P>
<P><a name="006">6</A>&nbsp;Consuluitque Dominum, et non respondit ei neque per somnia, neque per sacerdotes, neque per prophetas.</P>
<P><a name="007">7</A>&nbsp;Dixitque Saul servis suis: Qu&#230;rite mihi mulierem habentem pythonem, et vadam ad eam, et sciscitabor per illam. Et dixerunt servi ejus ad eum: Est mulier pythonem habens in Endor.</P>
<P><a name="008">8</A>&nbsp;Mutavit ergo habitum suum, vestitusque est aliis vestimentis, et abiit ipse, et duo viri cum eo: veneruntque ad mulierem nocte, et ait illi: Divina mihi in pythone, et suscita mihi quem dixero tibi.</P>
<P><a name="009">9</A>&nbsp;Et ait mulier ad eum: Ecce, tu nosti quanta fecerit Saul, et quomodo eraserit magos et hariolos de terra: quare ergo insidiaris anim&#230; me&#230;, ut occidar?</P>
<P><a name="010">10</A>&nbsp;Et juravit ei Saul in Domino, dicens: Vivit Dominus, quia non eveniet tibi quidquam mali propter hanc rem.</P>
<P><a name="011">11</A>&nbsp;Dixitque ei mulier: Quem suscitabo tibi? Qui ait: Samuelem mihi suscita.</P>
<P><a name="012">12</A>&nbsp;Cum autem vidisset mulier Samuelem, exclamavit voce magna, et dixit ad Saul: Quare imposuisti mihi? tu es enim Saul.</P>
<P><a name="013">13</A>&nbsp;Dixitque ei rex: Noli timere: quid vidisti? Et ait mulier ad Saul: Deos vidi ascendentes de terra.</P>
<P><a name="014">14</A>&nbsp;Dixitque ei: Qualis est forma ejus? Qu&#230; ait: Vir senex ascendit, et ipse amictus est pallio. Et intellexit Saul quod Samuel esset, et inclinavit se super faciem suam in terra, et adoravit.</P>
<P><a name="015">15</A>&nbsp;Dixit autem Samuel ad Saul: Quare inquietasti me ut suscitarer? Et ait Saul: Coarctor nimis: siquidem Philisthiim pugnant adversum me, et Deus recessit a me, et exaudire me noluit neque in manu prophetarum, neque per somnia: vocavi ergo te, ut ostenderes mihi quid faciam.</P>
<P><a name="016">16</A>&nbsp;Et ait Samuel: Quid interrogas me, cum Dominus recesserit a te, et transierit ad &#230;mulum tuum?</P>
<P><a name="017">17</A>&nbsp;Faciet enim tibi Dominus sicut locutus est in manu mea, et scindet regnum tuum de manu tua et dabit illud proximo tuo David:</P>
<P><a name="018">18</A>&nbsp;quia non obedisti voci Domini, neque fecisti iram furoris ejus in Amalec: idcirco quod pateris, fecit tibi Dominus hodie.</P>
<P><a name="019">19</A>&nbsp;Et dabit Dominus etiam Isra&#235;l tecum in manus Philisthiim: cras autem tu et filii tui mecum eritis: sed et castra Isra&#235;l tradet Dominus in manus Philisthiim.</P>
<P><a name="020">20</A>&nbsp;Statimque Saul cecidit porrectus in terram: extimuerat enim verba Samuelis, et robur non erat in eo, quia non comederat panem tota die illa.</P>
<P><a name="021">21</A>&nbsp;Ingressa est itaque mulier illa ad Saul (conturbatus enim erat valde), dixitque ad eum: Ecce obedivit ancilla tua voci tu&#230;, et posui animam meam in manu mea: et audivi sermones tuos, quos locutus es ad me.</P>
<P><a name="022">22</A>&nbsp;Nunc igitur audi et tu vocem ancill&#230; tu&#230;, et ponam coram te buccellam panis, ut comedens convalescas, et possis iter agere.</P>
<P><a name="023">23</A>&nbsp;Qui renuit, et ait: Non comedam. Co&#235;gerunt autem eum servi sui et mulier, et tandem audita voce eorum surrexit de terra, et sedit super lectum.</P>
<P><a name="024">24</A>&nbsp;Mulier autem illa habebat vitulum pascualem in domo, et festinavit, et occidit eum: tollensque farinam, miscuit eam, et coxit azyma,</P>
<P><a name="025">25</A>&nbsp;et posuit ante Saul et ante servos ejus. Qui cum comedissent, surrexerunt, et ambulaverunt per totam noctem illam.</P>
<P><HR>
<CENTER>
<A HREF="sa1029.htm">Next: 1 Samuel Chapter 29</A></CENTER>
</BODY>
</HTML>
