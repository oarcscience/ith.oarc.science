[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze043)  [KJV](../kjv/eze043)  [Sep](../sep/eze043) 
[Tan](../tan/eze043)   
  
[Ezekiel Index](eze)  
  [Previous](eze042)  [Next](eze044) 

------------------------------------------------------------------------

### Vulgate (Latin): Ezekiel Chapter 43

<span id="001">1</span> Et duxit me ad portam quæ respiciebat ad viam
orientalem.

<span id="002">2</span> Et ecce gloria Dei Israël ingrediebatur per viam
orientalem: et vox erat ei quasi vox aquarum multarum, et terra
splendebat a majestate ejus.

<span id="003">3</span> Et vidi visionem secundum speciem quam videram
quando venit ut disperderet civitatem, et species secundum aspectum quem
videram juxta fluvium Chobar: et cecidi super faciem meam.

<span id="004">4</span> Et majestas Domini ingressa est templum per viam
portæ quæ respiciebat ad orientem.

<span id="005">5</span> Et elevavit me spiritus, et introduxit me in
atrium interius: et ecce repleta erat gloria Domini domus.

<span id="006">6</span> Et audivi loquentem ad me de domo: et vir qui
stabat juxta me

<span id="007">7</span> dixit ad me: Fili hominis, locus solii mei, et
locus vestigiorum pedum meorum, ubi habito in medio filiorum Israël in
æternum: et non polluent ultra domus Israël nomen sanctum meum, ipsi et
reges eorum, in fornicationibus suis, et in ruinis regum suorum, et in
excelsis.

<span id="008">8</span> Qui fabricati sunt limen suum juxta limen meum,
et postes suos juxta postes meos, et murus erat inter me et eos: et
polluerunt nomen sanctum meum in abominationibus quas fecerunt: propter
quod consumpsi eos in ira mea.

<span id="009">9</span> Nunc ergo repellant procul fornicationem suam et
ruinas regum suorum a me, et habitabo in medio eorum semper.

<span id="010">10</span> Tu autem, fili hominis, ostende domui Israël
templum, et confundantur ab iniquitatibus suis, et metiantur fabricam,

<span id="011">11</span> et erubescant ex omnibus quæ fecerunt. Figuram
domus, et fabricæ ejus, exitus et introitus, et omnem descriptionem
ejus, et universa præcepta ejus, cunctumque ordinem ejus, et omnes leges
ejus ostende eis, et scribes in oculis eorum, ut custodiant omnes
descriptiones ejus, et præcepta illius, et faciant ea.

<span id="012">12</span> Ista est lex domus in summitate montis: omnis
finis ejus in circuitu, Sanctum sanctorum est. Hæc est ergo lex domus.  

<span id="013">13</span> Istæ autem mensuræ altaris in cubito verissimo,
qui habebat cubitum et palmum: in sinu ejus erat cubitus, et cubitus in
latitudine: et definitio ejus usque ad labium ejus, et in circuitu
palmus unus: hæc quoque erat fossa altaris.

<span id="014">14</span> Et de sinu terræ usque ad crepidinem novissimam
duo cubiti, et latitudo cubiti unius: et a crepidine minore usque ad
crepidinem majorem quatuor cubiti, et latitudo cubiti unius.

<span id="015">15</span> Ipse autem ariel quatuor cubitorum, et ab ariel
usque ad sursum cornua quatuor.

<span id="016">16</span> Et ariel duodecim cubitorum in longitudine per
duodecim cubitos latitudinis, quadrangulatum æquis lateribus.

<span id="017">17</span> Et crepido quatuordecim cubitorum longitudinis
per quatuordecim cubitos latitudinis in quatuor angulis ejus: et corona
in circuitu ejus dimidii cubiti, et sinus ejus unius cubiti per
circuitum: gradus autem ejus versi ad orientem.  

<span id="018">18</span> Et dixit ad me: Fili hominis, hæc dicit Dominus
Deus: Hi sunt ritus altaris, in quacumque die fuerit fabricatum, ut
offeratur super illud holocaustum, et effundatur sanguis.

<span id="019">19</span> Et dabis sacerdotibus et Levitis qui sunt de
semine Sadoc, qui accedunt ad me, ait Dominus Deus, ut offerant mihi
vitulum de armento pro peccato.

<span id="020">20</span> Et assumens de sanguine ejus, pones super
quatuor cornua ejus, et super quatuor angulos crepidinis, et super
coronam in circuitu: et mundabis illud et expiabis.

<span id="021">21</span> Et tolles vitulum qui oblatus fuerit pro
peccato, et combures eum in separato loco domus, extra sanctuarium.

<span id="022">22</span> Et in die secunda offeres hircum caprarum
immaculatum pro peccato: et expiabunt altare sicut expiaverunt in
vitulo.

<span id="023">23</span> Cumque compleveris expians illud, offeres
vitulum de armento immaculatum, et arietem de grege immaculatum.

<span id="024">24</span> Et offeres eos in conspectu Domini: et mittent
sacerdotes super eos sal, et offerent eos holocaustum Domino.

<span id="025">25</span> Septem diebus facies hircum pro peccato
quotidie: et vitulum de armento, et arietem de pecoribus immaculatos
offerent.

<span id="026">26</span> Septem diebus expiabunt altare et mundabunt
illud, et implebunt manum ejus.

<span id="027">27</span> Expletis autem diebus, in die octava et ultra,
facient sacerdotes super altare holocausta vestra, et quæ pro pace
offerunt: et placatus ero vobis, ait Dominus Deus.

------------------------------------------------------------------------

[Next: Ezekiel Chapter 44](eze044)
