[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer023)  [KJV](../kjv/jer023)  [Sep](../sep/jer023) 
[Tan](../tan/jer023)   
  
[Jeremiah Index](jer)  
  [Previous](jer022)  [Next](jer024) 

------------------------------------------------------------------------

### Vulgate (Latin): Jeremiah Chapter 23

<span id="001">1</span> \[Væ pastoribus qui disperdunt et dilacerant  
gregem pascuæ meæ! dicit Dominus.  

<span id="002">2</span> Ideo hæc dicit Dominus Deus Israël  
ad pastores qui pascunt populum meum:  
Vos dispersistis gregem meum,  
et ejecistis eos, et non visitastis eos:  
ecce ego visitabo super vos  
malitiam studiorum vestrorum, ait Dominus.  

<span id="003">3</span> Et ego congregabo reliquias gregis mei  
de omnibus terris ad quas ejecero eos illuc:  
et convertam eos ad rura sua,  
et crescent et multiplicabuntur.  

<span id="004">4</span> Et suscitabo super eos pastores, et pascent
eos:  
non formidabunt ultra, et non pavebunt,  
et nullus quæretur ex numero, dicit Dominus.\]  

<span id="005">5</span> \[Ecce dies veniunt, dicit Dominus,  
et suscitabo David germen justum:  
et regnabit rex, et sapiens erit,  
et faciet judicium et justitiam in terra.  

<span id="006">6</span> In diebus illis salvabitur Juda,  
et Israël habitabit confidenter:  
et hoc est nomen quod vocabunt eum:  
Dominus justus noster.  

<span id="007">7</span> Propter hoc ecce dies veniunt, dicit Dominus,  
et non dicent ultra: Vivit Dominus,  
qui eduxit filios Israël de terra Ægypti,  

<span id="008">8</span> sed: Vivit Dominus,  
qui eduxit et adduxit semen domus Israël de terra aquilonis,  
et de cunctis terris ad quas ejeceram eos illuc,  
et habitabunt in terra sua.\]  

<span id="009">9</span> Ad prophetas: \[Contritum est cor meum in medio
mei;  
contremuerunt omnia ossa mea:  
factus sum quasi vir ebrius,  
et quasi homo madidus a vino,  
a facie Domini,  
et a facie verborum sanctorum ejus.  

<span id="010">10</span> Quia adulteris repleta est terra,  
quia a facie maledictionis luxit terra,  
arefacta sunt arva deserti:  
factus est cursus eorum malus,  
et fortitudo eorum dissimilis.  

<span id="011">11</span> Propheta namque et sacerdos polluti sunt,  
et in domo mea inveni malum eorum, ait Dominus.  

<span id="012">12</span> Idcirco via eorum erit quasi lubricum in
tenebris:  
impellentur enim, et corruent in ea:  
afferam enim super eos mala,  
annum visitationis eorum, ait Dominus.  

<span id="013">13</span> Et in prophetis Samariæ vidi fatuitatem:  
prophetabant in Baal,  
et decipiebant populum meum Israël.  

<span id="014">14</span> Et in prophetis Jerusalem vidi similitudinem
adulterantium,  
et iter mendacii:  
et confortaverunt manus pessimorum,  
ut non converteretur unusquisque a malitia sua:  
facti sunt mihi omnes ut Sodoma,  
et habitatores ejus quasi Gomorrha.  

<span id="015">15</span> Propterea hæc dicit Dominus exercituum ad
prophetas:  
Ecce ego cibabo eos absinthio,  
et potabo eos felle:  
a prophetis enim Jerusalem egressa est pollutio  
super omnem terram.  

<span id="016">16</span> Hæc dicit Dominus exercituum:  
Nolite audire verba prophetarum  
qui prophetant vobis, et decipiunt vos:  
visionem cordis sui loquuntur,  
non de ore Domini.  

<span id="017">17</span> Dicunt his qui blasphemant me:  
Locutus est Dominus: Pax erit vobis:  
et omni qui ambulat in pravitate cordis sui dixerunt:  
Non veniet super vos malum.  

<span id="018">18</span> Quis enim affuit in consilio Domini,  
et vidit, et audivit sermonem ejus?  
quis consideravit verbum illius, et audivit?  

<span id="019">19</span> Ecce turbo Dominicæ indignationis egredietur,  
et tempestas erumpens super caput impiorum veniet.  

<span id="020">20</span> Non revertetur furor Domini,  
usque dum faciat et usque dum compleat cogitationem cordis sui:  
in novissimis diebus intelligetis consilium ejus.  

<span id="021">21</span> Non mittebam prophetas,  
et ipsi currebant:  
non loquebar ad eos,  
et ipsi prophetabant.  

<span id="022">22</span> Si stetissent in consilio meo,  
et nota fecissent verba mea populo meo,  
avertissem utique eos a via sua mala,  
et a cogitationibus suis pessimis.  

<span id="023">23</span> Putasne Deus e vicino ego sum, dicit Dominus,  
et non Deus de longe?  

<span id="024">24</span> Si occultabitur vir in absconditis,  
et ego non videbo eum? dicit Dominus.  
Numquid non cælum et terram ego impleo? dicit Dominus.  

<span id="025">25</span> Audivi quæ dixerunt prophetæ  
prophetantes in nomine meo mendacium,  
atque dicentes: Somniavi, somniavi.  

<span id="026">26</span> Usquequo istud est in corde prophetarum
vaticinantium mendacium,  
et prophetantium seductiones cordis sui?  

<span id="027">27</span> Qui volunt facere ut obliviscatur populus meus
nominis mei,  
propter somnia eorum quæ narrat unusquisque ad proximum suum,  
sicut obliti sunt patres eorum nominis mei propter Baal?  

<span id="028">28</span> Propheta qui habet somnium,  
narret somnium:  
et qui habet sermonem meum,  
loquatur sermonem meum vere.  
Quid paleis ad triticum? dicit Dominus.  

<span id="029">29</span> Numquid non verba mea sunt quasi ignis, dicit
Dominus,  
et quasi malleus conterens petram?  

<span id="030">30</span> Propterea ecce ego ad prophetas, ait Dominus,  
qui furantur verba mea unusquisque a proximo suo.  

<span id="031">31</span> Ecce ego ad prophetas, ait Dominus,  
qui assumunt linguas suas, et aiunt: Dicit Dominus.  

<span id="032">32</span> Ecce ego ad prophetas somniantes mendacium, ait
Dominus,  
qui narraverunt ea, et seduxerunt populum meum  
in mendacio suo et in miraculis suis,  
cum ego non misissem eos, nec mandassem eis:  
qui nihil profuerunt populo huic, dicit Dominus.  

<span id="033">33</span> Si igitur interrogaverit te populus iste,  
vel propheta, aut sacerdos, dicens:  
Quod est onus Domini?  
dices ad eos: Vos estis onus:  
projiciam quippe vos, dicit Dominus.  

<span id="034">34</span> Et propheta, et sacerdos, et populus  
qui dicit: Onus Domini:  
visitabo super virum illum et super domum ejus.  

<span id="035">35</span> Hæc dicetis unusquisque ad proximum,  
et ad fratrem suum:  
Quid respondit Dominus?  
et quid locutus est Dominus?  

<span id="036">36</span> Et onus Domini ultra non memorabitur:  
quia onus erit unicuique sermo suus,  
et pervertistis verba Dei viventis,  
Domini exercituum, Dei nostri.  

<span id="037">37</span> Hæc dices ad prophetam:  
Quid respondit tibi Dominus?  
et quid locutus est Dominus?  

<span id="038">38</span> Si autem onus Domini dixeritis,  
propter hoc hæc dicit Dominus:  
Quia dixistis sermonem istum: Onus Domini,  
et misi ad vos dicens: Nolite dicere: Onus Domini:  

<span id="039">39</span> propterea ecce ego tollam vos portans,  
et derelinquam vos,  
et civitatem quam dedi vobis et patribus vestris,  
a facie mea:  

<span id="040">40</span> et dabo vos in opprobrium sempiternum,  
et in ignominiam æternam,  
quæ numquam oblivione delebitur.\]

------------------------------------------------------------------------

[Next: Jeremiah Chapter 24](jer024)
