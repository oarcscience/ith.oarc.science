[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu030)  [KJV](../kjv/deu030)  [Sep](../sep/deu030.md) 
[Tan](../tan/deu030.md)   
  
[Deuteronomy Index](deu.md)  
  [Previous](deu029)  [Next](deu031.md) 

------------------------------------------------------------------------

### Vulgate (Latin): Deuteronomy Chapter 30

<span id="001">1</span> Cum ergo venerint super te omnes sermones isti,
benedictio sive maledictio, quam proposui in conspectu tuo: et ductus
pœnitudine cordis tui in universis gentibus, in quas disperserit te
Dominus Deus tuus,

<span id="002">2</span> et reversus fueris ad eum, et obedieris ejus
imperiis, sicut ego hodie præcipio tibi, cum filiis tuis, in toto corde
tuo, et in tota anima tua:

<span id="003">3</span> reducet Dominus Deus tuus captivitatem tuam, ac
miserebitur tui, et rursum congregabit te de cunctis populis, in quos te
ante dispersit.

<span id="004">4</span> Si ad cardines cæli fueris dissipatus, inde te
retrahet Dominus Deus tuus,

<span id="005">5</span> et assumet, atque introducet in terram, quam
possederunt patres tui, et obtinebis eam: et benedicens tibi, majoris
numeri te esse faciat quam fuerunt patres tui.

<span id="006">6</span> Circumcidet Dominus Deus tuus cor tuum, et cor
seminis tui, ut diligas Dominum Deum tuum in toto corde tuo, et in tota
anima tua, ut possis vivere.

<span id="007">7</span> Omnes autem maledictiones has convertet super
inimicos tuos, et eos qui oderunt te et persequuntur.

<span id="008">8</span> Tu autem reverteris, et audies vocem Domini Dei
tui, faciesque universa mandata quæ ego præcipio tibi hodie:

<span id="009">9</span> et abundare te faciet Dominus Deus tuus in
cunctis operibus manuum tuarum, in sobole uteri tui, et in fructu
jumentorum tuorum, in ubertate terræ tuæ, et in rerum omnium largitate.
Revertetur enim Dominus, ut gaudeat super te in omnibus bonis, sicut
gavisus est in patribus tuis:

<span id="010">10</span> si tamen audieris vocem Domini Dei tui, et
custodieris præcepta ejus et cæremonias, quæ in hac lege conscripta
sunt: et revertaris ad Dominum Deum tuum in toto corde tuo, et in tota
anima tua.  

<span id="011">11</span> Mandatum hoc, quod ego præcipio tibi hodie, non
supra te est, neque procul positum,

<span id="012">12</span> nec in cælo situm, ut possis dicere: Quis
nostrum valet ad cælum ascendere, ut deferat illud ad nos, et audiamus
atque opere compleamus?

<span id="013">13</span> neque trans mare positum: ut causeris, et
dicas: Quis ex nobis poterit transfretare mare, et illud ad nos usque
deferre, ut possimus audire et facere quod præceptum est?

<span id="014">14</span> sed juxta te est sermo valde, in ore tuo, et in
corde tuo, ut facias illum.

<span id="015">15</span> Considera quod hodie proposuerim in conspectu
tuo, vitam et bonum, et e contrario mortem et malum:

<span id="016">16</span> ut diligas Dominum Deum tuum, et ambules in
viis ejus, et custodias mandata illius ac cæremonias atque judicia: et
vivas, atque multiplicet te, benedicatque tibi in terra, ad quam
ingredieris possidendam.

<span id="017">17</span> Si autem aversum fuerit cor tuum, et audire
nolueris, atque errore deceptus adoraveris deos alienos, et servieris
eis:

<span id="018">18</span> prædico tibi hodie quod pereas, et parvo
tempore moreris in terra, ad quam, Jordane transmisso, ingredieris
possidendam.

<span id="019">19</span> Testes invoco hodie cælum et terram, quod
proposuerim vobis vitam et mortem, benedictionem et maledictionem. Elige
ergo vitam, ut et tu vivas, et semen tuum:

<span id="020">20</span> et diligas Dominum Deum tuum, atque obedias
voci ejus, et illi adhæreas (ipse est enim vita tua, et longitudo dierum
tuorum), ut habites in terra, pro qua juravit Dominus patribus tuis,
Abraham, Isaac, et Jacob, ut daret eam illis.

------------------------------------------------------------------------

[Next: Deuteronomy Chapter 31](deu031.md)
