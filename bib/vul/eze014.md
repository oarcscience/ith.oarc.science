[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze014)  [KJV](../kjv/eze014)  [Sep](../sep/eze014.md) 
[Tan](../tan/eze014.md)   
  
[Ezekiel Index](eze.md)  
  [Previous](eze013)  [Next](eze015.md) 

------------------------------------------------------------------------

### Vulgate (Latin): Ezekiel Chapter 14

<span id="001">1</span> Et venerunt ad me viri seniorum Israël, et
sederunt coram me.

<span id="002">2</span> Et factus est sermo Domini ad me, dicens:

<span id="003">3</span> Fili hominis, viri isti posuerunt immunditias
suas in cordibus suis, et scandalum iniquitatis suæ statuerunt contra
faciem suam: numquid interrogatus respondebo eis?

<span id="004">4</span> Propter hoc loquere eis, et dices ad eos: Hæc
dicit Dominus Deus: Homo, homo de domo Israël, qui posuerit immunditias
suas in corde suo, et scandalum iniquitatis suæ statuerit contra faciem
suam, et venerit ad prophetam interrogans per eum me: ego Dominus
respondebo ei in multitudine immunditiarum suarum,

<span id="005">5</span> ut capiatur domus Israël in corde suo, quo
recesserunt a me in cunctis idolis suis.

<span id="006">6</span> Propterea dic ad domum Israël: Hæc dicit Dominus
Deus: Convertimini, et recedite ab idolis vestris, et ab universis
contaminationibus vestris avertite facies vestras.

<span id="007">7</span> Quia homo, homo de domo Israël, et de proselytis
quicumque advena fuerit in Israël, si alienatus fuerit a me, et posuerit
idola sua in corde suo, et scandalum iniquitatis suæ statuerit contra
faciem suam, et venerit ad prophetam ut interroget per eum me: ego
Dominus respondebo ei per me:

<span id="008">8</span> et ponam faciem meam super hominem illum, et
faciam eum in exemplum et in proverbium, et disperdam eum de medio
populi mei: et scietis quia ego Dominus.

<span id="009">9</span> Et propheta cum erraverit, et locutus fuerit
verbum, ego Dominus decepi prophetam illum, et extendam manum meam super
illum, et delebo eum de medio populi mei Israël.

<span id="010">10</span> Et portabunt iniquitatem suam: juxta
iniquitatem interrogantis, sic iniquitas prophetæ erit:

<span id="011">11</span> ut non erret ultra domus Israël a me, neque
polluatur in universis prævaricationibus suis: sed sint mihi in populum,
et ego sim eis in Deum, ait Dominus exercituum.  

<span id="012">12</span> Et factus est sermo Domini ad me, dicens:

<span id="013">13</span> \[Fili hominis, terra cum peccaverit mihi,  
ut prævaricetur prævaricans,  
extendam manum meam super eam,  
et conteram virgam panis ejus,  
et immittam in eam famem,  
et interficiam de ea hominem et jumentum.  

<span id="014">14</span> Et si fuerint tres viri isti in medio ejus,  
Noë, Daniel, et Job,  
ipsi justitia sua liberabunt animas suas,  
ait Dominus exercituum.  

<span id="015">15</span> Quod si et bestias pessimas induxero super
terram  
ut vastem eam, et fuerit invia,  
eo quod non sit pertransiens propter bestias:  

<span id="016">16</span> tres viri isti si fuerint in ea,  
vivo ego, dicit Dominus Deus,  
quia nec filios nec filias liberabunt,  
sed ipsi soli liberabuntur,  
terra autem desolabitur.  

<span id="017">17</span> Vel si gladium induxero super terram illam,  
et dixero gladio: Transi per terram:  
et interfecero de ea hominem et jumentum,  

<span id="018">18</span> et tres viri isti fuerint in medio ejus:  
vivo ego, dicit Dominus Deus,  
non liberabunt filios neque filias,  
sed ipsi soli liberabuntur.  

<span id="019">19</span> Si autem et pestilentiam immisero super terram
illam,  
et effudero indignationem meam super eam in sanguine,  
ut auferam ex ea hominem et jumentum,  

<span id="020">20</span> et Noë, et Daniel, et Job fuerint in medio
ejus:  
vivo ego, dicit Dominus Deus,  
quia filium et filiam non liberabunt,  
sed ipsi justitia sua liberabunt animas suas.  

<span id="021">21</span> Quoniam hæc dicit Dominus Deus:  
Quod etsi quatuor judicia mea pessima,  
gladium, et famem, ac bestias malas, et pestilentiam,  
immisero in Jerusalem,  
ut interficiam de ea hominem et pecus,  

<span id="022">22</span> tamen relinquetur in ea salvatio educentium
filios et filias:  
ecce ipsi ingredientur ad vos,  
et videbitis viam eorum et adinventiones eorum,  
et consolabimini super malo quod induxi in Jerusalem,  
in omnibus quæ importavi super eam.  

<span id="023">23</span> Et consolabuntur vos,  
cum videritis viam eorum  
et adinventiones eorum:  
et cognoscetis quod non frustra fecerim omnia quæ feci in ea,  
ait Dominus Deus.\]

------------------------------------------------------------------------

[Next: Ezekiel Chapter 15](eze015.md)
