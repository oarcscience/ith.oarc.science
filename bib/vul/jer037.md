[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer037)  [KJV](../kjv/jer037)  [Sep](../sep/jer037) 
[Tan](../tan/jer037)   
  
[Jeremiah Index](jer)  
  [Previous](jer036)  [Next](jer038) 

------------------------------------------------------------------------

### Vulgate (Latin): Jeremiah Chapter 37

<span id="001">1</span> Et regnavit rex Sedecias filius Josiæ pro
Jechonia filio Joakim, quem constituit regem Nabuchodonosor rex
Babylonis in terra Juda:

<span id="002">2</span> et non obedivit ipse, et servi ejus, et populus
terræ, verbis Domini, quæ locutus est in manu Jeremiæ prophetæ.

<span id="003">3</span> Et misit rex Sedecias Juchal filium Selemiæ, et
Sophoniam filium Maasiæ, sacerdotem, ad Jeremiam prophetam, dicens: Ora
pro nobis Dominum Deum nostrum.

<span id="004">4</span> Jeremias autem libere ambulabat in medio populi:
non enim miserant eum in custodiam carceris. Igitur exercitus Pharaonis
egressus est de Ægypto, et audientes Chaldæi qui obsidebant Jerusalem,
hujuscemodi nuntium, recesserunt ab Jerusalem.

<span id="005">5</span> Et factum est verbum Domini ad Jeremiam
prophetam, dicens:

<span id="006">6</span> Hæc dicit Dominus Deus Israël: Sic dicetis regi
Juda, qui misit vos ad me interrogandum: Ecce exercitus Pharaonis, qui
egressus est vobis in auxilium, revertetur in terram suam in Ægyptum:

<span id="007">7</span> et redient Chaldæi, et bellabunt contra
civitatem hanc, et capient eam, et succendent eam igni.

<span id="008">8</span> Hæc dicit Dominus: Nolite decipere animas
vestras, dicentes: Euntes abibunt, et recedent a nobis Chaldæi: quia non
abibunt.

<span id="009">9</span> Sed etsi percusseritis omnem exercitum
Chaldæorum qui præliantur adversum vos, et derelicti fuerint ex eis
aliqui vulnerati, singuli de tentorio suo consurgent, et incendent
civitatem hanc igni.

<span id="010">10</span> Ergo cum recessisset exercitus Chaldæorum ab
Jerusalem, propter exercitum Pharaonis,

<span id="011">11</span> egressus est Jeremias de Jerusalem ut iret in
terram Benjamin, et divideret ibi possessionem in conspectu civium.

<span id="012">12</span> Cumque pervenisset ad portam Benjamin, erat ibi
custos portæ per vices, nomine Jerias filius Selemiæ filii Hananiæ: et
apprehendit Jeremiam prophetam, dicens: Ad Chaldæos profugis.

<span id="013">13</span> Et respondit Jeremias: Falsum est: non fugio ad
Chaldæos. Et non audivit eum, sed comprehendit Jerias Jeremiam, et
adduxit eum ad principes:

<span id="014">14</span> quam ob rem irati principes contra Jeremiam,
cæsum eum miserunt in carcerem qui erat in domo Jonathan scribæ: ipse
enim præpositus erat super carcerem.

<span id="015">15</span> Itaque ingressus est Jeremias in domum laci et
in ergastulum: et sedit ibi Jeremias diebus multis.

<span id="016">16</span> Mittens autem Sedecias rex, tulit eum: et
interrogavit eum in domo sua abscondite, et dixit: Putasne est sermo a
Domino? Et dixit Jeremias: Est: et ait: In manus regis Babylonis
traderis.

<span id="017">17</span> Et dixit Jeremias ad regem Sedeciam: Quid
peccavi tibi, et servis tuis, et populo tuo, quia misisti me in domum
carceris?

<span id="018">18</span> ubi sunt prophetæ vestri, qui prophetabant
vobis, et dicebant: Non veniet rex Babylonis super vos, et super terram
hanc?

<span id="019">19</span> Nunc ergo audi, obsecro, domine mi rex: valeat
deprecatio mea in conspectu tuo, et ne me remittas in domum Jonathan
scribæ, ne moriar ibi.

<span id="020">20</span> Præcepit ergo rex Sedecias ut traderetur
Jeremias in vestibulo carceris, et daretur ei torta panis quotidie,
excepto pulmento, donec consumerentur omnes panes de civitate: et mansit
Jeremias in vestibulo carceris.

------------------------------------------------------------------------

[Next: Jeremiah Chapter 38](jer038)
