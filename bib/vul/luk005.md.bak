[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk005)  [GNT](../gnt/luk005.md) 
[KJV](../kjv/luk005.md)   
  
[Luke Index](luk.md)  
  [Previous](luk004)  [Next](luk006.md) 

------------------------------------------------------------------------

### Vulgate (Latin): Luke Chapter 5

<span id="001">1</span> Factum est autem, cum turbæ irruerunt in eum ut
audirent verbum Dei, et ipse stabat secus stagnum Genesareth.

<span id="002">2</span> Et vidit duas naves stantes secus stagnum:
piscatores autem descenderant, et lavabant retia.

<span id="003">3</span> Ascendens autem in unam navim, quæ erat Simonis,
rogavit eum a terra reducere pusillum. Et sedens docebat de navicula
turbas.  

<span id="004">4</span> Ut cessavit autem loqui, dixit ad Simonem: Duc
in altum, et laxate retia vestra in capturam.

<span id="005">5</span> Et respondens Simon, dixit illi: Præceptor, per
totam noctem laborantes nihil cepimus: in verbo autem tuo laxabo rete.

<span id="006">6</span> Et cum hoc fecissent, concluserunt piscium
multitudinem copiosam: rumpebatur autem rete eorum.

<span id="007">7</span> Et annuerunt sociis, qui erant in alia navi, ut
venirent, et adjuvarent eos. Et venerunt, et impleverunt ambas
naviculas, ita ut pene mergerentur.

<span id="008">8</span> Quod cum vidisset Simon Petrus, procidit ad
genua Jesu, dicens: Exi a me, quia homo peccator sum, Domine.

<span id="009">9</span> Stupor enim circumdederat eum, et omnes qui cum
illo erant, in captura piscium, quam ceperant:

<span id="010">10</span> similiter autem Jacobum et Joannem, filios
Zebedæi, qui erant socii Simonis. Et ait ad Simonem Jesus: Noli timere:
ex hoc jam homines eris capiens.

<span id="011">11</span> Et subductis ad terram navibus, relictis
omnibus, secuti sunt eum.  

<span id="012">12</span> Et factum est, cum esset in una civitatum, et
ecce vir plenus lepra, et videns Jesum, et procidens in faciem, rogavit
eum, dicens: Domine, si vis, potes me mundare.

<span id="013">13</span> Et extendens manum, tetigit eum dicens: Volo:
mundare. Et confestim lepra discessit ab illo.

<span id="014">14</span> Et ipse præcepit illi ut nemini diceret: sed,
Vade, ostende te sacerdoti, et offer pro emundatione tua, sicut præcepit
Moyses, in testimonium illis.

<span id="015">15</span> Perambulabat autem magis sermo de illo: et
conveniebant turbæ multæ ut audirent, et curarentur ab infirmitatibus
suis.

<span id="016">16</span> Ipse autem secedebat in desertum, et orabat.  

<span id="017">17</span> Et factum est in una dierum, et ipse sedebat
docens. Et erant pharisæi sedentes, et legis doctores, qui venerant ex
omni castello Galilææ, et Judææ, et Jerusalem: et virtus Domini erat ad
sanandum eos.

<span id="018">18</span> Et ecce viri portantes in lecto hominem, qui
erat paralyticus: et quærebant eum inferre, et ponere ante eum.

<span id="019">19</span> Et non invenientes qua parte illum inferrent
præ turba, ascenderunt supra tectum, et per tegulas summiserunt eum cum
lecto in medium ante Jesum.

<span id="020">20</span> Quorum fidem ut vidit, dixit: Homo, remittuntur
tibi peccata tua.

<span id="021">21</span> Et cœperunt cogitare scribæ et pharisæi,
dicentes: Quis est hic, qui loquitur blasphemias? quis potest dimittere
peccata, nisi solus Deus?

<span id="022">22</span> Ut cognovit autem Jesus cogitationes eorum,
respondens, dixit ad illos: Quid cogitatis in cordibus vestris?

<span id="023">23</span> Quid est facilius dicere: Dimittuntur tibi
peccata: an dicere: Surge, et ambula?

<span id="024">24</span> Ut autem sciatis quia Filius hominis habet
potestatem in terra dimittendi peccata, (ait paralytico) tibi dico,
surge, tolle lectum tuum, et vade in domum tuam.

<span id="025">25</span> Et confestim consurgens coram illis, tulit
lectum in quo jacebat: et abiit in domum suam, magnificans Deum.

<span id="026">26</span> Et stupor apprehendit omnes, et magnificabant
Deum. Et repleti sunt timore, dicentes: Quia vidimus mirabilia hodie.  

<span id="027">27</span> Et post hæc exiit, et vidit publicanum nomine
Levi, sedentem ad telonium, et ait illi: Sequere me.

<span id="028">28</span> Et relictis omnibus, surgens secutus est eum.

<span id="029">29</span> Et fecit ei convivium magnum Levi in domo sua:
et erat turba multa publicanorum, et aliorum qui cum illis erant
discumbentes.

<span id="030">30</span> Et murmurabant pharisæi et scribæ eorum,
dicentes ad discipulos ejus: Quare cum publicanis et peccatoribus
manducatis et bibitis?

<span id="031">31</span> Et respondens Jesus, dixit ad illos: Non egent
qui sani sunt medico, sed qui male habent.

<span id="032">32</span> Non veni vocare justos, sed peccatores ad
pœnitentiam.  

<span id="033">33</span> At illi dixerunt ad eum: Quare discipuli
Joannis jejunant frequenter, et obsecrationes faciunt, similiter et
pharisæorum: tui autem edunt et bibunt?

<span id="034">34</span> Quibus ipse ait: Numquid potestis filios
sponsi, dum cum illis est sponsus, facere jejunare?

<span id="035">35</span> Venient autem dies, cum ablatus fuerit ab illis
sponsus: tunc jejunabunt in illis diebus.

<span id="036">36</span> Dicebat autem et similitudinem ad illos: Quia
nemo commissuram a novo vestimento immittit in vestimentum vetus:
alioquin et novum rumpit, et veteri non convenit commissura a novo.

<span id="037">37</span> Et nemo mittit vinum novum in utres veteres:
alioquin rumpet vinum novum utres, et ipsum effundetur, et utres
peribunt:

<span id="038">38</span> sed vinum novum in utres novos mittendum est,
et utraque conservantur.

<span id="039">39</span> Et nemo bibens vetus, statim vult novum: dicit
enim: Vetus melius est.

------------------------------------------------------------------------

[Next: Luke Chapter 6](luk006.md)
