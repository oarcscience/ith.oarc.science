[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2018)  [KJV](../kjv/ch2018)  [Sep](../sep/ch2018.md) 
[Tan](../tan/ch2018.md)   
  
[2 Chronicles Index](ch2.md)  
  [Previous](ch2017)  [Next](ch2019.md) 

------------------------------------------------------------------------

### Vulgate (Latin): 2 Chronicles Chapter 18

<span id="001">1</span> Fuit ergo Josaphat dives et inclytus multum, et
affinitate conjunctus est Achab.

<span id="002">2</span> Descenditque post annos ad eum in Samariam: ad
cujus adventum mactavit Achab arietes et boves plurimos, ipsi, et populo
qui venerat cum eo: persuasitque illi ut ascenderet in Ramoth Galaad.

<span id="003">3</span> Dixitque Achab rex Israël ad Josaphat regem
Juda: Veni mecum in Ramoth Galaad. Cui ille respondit: Ut ego, et tu:
sicut populus tuus, sic et populus meus: tecumque erimus in bello.

<span id="004">4</span> Dixitque Josaphat ad regem Israël: Consule,
obsecro, impræsentiarum sermonem Domini.

<span id="005">5</span> Congregavit igitur rex Israël prophetarum
quadringentos viros, et dixit ad eos: In Ramoth Galaad ad bellandum ire
debemus, an quiescere? At illi: Ascende, inquiunt, et tradet Deus in
manu regis.

<span id="006">6</span> Dixitque Josaphat: Numquid non est hic prophetes
Domini, ut ab illo etiam requiramus?

<span id="007">7</span> Et ait rex Israël ad Josaphat: Est vir unus a
quo possumus quærere Domini voluntatem: sed ego odi eum, quia non
prophetat mihi bonum, sed malum omni tempore: est autem Michæas filius
Jemla. Dixitque Josaphat: Ne loquaris, rex, hoc modo.

<span id="008">8</span> Vocavit ergo rex Israël unum de eunuchis, et
dixit ei: Voca cito Michæam filium Jemla.  

<span id="009">9</span> Porro rex Israël, et Josaphat rex Juda, uterque
sedebant in solio suo, vestiti cultu regio: sedebant autem in area juxta
portam Samariæ, omnesque prophetæ vaticinabantur coram eis.

<span id="010">10</span> Sedecias vero filius Chanaana fecit sibi cornua
ferrea, et ait: Hæc dicit Dominus: His ventilabis Syriam, donec conteras
eam.

<span id="011">11</span> Omnesque prophetæ similiter prophetabant, atque
dicebant: Ascende in Ramoth Galaad, et prosperaberis, et tradet eos
Dominus in manu regis.

<span id="012">12</span> Nuntius autem qui ierat ad vocandum Michæam,
ait illi: En verba omnium prophetarum uno ore bona regi annuntiant:
quæso ergo te ut et sermo tuus ab eis non dissentiat, loquarisque
prospera.

<span id="013">13</span> Cui respondit Michæas: Vivit Dominus, quia
quodcumque dixerit mihi Deus meus, hoc loquar.

<span id="014">14</span> Venit ergo ad regem. Cui rex ait: Michæa, ire
debemus in Ramoth Galaad ad bellandum, an quiescere? Cui ille respondit:
Ascendite: cuncta enim prospera evenient, et tradentur hostes in manus
vestras.

<span id="015">15</span> Dixitque rex: Iterum atque iterum te adjuro, ut
mihi non loquaris, nisi quod verum est in nomine Domini.

<span id="016">16</span> At ille ait: Vidi universum Israël dispersum in
montibus, sicut oves absque pastore: et dixit Dominus: Non habent isti
dominos: revertatur unusquisque in domum suam in pace.  

<span id="017">17</span> Et ait rex Israël ad Josaphat: Nonne dixi tibi
quod non prophetaret iste mihi quidquam boni, sed ea quæ mala sunt?

<span id="018">18</span> At ille: Idcirco, ait, audite verbum Domini:
vidi Dominum sedentem in solio suo, et omnem exercitum cæli assistentem
ei a dextris et a sinistris.

<span id="019">19</span> Et dixit Dominus: Quis decipiet Achab regem
Israël ut ascendat et corruat in Ramoth Galaad? Cumque diceret unus hoc
modo, et alter alio,

<span id="020">20</span> processit spiritus, et stetit coram Domino, et
ait: Ego decipiam eum. Cui Dominus: In quo, inquit, decipies?

<span id="021">21</span> At ille respondit: Egrediar, et ero spiritus
mendax in ore omnium prophetarum ejus. Dixitque Dominus: Decipies, et
prævalebis: egredere, et fac ita.

<span id="022">22</span> Nunc igitur, ecce Dominus dedit spiritum
mendacii in ore omnium prophetarum tuorum, et Dominus locutus est de te
mala.

<span id="023">23</span> Accessit autem Sedecias filius Chanaana, et
percussit Michææ maxillam, et ait: Per quam viam transivit spiritus
Domini a me, ut loqueretur tibi?

<span id="024">24</span> Dixitque Michæas: Tu ipse videbis in die illo,
quando ingressus fueris cubiculum de cubiculo ut abscondaris.

<span id="025">25</span> Præcepit autem rex Israël, dicens: Tollite
Michæam, et ducite eum ad Amon principem civitatis, et ad Joas filium
Amelech.

<span id="026">26</span> Et dicetis: Hæc dicit rex: Mittite hunc in
carcerem, et date ei panis modicum, et aquæ pauxillum, donec revertar in
pace.

<span id="027">27</span> Dixitque Michæas: Si reversus fueris in pace,
non est locutus Dominus in me. Et ait: Audite, omnes populi.  

<span id="028">28</span> Igitur ascenderunt rex Israël et Josaphat rex
Juda in Ramoth Galaad.

<span id="029">29</span> Dixitque rex Israël ad Josaphat: Mutabo
habitum, et sic ad pugnam vadam: tu autem induere vestibus tuis.
Mutatoque rex Israël habitu, venit ad bellum.

<span id="030">30</span> Rex autem Syriæ præceperat ducibus equitatus
sui, dicens: Ne pugnetis contra minimum aut contra maximum, nisi contra
solum regem Israël.

<span id="031">31</span> Itaque cum vidissent principes equitatus
Josaphat, dixerunt: Rex Israël est iste. Et circumdederunt eum
dimicantes: at ille clamavit ad Dominum, et auxiliatus est ei, atque
avertit eos ab illo.

<span id="032">32</span> Cum enim vidissent duces equitatus quod non
esset rex Israël, reliquerunt eum.

<span id="033">33</span> Accidit autem ut unus e populo sagittam in
incertum jaceret, et percuteret regem Israël inter cervicem et scapulas.
At ille aurigæ suo ait: Converte manum tuam, et educ me de acie, quia
vulneratus sum.

<span id="034">34</span> Et finita est pugna in die illo: porro rex
Israël stabat in curru suo contra Syros usque ad vesperam, et mortuus
est occidente sole.

------------------------------------------------------------------------

[Next: 2 Chronicles Chapter 19](ch2019.md)
