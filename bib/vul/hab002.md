[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hab002)  [KJV](../kjv/hab002)  [Sep](../sep/hab002) 
[Tan](../tan/hab002)   
  
[Habakkuk Index](hab)  
  [Previous](hab001)  [Next](hab003) 

------------------------------------------------------------------------

### Vulgate (Latin): Habakkuk Chapter 2

<span id="001">1</span> \[Super custodiam meam stabo,  
et figam gradum super munitionem:  
et contemplabor ut videam quid dicatur mihi,  
et quid respondeam ad arguentem me.\]  

<span id="002">2</span> Et respondit mihi Dominus, et dixit: \[Scribe
visum, et explana eum super tabulas,  
ut percurrat qui legerit eum.  

<span id="003">3</span> Quia adhuc visus procul;  
et apparebit in finem, et non mentietur:  
si moram fecerit, exspecta illum,  
quia veniens veniet, et non tardabit.  

<span id="004">4</span> Ecce qui incredulus est, non erit recta anima
ejus in semetipso;  
justus autem in fide sua vivet.  

<span id="005">5</span> Et quomodo vinum potantem decipit,  
sic erit vir superbus, et non decorabitur:  
qui dilatavit quasi infernus animam suam,  
et ipse quasi mors, et non adimpletur:  
et congregabit ad se omnes gentes,  
et coacervabit ad se omnes populos.  

<span id="006">6</span> Numquid non omnes isti super eum parabolam
sument,  
et loquelam ænigmatum ejus, et dicetur:  
Væ ei qui multiplicat non sua?  
usquequo et aggravat contra se densum lutum?  

<span id="007">7</span> Numquid non repente consurgent qui mordeant
te,  
et suscitabuntur lacerantes te,  
et eris in rapinam eis?  

<span id="008">8</span> Quia tu spoliasti gentes multas,  
spoliabunt te omnes qui reliqui fuerint de populis,  
propter sanguinem hominis,  
et iniquitatem terræ, civitatis, et omnium habitantium in ea.  

<span id="009">9</span> Væ qui congregat avaritiam malam domui suæ,  
ut sit in excelso nidus ejus,  
et liberari se putat de manu mali!  

<span id="010">10</span> Cogitasti confusionem domui tuæ;  
concidisti populos multos,  
et peccavit anima tua.  

<span id="011">11</span> Quia lapis de pariete clamabit,  
et lignum, quod inter juncturas ædificiorum est, respondebit.  

<span id="012">12</span> Væ qui ædificat civitatem in sanguinibus,  
et præparat urbem in iniquitate!  

<span id="013">13</span> Numquid non hæc sunt a Domino exercituum?  
laborabunt enim populi in multo igne,  
et gentes in vacuum, et deficient.  

<span id="014">14</span> Quia replebitur terra, ut cognoscant gloriam
Domini,  
quasi aquæ operientes mare.  

<span id="015">15</span> Væ qui potum dat amico suo mittens fel suum,  
et inebrians ut aspiciat nuditatem ejus!  

<span id="016">16</span> Repletus es ignominia pro gloria;  
bibe tu quoque, et consopire.  
Circumdabit te calix dexteræ Domini,  
et vomitus ignominiæ super gloriam tuam.  

<span id="017">17</span> Quia iniquitas Libani operiet te,  
et vastitas animalium deterrebit eos  
de sanguinibus hominum,  
et iniquitate terræ, et civitatis, et omnium habitantium in ea.  

<span id="018">18</span> Quid prodest sculptile, quia sculpsit illud
fictor suus,  
conflatile, et imaginem falsam?  
quia speravit in figmento fictor ejus, ut faceret simulacra muta.  

<span id="019">19</span> Væ qui dicit ligno: Expergiscere;  
Surge, lapidi tacenti!  
Numquid ipse docere poterit?  
ecce iste coopertus est auro et argento,  
et omnis spiritus non est in visceribus ejus.  

<span id="020">20</span> Dominus autem in templo sancto suo:  
sileat a facie ejus omnis terra!\]

------------------------------------------------------------------------

[Next: Habakkuk Chapter 3](hab003)
