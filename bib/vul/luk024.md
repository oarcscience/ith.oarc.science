[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk024)  [GNT](../gnt/luk024) 
[KJV](../kjv/luk024)   
  
[Luke Index](luk)  
  [Previous](luk023)  [Next](joh001) 

------------------------------------------------------------------------

### Vulgate (Latin): Luke Chapter 24

<span id="001">1</span> Una autem sabbati valde diluculo venerunt ad
monumentum, portantes quæ paraverant aromata:

<span id="002">2</span> et invenerunt lapidem revolutum a monumento.

<span id="003">3</span> Et ingressæ non invenerunt corpus Domini Jesu.

<span id="004">4</span> Et factum est, dum mente consternatæ essent de
isto, ecce duo viri steterunt secus illas in veste fulgenti.

<span id="005">5</span> Cum timerent autem, et declinarent vultum in
terram, dixerunt ad illas: Quid quæritis viventem cum mortuis?

<span id="006">6</span> non est hic, sed surrexit: recordamini qualiter
locutus est vobis, cum adhuc in Galilæa esset,

<span id="007">7</span> dicens: Quia oportet Filium hominis tradi in
manus hominum peccatorum, et crucifigi, et die tertia resurgere.

<span id="008">8</span> Et recordatæ sunt verborum ejus.

<span id="009">9</span> Et regressæ a monumento nuntiaverunt hæc omnia
illis undecim, et ceteris omnibus.

<span id="010">10</span> Erat autem Maria Magdalene, et Joanna, et Maria
Jacobi, et ceteræ quæ cum eis erant, quæ dicebant ad apostolos hæc.

<span id="011">11</span> Et visa sunt ante illos sicut deliramentum
verba ista, et non crediderunt illis.

<span id="012">12</span> Petrus autem surgens cucurrit ad monumentum: et
procumbens vidit linteamina sola posita, et abiit secum mirans quod
factum fuerat.  

<span id="013">13</span> Et ecce duo ex illis ibant ipsa die in
castellum, quod erat in spatio stadiorum sexaginta ab Jerusalem, nomine
Emmaus.

<span id="014">14</span> Et ipsi loquebantur ad invicem de his omnibus
quæ acciderant.

<span id="015">15</span> Et factum est, dum fabularentur, et secum
quærerent: et ipse Jesus appropinquans ibat cum illis:

<span id="016">16</span> oculi autem illorum tenebantur ne eum
agnoscerent.

<span id="017">17</span> Et ait ad illos: Qui sunt hi sermones, quos
confertis ad invicem ambulantes, et estis tristes?

<span id="018">18</span> Et respondens unus, cui nomen Cleophas, dixit
ei: Tu solus peregrinus es in Jerusalem, et non cognovisti quæ facta
sunt in illa his diebus?

<span id="019">19</span> Quibus ille dixit: Quæ? Et dixerunt: De Jesu
Nazareno, qui fuit vir propheta, potens in opere et sermone coram Deo et
omni populo:

<span id="020">20</span> et quomodo eum tradiderunt summi sacerdotes et
principes nostri in damnationem mortis, et crucifixerunt eum:

<span id="021">21</span> nos autem sperabamus quia ipse esset
redempturus Israël: et nunc super hæc omnia, tertia dies est hodie quod
hæc facta sunt.

<span id="022">22</span> Sed et mulieres quædam ex nostris terruerunt
nos, quæ ante lucem fuerunt ad monumentum,

<span id="023">23</span> et non invento corpore ejus, venerunt, dicentes
se etiam visionem angelorum vidisse, qui dicunt eum vivere.

<span id="024">24</span> Et abierunt quidam ex nostris ad monumentum: et
ita invenerunt sicut mulieres dixerunt, ipsum vero non invenerunt.

<span id="025">25</span> Et ipse dixit ad eos: O stulti, et tardi corde
ad credendum in omnibus quæ locuti sunt prophetæ!

<span id="026">26</span> Nonne hæc oportuit pati Christum, et ita
intrare in gloriam suam?

<span id="027">27</span> Et incipiens a Moyse, et omnibus prophetis,
interpretabatur illis in omnibus scripturis quæ de ipso erant.

<span id="028">28</span> Et appropinquaverunt castello quo ibant: et
ipse se finxit longius ire.

<span id="029">29</span> Et coëgerunt illum, dicentes: Mane nobiscum,
quoniam advesperascit, et inclinata est jam dies. Et intravit cum illis.

<span id="030">30</span> Et factum est, dum recumberet cum eis, accepit
panem, et benedixit, ac fregit, et porrigebat illis.

<span id="031">31</span> Et aperti sunt oculi eorum, et cognoverunt eum:
et ipse evanuit ex oculis eorum.

<span id="032">32</span> Et dixerunt ad invicem: Nonne cor nostrum
ardens erat in nobis dum loqueretur in via, et aperiret nobis
Scripturas?

<span id="033">33</span> Et surgentes eadem hora regressi sunt in
Jerusalem: et invenerunt congregatos undecim, et eos qui cum illis
erant,

<span id="034">34</span> dicentes: Quod surrexit Dominus vere, et
apparuit Simoni.

<span id="035">35</span> Et ipsi narrabant quæ gesta erant in via, et
quomodo cognoverunt eum in fractione panis.  

<span id="036">36</span> Dum autem hæc loquuntur, stetit Jesus in medio
eorum, et dicit eis: Pax vobis: ego sum, nolite timere.

<span id="037">37</span> Conturbati vero et conterriti, existimabant se
spiritum videre.

<span id="038">38</span> Et dixit eis: Quid turbati estis, et
cogitationes ascendunt in corda vestra?

<span id="039">39</span> videte manus meas, et pedes, quia ego ipse sum;
palpate et videte, quia spiritus carnem et ossa non habet, sicut me
videtis habere.

<span id="040">40</span> Et cum hoc dixisset, ostendit eis manus et
pedes.

<span id="041">41</span> Adhuc autem illis non credentibus, et
mirantibus præ gaudio, dixit: Habetis hic aliquid quod manducetur?

<span id="042">42</span> At illi obtulerunt ei partem piscis assi et
favum mellis.

<span id="043">43</span> Et cum manducasset coram eis, sumens reliquias
dedit eis.  

<span id="044">44</span> Et dixit ad eos: Hæc sunt verba quæ locutus sum
ad vos cum adhuc essem vobiscum, quoniam necesse est impleri omnia quæ
scripta sunt in lege Moysi, et prophetis, et Psalmis de me.

<span id="045">45</span> Tunc aperuit illis sensum ut intelligerent
Scripturas,

<span id="046">46</span> et dixit eis: Quoniam sic scriptum est, et sic
oportebat Christum pati, et resurgere a mortuis tertia die:

<span id="047">47</span> et prædicari in nomine ejus pœnitentiam, et
remissionem peccatorum in omnes gentes, incipientibus ab Jerosolyma.

<span id="048">48</span> Vos autem testes estis horum.

<span id="049">49</span> Et ego mitto promissum Patris mei in vos; vos
autem sedete in civitate, quoadusque induamini virtute ex alto.  

<span id="050">50</span> Eduxit autem eos foras in Bethaniam, et
elevatis manibus suis benedixit eis.

<span id="051">51</span> Et factum est, dum benediceret illis, recessit
ab eis, et ferebatur in cælum.

<span id="052">52</span> Et ipsi adorantes regressi sunt in Jerusalem
cum gaudio magno:

<span id="053">53</span> et erant semper in templo, laudantes et
benedicentes Deum. Amen.

------------------------------------------------------------------------

[Next: John Chapter 1](joh001)
