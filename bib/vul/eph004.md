[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eph004)  [GNT](../gnt/eph004) 
[KJV](../kjv/eph004)   
  
[Ephesians Index](eph)  
  [Previous](eph003)  [Next](eph005) 

------------------------------------------------------------------------

### Vulgate (Latin): Ephesians Chapter 4

<span id="001">1</span> Obsecro itaque vos ego vinctus in Domino, ut
digne ambuletis vocatione, qua vocati estis,

<span id="002">2</span> cum omni humilitate, et mansuetudine, cum
patientia, supportantes invicem in caritate,

<span id="003">3</span> solliciti servare unitatem Spiritus in vinculo
pacis.

<span id="004">4</span> Unum corpus, et unus Spiritus, sicut vocati
estis in una spe vocationis vestræ.

<span id="005">5</span> Unus Dominus, una fides, unum baptisma.

<span id="006">6</span> Unus Deus et Pater omnium, qui est super omnes,
et per omnia, et in omnibus nobis.  

<span id="007">7</span> Unicuique autem nostrum data est gratia secundum
mensuram donationis Christi.

<span id="008">8</span> Propter quod dicit: Ascendens in altum, captivam
duxit captivitatem: dedit dona hominibus.

<span id="009">9</span> Quod autem ascendit, quid est, nisi quia et
descendit primum in inferiores partes terræ?

<span id="010">10</span> Qui descendit, ipse est et qui ascendit super
omnes cælos, ut impleret omnia.

<span id="011">11</span> Et ipse dedit quosdam quidem apostolos, quosdam
autem prophetas, alios vero evangelistas, alios autem pastores et
doctores,

<span id="012">12</span> ad consummationem sanctorum in opus ministerii,
in ædificationem corporis Christi:

<span id="013">13</span> donec occurramus omnes in unitatem fidei, et
agnitionis Filii Dei, in virum perfectum, in mensuram ætatis
plenitudinis Christi:

<span id="014">14</span> ut jam non simus parvuli fluctuantes, et
circumferamur omni vento doctrinæ in nequitia hominum, in astutia ad
circumventionem erroris.

<span id="015">15</span> Veritatem autem facientes in caritate,
crescamus in illo per omnia, qui est caput Christus:

<span id="016">16</span> ex quo totum corpus compactum et connexum per
omnem juncturam subministrationis, secundum operationem in mensuram
uniuscujusque membri, augmentum corporis facit in ædificationem sui in
caritate.  

<span id="017">17</span> Hoc igitur dico, et testificor in Domino, ut
jam non ambuletis, sicut et gentes ambulant in vanitate sensus sui,

<span id="018">18</span> tenebris obscuratum habentes intellectum,
alienati a vita Dei per ignorantiam, quæ est in illis, propter cæcitatem
cordis ipsorum,

<span id="019">19</span> qui desperantes, semetipsos tradiderunt
impudicitiæ, in operationem immunditiæ omnis in avaritiam.

<span id="020">20</span> Vos autem non ita didicistis Christum,

<span id="021">21</span> si tamen illum audistis, et in ipso edocti
estis, sicut est veritas in Jesu,

<span id="022">22</span> deponere vos secundum pristinam conversationem
veterem hominem, qui corrumpitur secundum desideria erroris.

<span id="023">23</span> Renovamini autem spiritu mentis vestræ,

<span id="024">24</span> et induite novum hominem, qui secundum Deum
creatus est in justitia, et sanctitate veritatis.  

<span id="025">25</span> Propter quod deponentes mendacium, loquimini
veritatem unusquisque cum proximo suo: quoniam sumus invicem membra.

<span id="026">26</span> Irascimini, et nolite peccare: sol non occidat
super iracundiam vestram.

<span id="027">27</span> Nolite locum dare diabolo:

<span id="028">28</span> qui furabatur, jam non furetur: magis autem
laboret, operando manibus suis, quod bonum est, ut habeat unde tribuat
necessitatem patienti.

<span id="029">29</span> Omnis sermo malus ex ore vestro non procedat:
sed si quis bonus ad ædificationem fidei ut det gratiam audientibus.

<span id="030">30</span> Et nolite contristare Spiritum Sanctum Dei: in
quo signati estis in diem redemptionis.

<span id="031">31</span> Omnis amaritudo, et ira, et indignatio, et
clamor, et blasphemia tollatur a vobis cum omni malitia.

<span id="032">32</span> Estote autem invicem benigni, misericordes,
donantes invicem sicut et Deus in Christo donavit vobis.

------------------------------------------------------------------------

[Next: Ephesians Chapter 5](eph005)
