[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer046)  [KJV](../kjv/jer046)  [Sep](../sep/jer046.md) 
[Tan](../tan/jer046.md)   
  
[Jeremiah Index](jer.md)  
  [Previous](jer045)  [Next](jer047.md) 

------------------------------------------------------------------------

### Vulgate (Latin): Jeremiah Chapter 46

<span id="001">1</span> Quod factum est verbum Domini ad Jeremiam
prophetam contra gentes.

<span id="002">2</span> Ad Ægyptum, adversum exercitum Pharaonis Nechao
regis Ægypti, qui erat juxta fluvium Euphraten in Charcamis, quem
percussit Nabuchodonosor rex Babylonis, in quarto anno Joakim filii
Josiæ regis Juda.

<span id="003">3</span> \[Præparate scutum et clypeum,  
et procedite ad bellum.  

<span id="004">4</span> Jungite equos, et ascendite, equites:  
state in galeis, polite lanceas, induite vos loricis.  

<span id="005">5</span> Quid igitur? vidi ipsos pavidos,  
et terga vertentes,  
fortes eorum cæsos:  
fugerunt conciti, nec respexerunt:  
terror undique, ait Dominus.  

<span id="006">6</span> Non fugiat velox,  
nec salvari se putet fortis:  
ad aquilonem juxta flumen Euphraten  
victi sunt, et ruerunt.  

<span id="007">7</span> Quis est iste, qui quasi flumen ascendit,  
et veluti fluviorum intumescunt gurgites ejus?  

<span id="008">8</span> Ægyptus fluminis instar ascendit,  
et velut flumina movebuntur fluctus ejus,  
et dicet: Ascendens operiam terram:  
perdam civitatem, et habitatores ejus.  

<span id="009">9</span> Ascendite equos,  
et exsultate in curribus,  
et procedant fortes,  
Æthiopia et Libyes tenentes scutum,  
et Lydii arripientes et jacientes sagittas.  

<span id="010">10</span> Dies autem ille Domini Dei exercituum dies
ultionis,  
ut sumat vindictam de inimicis suis:  
devorabit gladius, et saturabitur,  
et inebriabitur sanguine eorum:  
victima enim Domini Dei exercituum  
in terra aquilonis juxta flumen Euphraten.  

<span id="011">11</span> Ascende in Galaad, et tolle resinam,  
virgo filia Ægypti:  
frustra multiplicas medicamina:  
sanitas non erit tibi.  

<span id="012">12</span> Audierunt gentes ignominiam tuam,  
et ululatus tuus replevit terram:  
quia fortis impegit in fortem,  
et ambo pariter conciderunt.\]  

<span id="013">13</span> Verbum quod locutus est Dominus ad Jeremiam
prophetam, super eo quod venturus esset Nabuchodonosor rex Babylonis, et
percussurus terram Ægypti:

<span id="014">14</span> \[Annuntiate Ægypto, et auditum facite in
Magdalo,  
et resonet in Memphis, et in Taphnis:  
dicite: Sta, et præpara te,  
quia devorabit gladius ea quæ per circuitum tuum sunt.  

<span id="015">15</span> Quare computruit fortis tuus?  
non stetit, quoniam Dominus subvertit eum.  

<span id="016">16</span> Multiplicavit ruentes,  
ceciditque vir ad proximum suum, et dicent:  
Surge, et revertamur ad populum nostrum,  
et ad terram nativitatis nostræ,  
a facie gladii columbæ.  

<span id="017">17</span> Vocate nomen Pharaonis regis Ægypti:  
tumultum adduxit tempus.  

<span id="018">18</span> Vivo ego, inquit Rex (Dominus exercituum nomen
ejus),  
quoniam sicut Thabor in montibus,  
et sicut Carmelus in mari, veniet.  

<span id="019">19</span> Vasa transmigrationis fac tibi,  
habitatrix filia Ægypti:  
quia Memphis in solitudinem erit,  
et deseretur, et inhabitabilis erit.  

<span id="020">20</span> Vitula elegans atque formosa Ægyptus,  
stimulator ab aquilone veniet ei.  

<span id="021">21</span> Mercenarii quoque ejus,  
qui versabantur in medio ejus quasi vituli saginati,  
versi sunt, et fugerunt simul,  
nec stare potuerunt:  
quia dies interfectionis eorum venit super eos,  
tempus visitationis eorum.  

<span id="022">22</span> Vox ejus quasi æris sonabit:  
quoniam cum exercitu properabunt,  
et cum securibus venient ei  
quasi cædentes ligna.  

<span id="023">23</span> Succiderunt saltum ejus, ait Dominus,  
qui supputari non potest:  
multiplicati sunt super locustas,  
et non est eis numerus.  

<span id="024">24</span> Confusa est filia Ægypti,  
et tradita in manu populo aquilonis.  

<span id="025">25</span> Dixit Dominus exercituum, Deus Israël:  
Ecce ego visitabo super tumultum Alexandriæ,  
et super Pharaonem, et super Ægyptum,  
et super deos ejus, et super reges ejus,  
et super Pharaonem, et super eos qui confidunt in eo:  

<span id="026">26</span> et dabo eos in manu quærentium animam eorum,  
et in manu Nabuchodonosor regis Babylonis,  
et in manu servorum ejus:  
et post hæc habitabitur sicut diebus pristinis, ait Dominus.  

<span id="027">27</span> Et tu ne timeas, serve meus Jacob,  
et ne paveas, Israël:  
quia ecce ego salvum te faciam de longinquo,  
et semen tuum de terra captivitatis tuæ:  
et revertetur Jacob, et requiescet,  
et prosperabitur, et non erit qui exterreat eum.  

<span id="028">28</span> Et tu noli timere, serve meus Jacob, ait
Dominus,  
quia tecum ego sum:  
quia ego consumam cunctas gentes ad quas ejeci te,  
te vero non consumam:  
sed castigabo te in judicio,  
nec quasi innocenti parcam tibi.\]

------------------------------------------------------------------------

[Next: Jeremiah Chapter 47](jer047.md)
