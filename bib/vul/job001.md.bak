[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job001)  [KJV](../kjv/job001)  [Sep](../sep/job001.md) 
[Tan](../tan/job001.md)   
  
[Job Index](job.md)  
  [Previous](est016)  [Next](job002.md) 

------------------------------------------------------------------------

### Vulgate (Latin): Job Chapter 1

<span id="001">1</span> Vir erat in terra Hus, nomine Job: et erat vir
ille simplex, et rectus, ac timens Deum, et recedens a malo.

<span id="002">2</span> Natique sunt ei septem filii, et tres filiæ.

<span id="003">3</span> Et fuit possessio ejus septem millia ovium, et
tria millia camelorum, quingenta quoque juga boum, et quingentæ asinæ,
ac familia multa nimis: eratque vir ille magnus inter omnes orientales.

<span id="004">4</span> Et ibant filii ejus, et faciebant convivium per
domos, unusquisque in die suo. Et mittentes vocabant tres sorores suas,
ut comederent et biberent cum eis.

<span id="005">5</span> Cumque in orbem transissent dies convivii,
mittebat ad eos Job, et sanctificabat illos: consurgensque diluculo,
offerebat holocausta pro singulis. Dicebat enim: Ne forte peccaverint
filii mei, et benedixerint Deo in cordibus suis. Sic faciebat Job
cunctis diebus.  

<span id="006">6</span> Quadam autem die, cum venissent filii Dei ut
assisterent coram Domino, affuit inter eos etiam Satan.

<span id="007">7</span> Cui dixit Dominus: Unde venis? Qui respondens,
ait: Circuivi terram, et perambulavi eam.

<span id="008">8</span> Dixitque Dominus ad eum: Numquid considerasti
servum meum Job, quod non sit ei similis in terra, homo simplex et
rectus, ac timens Deum, et recedens a malo?

<span id="009">9</span> Cui respondens Satan, ait: Numquid Job frustra
timet Deum?

<span id="010">10</span> nonne tu vallasti eum, ac domum ejus,
universamque substantiam per circuitum; operibus manuum ejus
benedixisti, et possessio ejus crevit in terra?

<span id="011">11</span> sed extende paululum manum tuam et tange cuncta
quæ possidet, nisi in faciem benedixerit tibi.

<span id="012">12</span> Dixit ergo Dominus ad Satan: Ecce universa quæ
habet in manu tua sunt: tantum in eum ne extendas manum tuam.
Egressusque est Satan a facie Domini.

<span id="013">13</span> Cum autem quadam die filii et filiæ ejus
comederent et biberent vinum in domo fratris sui primogeniti,

<span id="014">14</span> nuntius venit ad Job, qui diceret: Boves
arabant, et asinæ pascebantur juxta eos:

<span id="015">15</span> et irruerunt Sabæi, tuleruntque omnia, et
pueros percusserunt gladio: et evasi ego solus, ut nuntiarem tibi.

<span id="016">16</span> Cumque adhuc ille loqueretur, venit alter, et
dixit: Ignis Dei cecidit e cælo, et tactas oves puerosque consumpsit: et
effugi ego solus, ut nuntiarem tibi.

<span id="017">17</span> Sed et illo adhuc loquente, venit alius, et
dixit: Chaldæi fecerunt tres turmas, et invaserunt camelos, et tulerunt
eos, necnon et pueros percusserunt gladio: et ego fugi solus, ut
nuntiarem tibi.

<span id="018">18</span> Adhuc loquebatur ille, et ecce alius intravit,
et dixit: Filiis tuis et filiabus vescentibus et bibentibus vinum in
domo fratris sui primogeniti,

<span id="019">19</span> repente ventus vehemens irruit a regione
deserti, et concussit quatuor angulos domus: quæ corruens oppressit
liberos tuos, et mortui sunt: et effugi ego solus, ut nuntiarem tibi.

<span id="020">20</span> Tunc surrexit Job, et scidit vestimenta sua: et
tonso capite corruens in terram, adoravit,

<span id="021">21</span> et dixit: Nudus egressus sum de utero matris
meæ, et nudus revertar illuc. Dominus dedit, Dominus abstulit; sicut
Domino placuit, ita factum est. Sit nomen Domini benedictum.

<span id="022">22</span> In omnibus his non peccavit Job labiis suis,
neque stultum quid contra Deum locutus est.

------------------------------------------------------------------------

[Next: Job Chapter 2](job002.md)
