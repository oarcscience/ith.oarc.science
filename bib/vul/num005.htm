<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Numbers: Numbers Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/num005.htm">Polyglot</A>&nbsp;
<A HREF="../kjv/num005.htm">KJV</A>&nbsp;
<A HREF="../sep/num005.htm">Sep</A>&nbsp;
<A HREF="../tan/num005.htm">Tan</A>&nbsp;

<BR>
<BR><A HREF="num.htm">Numbers Index</A><BR>
&nbsp;
<A HREF="num004.htm">Previous</A>&nbsp;
<A HREF="num006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Numbers Chapter 5</H3><P><a name="001">1</A>&nbsp;Locutusque est Dominus ad Moysen, dicens:</P>
<P><a name="002">2</A>&nbsp;Pr&#230;cipe filiis Isra&#235;l, ut ejiciant de castris omnem leprosum, et qui semine fluit, pollutusque est super mortuo:</P>
<P><a name="003">3</A>&nbsp;tam masculum quam feminam ejicite de castris, ne contaminent ea cum habitaverint vobiscum.</P>
<P><a name="004">4</A>&nbsp;Feceruntque ita filii Isra&#235;l, et ejecerunt eos extra castra, sicut locutus erat Dominus Moysi.</P>
<P><a name="005">5</A>&nbsp;Locutusque est Dominus ad Moysen, dicens:</P>
<P><a name="006">6</A>&nbsp;Loquere ad filios Isra&#235;l: Vir, sive mulier, cum fecerint ex omnibus peccatis, qu&#230; solent hominibus accidere, et per negligentiam transgressi fuerint mandatum Domini, atque deliquerint,</P>
<P><a name="007">7</A>&nbsp;confitebuntur peccatum suum, et reddent ipsum caput, quintamque partem desuper, ei in quem peccaverint.</P>
<P><a name="008">8</A>&nbsp;Sin autem non fuerit qui recipiat, dabunt Domino, et erit sacerdotis, excepto ariete, qui offertur pro expiatione, ut sit placabilis hostia.</P>
<P><a name="009">9</A>&nbsp;Omnes quoque primiti&#230;, quas offerunt filii Isra&#235;l, ad sacerdotem pertinent:</P>
<P><a name="010">10</A>&nbsp;et quidquid in sanctuarium offertur a singulis, et traditur manibus sacerdotis, ipsius erit.<BR>
</P>
<P><a name="011">11</A>&nbsp;Locutusque est Dominus ad Moysen, dicens:</P>
<P><a name="012">12</A>&nbsp;Loquere ad filios Isra&#235;l, et dices ad eos: Vir cujus uxor erraverit, maritumque contemnens</P>
<P><a name="013">13</A>&nbsp;dormierit cum altero viro, et hoc maritus deprehendere non quiverit, sed latet adulterium, et testibus argui non potest, quia non est inventa in stupro:</P>
<P><a name="014">14</A>&nbsp;si spiritus zelotypi&#230; concitaverit virum contra uxorem suam, qu&#230; vel polluta est, vel falsa suspicione appetitur:</P>
<P><a name="015">15</A>&nbsp;adducet eam ad sacerdotem, et offeret oblationem pro illa, decimam partem sati farin&#230; hordeace&#230;: non fundet super eam oleum, nec imponet thus: quia sacrificium zelotypi&#230; est, et oblatio investigans adulterium.</P>
<P><a name="016">16</A>&nbsp;Offeret igitur eam sacerdos, et statuet coram Domino,</P>
<P><a name="017">17</A>&nbsp;assumetque aquam sanctam in vase fictili, et pauxillum terr&#230; de pavimento tabernaculi mittet in eam.</P>
<P><a name="018">18</A>&nbsp;Cumque steterit mulier in conspectu Domini, discooperiet caput ejus, et ponet super manus illius sacrificium recordationis, et oblationem zelotypi&#230;: ipse autem tenebit aquas amarissimas, in quibus cum execratione maledicta congessit.</P>
<P><a name="019">19</A>&nbsp;Adjurabitque eam, et dicet: Si non dormivit vir alienus tecum, et si non polluta es deserto mariti throno, non te nocebunt aqu&#230; ist&#230; amarissim&#230;, in quas maledicta congessi.</P>
<P><a name="020">20</A>&nbsp;Sin autem declinasti a viro tuo, atque polluta es, et concubuisti cum altero viro:</P>
<P><a name="021">21</A>&nbsp;his maledictionibus subjacebis: det te Dominus in maledictionem, exemplumque cunctorum in populo suo: putrescere faciat femur tuum, et tumens uterus tuus disrumpatur.</P>
<P><a name="022">22</A>&nbsp;Ingrediantur aqu&#230; maledict&#230; in ventrem tuum, et utero tumescente putrescat femur. Et respondebit mulier: Amen, amen.</P>
<P><a name="023">23</A>&nbsp;Scribetque sacerdos in libello ista maledicta, et delebit ea aquis amarissimis, in quas maledicta congessit,</P>
<P><a name="024">24</A>&nbsp;et dabit ei bibere. Quas cum exhauserit,</P>
<P><a name="025">25</A>&nbsp;tollet sacerdos de manu ejus sacrificium zelotypi&#230;, et elevabit illud coram Domino, imponetque illud super altare, ita dumtaxat ut prius:</P>
<P><a name="026">26</A>&nbsp;pugillum sacrificii tollat de eo, quod offertur, et incendat super altare: et sic potum det mulieri aquas amarissimas.</P>
<P><a name="027">27</A>&nbsp;Quas cum biberit, si polluta est, et contempto viro adulterii rea, pertransibunt eam aqu&#230; maledictionis, et inflato ventre, computrescet femur: eritque mulier in maledictionem, et in exemplum omni populo.</P>
<P><a name="028">28</A>&nbsp;Quod si polluta non fuerit, erit innoxia, et faciet liberos.</P>
<P><a name="029">29</A>&nbsp;Ista est lex zelotypi&#230;. Si declinaverit mulier a viro suo, et si polluta fuerit,</P>
<P><a name="030">30</A>&nbsp;maritusque zelotypi&#230; spiritu concitatus adduxerit eam in conspectu Domini, et fecerit ei sacerdos juxta omnia qu&#230; scripta sunt:</P>
<P><a name="031">31</A>&nbsp;maritus absque culpa erit, et illa recipiet iniquitatem suam.</P>
<P><HR>
<CENTER>
<A HREF="num006.htm">Next: Numbers Chapter 6</A></CENTER>
</BODY>
</HTML>
