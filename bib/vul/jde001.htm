<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jude: Jude Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jde001.htm">Polyglot</A>&nbsp;
<A HREF="../gnt/jde001.htm">GNT</A>&nbsp;
<A HREF="../kjv/jde001.htm">KJV</A>&nbsp;

<BR>
<BR><A HREF="jde.htm">Jude Index</A><BR>
&nbsp;
<A HREF="jo3001.htm">Previous</A>&nbsp;
<A HREF="rev001.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jude Chapter 1</H3><P><a name="001">1</A>&nbsp;Judas Jesu Christi servus, frater autem Jacobi, his qui sunt in Deo Patre dilectis, et Christo Jesu conservatis, et vocatis.</P>
<P><a name="002">2</A>&nbsp;Misericordia vobis, et pax, et caritas adimpleatur.<BR>
</P>
<P><a name="003">3</A>&nbsp;Carissimi, omnem sollicitudinem faciens scribendi vobis de communi vestra salute, necesse habui scribere vobis: deprecans supercertari semel tradit&#230; sanctis fidei.</P>
<P><a name="004">4</A>&nbsp;Subintroierunt enim quidam homines (qui olim pr&#230;scripti sunt in hoc judicium) impii, Dei nostri gratiam transferentes in luxuriam, et solum Dominatorem, et Dominum nostrum Jesum Christum negantes.<BR>
</P>
<P><a name="005">5</A>&nbsp;Commonere autem vos volo, scientes semel omnia, quoniam Jesus populum de terra &#198;gypti salvans, secundo eos, qui non crediderunt, perdidit:</P>
<P><a name="006">6</A>&nbsp;angelos vero, qui non servaverunt suum principatum, sed dereliquerunt suum domicilium, in judicium magni diei, vinculis &#230;ternis sub caligine reservavit.</P>
<P><a name="007">7</A>&nbsp;Sicut Sodoma, et Gomorrha, et finitim&#230; civitates simili modo exfornicat&#230;, et abeuntes post carnem alteram, fact&#230; sunt exemplum, ignis &#230;terni p&#156;nam sustinentes.</P>
<P><a name="008">8</A>&nbsp;Similiter et hi carnem quidem maculant, dominationem autem spernunt, majestatem autem blasphemant.</P>
<P><a name="009">9</A>&nbsp;Cum Micha&#235;l Archangelus cum diabolo disputans altercaretur de Moysi corpore, non est ausus judicium inferre blasphemi&#230;: sed dixit: Imperet tibi Dominus.</P>
<P><a name="010">10</A>&nbsp;Hi autem qu&#230;cumque quidem ignorant, blasphemant: qu&#230;cumque autem naturaliter, tamquam muta animalia, norunt, in his corrumpuntur.</P>
<P><a name="011">11</A>&nbsp;V&#230; illis, quia in via Cain abierunt, et errore Balaam mercede effusi sunt, et in contradictione Core perierunt!<BR>
</P>
<P><a name="012">12</A>&nbsp;Hi sunt in epulis suis macul&#230;, convivantes sine timore, semetipsos pascentes, nubes sine aqua, qu&#230; a ventis circumferentur, arbores autumnales, infructuos&#230;, bis mortu&#230;, eradicat&#230;,</P>
<P><a name="013">13</A>&nbsp;fluctus feri maris, despumantes suas confusiones, sidera errantia: quibus procella tenebrarum servata est in &#230;ternum.</P>
<P><a name="014">14</A>&nbsp;Prophetavit autem et de his septimus ab Adam Enoch, dicens: Ecce venit Dominus in sanctis millibus suis</P>
<P><a name="015">15</A>&nbsp;facere judicium contra omnes, et arguere omnes impios de omnibus operibus impietatis eorum, quibus impie egerunt, et de omnibus duris, qu&#230; locuti sunt contra Deum peccatores impii.</P>
<P><a name="016">16</A>&nbsp;Hi sunt murmuratores querulosi, secundum desideria sua ambulantes, et os eorum loquitur superba, mirantes personas qu&#230;stus causa.</P>
<P><a name="017">17</A>&nbsp;Vos autem carissimi, memores estote verborum, qu&#230; pr&#230;dicta sunt ab apostolis Domini nostri Jesu Christi,</P>
<P><a name="018">18</A>&nbsp;qui dicebant vobis, quoniam in novissimo tempore venient illusores, secundum desideria sua ambulantes in impietatibus.</P>
<P><a name="019">19</A>&nbsp;Hi sunt, qui segregant semetipsos, animales, Spiritum non habentes.<BR>
</P>
<P><a name="020">20</A>&nbsp;Vos autem carissimi super&#230;dificantes vosmetipsos sanctissim&#230; vestr&#230; fidei, in Spiritu Sancto orantes,</P>
<P><a name="021">21</A>&nbsp;vosmetipsos in dilectione Dei servate, exspectantes misericordiam Domini nostri Jesu Christi in vitam &#230;ternam.</P>
<P><a name="022">22</A>&nbsp;Et hos quidem arguite judicatos:</P>
<P><a name="023">23</A>&nbsp;illos vero salvate, de igne rapientes. Aliis autem miseremini in timore: odientes et eam, qu&#230; carnalis est, maculatam tunicam.</P>
<P><a name="024">24</A>&nbsp;Ei autem qui potens est vos conservare sine peccato et constituere ante conspectum glori&#230; su&#230; immaculatos in exsultatione in adventu Domini nostri Jesu Christi,</P>
<P><a name="025">25</A>&nbsp;soli Deo Salvatori nostro, per Jesum Christum Dominum nostrum, gloria et magnificentia, imperium et potestas ante omne s&#230;culum, et nunc, et in omnia s&#230;cula s&#230;culorum. Amen.</P>
<P></P>
<P><HR>
<CENTER>
<A HREF="rev001.htm">Next: Revelation Chapter 1</A></CENTER>
</BODY>
</HTML>
