[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze027)  [KJV](../kjv/eze027)  [Sep](../sep/eze027.md) 
[Tan](../tan/eze027.md)   
  
[Ezekiel Index](eze.md)  
  [Previous](eze026)  [Next](eze028.md) 

------------------------------------------------------------------------

### Vulgate (Latin): Ezekiel Chapter 27

<span id="001">1</span> Et factum est verbum Domini ad me, dicens:

<span id="002">2</span> Tu ergo, fili hominis, assume super Tyrum
lamentum:

<span id="003">3</span> et dices Tyro, quæ habitat in introitu maris,
negotiationi populorum ad insulas multas: \[Hæc dicit Dominus Deus:  
O Tyre, tu dixisti: Perfecti decoris ego sum,  

<span id="004">4</span> et in corde maris sita.  
Finitimi tui qui te ædificaverunt, impleverunt decorem tuum:  

<span id="005">5</span> abietibus de Sanir exstruxerunt te cum omnibus
tabulatis maris:  
cedrum de Libano tulerunt ut facerent tibi malum.  

<span id="006">6</span> Quercus de Basan dolaverunt in remos tuos,  
et transtra tua fecerunt tibi ex ebore indico,  
et prætoriola de insulis Italiæ.  

<span id="007">7</span> Byssus varia de Ægypto texta est tibi in velum  
ut poneretur in malo:  
hyacinthus et purpura de insulis Elisa  
facta sunt operimentum tuum.  

<span id="008">8</span> Habitatores Sidonis et Aradii fuerunt remiges
tui:  
sapientes tui, Tyre, facti sunt gubernatores tui.  

<span id="009">9</span> Senes Giblii et prudentes ejus  
habuerunt nautas ad ministerium variæ supellectilis tuæ:  
omnes naves maris, et nautæ earum,  
fuerunt in populo negotiationis tuæ.  

<span id="010">10</span> Persæ, et Lydii, et Libyes erant in exercitu
tuo  
viri bellatores tui:  
clypeum et galeam suspenderunt in te pro ornatu tuo.  

<span id="011">11</span> Filii Aradii cum exercitu tuo erant super muros
tuos in circuitu:  
sed et Pigmæi qui erant in turribus tuis,  
pharetras suas suspenderunt in muris tuis per gyrum:  
ipsi compleverunt pulchritudinem tuam.  

<span id="012">12</span> Carthaginenses negotiatores tui,  
a multitudine cunctarum divitiarum,  
argento, ferro, stanno, plumboque  
repleverunt nundinas tuas.  

<span id="013">13</span> Græcia, Thubal, et Mosoch, ipsi institores
tui:  
mancipia, et vasa ærea advexerunt populo tuo.  

<span id="014">14</span> De domo Thogorma, equos, et equites, et mulos  
adduxerunt ad forum tuum.  

<span id="015">15</span> Filii Dedan negotiatores tui;  
insulæ multæ, negotiatio manus tuæ:  
dentes eburneos et hebeninos commutaverunt in pretio tuo.  

<span id="016">16</span> Syrus negotiator tuus propter multitudinem
operum tuorum:  
gemmam, et purpuram, et scutulata,  
et byssum, et sericum, et chodchod  
proposuerunt in mercatu tuo.  

<span id="017">17</span> Juda et terra Israël, ipsi institores tui in
frumento primo:  
balsamum, et mel, et oleum, et resinam  
proposuerunt in nundinis tuis.  

<span id="018">18</span> Damascenus negotiator tuus in multitudine
operum tuorum,  
in multitudine diversarum opum,  
in vino pingui, in lanis coloris optimi.  

<span id="019">19</span> Dan, et Græcia, et Mosel,  
in nundinis tuis proposuerunt ferrum fabrefactum:  
stacte et calamus in negotiatione tua.  

<span id="020">20</span> Dedan institores tui in tapetibus ad
sedendum.  

<span id="021">21</span> Arabia et universi principes Cedar,  
ipsi negotiatores manus tuæ:  
cum agnis, et arietibus, et hædis,  
venerunt ad te negotiatores tui.  

<span id="022">22</span> Venditores Saba et Reema, ipsi negotiatores
tui:  
cum universis primis aromatibus, et lapide pretioso, et auro,  
quod proposuerunt in mercatu tuo.  

<span id="023">23</span> Haran, et Chene, et Eden, negotiatores tui;  
Saba, Assur, et Chelmad venditores tui.  

<span id="024">24</span> Ipsi negotiatores tui multifariam,  
involucris hyacinthi, et polymitorum,  
gazarumque pretiosarum,  
quæ obvolutæ et astrictæ erant funibus:  
cedros quoque habebant in negotiationibus tuis.  

<span id="025">25</span> Naves maris, principes tui in negotiatione
tua:  
et repleta es, et glorificata nimis in corde maris.\]  

<span id="026">26</span> \[In aquis multis adduxerunt te remiges tui:  
ventus auster contrivit te in corde maris.  

<span id="027">27</span> Divitiæ tuæ, et thesauri tui,  
et multiplex instrumentum tuum:  
nautæ tui et gubernatores tui,  
qui tenebant supellectilem tuam,  
et populo tuo præerant:  
viri quoque bellatores tui, qui erant in te,  
cum universa multitudine tua quæ est in medio tui,  
cadent in corde maris in die ruinæ tuæ:  

<span id="028">28</span> a sonitu clamoris gubernatorum tuorum
conturbabuntur classes.  

<span id="029">29</span> Et descendent de navibus suis omnes qui
tenebant remum:  
nautæ et universi gubernatores maris in terra stabunt.  

<span id="030">30</span> Et ejulabunt super te voce magna:  
et clamabunt amare,  
et superjacient pulverem capitibus suis,  
et cinere conspergentur.  

<span id="031">31</span> Et radent super te calvitium,  
et accingentur ciliciis:  
et plorabunt te in amaritudine animæ, ploratu amarissimo.  

<span id="032">32</span> Et assument super te carmen lugubre,  
et plangent te:  
Quæ est ut Tyrus, quæ obmutuit in medio maris?  

<span id="033">33</span> Quæ in exitu negotiationum tuarum de mari  
implesti populos multos:  
in multitudine divitiarum tuarum, et populorum tuorum,  
ditasti reges terræ.  

<span id="034">34</span> Nunc contrita es a mari:  
in profundis aquarum opes tuæ,  
et omnis multitudo tua quæ erat in medio tui, ceciderunt.  

<span id="035">35</span> Universi habitatores insularum obstupuerunt
super te,  
et reges earum omnes tempestate perculsi mutaverunt vultus.  

<span id="036">36</span> Negotiatores populorum sibilaverunt super te:  
ad nihilum deducta es,  
et non eris usque in perpetuum.\]

------------------------------------------------------------------------

[Next: Ezekiel Chapter 28](eze028.md)
