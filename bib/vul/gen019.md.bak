[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen019)  [KJV](../kjv/gen019)  [Sep](../sep/gen019.md) 
[Tan](../tan/gen019.md)   
  
[Genesis Index](gen.md)  
  [Previous](gen018)  [Next](gen020.md) 

------------------------------------------------------------------------

### Vulgate (Latin): Genesis Chapter 19

<span id="001">1</span> Veneruntque duo angeli Sodomam vespere, et
sedente Lot in foribus civitatis. Qui cum vidisset eos, surrexit, et
ivit obviam eis: adoravitque pronus in terram,

<span id="002">2</span> et dixit: Obsecro, domini, declinate in domum
pueri vestri, et manete ibi: lavate pedes vestros, et mane
proficiscemini in viam vestram. Qui dixerunt: Minime, sed in platea
manebimus.

<span id="003">3</span> Compulit illos oppido ut diverterent ad eum:
ingressisque domum illius fecit convivium, et coxit azyma, et
comederunt.

<span id="004">4</span> Prius autem quam irent cubitum, viri civitatis
vallaverunt domum a puero usque ad senem, omnis populus simul.

<span id="005">5</span> Vocaveruntque Lot, et dixerunt ei: Ubi sunt viri
qui introierunt ad te nocte? educ illos huc, ut cognoscamus eos.

<span id="006">6</span> Egressus ad eos Lot, post tergum occludens
ostium, ait:

<span id="007">7</span> Nolite, quæso, fratres mei, nolite malum hoc
facere.

<span id="008">8</span> Habeo duas filias, quæ necdum cognoverunt virum:
educam eas ad vos, et abutimini eis sicut vobis placuerit, dummodo viris
istis nihil mali faciatis, quia ingressi sunt sub umbra culminis mei.

<span id="009">9</span> At illi dixerunt: Recede illuc. Et rursus:
Ingressus es, inquiunt, ut advena; numquid ut judices? te ergo ipsum
magis quam hos affligemus. Vimque faciebant Lot vehementissime: jamque
prope erat ut effringerent fores.

<span id="010">10</span> Et ecce miserunt manum viri, et introduxerunt
ad se Lot, clauseruntque ostium:

<span id="011">11</span> et eos, qui foris erant, percusserunt cæcitate
a minimo usque ad maximum, ita ut ostium invenire non possent.

<span id="012">12</span> Dixerunt autem ad Lot: Habes hic quempiam
tuorum? generum, aut filios, aut filias, omnes, qui tui sunt, educ de
urbe hac:

<span id="013">13</span> delebimus enim locum istum, eo quod increverit
clamor eorum coram Domino, qui misit nos ut perdamus illos.

<span id="014">14</span> Egressus itaque Lot, locutus est ad generos
suos qui accepturi erant filias ejus, et dixit: Surgite, egredimini de
loco isto: quia delebit Dominus civitatem hanc. Et visus est eis quasi
ludens loqui.  

<span id="015">15</span> Cumque esset mane, cogebant eum angeli,
dicentes: Surge, tolle uxorem tuam, et duas filias quas habes: ne et tu
pariter pereas in scelere civitatis.

<span id="016">16</span> Dissimulante illo, apprehenderunt manum ejus,
et manum uxoris, ac duarum filiarum ejus, eo quod parceret Dominus illi.

<span id="017">17</span> Eduxeruntque eum, et posuerunt extra civitatem:
ibique locuti sunt ad eum, dicentes: Salva animam tuam: noli respicere
post tergum, nec stes in omni circa regione: sed in monte salvum te fac,
ne et tu simul pereas.

<span id="018">18</span> Dixitque Lot ad eos: Quæso, domine mi,

<span id="019">19</span> quia invenit servus tuus gratiam coram te, et
magnificasti misericordiam tuam quam fecisti mecum, ut salvares animam
meam, nec possum in monte salvari, ne forte apprehendat me malum, et
moriar:

<span id="020">20</span> est civitas hæc juxta, ad quam possum fugere,
parva, et salvabor in ea: numquid non modica est, et vivet anima mea?

<span id="021">21</span> Dixitque ad eum: Ecce etiam in hoc suscepi
preces tuas, ut non subvertam urbem pro qua locutus es.

<span id="022">22</span> Festina, et salvare ibi: quia non potero facere
quidquam donec ingrediaris illuc. Idcirco vocatum est nomen urbis illius
Segor.

<span id="023">23</span> Sol egressus est super terram, et Lot ingressus
est Segor.

<span id="024">24</span> Igitur Dominus pluit super Sodomam et Gomorrham
sulphur et ignem a Domino de cælo:

<span id="025">25</span> et subvertit civitates has, et omnem circa
regionem, universos habitatores urbium, et cuncta terræ virentia.

<span id="026">26</span> Respiciensque uxor ejus post se, versa est in
statuam salis.

<span id="027">27</span> Abraham autem consurgens mane, ubi steterat
prius cum Domino,

<span id="028">28</span> intuitus est Sodomam et Gomorrham, et universam
terram regionis illius: viditque ascendentem favillam de terra quasi
fornacis fumum.

<span id="029">29</span> Cum enim subverteret Deus civitates regionis
illius, recordatus Abrahæ, liberavit Lot de subversione urbium in quibus
habitaverat.  

<span id="030">30</span> Ascenditque Lot de Segor, et mansit in monte,
duæ quoque filiæ ejus cum eo (timuerat enim manere in Segor) et mansit
in spelunca ipse, et duæ filiæ ejus cum eo.

<span id="031">31</span> Dixitque major ad minorem: Pater noster senex
est, et nullus virorum remansit in terra, qui possit ingredi ad nos
juxta morem universæ terræ.

<span id="032">32</span> Veni, inebriemus eum vino, dormiamusque cum eo,
ut servare possimus ex patre nostro semen.

<span id="033">33</span> Dederunt itaque patri suo bibere vinum nocte
illa. Et ingressa est major, dormivitque cum patre; at ille non sensit,
nec quando accubuit filia, nec quando surrexit.

<span id="034">34</span> Altera quoque die dixit major ad minorem: Ecce
dormivi heri cum patre meo, demus ei bibere vinum etiam hac nocte, et
dormies cum eo, ut salvemus semen de patre nostro.

<span id="035">35</span> Dederunt etiam et illa nocte patri suo bibere
vinum, ingressaque minor filia, dormivit cum eo: et ne tunc quidem
sensit quando concubuerit, vel quando illa surrexerit.

<span id="036">36</span> Conceperunt ergo duæ filiæ Lot de patre suo.

<span id="037">37</span> Peperitque major filium, et vocavit nomen ejus
Moab: ipse est pater Moabitarum usque in præsentem diem.

<span id="038">38</span> Minor quoque peperit filium, et vocavit nomen
ejus Ammon, id est, Filius populi mei: ipse est pater Ammonitarum usque
hodie.

------------------------------------------------------------------------

[Next: Genesis Chapter 20](gen020.md)
