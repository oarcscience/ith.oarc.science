[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk007)  [GNT](../gnt/luk007) 
[KJV](../kjv/luk007)   
  
[Luke Index](luk)  
  [Previous](luk006)  [Next](luk008) 

------------------------------------------------------------------------

### Vulgate (Latin): Luke Chapter 7

<span id="001">1</span> Cum autem implesset omnia verba sua in aures
plebis, intravit Capharnaum.

<span id="002">2</span> Centurionis autem cujusdam servus male habens,
erat moriturus: qui illi erat pretiosus.

<span id="003">3</span> Et cum audisset de Jesu, misit ad eum seniores
Judæorum, rogans eum ut veniret et salvaret servum ejus.

<span id="004">4</span> At illi cum venissent ad Jesum, rogabant eum
sollicite, dicentes ei: Quia dignus est ut hoc illi præstes:

<span id="005">5</span> diligit enim gentem nostram, et synagogam ipse
ædificavit nobis.

<span id="006">6</span> Jesus autem ibat cum illis. Et cum jam non longe
esset a domo, misit ad eum centurio amicos, dicens: Domine, noli vexari:
non enim sum dignus ut sub tectum meum intres:

<span id="007">7</span> propter quod et meipsum non sum dignum
arbitratus ut venirem ad te: sed dic verbo, et sanabitur puer meus.

<span id="008">8</span> Nam et ego homo sum sub potestate constitutus,
habens sub me milites: et dico huic, Vade, et vadit: et alii, Veni, et
venit: et servo meo, Fac hoc, et facit.

<span id="009">9</span> Quo audito Jesus miratus est: et conversus
sequentibus se turbis, dixit: Amen dico vobis, nec in Israël tantam
fidem inveni.

<span id="010">10</span> Et reversi, qui missi fuerant, domum,
invenerunt servum, qui languerat, sanum.  

<span id="011">11</span> Et factum est: deinceps ibat in civitatem quæ
vocatur Naim: et ibant cum eo discipuli ejus et turba copiosa.

<span id="012">12</span> Cum autem appropinquaret portæ civitatis, ecce
defunctus efferebatur filius unicus matris suæ: et hæc vidua erat: et
turba civitatis multa cum illa.

<span id="013">13</span> Quam cum vidisset Dominus, misericordia motus
super eam, dixit illi: Noli flere.

<span id="014">14</span> Et accessit, et tetigit loculum. (Hi autem qui
portabant, steterunt.) Et ait: Adolescens, tibi dico, surge.

<span id="015">15</span> Et resedit qui erat mortuus, et cœpit loqui. Et
dedit illum matri suæ.

<span id="016">16</span> Accepit autem omnes timor: et magnificabant
Deum, dicentes: Quia propheta magnus surrexit in nobis: et quia Deus
visitavit plebem suam.

<span id="017">17</span> Et exiit hic sermo in universam Judæam de eo,
et in omnem circa regionem.  

<span id="018">18</span> Et nuntiaverunt Joanni discipuli ejus de
omnibus his.

<span id="019">19</span> Et convocavit duos de discipulis suis Joannes,
et misit ad Jesum, dicens: Tu es qui venturus es, an alium exspectamus?

<span id="020">20</span> Cum autem venissent ad eum viri, dixerunt:
Joannes Baptista misit nos ad te dicens: Tu es qui venturus es, an alium
exspectamus?

<span id="021">21</span> (In ipsa autem hora multos curavit a
languoribus, et plagis, et spiritibus malis, et cæcis multis donavit
visum.)

<span id="022">22</span> Et respondens, dixit illis: Euntes renuntiate
Joanni quæ audistis et vidistis: quia cæci vident, claudi ambulant,
leprosi mundantur, surdi audiunt, mortui resurgunt, pauperes
evangelizantur:

<span id="023">23</span> et beatus est quicumque non fuerit
scandalizatus in me.  

<span id="024">24</span> Et cum discessissent nuntii Joannis, cœpit de
Joanne dicere ad turbas: Quid existis in desertum videre? arundinem
vento agitatam?

<span id="025">25</span> Sed quid existis videre? hominem mollibus
vestibus indutum? Ecce qui in veste pretiosa sunt et deliciis, in
domibus regum sunt.

<span id="026">26</span> Sed quid existis videre? prophetam? Utique dico
vobis, et plus quam prophetam:

<span id="027">27</span> hic est, de quo scriptum est: Ecce mitto
angelum meum ante faciem tuam, qui præparabit viam tuam ante te.

<span id="028">28</span> Dico enim vobis: major inter natos mulierum
propheta Joanne Baptista nemo est: qui autem minor est in regno Dei,
major est illo.  

<span id="029">29</span> Et omnis populus audiens et publicani,
justificaverunt Deum, baptizati baptismo Joannis.

<span id="030">30</span> Pharisæi autem et legisperiti consilium Dei
spreverunt in semetipsos, non baptizati ab eo.

<span id="031">31</span> Ait autem Dominus: Cui ergo similes dicam
homines generationis hujus? et cui similes sunt?

<span id="032">32</span> Similes sunt pueris sedentibus in foro, et
loquentibus ad invicem, et dicentibus: Cantavimus vobis tibiis, et non
saltastis: lamentavimus, et non plorastis.

<span id="033">33</span> Venit enim Joannes Baptista, neque manducans
panem, neque bibens vinum, et dicitis: Dæmonium habet.

<span id="034">34</span> Venit Filius hominis manducans, et bibens, et
dicitis: Ecce homo devorator, et bibens vinum, amicus publicanorum et
peccatorum.

<span id="035">35</span> Et justificata est sapientia ab omnibus filiis
suis.  

<span id="036">36</span> Rogabat autem illum quidam de pharisæis ut
manducaret cum illo. Et ingressus domum pharisæi discubuit.

<span id="037">37</span> Et ecce mulier, quæ erat in civitate peccatrix,
ut cognovit quod accubuisset in domo pharisæi, attulit alabastrum
unguenti:

<span id="038">38</span> et stans retro secus pedes ejus, lacrimis cœpit
rigare pedes ejus, et capillis capitis sui tergebat, et osculabatur
pedes ejus, et unguento ungebat.

<span id="039">39</span> Videns autem pharisæus, qui vocaverat eum, ait
intra se dicens: Hic si esset propheta, sciret utique quæ et qualis est
mulier, quæ tangit eum: quia peccatrix est.

<span id="040">40</span> Et respondens Jesus, dixit ad illum: Simon,
habeo tibi aliquid dicere. At ille ait: Magister, dic.

<span id="041">41</span> Duo debitores erant cuidam fœneratori: unus
debebat denarios quingentos, et alius quinquaginta.

<span id="042">42</span> Non habentibus illis unde redderent, donavit
utrisque. Quis ergo eum plus diligit?

<span id="043">43</span> Respondens Simon dixit: Æstimo quia is cui plus
donavit. At ille dixit: Recte judicasti.

<span id="044">44</span> Et conversus ad mulierem, dixit Simoni: Vides
hanc mulierem? Intravi in domum tuam, aquam pedibus meis non dedisti:
hæc autem lacrimis rigavit pedes meos, et capillis suis tersit.

<span id="045">45</span> Osculum mihi non dedisti: hæc autem ex quo
intravit, non cessavit osculari pedes meos.

<span id="046">46</span> Oleo caput meum non unxisti: hæc autem unguento
unxit pedes meos.

<span id="047">47</span> Propter quod dico tibi: remittuntur ei peccata
multa, quoniam dilexit multum. Cui autem minus dimittitur, minus
diligit.

<span id="048">48</span> Dixit autem ad illam: Remittuntur tibi peccata.

<span id="049">49</span> Et cœperunt qui simul accumbebant, dicere intra
se: Quis est hic qui etiam peccata dimittit?

<span id="050">50</span> Dixit autem ad mulierem: Fides tua te salvam
fecit: vade in pace.

------------------------------------------------------------------------

[Next: Luke Chapter 8](luk008)
