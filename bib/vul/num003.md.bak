[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num003)  [KJV](../kjv/num003)  [Sep](../sep/num003.md) 
[Tan](../tan/num003.md)   
  
[Numbers Index](num.md)  
  [Previous](num002)  [Next](num004.md) 

------------------------------------------------------------------------

### Vulgate (Latin): Numbers Chapter 3

<span id="001">1</span> Hæ sunt generationes Aaron et Moysi in die qua
locutus est Dominus ad Moysen in monte Sinai.

<span id="002">2</span> Et hæc nomina filiorum Aaron: primogenitus ejus
Nadab, deinde Abiu, et Eleazar, et Ithamar.

<span id="003">3</span> Hæc nomina filiorum Aaron sacerdotum qui uncti
sunt, et quorum repletæ et consecratæ manus ut sacerdotio fungerentur.

<span id="004">4</span> Mortui sunt enim Nadab et Abiu cum offerrent
ignem alienum in conspectu Domini in deserto Sinai, absque liberis:
functique sunt sacerdotio Eleazar et Ithamar coram Aaron patre suo.

<span id="005">5</span> Locutusque est Dominus ad Moysen, dicens:

<span id="006">6</span> Applica tribum Levi, et fac stare in conspectu
Aaron sacerdotis ut ministrent ei, et excubent,

<span id="007">7</span> et observent quidquid ad cultum pertinet
multitudinis coram tabernaculo testimonii,

<span id="008">8</span> et custodiant vasa tabernaculi, servientes in
ministerio ejus.

<span id="009">9</span> Dabisque dono Levitas

<span id="010">10</span> Aaron et filiis ejus, quibus traditi sunt a
filiis Israël. Aaron autem et filios ejus constitues super cultum
sacerdotii. Externus, qui ad ministrandum accesserit, morietur.

<span id="011">11</span> Locutusque est Dominus ad Moysen, dicens:

<span id="012">12</span> Ego tuli Levitas a filiis Israël pro omni
primogenito, qui aperit vulvam in filiis Israël, eruntque Levitæ mei.

<span id="013">13</span> Meum est enim omne primogenitum: ex quo
percussi primogenitos in terra Ægypti, sanctificavi mihi quidquid primum
nascitur in Israël: ab homine usque ad pecus, mei sunt. Ego Dominus.

<span id="014">14</span> Locutusque est Dominus ad Moysen in deserto
Sinai, dicens:

<span id="015">15</span> Numera filios Levi per domos patrum suorum et
familias, omnem masculum ab uno mense et supra.

<span id="016">16</span> Numeravit Moyses, ut præceperat Dominus,

<span id="017">17</span> et inventi sunt filii Levi per nomina sua,
Gerson et Caath et Merari.

<span id="018">18</span> Filii Gerson: Lebni et Semei.

<span id="019">19</span> Filii Caath: Amram et Jesaar, Hebron et Oziel.

<span id="020">20</span> Filii Merari: Moholi et Musi.

<span id="021">21</span> De Gerson fuere familiæ duæ, Lebnitica, et
Semeitica:

<span id="022">22</span> quarum numeratus est populus sexus masculini ab
uno mense et supra, septem millia quingenti.

<span id="023">23</span> Hi post tabernaculum metabuntur ad occidentem,

<span id="024">24</span> sub principe Eliasaph filio Laël.

<span id="025">25</span> Et habebunt excubias in tabernaculo fœderis,

<span id="026">26</span> ipsum tabernaculum et operimentum ejus,
tentorium quod trahitur ante fores tecti fœderis, et cortinas atrii:
tentorium quoque quod appenditur in introitu atrii tabernaculi, et
quidquid ad ritum altaris pertinet, funes tabernaculi et omnia utensilia
ejus.

<span id="027">27</span> Cognatio Caath habebit populos Amramitas et
Jesaaritas et Hebronitas et Ozielitas. Hæ sunt familiæ Caathitarum
recensitæ per nomina sua.

<span id="028">28</span> Omnes generis masculini ab uno mense et supra,
octo millia sexcenti habebunt excubias sanctuarii,

<span id="029">29</span> et castrametabuntur ad meridianam plagam.

<span id="030">30</span> Princepsque eorum erit Elisaphan filius Oziel:

<span id="031">31</span> et custodient arcam, mensamque et candelabrum,
altaria et vasa sanctuarii, in quibus ministratur, et velum, cunctamque
hujuscemodi supellectilem.

<span id="032">32</span> Princeps autem principum Levitarum Eleazar
filius Aaron sacerdotis, erit super excubitores custodiæ sanctuarii.

<span id="033">33</span> At vero de Merari erunt populi Moholitæ et
Musitæ recensiti per nomina sua:

<span id="034">34</span> omnes generis masculini ab uno mense et supra,
sex millia ducenti.

<span id="035">35</span> Princeps eorum Suriel filius Abihaiel: in plaga
septentrionali castrametabuntur.

<span id="036">36</span> Erunt sub custodia eorum tabulæ tabernaculi et
vectes, et columnæ ac bases earum, et omnia quæ ad cultum hujuscemodi
pertinent:

<span id="037">37</span> columnæque atrii per circuitum cum basibus
suis, et paxilli cum funibus.

<span id="038">38</span> Castrametabuntur ante tabernaculum fœderis, id
est, ad orientalem plagam, Moyses et Aaron cum filiis suis, habentes
custodiam sanctuarii in medio filiorum Israël. Quisquis alienus
accesserit, morietur.

<span id="039">39</span> Omnes Levitæ, quos numeraverunt Moyses et Aaron
juxta præceptum Domini per familias suas in genere masculino a mense uno
et supra, fuerunt viginti duo millia.  

<span id="040">40</span> Et ait Dominus ad Moysen: Numera primogenitos
sexus masculini de filiis Israël ab uno mense et supra, et habebis
summam eorum.

<span id="041">41</span> Tollesque Levitas mihi pro omni primogenito
filiorum Israël: ego sum Dominus: et pecora eorum pro universis
primogenitis pecorum filiorum Israël.

<span id="042">42</span> Recensuit Moyses, sicut præceperat Dominus,
primogenitos filiorum Israël:

<span id="043">43</span> et fuerunt masculi per nomina sua, a mense uno
et supra, viginti duo millia ducenti septuaginta tres.

<span id="044">44</span> Locutusque est Dominus ad Moysen, dicens:

<span id="045">45</span> Tolle Levitas pro primogenitis filiorum Israël,
et pecora Levitarum pro pecoribus eorum, eruntque Levitæ mei. Ego sum
Dominus.

<span id="046">46</span> In pretio autem ducentorum septuaginta trium,
qui excedunt numerum Levitarum de primogenitis filiorum Israël,

<span id="047">47</span> accipies quinque siclos per singula capita ad
mensuram sanctuarii (siclus habet viginti obolos):

<span id="048">48</span> dabisque pecuniam Aaron et filiis ejus pretium
eorum qui supra sunt.

<span id="049">49</span> Tulit igitur Moyses pecuniam eorum, qui fuerant
amplius, et quos redemerant a Levitis,

<span id="050">50</span> pro primogenitis filiorum Israël, mille
trecentorum sexaginta quinque siclorum juxta pondus sanctuarii:

<span id="051">51</span> et dedit eam Aaron et filiis ejus juxta verbum
quod præceperat sibi Dominus.

------------------------------------------------------------------------

[Next: Numbers Chapter 4](num004.md)
