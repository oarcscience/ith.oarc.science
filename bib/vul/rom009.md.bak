[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom009)  [GNT](../gnt/rom009.md) 
[KJV](../kjv/rom009.md)   
  
[Romans Index](rom.md)  
  [Previous](rom008)  [Next](rom010.md) 

------------------------------------------------------------------------

### Vulgate (Latin): Romans Chapter 9

<span id="001">1</span> Veritatem dico in Christo, non mentior:
testimonium mihi perhibente conscientia mea in Spiritu Sancto:

<span id="002">2</span> quoniam tristitia mihi magna est, et continuus
dolor cordi meo.

<span id="003">3</span> Optabam enim ego ipse anathema esse a Christo
pro fratribus meis, qui sunt cognati mei secundum carnem,

<span id="004">4</span> qui sunt Israëlitæ, quorum adoptio est filiorum,
et gloria, et testamentum, et legislatio, et obsequium, et promissa:

<span id="005">5</span> quorum patres, et ex quibus est Christus
secundum carnem, qui est super omnia Deus benedictus in sæcula. Amen.

<span id="006">6</span> Non autem quod exciderit verbum Dei. Non enim
omnes qui ex Israël sunt, ii sunt Israëlitæ:

<span id="007">7</span> neque qui semen sunt Abrahæ, omnes filii: sed in
Isaac vocabitur tibi semen:

<span id="008">8</span> id est, non qui filii carnis, hi filii Dei: sed
qui filii sunt promissionis, æstimantur in semine.

<span id="009">9</span> Promissionis enim verbum hoc est: Secundum hoc
tempus veniam: et erit Saræ filius.

<span id="010">10</span> Non solum autem illa: sed et Rebecca ex uno
concubitu habens, Isaac patris nostri.

<span id="011">11</span> Cum enim nondum nati fuissent, aut aliquid boni
egissent, aut mali (ut secundum electionem propositum Dei maneret),

<span id="012">12</span> non ex operibus, sed ex vocante dictum est ei
quia major serviet minori,

<span id="013">13</span> sicut scriptum est: Jacob dilexi, Esau autem
odio habui.  

<span id="014">14</span> Quid ergo dicemus? numquid iniquitas apud Deum?
Absit.

<span id="015">15</span> Moysi enim dicit: Miserebor cujus misereor: et
misericordiam præstabo cujus miserebor.

<span id="016">16</span> Igitur non volentis, neque currentis, sed
miserentis est Dei.

<span id="017">17</span> Dicit enim Scriptura Pharaoni: Quia in hoc
ipsum excitavi te, ut ostendam in te virtutem meam: et ut annuntietur
nomen meum in universa terra.

<span id="018">18</span> Ergo cujus vult miseretur, et quem vult
indurat.

<span id="019">19</span> Dicis itaque mihi: Quid adhuc queritur?
voluntati enim ejus quis resistit?

<span id="020">20</span> O homo, tu quis es, qui respondeas Deo? numquid
dicit figmentum ei qui se finxit: Quid me fecisti sic?

<span id="021">21</span> an non habet potestatem figulus luti ex eadem
massa facere aliud quidem vas in honorem, aliud vero in contumeliam?

<span id="022">22</span> Quod si Deus volens ostendere iram, et notum
facere potentiam suam, sustinuit in multa patientia vasa iræ, apta in
interitum,

<span id="023">23</span> ut ostenderet divitias gloriæ suæ in vasa
misericordiæ, quæ præparavit in gloriam.

<span id="024">24</span> Quos et vocavit nos non solum ex Judæis, sed
etiam in gentibus,

<span id="025">25</span> sicut in Osee dicit: Vocabo non plebem meam,
plebem meam: et non dilectam, dilectam: et non misericordiam consecutam,
misericordiam consecutam.

<span id="026">26</span> Et erit: in loco, ubi dictum est eis: Non plebs
mea vos: ibi vocabuntur filii Dei vivi.

<span id="027">27</span> Isaias autem clamat pro Israël: Si fuerit
numerus filiorum Israël tamquam arena maris, reliquiæ salvæ fient.

<span id="028">28</span> Verbum enim consummans, et abbrevians in
æquitate: quia verbum breviatum faciet Dominus super terram:

<span id="029">29</span> et sicut prædixit Isaias: Nisi Dominus Sabaoth
reliquisset nobis semen, sicut Sodoma facti essemus, et sicut Gomorrha
similes fuissemus.  

<span id="030">30</span> Quid ergo dicemus? Quod gentes, quæ non
sectabantur justitiam, apprehenderunt justitiam: justitiam autem, quæ ex
fide est.

<span id="031">31</span> Israël vero sectando legem justitiæ, in legem
justitiæ non pervenit.

<span id="032">32</span> Quare? Quia non ex fide, sed quasi ex operibus:
offenderunt enim in lapidem offensionis,

<span id="033">33</span> sicut scriptum est: Ecce pono in Sion lapidem
offensionis, et petram scandali: et omnis qui credit in eum, non
confundetur.

------------------------------------------------------------------------

[Next: Romans Chapter 10](rom010.md)
