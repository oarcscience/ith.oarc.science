[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1029)  [KJV](../kjv/ch1029)  [Sep](../sep/ch1029) 
[Tan](../tan/ch1029)   
  
[1 Chronicles Index](ch1)  
  [Previous](ch1028)  [Next](ch2001) 

------------------------------------------------------------------------

### Vulgate (Latin): 1 Chronicles Chapter 29

<span id="001">1</span> Locutusque est David rex ad omnem ecclesiam:
Salomonem filium meum unum elegit Deus, adhuc puerum et tenellum: opus
namque grande est, neque enim homini præparatur habitatio, sed Deo.

<span id="002">2</span> Ego autem totis viribus meis præparavi impensas
domus Dei mei. Aurum ad vasa aurea, et argentum in argentea, æs in ænea,
ferrum in ferrea, ligna ad lignea: et lapides onychinos, et quasi
stibinos, et diversorum colorum, omnemque pretiosum lapidem, et marmor
Parium abundantissime:

<span id="003">3</span> et super hæc quæ obtuli in domum Dei mei de
peculio meo aurum et argentum, do in templum Dei mei, exceptis his quæ
præparavi in ædem sanctam.

<span id="004">4</span> Tria millia talenta auri de auro Ophir, et
septem millia talentorum argenti probatissimi ad deaurandos parietes
templi.

<span id="005">5</span> Et ubicumque opus est aurum de auro, et
ubicumque opus est argentum de argento, opera fiant per manus artificum:
et si quis sponte offert, impleat manum suam hodie, et offerat quod
voluerit Domino.

<span id="006">6</span> Polliciti sunt itaque principes familiarum, et
proceres tribuum Israël, tribuni quoque, et centuriones, et principes
possessionum regis.

<span id="007">7</span> Dederuntque in opera domus Dei auri talenta
quinque millia, et solidos decem millia: argenti talenta decem millia,
et æris talenta decem et octo millia: ferri quoque centum millia
talentorum.

<span id="008">8</span> Et apud quemcumque inventi sunt lapides,
dederunt in thesauros domus Domini per manum Jahiel Gersonitis.  

<span id="009">9</span> Lætatusque est populus cum vota sponte
promitterent, quia corde toto offerebant ea Domino: sed et David rex
lætatus est gaudio magno.

<span id="010">10</span> Et benedixit Domino coram universa multitudine,
et ait: Benedictus es, Domine Deus Israël patris nostri, ab æterno in
æternum.

<span id="011">11</span> Tua est, Domine, magnificentia, et potentia, et
gloria, atque victoria: et tibi laus: cuncta enim quæ in cælo sunt et in
terra, tua sunt: tuum, Domine, regnum, et tu es super omnes principes.

<span id="012">12</span> Tuæ divitiæ, et tua est gloria: tu dominaris
omnium. In manu tua virtus et potentia: in manu tua magnitudo, et
imperium omnium.

<span id="013">13</span> Nunc igitur Deus noster, confitemur tibi, et
laudamus nomen tuum inclytum.

<span id="014">14</span> Quis ego, et quis populus meus, ut possimus hæc
tibi universa promittere? Tua sunt omnia: et quæ de manu tua accepimus,
dedimus tibi.

<span id="015">15</span> Peregrini enim sumus coram te, et advenæ, sicut
omnes patres nostri. Dies nostri quasi umbra super terram, et nulla est
mora.

<span id="016">16</span> Domine Deus noster, omnis hæc copia quam
paravimus ut ædificaretur domus nomini sancto tuo, de manu tua est, et
tua sunt omnia.

<span id="017">17</span> Scio, Deus meus, quod probes corda, et
simplicitatem diligas, unde et ego in simplicitate cordis mei lætus
obtuli universa hæc: et populum tuum qui hic repertus est, vidi cum
ingenti gaudio tibi offerre donaria.

<span id="018">18</span> Domine Deus Abraham, et Isaac, et Israël patrum
nostrorum, custodi in æternum hanc voluntatem cordis eorum, et semper in
venerationem tui mens ista permaneat.

<span id="019">19</span> Salomoni quoque filio meo da cor perfectum, ut
custodiat mandata tua, testimonia tua, et cæremonias tuas, et faciat
universa: et ædificet ædem, cujus impensas paravi.

<span id="020">20</span> Præcepit autem David universæ ecclesiæ:
Benedicite Domino Deo nostro. Et benedixit omnis ecclesia Domino Deo
patrum suorum: et inclinaverunt se, et adoraverunt Deum, et deinde
regem.

<span id="021">21</span> Immolaveruntque victimas Domino: et obtulerunt
holocausta die sequenti, tauros mille, arietes mille, agnos mille cum
libaminibus suis, et universo ritu abundantissime in omnem Israël.

<span id="022">22</span> Et comederunt, et biberunt coram Domino in die
illo cum grandi lætitia. Et unxerunt secundo Salomonem filium David.
Unxerunt autem eum Domino in principem, et Sadoc in pontificem.

<span id="023">23</span> Seditque Salomon super solium Domini in regem
pro David patre suo, et cunctis placuit: et paruit illi omnis Israël.

<span id="024">24</span> Sed et universi principes, et potentes, et
cuncti filii regis David dederunt manum, et subjecti fuerunt Salomoni
regi.

<span id="025">25</span> Magnificavit ergo Dominus Salomonem super omnem
Israël: et dedit illi gloriam regni, qualem nullus habuit ante eum rex
Israël.

<span id="026">26</span> Igitur David filius Isai regnavit super
universum Israël.

<span id="027">27</span> Et dies quibus regnavit super Israël, fuerunt
quadraginta anni: in Hebron regnavit septem annis, et in Jerusalem annis
triginta tribus.

<span id="028">28</span> Et mortuus est in senectute bona, plenus
dierum, et divitiis, et gloria: et regnavit Salomon filius ejus pro
eo.  

<span id="029">29</span> Gesta autem David regis priora et novissima
scripta sunt in libro Samuelis videntis, et in libro Nathan prophetæ,
atque in volumine Gad videntis:

<span id="030">30</span> universique regni ejus, et fortitudinis, et
temporum quæ transierunt sub eo, sive in Israël, sive in cunctis regnis
terrarum.

------------------------------------------------------------------------

[Next: 2 Chronicles Chapter 1](ch2001)
