[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo007)  [KJV](../kjv/amo007)  [Sep](../sep/amo007.md) 
[Tan](../tan/amo007.md)   
  
[Amos Index](amo.md)  
  [Previous](amo006)  [Next](amo008.md) 

------------------------------------------------------------------------

### Vulgate (Latin): Amos Chapter 7

<span id="001">1</span> Hæc ostendit mihi Dominus Deus: et ecce fictor
locustæ in principio germinantium serotini imbris, et ecce serotinus
post tonsionem regis.

<span id="002">2</span> Et factum est, cum consummasset comedere herbam
terræ, dixi: Domine Deus, propitius esto, obsecro; quis suscitabit
Jacob, quia parvulus est?

<span id="003">3</span> Misertus est Dominus super hoc: Non erit, dixit
Dominus.

<span id="004">4</span> Hæc ostendit mihi Dominus Deus: et ecce vocabat
judicium ad ignem Dominus Deus; et devoravit abyssum multam, et comedit
simul partem.

<span id="005">5</span> Et dixi: Domine Deus, quiesce, obsecro; quis
suscitabit Jacob, quia parvulus est?

<span id="006">6</span> Misertus est Dominus super hoc: Sed et istud non
erit, dixit Dominus Deus.

<span id="007">7</span> Hæc ostendit mihi Dominus: et ecce Dominus stans
super murum litum, et in manu ejus trulla cæmentarii.

<span id="008">8</span> Et dixit Dominus ad me: Quid tu vides, Amos? Et
dixi: Trullam cæmentarii. Et dixit Dominus: \[Ecce ego ponam trullam in
medio populi mei Israël;  
non adjiciam ultra superinducere eum.  

<span id="009">9</span> Et demolientur excelsa idoli,  
et sanctificationes Israël desolabuntur,  
et consurgam super domum Jeroboam in gladio.\]

<span id="010">10</span> Et misit Amasias, sacerdos Bethel, ad Jeroboam,
regem Israël, dicens: Rebellavit contra te Amos in medio domus Israël;
non poterit terra sustinere universos sermones ejus.

<span id="011">11</span> Hæc enim dicit Amos: In gladio morietur
Jeroboam, et Israël captivus migrabit de terra sua.

<span id="012">12</span> Et dixit Amasias ad Amos: Qui vides, gradere:
fuge in terram Juda, et comede ibi panem, et prophetabis ibi.

<span id="013">13</span> Et in Bethel non adjicies ultra ut prophetes,
quia sanctificatio regis est, et domus regni est.

<span id="014">14</span> Responditque Amos, et dixit ad Amasiam: Non sum
propheta, et non sum filius prophetæ: sed armentarius ego sum vellicans
sycomoros.

<span id="015">15</span> Et tulit me Dominus cum sequerer gregem, et
dixit Dominus ad me: Vade, propheta ad populum meum Israël.

<span id="016">16</span> Et nunc audi verbum Domini: \[Tu dicis: Non
prophetabis super Israël,  
et non stillabis super domum idoli.  

<span id="017">17</span> Propter hoc hæc dicit Dominus:  
Uxor tua in civitate fornicabitur,  
et filii tui et filiæ tuæ in gladio cadent,  
et humus tua funiculo metietur:  
et tu in terra polluta morieris,  
et Israël captivus migrabit de terra sua.\]

------------------------------------------------------------------------

[Next: Amos Chapter 8](amo008.md)
