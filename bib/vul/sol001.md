[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sol001)  [KJV](../kjv/sol001)  [Sep](../sep/sol001) 
[Tan](../tan/sol001)   
  
[Song of Solomon Index](sol)  
  [Previous](ecc012)  [Next](sol002) 

------------------------------------------------------------------------

### Vulgate (Latin): Song of Solomon Chapter 1

<span id="001">1</span> \[Osculetur me osculo oris sui;  
quia meliora sunt ubera tua vino,  

<span id="002">2</span> fragrantia unguentis optimis.  
Oleum effusum nomen tuum;  
ideo adolescentulæ dilexerunt te.  

<span id="003">3</span> Trahe me, post te curremus  
in odorem unguentorum tuorum.  
Introduxit me rex in cellaria sua;  
exsultabimus et lætabimur in te,  
memores uberum tuorum super vinum.  
Recti diligunt te.  

<span id="004">4</span> Nigra sum, sed formosa, filiæ Jerusalem,  
sicut tabernacula Cedar, sicut pelles Salomonis.  

<span id="005">5</span> Nolite me considerare quod fusca sim,  
quia decoloravit me sol.  
Filii matris meæ pugnaverunt contra me;  
posuerunt me custodem in vineis:  
vineam meam non custodivi.  

<span id="006">6</span> Indica mihi, quem diligit anima mea, ubi
pascas,  
ubi cubes in meridie,  
ne vagari incipiam post greges sodalium tuorum.  

<span id="007">7</span> Si ignoras te, o pulcherrima inter mulieres,  
egredere, et abi post vestigia gregum,  
et pasce hædos tuos juxta tabernacula pastorum.  

<span id="008">8</span> Equitatui meo in curribus Pharaonis  
assimilavi te, amica mea.  

<span id="009">9</span> Pulchræ sunt genæ tuæ sicut turturis;  
collum tuum sicut monilia.  

<span id="010">10</span> Murenulas aureas faciemus tibi,  
vermiculatas argento.  

<span id="011">11</span> Dum esset rex in accubitu suo,  
nardus mea dedit odorem suum.  

<span id="012">12</span> Fasciculus myrrhæ dilectus meus mihi;  
inter ubera mea commorabitur.  

<span id="013">13</span> Botrus cypri dilectus meus mihi  
in vineis Engaddi.  

<span id="014">14</span> Ecce tu pulchra es, amica mea! ecce tu pulchra
es!  
Oculi tui columbarum.  

<span id="015">15</span> Ecce tu pulcher es, dilecte mi, et decorus!  
Lectulus noster floridus.  

<span id="016">16</span> Tigna domorum nostrarum cedrina,  
laquearia nostra cypressina.\]

------------------------------------------------------------------------

[Next: Song of Solomon Chapter 2](sol002)
