[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa058)  [KJV](../kjv/psa058)  [Sep](../sep/psa058.md) 
[Tan](../tan/psa058.md)   
  
[Psalms Index](psa.md)  
  [Previous](psa057)  [Next](psa059.md) 

------------------------------------------------------------------------

### Vulgate (Latin): Psalms Chapter 58

<span id="001">1</span> In finem, ne disperdas. David in tituli
inscriptionem, quando misit Saul et custodivit domum ejus ut eum
interficeret.

<span id="002">2</span> \[Eripe me de inimicis meis, Deus meus,  
et ab insurgentibus in me libera me.  

<span id="003">3</span> Eripe me de operantibus iniquitatem,  
et de viris sanguinum salva me.  

<span id="004">4</span> Quia ecce ceperunt animam meam;  
irruerunt in me fortes.  

<span id="005">5</span> Neque iniquitas mea, neque peccatum meum,
Domine;  
sine iniquitate cucurri, et direxi.  

<span id="006">6</span> Exsurge in occursum meum, et vide:  
et tu, Domine Deus virtutum, Deus Israël,  
intende ad visitandas omnes gentes:  
non miserearis omnibus qui operantur iniquitatem.  

<span id="007">7</span> Convertentur ad vesperam, et famem patientur ut
canes:  
et circuibunt civitatem.  

<span id="008">8</span> Ecce loquentur in ore suo,  
et gladius in labiis eorum: quoniam quis audivit?  

<span id="009">9</span> Et tu, Domine, deridebis eos;  
ad nihilum deduces omnes gentes.  

<span id="010">10</span> Fortitudinem meam ad te custodiam,  
quia, Deus, susceptor meus es:  

<span id="011">11</span> Deus meus misericordia ejus præveniet me.  

<span id="012">12</span> Deus ostendet mihi super inimicos meos:  
ne occidas eos, nequando obliviscantur populi mei.  
Disperge illos in virtute tua,  
et depone eos, protector meus, Domine:  

<span id="013">13</span> delictum oris eorum, sermonem labiorum
ipsorum;  
et comprehendantur in superbia sua.  
Et de execratione et mendacio annuntiabuntur

<span id="014">14</span> in consummatione:  
in ira consummationis, et non erunt.  
Et scient quia Deus dominabitur Jacob, et finium terræ.  

<span id="015">15</span> Convertentur ad vesperam, et famem patientur ut
canes:  
et circuibunt civitatem.

<span id="016">16</span> Ipsi dispergentur ad manducandum;  
si vero non fuerint saturati, et murmurabunt.  

<span id="017">17</span> Ego autem cantabo fortitudinem tuam,  
et exsultabo mane misericordiam tuam:  
quia factus es susceptor meus,  
et refugium meum in die tribulationis meæ.  

<span id="018">18</span> Adjutor meus, tibi psallam,  
quia Deus susceptor meus es;  
Deus meus, misericordia mea.\]

------------------------------------------------------------------------

[Next: Psalms Chapter 59](psa059.md)
