<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Baruch: Baruch Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/bar002.htm">Polyglot</A>&nbsp;
<A HREF="../apo/bar002.htm">Apo</A>&nbsp;
<A HREF="../sep/bar002.htm">Sep</A>&nbsp;

<BR>
<BR><A HREF="bar.htm">Baruch Index</A><BR>
&nbsp;
<A HREF="bar001.htm">Previous</A>&nbsp;
<A HREF="bar003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Baruch Chapter 2</H3><P><a name="001">1</A>&nbsp;[Propter quod statuit Dominus Deus noster verbum suum,<BR> quod locutus est ad nos,<BR> et ad judices nostros qui judicaverunt Isra&#235;l,<BR> et ad reges nostros, et ad principes nostros,<BR> et ad omnem Isra&#235;l et Juda:<BR></P>
<P><a name="002">2</A>&nbsp;ut adduceret Dominus super nos mala magna,<BR> qu&#230; non sunt facta sub c&#230;lo<BR> quemadmodum facta sunt in Jerusalem,<BR> secundum qu&#230; scripta sunt in lege Moysi,<BR></P>
<P><a name="003">3</A>&nbsp;et manducaret homo carnes filii sui et carnes fili&#230; su&#230;.<BR></P>
<P><a name="004">4</A>&nbsp;Et dedit eos sub manu regum omnium qui sunt in circuitu nostro,<BR> in improperium et in desolationem in omnibus populis<BR> in quibus nos dispersit Dominus:<BR></P>
<P><a name="005">5</A>&nbsp;et facti sumus subtus, et non supra,<BR> quia peccavimus Domino Deo nostro,<BR> non obaudiendo voci ipsius.<BR></P>
<P><a name="006">6</A>&nbsp;Domino Deo nostro justitia,<BR> nobis autem et patribus nostris confusio faciei,<BR> sicut est dies h&#230;c:<BR></P>
<P><a name="007">7</A>&nbsp;quia locutus est Dominus super nos omnia mala h&#230;c<BR> qu&#230; venerunt super nos:<BR></P>
<P><a name="008">8</A>&nbsp;et non sumus deprecati faciem Domini Dei nostri,<BR> ut reverteremur unusquisque nostrum a viis nostris pessimis.<BR></P>
<P><a name="009">9</A>&nbsp;Et vigilavit Dominus in malis,<BR> et adduxit ea super nos:<BR> quia justus est Dominus in omnibus operibus suis<BR> qu&#230; mandavit nobis,<BR></P>
<P><a name="010">10</A>&nbsp;et non audivimus vocem ipsius<BR> ut iremus in pr&#230;ceptis Domini,<BR> qu&#230; dedit ante faciem nostram.]<BR>
</P>
<P><a name="011">11</A>&nbsp;[Et nunc, Domine Deus Isra&#235;l,<BR> qui eduxisti populum tuum de terra &#198;gypti<BR> in manu valida, et in signis, et in prodigiis,<BR> et in virtute tua magna, et in brachio excelso,<BR> et fecisti tibi nomen sicut est dies iste:<BR></P>
<P><a name="012">12</A>&nbsp;peccavimus, impie egimus,<BR> inique gessimus, Domine Deus noster,<BR> in omnibus justitiis tuis.<BR></P>
<P><a name="013">13</A>&nbsp;Avertatur ira tua a nobis,<BR> quia derelicti sumus pauci inter gentes ubi dispersisti nos.<BR></P>
<P><a name="014">14</A>&nbsp;Exaudi, Domine, preces nostras et orationes nostras,<BR> et educ nos propter te,<BR> et da nobis invenire gratiam ante faciem eorum qui nos abduxerunt:<BR></P>
<P><a name="015">15</A>&nbsp;ut sciat omnis terra quia tu es Dominus Deus noster,<BR> et quia nomen tuum invocatum est super Isra&#235;l,<BR> et super genus ipsius.<BR></P>
<P><a name="016">16</A>&nbsp;Respice, Domine, de domo sancta tua in nos,<BR> et inclina aurem tuam, et exaudi nos.<BR></P>
<P><a name="017">17</A>&nbsp;Aperi oculos tuos et vide:<BR> quia non mortui qui sunt in inferno,<BR> quorum spiritus acceptus est a visceribus suis,<BR> dabunt honorem et justificationem Domino:<BR></P>
<P><a name="018">18</A>&nbsp;sed anima qu&#230; tristis est super magnitudine mali,<BR> et incedit curva et infirma,<BR> et oculi deficientes, et anima esuriens,<BR> dat tibi gloriam et justitiam Domino.<BR></P>
<P><a name="019">19</A>&nbsp;Quia non secundum justitias patrum nostrorum<BR> nos fundimus preces et petimus misericordiam<BR> ante conspectum tuum, Domine Deus noster:<BR></P>
<P><a name="020">20</A>&nbsp;sed quia misisti iram tuam et furorem tuum super nos,<BR> sicut locutus es in manu puerorum tuorum prophetarum,<BR> dicens:</P>
<P><a name="021">21</A>&nbsp;Sic dicit Dominus:<BR> Inclinate humerum vestrum et cervicem vestram,<BR> et opera facite regi Babylonis,<BR> et sedebitis in terra quam dedi patribus vestris.<BR></P>
<P><a name="022">22</A>&nbsp;Quod si non audieritis vocem Domini Dei vestri,<BR> operari regi Babyloni&#230;,<BR> defectionem vestram faciam de civitatibus Juda,<BR> et a foris Jerusalem,<BR></P>
<P><a name="023">23</A>&nbsp;et auferam a vobis vocem jucunditatis et vocem gaudii,<BR> et vocem sponsi et vocem spons&#230;,<BR> et erit omnis terra sine vestigio ab inhabitantibus eam.<BR></P>
<P><a name="024">24</A>&nbsp;Et non audierunt vocem tuam,<BR> ut operarentur regi Babylonis:<BR> et statuisti verba tua,<BR> qu&#230; locutus es in manibus puerorum tuorum prophetarum,<BR> ut transferrentur ossa regum nostrorum<BR> et ossa patrum nostrorum de loco suo:<BR></P>
<P><a name="025">25</A>&nbsp;et ecce projecta sunt in calore solis et in gelu noctis,<BR> et mortui sunt in doloribus pessimis,<BR> in fame et in gladio, et in emissione.<BR></P>
<P><a name="026">26</A>&nbsp;Et posuisti templum in quo invocatum est nomen tuum in ipso<BR> sicut h&#230;c dies,<BR> propter iniquitatem domus Isra&#235;l et domus Juda.<BR></P>
<P><a name="027">27</A>&nbsp;Et fecisti in nobis, Domine Deus noster,<BR> secundum omnem bonitatem tuam<BR> et secundum omnem miserationem tuam illam magnam:<BR></P>
<P><a name="028">28</A>&nbsp;sicut locutus es in manu pueri tui Moysi,<BR> in die qua pr&#230;cepisti ei scribere legem tuam coram filiis Isra&#235;l,<BR></P>
<P><a name="029">29</A>&nbsp;dicens: Si non audieritis vocem meam,<BR> multitudo h&#230;c magna convertetur in minimam inter gentes,<BR> quo ego eos dispergam:<BR></P>
<P><a name="030">30</A>&nbsp;quia scio quod me non audiet populus:<BR> populus est enim dura cervice.<BR> Et convertetur ad cor suum in terra captivitatis su&#230;,<BR></P>
<P><a name="031">31</A>&nbsp;et scient quia ego sum Dominus Deus eorum:<BR> et dabo eis cor, et intelligent;<BR> aures, et audient:<BR></P>
<P><a name="032">32</A>&nbsp;et laudabunt me in terra captivitatis su&#230;,<BR> et memores erunt nominis mei,<BR></P>
<P><a name="033">33</A>&nbsp;et avertent se a dorso suo duro,<BR> et a malignitatibus suis:<BR> quia reminiscentur viam patrum suorum,<BR> qui peccaverunt in me.<BR></P>
<P><a name="034">34</A>&nbsp;Et revocabo illos in terram quam juravi patribus eorum,<BR> Abraham, Isaac, et Jacob:<BR> et dominabuntur ejus, et multiplicabo eos,<BR> et non minorabuntur:<BR></P>
<P><a name="035">35</A>&nbsp;et statuam illis testamentum alterum sempiternum,<BR> ut sim illis in Deum,<BR> et ipsi erunt mihi in populum:<BR> et non movebo amplius populum meum, filios Isra&#235;l,<BR> a terra quam dedi illis.]</P>
<P><HR>
<CENTER>
<A HREF="bar003.htm">Next: Baruch Chapter 3</A></CENTER>
</BODY>
</HTML>
