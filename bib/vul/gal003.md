[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gal003)  [GNT](../gnt/gal003) 
[KJV](../kjv/gal003)   
  
[Galatians Index](gal)  
  [Previous](gal002)  [Next](gal004) 

------------------------------------------------------------------------

### Vulgate (Latin): Galatians Chapter 3

<span id="001">1</span> O insensati Galatæ, quis vos fascinavit non
obedire veritati, ante quorum oculos Jesus Christus præscriptus est, in
vobis crucifixus?

<span id="002">2</span> Hoc solum a vobis volo discere: ex operibus
legis Spiritum accepistis, an ex auditu fidei?

<span id="003">3</span> sic stulti estis, ut cum Spiritu cœperitis, nunc
carne consummemini?

<span id="004">4</span> tanta passi estis sine causa? si tamen sine
causa.

<span id="005">5</span> Qui ergo tribuit vobis Spiritum, et operatur
virtutes in vobis: ex operibus legis, an ex auditu fidei?  

<span id="006">6</span> Sicut scriptum est: Abraham credidit Deo, et
reputatum est illi ad justitiam:

<span id="007">7</span> cognoscite ergo quia qui ex fide sunt, ii sunt
filii Abrahæ.

<span id="008">8</span> Providens autem Scriptura quia ex fide
justificat gentes Deus, prænuntiavit Abrahæ: Quia benedicentur in te
omnes gentes.

<span id="009">9</span> Igitur qui ex fide sunt, benedicentur cum fideli
Abraham.

<span id="010">10</span> Quicumque enim ex operibus legis sunt, sub
maledicto sunt. Scriptum est enim: Maledictus omnis qui non permanserit
in omnibus quæ scripta sunt in libro legis ut faciat ea.

<span id="011">11</span> Quoniam autem in lege nemo justificatur apud
Deum, manifestum est: quia justus ex fide vivit.

<span id="012">12</span> Lex autem non est ex fide, sed: Qui fecerit ea,
vivet in illis.

<span id="013">13</span> Christus nos redemit de maledicto legis, factus
pro nobis maledictum: quia scriptum est: Maledictus omnis qui pendet in
ligno:

<span id="014">14</span> ut in gentibus benedictio Abrahæ fieret in
Christo Jesu, ut pollicitationem Spiritus accipiamus per fidem.  

<span id="015">15</span> Fratres (secundum hominem dico) tamen hominis
confirmatum testamentum nemo spernit, aut superordinat.

<span id="016">16</span> Abrahæ dictæ sunt promissiones, et semini ejus.
Non dicit: Et seminibus, quasi in multis: sed quasi in uno: Et semini
tuo, qui est Christus.

<span id="017">17</span> Hoc autem dico, testamentum confirmatum a Deo:
quæ post quadringentos et triginta annos facta est lex, non irritum
facit ad evacuandam promissionem.

<span id="018">18</span> Nam si ex lege hæreditas, jam non ex
promissione. Abrahæ autem per repromissionem donavit Deus.  

<span id="019">19</span> Quid igitur lex? Propter transgressiones posita
est donec veniret semen, cui promiserat, ordinata per angelos in manu
mediatoris.

<span id="020">20</span> Mediator autem unius non est: Deus autem unus
est.

<span id="021">21</span> Lex ergo adversus promissa Dei? Absit. Si enim
data esset lex, quæ posset vivificare, vere ex lege esset justitia.

<span id="022">22</span> Sed conclusit Scriptura omnia sub peccato, ut
promissio ex fide Jesu Christi daretur credentibus.

<span id="023">23</span> Prius autem quam veniret fides, sub lege
custodiebamur conclusi in eam fidem quæ revelanda erat.

<span id="024">24</span> Itaque lex pædagogus noster fuit in Christo, ut
ex fide justificemur.

<span id="025">25</span> At ubi venit fides, jam non sumus sub
pædagogo.  

<span id="026">26</span> Omnes enim filii Dei estis per fidem, quæ est
in Christo Jesu.

<span id="027">27</span> Quicumque enim in Christo baptizati estis,
Christum induistis.

<span id="028">28</span> Non est Judæus, neque Græcus: non est servus,
neque liber: non est masculus, neque femina. Omnes enim vos unum estis
in Christo Jesu.

<span id="029">29</span> Si autem vos Christi, ergo semen Abrahæ estis,
secundum promissionem hæredes.

------------------------------------------------------------------------

[Next: Galatians Chapter 4](gal004)
