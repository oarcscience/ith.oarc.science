[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jde001)  [GNT](../gnt/jde001.md) 
[KJV](../kjv/jde001.md)   
  
[Jude Index](jde.md)  
  [Previous](jo3001)  [Next](rev001.md) 

------------------------------------------------------------------------

### Vulgate (Latin): Jude Chapter 1

<span id="001">1</span> Judas Jesu Christi servus, frater autem Jacobi,
his qui sunt in Deo Patre dilectis, et Christo Jesu conservatis, et
vocatis.

<span id="002">2</span> Misericordia vobis, et pax, et caritas
adimpleatur.  

<span id="003">3</span> Carissimi, omnem sollicitudinem faciens
scribendi vobis de communi vestra salute, necesse habui scribere vobis:
deprecans supercertari semel traditæ sanctis fidei.

<span id="004">4</span> Subintroierunt enim quidam homines (qui olim
præscripti sunt in hoc judicium) impii, Dei nostri gratiam transferentes
in luxuriam, et solum Dominatorem, et Dominum nostrum Jesum Christum
negantes.  

<span id="005">5</span> Commonere autem vos volo, scientes semel omnia,
quoniam Jesus populum de terra Ægypti salvans, secundo eos, qui non
crediderunt, perdidit:

<span id="006">6</span> angelos vero, qui non servaverunt suum
principatum, sed dereliquerunt suum domicilium, in judicium magni diei,
vinculis æternis sub caligine reservavit.

<span id="007">7</span> Sicut Sodoma, et Gomorrha, et finitimæ civitates
simili modo exfornicatæ, et abeuntes post carnem alteram, factæ sunt
exemplum, ignis æterni pœnam sustinentes.

<span id="008">8</span> Similiter et hi carnem quidem maculant,
dominationem autem spernunt, majestatem autem blasphemant.

<span id="009">9</span> Cum Michaël Archangelus cum diabolo disputans
altercaretur de Moysi corpore, non est ausus judicium inferre
blasphemiæ: sed dixit: Imperet tibi Dominus.

<span id="010">10</span> Hi autem quæcumque quidem ignorant,
blasphemant: quæcumque autem naturaliter, tamquam muta animalia, norunt,
in his corrumpuntur.

<span id="011">11</span> Væ illis, quia in via Cain abierunt, et errore
Balaam mercede effusi sunt, et in contradictione Core perierunt!  

<span id="012">12</span> Hi sunt in epulis suis maculæ, convivantes sine
timore, semetipsos pascentes, nubes sine aqua, quæ a ventis
circumferentur, arbores autumnales, infructuosæ, bis mortuæ, eradicatæ,

<span id="013">13</span> fluctus feri maris, despumantes suas
confusiones, sidera errantia: quibus procella tenebrarum servata est in
æternum.

<span id="014">14</span> Prophetavit autem et de his septimus ab Adam
Enoch, dicens: Ecce venit Dominus in sanctis millibus suis

<span id="015">15</span> facere judicium contra omnes, et arguere omnes
impios de omnibus operibus impietatis eorum, quibus impie egerunt, et de
omnibus duris, quæ locuti sunt contra Deum peccatores impii.

<span id="016">16</span> Hi sunt murmuratores querulosi, secundum
desideria sua ambulantes, et os eorum loquitur superba, mirantes
personas quæstus causa.

<span id="017">17</span> Vos autem carissimi, memores estote verborum,
quæ prædicta sunt ab apostolis Domini nostri Jesu Christi,

<span id="018">18</span> qui dicebant vobis, quoniam in novissimo
tempore venient illusores, secundum desideria sua ambulantes in
impietatibus.

<span id="019">19</span> Hi sunt, qui segregant semetipsos, animales,
Spiritum non habentes.  

<span id="020">20</span> Vos autem carissimi superædificantes
vosmetipsos sanctissimæ vestræ fidei, in Spiritu Sancto orantes,

<span id="021">21</span> vosmetipsos in dilectione Dei servate,
exspectantes misericordiam Domini nostri Jesu Christi in vitam æternam.

<span id="022">22</span> Et hos quidem arguite judicatos:

<span id="023">23</span> illos vero salvate, de igne rapientes. Aliis
autem miseremini in timore: odientes et eam, quæ carnalis est, maculatam
tunicam.

<span id="024">24</span> Ei autem qui potens est vos conservare sine
peccato et constituere ante conspectum gloriæ suæ immaculatos in
exsultatione in adventu Domini nostri Jesu Christi,

<span id="025">25</span> soli Deo Salvatori nostro, per Jesum Christum
Dominum nostrum, gloria et magnificentia, imperium et potestas ante omne
sæculum, et nunc, et in omnia sæcula sæculorum. Amen.

------------------------------------------------------------------------

[Next: Revelation Chapter 1](rev001.md)
