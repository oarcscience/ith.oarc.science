[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1002)  [Apo](../apo/ma1002.md) 
[Sep](../sep/ma1002.md)   
  
[1 Macabees Index](ma1.md)  
  [Previous](ma1001)  [Next](ma1003.md) 

------------------------------------------------------------------------

### Vulgate (Latin): 1 Macabees Chapter 2

<span id="001">1</span> In diebus illis surrexit Mathathias filius
Joannis filii Simeonis, sacerdos ex filiis Joarib, ab Jerusalem, et
consedit in monte Modin:

<span id="002">2</span> et habebat filios quinque, Joannem, qui
cognominabatur Gaddis:

<span id="003">3</span> et Simonem, qui cognominabatur Thasi:

<span id="004">4</span> et Judam, qui vocabatur Machabæus:

<span id="005">5</span> et Eleazarum, qui cognominabatur Abaron: et
Jonathan, qui cognominabatur Apphus:

<span id="006">6</span> hi viderunt mala, quæ fiebant in populo Juda, et
in Jerusalem.

<span id="007">7</span> Et dixit Mathathias: Væ mihi! ut quid natus sum
videre contritionem populi mei, et contritionem civitatis sanctæ, et
sedere illic, cum datur in manibus inimicorum?

<span id="008">8</span> Sancta in manu extraneorum facta sunt: templum
ejus sicut homo ignobilis.

<span id="009">9</span> Vasa gloriæ ejus captiva abducta sunt: trucidati
sunt senes ejus in plateis, et juvenes ejus ceciderunt in gladio
inimicorum.

<span id="010">10</span> Quæ gens non hæreditavit regnum ejus et non
obtinuit spolia ejus?

<span id="011">11</span> Omnis compositio ejus ablata est. Quæ erat
libera, facta est ancilla.

<span id="012">12</span> Et ecce sancta nostra, et pulchritudo nostra,
et claritas nostra desolata est, et coinquinaverunt ea gentes.

<span id="013">13</span> Quo ergo nobis adhuc vivere?

<span id="014">14</span> Et scidit vestimenta sua Mathathias, et filii
ejus: et operuerunt se ciliciis, et planxerunt valde.  

<span id="015">15</span> Et venerunt illuc qui missi erant a rege
Antiocho, ut cogerent eos, qui confugerant in civitatem Modin, immolare,
et accendere thura, et a lege Dei discedere.

<span id="016">16</span> Et multi de populo Israël consentientes
accesserunt ad eos: sed Mathathias et filii ejus constanter steterunt.

<span id="017">17</span> Et respondentes qui missi erant ab Antiocho,
dixerunt Mathathiæ: Princeps, et clarissimus et magnus es in hac
civitate, et ornatus filiis et fratribus:

<span id="018">18</span> ergo accede prior, et fac jussum regis, sicut
fecerunt omnes gentes, et viri Juda, et qui remanserunt in Jerusalem: et
eris tu, et filii tui, inter amicos regis, et amplificatus auro, et
argento, et muneribus multis.

<span id="019">19</span> Et respondit Mathathias, et dixit magna voce:
Etsi omnes gentes regi Antiocho obediunt, ut discedat unusquisque a
servitute legis patrum suorum, et consentiat mandatis ejus:

<span id="020">20</span> ego et filii mei, et fratres mei, obediemus
legi patrum nostrorum:

<span id="021">21</span> propitius sit nobis Deus: non est nobis utile
relinquere legem, et justitias Dei:

<span id="022">22</span> non audiemus verba regis Antiochi, nec
sacrificabimus transgredientes legis nostræ mandata, ut eamus altera
via.

<span id="023">23</span> Et ut cessavit loqui verba hæc, accessit quidam
Judæus in omnium oculis sacrificare idolis super aram in civitate Modin,
secundum jussum regis:

<span id="024">24</span> et vidit Mathathias, et doluit, et
contremuerunt renes ejus, et accensus est furor ejus secundum judicium
legis, et insiliens trucidavit eum super aram:

<span id="025">25</span> sed et virum, quem rex Antiochus miserat, qui
cogebat immolare, occidit in ipso tempore, et aram destruxit:

<span id="026">26</span> et zelatus est legem, sicut fecit Phinees Zamri
filio Salomi.

<span id="027">27</span> Et exclamavit Mathathias voce magna in
civitate, dicens: Omnis qui zelum habet legis, statuens testamentum,
exeat post me.

<span id="028">28</span> Et fugit ipse, et filii ejus in montes, et
reliquerunt quæcumque habebant in civitate.  

<span id="029">29</span> Tunc descenderunt multi quærentes judicium, et
justitiam, in desertum:

<span id="030">30</span> et sederunt ibi ipsi, et filii eorum, et
mulieres eorum, et pecora eorum: quoniam inundaverunt super eos mala.

<span id="031">31</span> Et renuntiatum est viris regis, et exercitui
qui erat in Jerusalem civitate David, quoniam discessissent viri quidam,
qui dissipaverunt mandatum regis, in loca occulta in deserto, et
abiissent post illos multi.

<span id="032">32</span> Et statim perrexerunt ad eos, et constituerunt
adversus eos prælium in die sabbatorum,

<span id="033">33</span> et dixerunt ad eos: Resistitis et nunc adhuc?
exite, et facite secundum verbum regis Antiochi, et vivetis.

<span id="034">34</span> Et dixerunt: Non exibimus, neque faciemus
verbum regis, ut polluamus diem sabbatorum.

<span id="035">35</span> Et concitaverunt adversus eos prælium.

<span id="036">36</span> Et non responderunt eis, nec lapidem miserunt
in eos, nec oppilaverunt loca occulta,

<span id="037">37</span> dicentes: Moriamur omnes in simplicitate
nostra: et testes erunt super nos cælum et terra, quod injuste perditis
nos.

<span id="038">38</span> Et intulerunt illis bellum sabbatis: et mortui
sunt ipsi, et uxores eorum, et filii eorum, et pecora eorum usque ad
mille animas hominum.

<span id="039">39</span> Et cognovit Mathathias et amici ejus, et luctum
habuerunt super eos valde.

<span id="040">40</span> Et dixit vir proximo suo: Si omnes fecerimus
sicut fratres nostri fecerunt, et non pugnaverimus adversus gentes pro
animabus nostris et justificationibus nostris, nunc citius disperdent
nos a terra.

<span id="041">41</span> Et cogitaverunt in die illa, dicentes: Omnis
homo, quicumque venerit ad nos in bello die sabbatorum, pugnemus
adversus eum: et non moriemur omnes, sicut mortui sunt fratres nostri in
occultis.  

<span id="042">42</span> Tunc congregata est ad eos synagoga Assidæorum
fortis viribus ex Israël, omnis voluntarius in lege:

<span id="043">43</span> et omnes, qui fugiebant a malis, additi sunt ad
eos, et facti sunt illis ad firmamentum.

<span id="044">44</span> Et collegerunt exercitum, et percusserunt
peccatores in ira sua, et viros iniquos in indignatione sua: et ceteri
fugerunt ad nationes, ut evaderent.

<span id="045">45</span> Et circuivit Mathathias et amici ejus, et
destruxerunt aras:

<span id="046">46</span> et circumciderunt pueros incircumcisos quotquot
invenerunt in finibus Israël: et in fortitudine.

<span id="047">47</span> Et persecuti sunt filios superbiæ, et
prosperatum est opus in manibus eorum:

<span id="048">48</span> et obtinuerunt legem de manibus gentium, et de
manibus regum, et non dederant cornu peccatori.  

<span id="049">49</span> Et appropinquaverunt dies Mathathiæ moriendi,
et dixit filiis suis: Nunc confortata est superbia, et castigatio, et
tempus eversionis, et ira indignationis.

<span id="050">50</span> Nunc ergo, o filii, æmulatores estote legis, et
date animas vestras pro testamento patrum vestrorum,

<span id="051">51</span> et mementote operum patrum, quæ fecerunt in
generationibus suis: et accipietis gloriam magnam, et nomen æternum.

<span id="052">52</span> Abraham nonne in tentatione inventus est
fidelis, et reputatum est ei ad justitiam?

<span id="053">53</span> Joseph in tempore angustiæ suæ custodivit
mandatum, et factus est dominus Ægypti.

<span id="054">54</span> Phinees pater noster, zelando zelum Dei,
accepit testamentum sacerdotii æterni.

<span id="055">55</span> Jesus dum implevit verbum, factus est dux in
Israël.

<span id="056">56</span> Caleb dum testificatur in ecclesia, accepit
hæreditatem.

<span id="057">57</span> David in sua misericordia consecutus est sedem
regni in sæcula.

<span id="058">58</span> Elias, dum zelat zelum legis, receptus est in
cælum.

<span id="059">59</span> Ananias et Azarias et Misaël credentes,
liberati sunt de flamma.

<span id="060">60</span> Daniel in sua simplicitate liberatus est de ore
leonum.

<span id="061">61</span> Et ita cogitate per generationem et
generationem: quia omnes qui sperant in eum, non infirmantur.

<span id="062">62</span> Et a verbis viri peccatoris ne timueritis, quia
gloria ejus stercus et vermis est:

<span id="063">63</span> hodie extollitur, et cras non invenietur: quia
conversus est in terram suam, et cogitatio ejus periit.

<span id="064">64</span> Vos ergo filii, confortamini, et viriliter
agite in lege: quia in ipsa gloriosi eritis.

<span id="065">65</span> Et ecce Simon frater vester, scio quod vir
consilii est: ipsum audite semper, et ipse erit vobis pater.

<span id="066">66</span> Et Judas Machabæus, fortis viribus a juventute
sua, sit vobis princeps militiæ, et ipse aget bellum populi.

<span id="067">67</span> Et adducetis ad vos omnes factores legis: et
vindicate vindictam populi vestri.

<span id="068">68</span> Retribuite retributionem gentibus, et intendite
in præceptum legis.  

<span id="069">69</span> Et benedixit eos, et appositus est ad patres
suos.

<span id="070">70</span> Et defunctus est anno centesimo et quadragesimo
sexto: et sepultus est a filiis suis in sepulchris patrum suorum in
Modin, et planxerunt eum omnis Israël planctu magno.

------------------------------------------------------------------------

[Next: 1 Macabees Chapter 3](ma1003.md)
