[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat024)  [GNT](../gnt/mat024.md) 
[KJV](../kjv/mat024.md)   
  
[Matthew Index](mat.md)  
  [Previous](mat023)  [Next](mat025.md) 

------------------------------------------------------------------------

### Vulgate (Latin): Matthew Chapter 24

<span id="001">1</span> Et egressus Jesus de templo, ibat. Et
accesserunt discipuli ejus, ut ostenderent ei ædificationes templi.

<span id="002">2</span> Ipse autem respondens dixit illis: Videtis hæc
omnia? amen dico vobis, non relinquetur hic lapis super lapidem, qui non
destruatur.  

<span id="003">3</span> Sedente autem eo super montem Oliveti,
accesserunt ad eum discipuli secreto, dicentes: Dic nobis, quando hæc
erunt? et quod signum adventus tui, et consummationis sæculi?

<span id="004">4</span> Et respondens Jesus, dixit eis: Videte ne quis
vos seducat:

<span id="005">5</span> multi enim venient in nomine meo, dicentes: Ego
sum Christus: et multos seducent.

<span id="006">6</span> Audituri enim estis prælia, et opiniones
præliorum. Videte ne turbemini: oportet enim hæc fieri, sed nondum est
finis:

<span id="007">7</span> consurget enim gens in gentem, et regnum in
regnum, et erunt pestilentiæ, et fames, et terræmotus per loca:

<span id="008">8</span> hæc autem omnia initia sunt dolorum.  

<span id="009">9</span> Tunc tradent vos in tribulationem, et occident
vos: et eritis odio omnibus gentibus propter nomen meum.

<span id="010">10</span> Et tunc scandalizabuntur multi, et invicem
tradent, et odio habebunt invicem.

<span id="011">11</span> Et multi pseudoprophetæ surgent, et seducent
multos.

<span id="012">12</span> Et quoniam abundavit iniquitas, refrigescet
caritas multorum:

<span id="013">13</span> qui autem perseveraverit usque in finem, hic
salvus erit.

<span id="014">14</span> Et prædicabitur hoc Evangelium regni in
universo orbe, in testimonium omnibus gentibus: et tunc veniet
consummatio.  

<span id="015">15</span> Cum ergo videritis abominationem desolationis,
quæ dicta est a Daniele propheta, stantem in loco sancto, qui legit,
intelligat:

<span id="016">16</span> tunc qui in Judæa sunt, fugiant ad montes:

<span id="017">17</span> et qui in tecto, non descendat tollere aliquid
de domo sua:

<span id="018">18</span> et qui in agro, non revertatur tollere tunicam
suam.

<span id="019">19</span> Væ autem prægnantibus et nutrientibus in illis
diebus!  

<span id="020">20</span> Orate autem ut non fiat fuga vestra in hieme,
vel sabbato:

<span id="021">21</span> erit enim tunc tribulatio magna, qualis non
fuit ab initio mundi usque modo, neque fiet.

<span id="022">22</span> Et nisi breviati fuissent dies illi, non fieret
salva omnis caro: sed propter electos breviabuntur dies illi.

<span id="023">23</span> Tunc si quis vobis dixerit: Ecce hic est
Christus, aut illic: nolite credere.

<span id="024">24</span> Surgent enim pseudochristi, et pseudoprophetæ:
et dabunt signa magna, et prodigia, ita ut in errorem inducantur (si
fieri potest) etiam electi.

<span id="025">25</span> Ecce prædixi vobis.

<span id="026">26</span> Si ergo dixerint vobis: Ecce in deserto est,
nolite exire; Ecce in penetralibus, nolite credere.

<span id="027">27</span> Sicut enim fulgur exit ab oriente, et paret
usque in occidentem: ita erit et adventus Filii hominis.

<span id="028">28</span> Ubicumque fuerit corpus, illic congregabuntur
et aquilæ.  

<span id="029">29</span> Statim autem post tribulationem dierum illorum
sol obscurabitur, et luna non dabit lumen suum, et stellæ cadent de
cælo, et virtutes cælorum commovebuntur:

<span id="030">30</span> et tunc parebit signum Filii hominis in cælo:
et tunc plangent omnes tribus terræ: et videbunt Filium hominis
venientem in nubibus cæli cum virtute multa et majestate.

<span id="031">31</span> Et mittet angelos suos cum tuba, et voce magna:
et congregabunt electos ejus a quatuor ventis, a summis cælorum usque ad
terminos eorum.  

<span id="032">32</span> Ab arbore autem fici discite parabolam: cum jam
ramus ejus tener fuerit, et folia nata, scitis quia prope est æstas:

<span id="033">33</span> ita et vos cum videritis hæc omnia, scitote
quia prope est, in januis.

<span id="034">34</span> Amen dico vobis, quia non præteribit generatio
hæc, donec omnia hæc fiant.

<span id="035">35</span> Cælum et terra transibunt, verba autem mea non
præteribunt.  

<span id="036">36</span> De die autem illa et hora nemo scit, neque
angeli cælorum, nisi solus Pater.

<span id="037">37</span> Sicut autem in diebus Noë, ita erit et adventus
Filii hominis:

<span id="038">38</span> sicut enim erant in diebus ante diluvium
comedentes et bibentes, nubentes et nuptum tradentes, usque ad eum diem,
quo intravit Noë in arcam,

<span id="039">39</span> et non cognoverunt donec venit diluvium, et
tulit omnes: ita erit et adventus Filii hominis.

<span id="040">40</span> Tunc duo erunt in agro: unus assumetur, et unus
relinquetur.

<span id="041">41</span> Duæ molentes in mola: una assumetur, et una
relinquetur.  

<span id="042">42</span> Vigilate ergo, quia nescitis qua hora Dominus
vester venturus sit.

<span id="043">43</span> Illud autem scitote, quoniam si sciret
paterfamilias qua hora fur venturus esset, vigilaret utique, et non
sineret perfodi domum suam.

<span id="044">44</span> Ideo et vos estote parati: quia qua nescitis
hora Filius hominis venturus est.

<span id="045">45</span> Quis, putas, est fidelis servus, et prudens,
quem constituit dominus suus super familiam suam ut det illis cibum in
tempore?

<span id="046">46</span> Beatus ille servus, quem cum venerit dominus
ejus, invenerit sic facientem.

<span id="047">47</span> Amen dico vobis, quoniam super omnia bona sua
constituet eum.

<span id="048">48</span> Si autem dixerit malus servus ille in corde
suo: Moram fecit dominus meus venire:

<span id="049">49</span> et cœperit percutere conservos suos, manducet
autem et bibat cum ebriosis:

<span id="050">50</span> veniet dominus servi illius in die qua non
sperat, et hora qua ignorat:

<span id="051">51</span> et dividet eum, partemque ejus ponet cum
hypocritis: illic erit fletus et stridor dentium.

------------------------------------------------------------------------

[Next: Matthew Chapter 25](mat025.md)
