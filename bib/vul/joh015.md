[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh015)  [GNT](../gnt/joh015) 
[KJV](../kjv/joh015)   
  
[John Index](joh)  
  [Previous](joh014)  [Next](joh016) 

------------------------------------------------------------------------

### Vulgate (Latin): John Chapter 15

<span id="001">1</span> Ego sum vitis vera, et Pater meus agricola est.

<span id="002">2</span> Omnem palmitem in me non ferentem fructum,
tollet eum, et omnem qui fert fructum, purgabit eum, ut fructum plus
afferat.

<span id="003">3</span> Jam vos mundi estis propter sermonem quem
locutus sum vobis.

<span id="004">4</span> Manete in me, et ego in vobis. Sicut palmes non
potest fere fructum a semetipso, nisi manserit in vite, sic nec vos,
nisi in me manseritis.

<span id="005">5</span> Ego sum vitis, vos palmites: qui manet in me, et
ego in eo, hic fert fructum multum, quia sine me nihil potestis facere.

<span id="006">6</span> Si quis in me non manserit, mittetur foras sicut
palmes, et arescet, et colligent eum, et in ignem mittent, et ardet.

<span id="007">7</span> Si manseritis in me, et verba mea in vobis
manserint, quodcumque volueritis petetis, et fiet vobis.

<span id="008">8</span> In hoc clarificatus est Pater meus, ut fructum
plurimum afferatis, et efficiamini mei discipuli.  

<span id="009">9</span> Sicut dilexit me Pater, et ego dilexi vos.
Manete in dilectione mea.

<span id="010">10</span> Si præcepta mea servaveritis, manebitis in
dilectione mea, sicut et ego Patris mei præcepta servavi, et maneo in
ejus dilectione.

<span id="011">11</span> Hæc locutus sum vobis: ut gaudium meum in vobis
sit, et gaudium vestrum impleatur.

<span id="012">12</span> Hoc est præceptum meum, ut diligatis invicem,
sicut dilexi vos.

<span id="013">13</span> Majorem hac dilectionem nemo habet, ut animam
suam ponat qui pro amicis suis.

<span id="014">14</span> Vos amici mei estis, si feceritis quæ ego
præcipio vobis.

<span id="015">15</span> Jam non dicam vos servos: quia servus nescit
quid faciat dominus ejus. Vos autem dixi amicos: quia omnia quæcumque
audivi a Patre meo, nota feci vobis.

<span id="016">16</span> Non vos me elegistis, sed ego elegi vos, et
posui vos ut eatis, et fructum afferatis, et fructus vester maneat: ut
quodcumque petieritis Patrem in nomine meo, det vobis.

<span id="017">17</span> Hæc mando vobis: ut diligatis invicem.  

<span id="018">18</span> Si mundus vos odit, scitote quia me priorem
vobis odio habuit.

<span id="019">19</span> Si de mundo fuissetis, mundus quod suum erat
diligeret: quia vero de mundo non estis, sed ego elegi vos de mundo,
propterea odit vos mundus.

<span id="020">20</span> Mementote sermonis mei, quem ego dixi vobis:
non est servus major domino suo. Si me persecuti sunt, et vos
persequentur; si sermonem meum servaverunt, et vestrum servabunt.

<span id="021">21</span> Sed hæc omnia facient vobis propter nomen meum:
quia nesciunt eum qui misit me.

<span id="022">22</span> Si non venissem, et locutus fuissem eis,
peccatum non haberent: nunc autem excusationem non habent de peccato
suo.

<span id="023">23</span> Qui me odit, et Patrem meum odit.

<span id="024">24</span> Si opera non fecissem in eis quæ nemo alius
fecit, peccatum non haberent: nunc autem et viderunt, et oderunt et me,
et Patrem meum.

<span id="025">25</span> Sed ut adimpleatur sermo, qui in lege eorum
scriptus est: Quia odio habuerunt me gratis.

<span id="026">26</span> Cum autem venerit Paraclitus, quem ego mittam
vobis a Patre, Spiritum veritatis, qui a Patre procedit, ille
testimonium perhibebit de me;

<span id="027">27</span> et vos testimonium perhibebitis, quia ab initio
mecum estis.

------------------------------------------------------------------------

[Next: John Chapter 16](joh016)
