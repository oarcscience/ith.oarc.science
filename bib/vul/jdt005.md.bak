[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdt005)  [Apo](../apo/jdt005.md) 
[Sep](../sep/jdt005.md)   
  
[Judith Index](jdt.md)  
  [Previous](jdt004)  [Next](jdt006.md) 

------------------------------------------------------------------------

### Vulgate (Latin): Judith Chapter 5

<span id="001">1</span> Nuntiatumque est Holoferni principi militiæ
Assyriorum, quod filii Israël præpararent se ad resistendum, ac montium
itinera conclusissent:

<span id="002">2</span> et furore nimio exarsit in iracundia magna,
vocavitque omnes principes Moab et duces Ammon,

<span id="003">3</span> et dixit eis: Dicite mihi quis sit populus iste,
qui montana obsidet: aut quæ, et quales, et quantæ sint civitates eorum:
quæ etiam sit virtus eorum, aut quæ sit multitudo eorum, vel quis rex
militiæ illorum:

<span id="004">4</span> et quare præ omnibus qui habitant in oriente,
isti contempserunt nos, et non exierunt obviam nobis ut susciperent nos
cum pace?  

<span id="005">5</span> Tunc Achior dux omnium filiorum Ammon
respondens, ait: Si digneris audire, domine mi, dicam veritatem in
conspectu tuo de populo isto qui in montanis habitat, et non egredietur
verbum falsum ex ore meo.

<span id="006">6</span> Populus iste ex progenie Chaldæorum est.

<span id="007">7</span> Hic primum in Mesopotamia habitavit, quoniam
noluerunt sequi deos patrum suorum, qui erant in terra Chaldæorum.

<span id="008">8</span> Deserentes itaque cæremonias patrum suorum, quæ
in multitudine deorum erant,

<span id="009">9</span> unum Deum cæli coluerunt, qui et præcepit eis ut
exirent inde et habitarent in Charan. Cumque operuisset omnem terram
fames, descenderunt in Ægyptum, illicque per quadringentos annos sic
multiplicati sunt, ut dinumerari eorum non posset exercitus.

<span id="010">10</span> Cumque gravaret eos rex Ægypti, atque in
ædificationibus urbium suarum in luto et latere subjugasset eos,
clamaverunt ad Dominum suum, et percussit totam terram Ægypti plagis
variis.

<span id="011">11</span> Cumque ejecissent eos Ægyptii a se, et
cessasset plaga ab eis, et iterum eos vellent capere, et ad suum
servitium revocare,

<span id="012">12</span> fugientibus his, Deus cæli mare aperuit, ita ut
hinc inde aquæ quasi murus solidarentur, et isti pede sicco fundum maris
perambulando transirent.

<span id="013">13</span> In quo loco dum innumerabilis exercitus
Ægyptiorum eos persequeretur, ita aquis coopertus est, ut non remaneret
vel unus, qui factum posteris nuntiaret.

<span id="014">14</span> Egressi vero mare Rubrum, deserta Sina montis
occupaverunt, in quibus numquam homo habitare potuit, vel filius hominis
requievit.

<span id="015">15</span> Illic fontes amari obdulcati sunt eis ad
bibendum, et per annos quadraginta annonam de cælo consecuti sunt.

<span id="016">16</span> Ubicumque ingressi sunt sine arcu et sagitta,
et absque scuto et gladio, Deus eorum pugnavit pro eis, et vicit.

<span id="017">17</span> Et non fuit qui insultaret populo isti, nisi
quando recessit a cultu Domini Dei sui.

<span id="018">18</span> Quotiescumque autem præter ipsum Deum suum,
alterum coluerunt, dati sunt in prædam, et in gladium, et in opprobrium.

<span id="019">19</span> Quotiescumque autem pœnituerunt se recessisse a
cultura Dei sui, dedit eis Deus cæli virtutem resistendi.

<span id="020">20</span> Denique Chananæum regem, et Jebusæum, et
Pherezæum, et Hethæum, et Hevæum, et Amorrhæum, et omnes potentes in
Hesebon prostraverunt, et terras eorum et civitates eorum ipsi
possederunt:

<span id="021">21</span> et usque dum non peccarent in conspectu Dei
sui, erant cum illis bona: Deus enim illorum odit iniquitatem.

<span id="022">22</span> Nam et ante hos annos cum recessissent a via
quam dederat illis Deus ut ambularent in ea, exterminati sunt præliis a
multis nationibus, et plurimi eorum captivi abducti sunt in terram non
suam.

<span id="023">23</span> Nuper autem reversi ad Dominum Deum suum, ex
dispersione qua dispersi fuerant, adunati sunt, et ascenderunt montana
hæc omnia, et iterum possident Jerusalem, ubi sunt sancta eorum.

<span id="024">24</span> Nunc ergo mi domine, perquire si est aliqua
iniquitas eorum in conspectu Dei eorum: ascendamus ad illos, quoniam
tradens tradet illos Deus eorum tibi, et subjugati erunt sub jugo
potentiæ tuæ.

<span id="025">25</span> Si vero non est offensio populi hujus coram Deo
suo, non poterimus resistere illis, quoniam Deus eorum defendet illos:
et erimus in opprobrium universæ terræ.  

<span id="026">26</span> Et factum est, cum cessasset loqui Achior verba
hæc, irati sunt omnes magnates Holofernis, et cogitabant interficere
eum, dicentes ad alterutrum:

<span id="027">27</span> Quis est iste, qui filios Israël posse dicat
resistere regi Nabuchodonosor et exercitibus ejus, homines inermes, et
sine virtute, et sine peritia artis pugnæ?

<span id="028">28</span> Ut ergo agnoscat Achior quoniam fallit nos,
ascendamus in montana: et cum capti fuerint potentes eorum, tunc cum
eisdem gladio transverberabitur:

<span id="029">29</span> ut sciat omnis gens quoniam Nabuchodonosor deus
terræ est, et præter ipsum alius non est.

------------------------------------------------------------------------

[Next: Judith Chapter 6](jdt006.md)
