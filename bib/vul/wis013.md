[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis013)  [Apo](../apo/wis013.md) 
[Sep](../sep/wis013.md)   
  
[Wisdom Index](wis.md)  
  [Previous](wis012)  [Next](wis014.md) 

------------------------------------------------------------------------

### Vulgate (Latin): Wisdom Chapter 13

<span id="001">1</span> \[Vani autem sunt omnes homines  
in quibus non subest scientia Dei;  
et de his quæ videntur bona,  
non potuerunt intelligere eum qui est,  
neque operibus attendentes agnoverunt quis esset artifex:  

<span id="002">2</span> sed aut ignem, aut spiritum, aut citatum
aërem,  
aut gyrum stellarum, aut nimiam aquam, aut solem et lunam,  
rectores orbis terrarum deos putaverunt.  

<span id="003">3</span> Quorum si specie delectati, deos putaverunt,  
sciant quanto his dominator eorum speciosior est:  
speciei enim generator hæc omnia constituit.  

<span id="004">4</span> Aut si virtutem et opera eorum mirati sunt,  
intelligant ab illis quoniam qui hæc fecit fortior est illis:  

<span id="005">5</span> a magnitudine enim speciei et creaturæ  
cognoscibiliter poterit creator horum videri.  

<span id="006">6</span> Sed tamen adhuc in his minor est querela;  
et hi enim fortasse errant,  
Deum quærentes, et volentes invenire.  

<span id="007">7</span> Etenim cum in operibus illius conversentur
inquirunt,  
et persuasum habent quoniam bona sunt quæ videntur.  

<span id="008">8</span> Iterum autem nec his debet ignosci.  

<span id="009">9</span> Si enim tantum potuerunt scire  
ut possent æstimare sæculum,  
quomodo hujus Dominum non facilius invenerunt?\]  

<span id="010">10</span> \[Infelices autem sunt,  
et inter mortuos spes illorum est,  
qui appellaverunt deos opera manuum hominum:  
aurum et argentum, artis inventionem,  
et similitudines animalium, aut lapidem inutilem,  
opus manus antiquæ.  

<span id="011">11</span> Aut si quis artifex faber de silva lignum
rectum secuerit,  
et hujus docte eradat omnem corticem,  
et arte sua usus  
diligenter fabricet vas utile in conversationem vitæ;  

<span id="012">12</span> reliquiis autem ejus operis  
ad præparationem escæ abutatur,  

<span id="013">13</span> et reliquum horum quod ad nullos usus facit,  
lignum curvum et vorticibus plenum  
sculpat diligenter per vacuitatem suam,  
et per scientiam suæ artis figuret illud,  
et assimilet illud imagini hominis,  

<span id="014">14</span> aut alicui ex animalibus illud comparet:  
perliniens rubrica, et rubicundum faciens fuco colorem illius,  
et omnem maculam quæ in illo est perliniens;  

<span id="015">15</span> et faciat ei dignam habitationem,  
et in pariete ponens illud,  
et confirmans ferro

<span id="016">16</span> ne forte cadat,  
prospiciens illi:  
sciens quoniam non potest adjuvare se:  
imago enim est, et opus est illi adjutorium.  

<span id="017">17</span> Et de substantia sua, et de filiis suis,  
et de nuptiis votum faciens inquirit:  
non erubescit loqui cum illo qui sine anima est.  

<span id="018">18</span> Et pro sanitate quidem infirmum deprecatur,  
et pro vita rogat mortuum,  
et in adjutorium inutilem invocat.  

<span id="019">19</span> Et pro itinere petit ab eo qui ambulare non
potest;  
et de acquirendo, et de operando,  
et de omnium rerum eventu,  
petit ab eo qui in omnibus est inutilis.\]

------------------------------------------------------------------------

[Next: Wisdom Chapter 14](wis014.md)
