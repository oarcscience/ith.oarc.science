[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen047)  [KJV](../kjv/gen047)  [Sep](../sep/gen047) 
[Tan](../tan/gen047)   
  
[Genesis Index](gen)  
  [Previous](gen046)  [Next](gen048) 

------------------------------------------------------------------------

### Vulgate (Latin): Genesis Chapter 47

<span id="001">1</span> Ingressus ergo Joseph nuntiavit Pharaoni,
dicens: Pater meus et fratres, oves eorum et armenta, et cuncta quæ
possident, venerunt de terra Chanaan: et ecce consistunt in terra
Gessen.

<span id="002">2</span> Extremos quoque fratrum suorum quinque viros
constituit coram rege:

<span id="003">3</span> quos ille interrogavit: Quid habetis operis?
Responderunt: Pastores ovium sumus servi tui, et nos et patres nostri.

<span id="004">4</span> Ad peregrinandum in terra tua venimus: quoniam
non est herba gregibus servorum tuorum, ingravescente fame in terra
Chanaan: petimusque ut esse nos jubeas servos tuos in terra Gessen.

<span id="005">5</span> Dixit itaque rex ad Joseph: Pater tuus et
fratres tui venerunt ad te.

<span id="006">6</span> Terra Ægypti in conspectu tuo est: in optimo
loco fac eos habitare, et trade eis terram Gessen. Quod si nosti in eis
esse viros industrios, constitue illos magistros pecorum meorum.

<span id="007">7</span> Post hæc introduxit Joseph patrem suum ad regem,
et statuit eum coram eo: qui benedicens illi,

<span id="008">8</span> et interrogatus ab eo: Quot sunt dies annorum
vitæ tuæ?

<span id="009">9</span> respondit: Dies peregrinationis meæ centum
triginta annorum sunt, parvi et mali, et non pervenerunt usque ad dies
patrum meorum quibus peregrinati sunt.

<span id="010">10</span> Et benedicto rege, egressus est foras.

<span id="011">11</span> Joseph vero patri et fratribus suis dedit
possessionem in Ægypto in optimo terræ loco, Ramesses, ut præceperat
Pharao.

<span id="012">12</span> Et alebat eos, omnemque domum patris sui,
præbens cibaria singulis.  

<span id="013">13</span> In toto enim orbe panis deerat, et oppresserat
fames terram, maxime Ægypti et Chanaan.

<span id="014">14</span> E quibus omnem pecuniam congregavit pro
venditione frumenti, et intulit eam in ærarium regis.

<span id="015">15</span> Cumque defecisset emptoribus pretium, venit
cuncta Ægyptus ad Joseph, dicens: Da nobis panes: quare morimur coram
te, deficiente pecunia?

<span id="016">16</span> Quibus ille respondit: Adducite pecora vestra,
et dabo vobis pro eis cibos, si pretium non habetis.

<span id="017">17</span> Quæ cum adduxissent, dedit eis alimenta pro
equis, et ovibus, et bobus, et asinis: sustentavitque eos illo anno pro
commutatione pecorum.

<span id="018">18</span> Venerunt quoque anno secundo, et dixerunt ei:
Non celabimus dominum nostrum quod deficiente pecunia, pecora simul
defecerunt: nec clam te est, quod absque corporibus et terra nihil
habeamus.

<span id="019">19</span> Cur ergo moriemur te vidente? et nos et terra
nostra tui erimus: eme nos in servitutem regiam, et præbe semina, ne
pereunte cultore redigatur terra in solitudinem.

<span id="020">20</span> Emit igitur Joseph omnem terram Ægypti,
vendentibus singulis possessiones suas præ magnitudine famis.
Subjecitque eam Pharaoni,

<span id="021">21</span> et cunctos populos ejus a novissimis terminis
Ægypti usque ad extremos fines ejus,

<span id="022">22</span> præter terram sacerdotum, quæ a rege tradita
fuerat eis: quibus et statuta cibaria ex horreis publicis præbebantur,
et idcirco non sunt compulsi vendere possessiones suas.

<span id="023">23</span> Dixit ergo Joseph ad populos: En ut cernitis,
et vos et terram vestram Pharao possidet: accipite semina, et serite
agros,

<span id="024">24</span> ut fruges habere possitis. Quintam partem regi
dabitis: quatuor reliquas permitto vobis in sementem, et in cibum
familiis et liberis vestris.

<span id="025">25</span> Qui responderunt: Salus nostra in manu tua est:
respiciat nos tantum dominus noster, et læti serviemus regi.

<span id="026">26</span> Ex eo tempore usque in præsentem diem, in
universa terra Ægypti regibus quinta pars solvitur, et factum est quasi
in legem, absque terra sacerdotali, quæ libera ab hac conditione fuit.  

<span id="027">27</span> Habitavit ergo Israël in Ægypto, id est, in
terra Gessen, et possedit eam: auctusque est, et multiplicatus nimis.

<span id="028">28</span> Et vixit in ea decem et septem annis: factique
sunt omnes dies vitæ illius, centum quadraginta septem annorum.

<span id="029">29</span> Cumque appropinquare cerneret diem mortis suæ,
vocavit filium suum Joseph, et dixit ad eum: Si inveni gratiam in
conspectu tuo, pone manum tuam sub femore meo: et facies mihi
misericordiam et veritatem, ut non sepelias me in Ægypto:

<span id="030">30</span> sed dormiam cum patribus meis, et auferas me de
terra hac, condasque in sepulchro majorum meorum. Cui respondit Joseph:
Ego faciam quod jussisti.

<span id="031">31</span> Et ille: Jura ergo, inquit, mihi. Quo jurante,
adoravit Israël Deum, conversus ad lectuli caput.

------------------------------------------------------------------------

[Next: Genesis Chapter 48](gen048)
