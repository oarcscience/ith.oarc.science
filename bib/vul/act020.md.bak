[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act020)  [GNT](../gnt/act020.md) 
[KJV](../kjv/act020.md)   
  
[Acts Index](act.md)  
  [Previous](act019)  [Next](act021.md) 

------------------------------------------------------------------------

### Vulgate (Latin): Acts Chapter 20

<span id="001">1</span> Postquam autem cessavit tumultus, vocatis Paulus
discipulis, et exhortatus eos, valedixit, et profectus est ut iret in
Macedoniam.

<span id="002">2</span> Cum autem perambulasset partes illas, et
exhortatus eos fuisset multo sermone, venit ad Græciam:

<span id="003">3</span> ubi cum fecisset menses tres, factæ sunt illi
insidiæ a Judæis navigaturo in Syriam: habuitque consilium ut
reverteretur per Macedoniam.

<span id="004">4</span> Comitatus est autem eum Sopater Pyrrhi
Berœensis, Thessalonicensium vero Aristarchus, et Secundus, et Gajus
Derbeus, et Timotheus: Asiani vero Tychicus et Trophimus.  

<span id="005">5</span> Hi cum præcessissent, sustinuerunt nos Troade:

<span id="006">6</span> nos vero navigavimus post dies azymorum a
Philippis, et venimus ad eos Troadem in diebus quinque, ubi demorati
sumus diebus septem.

<span id="007">7</span> Una autem sabbati cum convenissemus ad
frangendum panem, Paulus disputabat cum eis profecturus in crastinum,
protraxitque sermonem usque in mediam noctem.

<span id="008">8</span> Erant autem lampades copiosæ in cœnaculo, ubi
eramus congregati.

<span id="009">9</span> Sedens autem quidam adolescens nomine Eutychus
super fenestram, cum mergeretur somno gravi, disputante diu Paulo,
ductus somno cecidit de tertio cœnaculo deorsum, et sublatus est
mortuus.

<span id="010">10</span> Ad quem cum descendisset Paulus, incubuit super
eum: et complexus dixit: Nolite turbari, anima enim ipsius in ipso est.

<span id="011">11</span> Ascendens autem, frangensque panem, et gustans,
satisque allocutus usque in lucem, sic profectus est.

<span id="012">12</span> Adduxerunt autem puerum viventem, et consolati
sunt non minime.  

<span id="013">13</span> Nos autem ascendentes navem, navigavimus in
Asson, inde suscepturi Paulum: sic enim disposuerat ipse per terram iter
facturus.

<span id="014">14</span> Cum autem convenisset nos in Asson, assumpto
eo, venimus Mitylenen.

<span id="015">15</span> Et inde navigantes, sequenti die venimus contra
Chium, et alia applicuimus Samum, et sequenti die venimus Miletum.

<span id="016">16</span> Proposuerat enim Paulus transnavigare Ephesum,
ne qua mora illi fieret in Asia. Festinabat enim, si possibile sibi
esset, ut diem Pentecostes faceret Jerosolymis.  

<span id="017">17</span> A Mileto autem mittens Ephesum, vocavit majores
natu ecclesiæ.

<span id="018">18</span> Qui cum venissent ad eum, et simul essent,
dixit eis: Vos scitis a prima die qua ingressus sum in Asiam, qualiter
vobiscum per omne tempus fuerim,

<span id="019">19</span> serviens Domino cum omni humilitate, et
lacrimis, et tentationibus, quæ mihi acciderunt ex insidiis Judæorum:

<span id="020">20</span> quomodo nihil subtraxerim utilium, quominus
annuntiarem vobis et docerem vos, publice et per domos,

<span id="021">21</span> testificans Judæis atque gentilibus in Deum
pœnitentiam, et fidem in Dominum nostrum Jesum Christum.

<span id="022">22</span> Et nunc ecce alligatus ego spiritu, vado in
Jerusalem: quæ in ea ventura sint mihi, ignorans:

<span id="023">23</span> nisi quod Spiritus Sanctus per omnes civitates
mihi protestatur, dicens quoniam vincula et tribulationes Jerosolymis me
manent.

<span id="024">24</span> Sed nihil horum vereor: nec facio animam meam
pretiosiorem quam me, dummodo consummem cursum meum, et ministerium
verbi quod accepi a Domino Jesu, testificari Evangelium gratiæ Dei.

<span id="025">25</span> Et nunc ecce ego scio quia amplius non
videbitis faciem meam vos omnes, per quos transivi prædicans regnum Dei.

<span id="026">26</span> Quapropter contestor vos hodierna die, quia
mundus sum a sanguine omnium.

<span id="027">27</span> Non enim subterfugi, quominus annuntiarem omne
consilium Dei vobis.

<span id="028">28</span> Attendite vobis, et universo gregi, in quo vos
Spiritus Sanctus posuit episcopos regere ecclesiam Dei, quam acquisivit
sanguine suo.

<span id="029">29</span> Ego scio quoniam intrabunt post discessionem
meam lupi rapaces in vos, non parcentes gregi.

<span id="030">30</span> Et ex vobisipsis exsurgent viri loquentes
perversa, ut abducant discipulos post se.

<span id="031">31</span> Propter quod vigilate, memoria retinentes
quoniam per triennium nocte et die non cessavi, cum lacrimis monens
unumquemque vestrum.

<span id="032">32</span> Et nunc commendo vos Deo, et verbo gratiæ
ipsius, qui potens est ædificare, et dare hæreditatem in sanctificatis
omnibus.

<span id="033">33</span> Argentum, et aurum, aut vestem nullius
concupivi, sicut

<span id="034">34</span> ipsi scitis: quoniam ad ea quæ mihi opus erant,
et his qui mecum sunt, ministraverunt manus istæ.

<span id="035">35</span> Omnia ostendi vobis, quoniam sic laborantes,
oportet suscipere infirmos ac meminisse verbi Domini Jesu: quoniam ipse
dixit: Beatius est magis dare, quam accipere.

<span id="036">36</span> Et cum hæc dixisset, positis genibus suis
oravit cum omnibus illis.

<span id="037">37</span> Magnus autem fletus factus est omnium: et
procumbentes super collum Pauli, osculabantur eum,

<span id="038">38</span> dolentes maxime in verbo quod dixerat, quoniam
amplius faciem ejus non essent visuri. Et deducebant eum ad navem.

------------------------------------------------------------------------

[Next: Acts Chapter 21](act021.md)
