[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze023)  [KJV](../kjv/eze023)  [Sep](../sep/eze023.md) 
[Tan](../tan/eze023.md)   
  
[Ezekiel Index](eze.md)  
  [Previous](eze022)  [Next](eze024.md) 

------------------------------------------------------------------------

### Vulgate (Latin): Ezekiel Chapter 23

<span id="001">1</span> Et factus est sermo Domini ad me, dicens:

<span id="002">2</span> \[Fili hominis, duæ mulieres filiæ matris unius
fuerunt:  

<span id="003">3</span> et fornicatæ sunt in Ægypto,  
in adolescentia sua fornicatæ sunt:  
ibi subacta sunt ubera earum,  
et fractæ sunt mammæ pubertatis earum.  

<span id="004">4</span> Nomina autem earum,  
Oolla major, et Ooliba soror ejus minor:  
et habui eas, et pepererunt filios et filias.  
Porro earum nomina,  
Samaria Oolla, et Jerusalem Ooliba.  

<span id="005">5</span> Fornicata est igitur super me Oolla,  
et insanivit in amatores suos,  
in Assyrios propinquantes,  

<span id="006">6</span> vestitos hyacintho,  
principes et magistratus,  
juvenes cupidinis,  
universos equites, ascensores equorum.  

<span id="007">7</span> Et dedit fornicationes suas super eos electos,  
filios Assyriorum universos:  
et in omnibus in quos insanivit,  
in immunditiis eorum polluta est.  

<span id="008">8</span> Insuper et fornicationes suas, quas habuerat in
Ægypto, non reliquit:  
nam et illi dormierunt cum ea in adolescentia ejus,  
et illi confregerunt ubera pubertatis ejus,  
et effuderunt fornicationem suam super eam.  

<span id="009">9</span> Propterea tradidi eam in manus amatorum
suorum,  
in manus filiorum Assur,  
super quorum insanivit libidine.  

<span id="010">10</span> Ipsi discooperuerunt ignominiam ejus,  
filios et filias ejus tulerunt,  
et ipsam occiderunt gladio:  
et factæ sunt famosæ mulieres,  
et judicia perpetraverunt in ea.  

<span id="011">11</span> Quod cum vidisset soror ejus Ooliba,  
plus quam illa insanivit libidine,  
et fornicationem suam super fornicationem sororis suæ:  

<span id="012">12</span> ad filios Assyriorum præbuit impudenter,  
ducibus et magistratibus ad se venientibus,  
indutis veste varia,  
equitibus qui vectabantur equis,  
et adolescentibus forma cunctis egregia.  

<span id="013">13</span> Et vidi quod polluta esset via una ambarum.  

<span id="014">14</span> Et auxit fornicationes suas:  
cumque vidisset viros depictos in pariete,  
imagines Chaldæorum expressas coloribus,  

<span id="015">15</span> et accinctos balteis renes,  
et tiaras tinctas in capitibus eorum,  
formam ducum omnium,  
similitudinem filiorum Babylonis,  
terræque Chaldæorum, in qua orti sunt,  

<span id="016">16</span> insanivit super eos concupiscentia oculorum
suorum,  
et misit nuntios ad eos in Chaldæam.  

<span id="017">17</span> Cumque venissent ad eam filii Babylonis ad
cubile mammarum,  
polluerunt eam stupris suis:  
et polluta est ab eis,  
et saturata est anima ejus ab illis.  

<span id="018">18</span> Denudavit quoque fornicationes suas,  
et discooperuit ignominiam suam:  
et recessit anima mea ab ea,  
sicut recesserat anima mea a sorore ejus:  

<span id="019">19</span> multiplicavit enim fornicationes suas,  
recordans dies adolescentiæ suæ,  
quibus fornicata est in terra Ægypti.  

<span id="020">20</span> Et insanivit libidine super concubitum eorum,  
quorum carnes sunt ut carnes asinorum,  
et sicut fluxus equorum fluxus eorum.  

<span id="021">21</span> Et visitasti scelus adolescentiæ tuæ,  
quando subacta sunt in Ægypto ubera tua,  
et confractæ sunt mammæ pubertatis tuæ.\]  

<span id="022">22</span> \[Propterea, Ooliba, hæc dicit Dominus Deus:  
Ecce ego suscitabo omnes amatores tuos contra te,  
de quibus satiata est anima tua,  
et congregabo eos adversum te in circuitu:  

<span id="023">23</span> filios Babylonis, et universos Chaldæos,  
nobiles, tyrannosque, et principes,  
omnes filios Assyriorum,  
juvenes forma egregia,  
duces et magistratus universos,  
principes principum, et nominatos ascensores equorum:  

<span id="024">24</span> et venient super te instructi curru et rota,  
multitudo populorum:  
lorica, et clypeo, et galea armabuntur contra te undique:  
et dabo coram eis judicium,  
et judicabunt te judiciis suis.  

<span id="025">25</span> Et ponam zelum meum in te,  
quem exercent tecum in furore:  
nasum tuum et aures tuas præcident,  
et quæ remanserint, gladio concident.  
Ipsi filios tuos et filias tuas capient,  
et novissimum tuum devorabitur igni:  

<span id="026">26</span> et denudabunt te vestimentis tuis,  
et tollent vasa gloriæ tuæ.  

<span id="027">27</span> Et requiescere faciam scelus tuum de te,  
et fornicationem tuam de terra Ægypti:  
nec levabis oculos tuos ad eos,  
et Ægypti non recordaberis amplius.\]  

<span id="028">28</span> \[Quia hæc dicit Dominus Deus:  
Ecce ego tradam te in manus eorum quos odisti,  
in manus de quibus satiata est anima tua.  

<span id="029">29</span> Et agent tecum in odio,  
et tollent omnes labores tuos,  
et dimittent te nudam et ignominia plenam:  
et revelabitur ignominia fornicationum tuarum,  
scelus tuum, et fornicationes tuæ.  

<span id="030">30</span> Fecerunt hæc tibi,  
quia fornicata es post gentes  
inter quas polluta es in idolis earum.  

<span id="031">31</span> In via sororis tuæ ambulasti,  
et dabo calicem ejus in manu tua.  

<span id="032">32</span> Hæc dicit Dominus Deus:  
Calicem sororis tuæ bibes profundum et latum:  
eris in derisum et in subsannationem quæ est capacissima.  

<span id="033">33</span> Ebrietate et dolore repleberis:  
calice mœroris et tristitiæ,  
calice sororis tuæ Samariæ.  

<span id="034">34</span> Et bibes illum, et epotabis usque ad fæces:  
et fragmenta ejus devorabis,  
et ubera tua lacerabis,  
quia ego locutus sum, ait Dominus Deus.  

<span id="035">35</span> Propterea hæc dicit Dominus Deus:  
Quia oblita es mei,  
et projecisti me post corpus tuum,  
tu quoque porta scelus tuum et fornicationes tuas.\]  

<span id="036">36</span> Et ait Dominus ad me, dicens: \[Fili hominis,
numquid judicas Oollam et Oolibam,  
et annuntias eis scelera earum?  

<span id="037">37</span> Quia adulteratæ sunt, et sanguis in manibus
earum,  
et cum idolis suis fornicatæ sunt:  
insuper et filios suos quos genuerunt mihi,  
obtulerunt eis ad devorandum.  

<span id="038">38</span> Sed et hoc fecerunt mihi:  
polluerunt sanctuarium meum in die illa,  
et sabbata mea profanaverunt.  

<span id="039">39</span> Cumque immolarent filios suos idolis suis,  
et ingrederentur sanctuarium meum in die illa ut polluerent illud,  
etiam hæc fecerunt in medio domus meæ.  

<span id="040">40</span> Miserunt ad viros venientes de longe,  
ad quos nuntium miserant:  
itaque ecce venerunt quibus te lavisti,  
et circumlinisti stibio oculos tuos,  
et ornata es mundo muliebri.  

<span id="041">41</span> Sedisti in lecto pulcherrimo,  
et mensa ornata est ante te:  
thymiama meum et unguentum meum posuisti super eam.  

<span id="042">42</span> Et vox multitudinis exsultantis erat in ea:  
et in viris, qui de multitudine hominum adducebantur,  
et veniebant de deserto,  
posuerunt armillas in manibus eorum,  
et coronas speciosas in capitibus eorum.  

<span id="043">43</span> Et dixi ei, quæ attrita est in adulteriis:  
Nunc fornicabitur in fornicatione sua etiam hæc.  

<span id="044">44</span> Et ingressi sunt ad eam quasi ad mulierem
meretricem:  
sic ingrediebantur ad Oollam et Oolibam, mulieres nefarias.  

<span id="045">45</span> Viri ergo justi sunt:  
hi judicabunt eas judicio adulterarum,  
et judicio effundentium sanguinem:  
quia adulteræ sunt,  
et sanguis in manibus earum.  

<span id="046">46</span> Hæc enim dicit Dominus Deus:  
Adduc ad eas multitudinem,  
et trade eas in tumultum et in rapinam.  

<span id="047">47</span> Et lapidentur lapidibus populorum,  
et confodiantur gladiis eorum:  
filios et filias earum interficient,  
et domos earum igne succendent.  

<span id="048">48</span> Et auferam scelus de terra,  
et discent omnes mulieres ne faciant secundum scelus earum.  

<span id="049">49</span> Et dabunt scelus vestrum super vos,  
et peccata idolorum vestrorum portabitis:  
et scietis quia ego Dominus Deus.\]

------------------------------------------------------------------------

[Next: Ezekiel Chapter 24](eze024.md)
