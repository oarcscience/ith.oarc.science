[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa070)  [KJV](../kjv/psa070)  [Sep](../sep/psa070.md) 
[Tan](../tan/psa070.md)   
  
[Psalms Index](psa.md)  
  [Previous](psa069)  [Next](psa071.md) 

------------------------------------------------------------------------

### Vulgate (Latin): Psalms Chapter 70

<span id="001">1</span> Psalmus David, filiorum Jonadab, et priorum
captivorum. \[In te, Domine, speravi; non confundar in æternum.  

<span id="002">2</span> In justitia tua libera me, et eripe me:  
inclina ad me aurem tuam, et salva me.  

<span id="003">3</span> Esto mihi in Deum protectorem,  
et in locum munitum, ut salvum me facias:  
quoniam firmamentum meum et refugium meum es tu.  

<span id="004">4</span> Deus meus, eripe me de manu peccatoris,  
et de manu contra legem agentis, et iniqui:  

<span id="005">5</span> quoniam tu es patientia mea, Domine;  
Domine, spes mea a juventute mea.  

<span id="006">6</span> In te confirmatus sum ex utero;  
de ventre matris meæ tu es protector meus;  
in te cantatio mea semper.  

<span id="007">7</span> Tamquam prodigium factus sum multis;  
et tu adjutor fortis.  

<span id="008">8</span> Repleatur os meum laude,  
ut cantem gloriam tuam,  
tota die magnitudinem tuam.  

<span id="009">9</span> Ne projicias me in tempore senectutis;  
cum defecerit virtus mea, ne derelinquas me.  

<span id="010">10</span> Quia dixerunt inimici mei mihi,  
et qui custodiebant animam meam consilium fecerunt in unum,  

<span id="011">11</span> dicentes: Deus dereliquit eum:  
persequimini et comprehendite eum,  
quia non est qui eripiat.  

<span id="012">12</span> Deus, ne elongeris a me;  
Deus meus, in auxilium meum respice.  

<span id="013">13</span> Confundantur et deficiant detrahentes animæ
meæ;  
operiantur confusione et pudore qui quærunt mala mihi.  

<span id="014">14</span> Ego autem semper sperabo,  
et adjiciam super omnem laudem tuam.  

<span id="015">15</span> Os meum annuntiabit justitiam tuam,  
tota die salutare tuum.  
Quoniam non cognovi litteraturam,  

<span id="016">16</span> introibo in potentias Domini;  
Domine, memorabor justitiæ tuæ solius.  

<span id="017">17</span> Deus, docuisti me a juventute mea;  
et usque nunc pronuntiabo mirabilia tua.  

<span id="018">18</span> Et usque in senectam et senium,  
Deus, ne derelinquas me,  
donec annuntiem brachium tuum generationi omni quæ ventura est,  
potentiam tuam,

<span id="019">19</span> et justitiam tuam, Deus, usque in altissima;  
quæ fecisti magnalia, Deus: quis similis tibi?  

<span id="020">20</span> Quantas ostendisti mihi tribulationes multas et
malas!  
et conversus vivificasti me,  
et de abyssis terræ iterum reduxisti me.  

<span id="021">21</span> Multiplicasti magnificentiam tuam;  
et conversus consolatus es me.  

<span id="022">22</span> Nam et ego confitebor tibi in vasis psalmi
veritatem tuam, Deus;  
psallam tibi in cithara, sanctus Israël.  

<span id="023">23</span> Exsultabunt labia mea cum cantavero tibi;  
et anima mea quam redemisti.  

<span id="024">24</span> Sed et lingua mea tota die meditabitur
justitiam tuam,  
cum confusi et reveriti fuerint qui quærunt mala mihi.\]

------------------------------------------------------------------------

[Next: Psalms Chapter 71](psa071.md)
