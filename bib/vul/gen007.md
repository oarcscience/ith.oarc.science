[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen007)  [KJV](../kjv/gen007)  [Sep](../sep/gen007.md) 
[Tan](../tan/gen007.md)   
  
[Genesis Index](gen.md)  
  [Previous](gen006)  [Next](gen008.md) 

------------------------------------------------------------------------

### Vulgate (Latin): Genesis Chapter 7

<span id="001">1</span> Dixitque Dominus ad eum: Ingredere tu et omnis
domus tua in arcam: te enim vidi justum coram me in generatione hac.

<span id="002">2</span> Ex omnibus animantibus mundis tolle septena et
septena, masculum et feminam: de animantibus vero immundis duo et duo,
masculum et feminam.

<span id="003">3</span> Sed et de volatilibus cæli septena et septena,
masculum et feminam: ut salvetur semen super faciem universæ terræ.

<span id="004">4</span> Adhuc enim, et post dies septem ego pluam super
terram quadraginta diebus et quadraginta noctibus: et delebo omnem
substantiam, quam feci, de superficie terræ.

<span id="005">5</span> Fecit ergo Noë omnia quæ mandaverat ei Dominus.

<span id="006">6</span> Eratque sexcentorum annorum quando diluvii aquæ
inundaverunt super terram.

<span id="007">7</span> Et ingressus est Noë et filii ejus, uxor ejus et
uxores filiorum ejus cum eo in arcam propter aquas diluvii.

<span id="008">8</span> De animantibus quoque mundis et immundis, et de
volucribus, et ex omni quod movetur super terram,

<span id="009">9</span> duo et duo ingressa sunt ad Noë in arcam,
masculus et femina, sicut præceperat Dominus Noë.

<span id="010">10</span> Cumque transissent septem dies, aquæ diluvii
inundaverunt super terram.

<span id="011">11</span> Anno sexcentesimo vitæ Noë, mense secundo,
septimodecimo die mensis, rupti sunt omnes fontes abyssi magnæ, et
cataractæ cæli apertæ sunt:

<span id="012">12</span> et facta est pluvia super terram quadraginta
diebus et quadraginta noctibus.

<span id="013">13</span> In articulo diei illius ingressus est Noë, et
Sem, et Cham, et Japheth filii ejus; uxor illius, et tres uxores
filiorum ejus cum eis in arcam:

<span id="014">14</span> ipsi et omne animal secundum genus suum,
universaque jumenta in genere suo, et omne quod movetur super terram in
genere suo, cunctumque volatile secundum genus suum, universæ aves,
omnesque volucres,

<span id="015">15</span> ingressæ sunt ad Noë in arcam, bina et bina ex
omni carne, in qua erat spiritus vitæ.

<span id="016">16</span> Et quæ ingressa sunt, masculus et femina ex
omni carne introierunt, sicut præceperat ei Deus: et inclusit eum
Dominus deforis.  

<span id="017">17</span> Factumque est diluvium quadraginta diebus super
terram: et multiplicatæ sunt aquæ, et elevaverunt arcam in sublime a
terra.

<span id="018">18</span> Vehementer enim inundaverunt, et omnia
repleverunt in superficie terræ: porro arca ferebatur super aquas.

<span id="019">19</span> Et aquæ prævaluerunt nimis super terram:
opertique sunt omnes montes excelsi sub universo cælo.

<span id="020">20</span> Quindecim cubitis altior fuit aqua super
montes, quos operuerat.

<span id="021">21</span> Consumptaque est omnis caro quæ movebatur super
terram, volucrum, animantium, bestiarum, omniumque reptilium, quæ
reptant super terram: universi homines,

<span id="022">22</span> et cuncta, in quibus spiraculum vitæ est in
terra, mortua sunt.

<span id="023">23</span> Et delevit omnem substantiam quæ erat super
terram, ab homine usque ad pecus, tam reptile quam volucres cæli: et
deleta sunt de terra. Remansit autem solus Noë, et qui cum eo erant in
arca.

<span id="024">24</span> Obtinueruntque aquæ terram centum quinquaginta
diebus.

------------------------------------------------------------------------

[Next: Genesis Chapter 8](gen008.md)
