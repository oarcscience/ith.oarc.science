[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2003)  [KJV](../kjv/sa2003)  [Sep](../sep/sa2003.md) 
[Tan](../tan/sa2003.md)   
  
[2 Samuel Index](sa2.md)  
  [Previous](sa2002)  [Next](sa2004.md) 

------------------------------------------------------------------------

### Vulgate (Latin): 2 Samuel Chapter 3

<span id="001">1</span> Facta est ergo longa concertatio inter domum
Saul et inter domum David: David proficiscens, et semper seipso
robustior, domus autem Saul decrescens quotidie.

<span id="002">2</span> Natique sunt filii David in Hebron: fuitque
primogenitus ejus Amnon, de Achinoam Jezraëlitide.

<span id="003">3</span> Et post eum Cheleab, de Abigail uxore Nabal
Carmeli: porro tertius Absalom, filius Maacha filiæ Tholmai regis
Gessur.

<span id="004">4</span> Quartus autem Adonias, filius Haggith: et
quintus Saphathia, filius Abital.

<span id="005">5</span> Sextus quoque Jethraam, de Egla uxore David: hi
nati sunt David in Hebron.

<span id="006">6</span> Cum ergo esset prælium inter domum Saul et domum
David, Abner filius Ner regebat domum Saul.  

<span id="007">7</span> Fuerat autem Sauli concubina nomine Respha,
filia Aja. Dixitque Isboseth ad Abner:

<span id="008">8</span> Quare ingressus es ad concubinam patris mei? Qui
iratus nimis propter verba Isboseth, ait: Numquid caput canis ego sum
adversum Judam hodie, qui fecerim misericordiam super domum Saul patris
tui, et super fratres et proximos ejus, et non tradidi te in manus
David, et tu requisisti in me quod argueres pro muliere hodie?

<span id="009">9</span> Hæc faciat Deus Abner, et hæc addat ei, nisi
quomodo juravit Dominus David, sic faciam cum eo,

<span id="010">10</span> ut transferatur regnum de domo Saul, et
elevetur thronus David super Israël et super Judam, a Dan usque
Bersabee.

<span id="011">11</span> Et non potuit respondere ei quidquam, quia
metuebat illum.

<span id="012">12</span> Misit ergo Abner nuntios ad David pro se
dicentes: Cujus est terra? et ut loquerentur: Fac mecum amicitias, et
erit manus mea tecum, et reducam ad te universum Israël.

<span id="013">13</span> Qui ait: Optime: ego faciam tecum amicitias:
sed unam rem peto a te, dicens: Non videbis faciem meam antequam
adduxeris Michol filiam Saul: et sic venies, et videbis me.

<span id="014">14</span> Misit autem David nuntios ad Isboseth filium
Saul, dicens: Redde uxorem meam Michol, quam despondi mihi centum
præputiis Philisthiim.

<span id="015">15</span> Misit ergo Isboseth, et tulit eam a viro suo
Phaltiel filio Lais.

<span id="016">16</span> Sequebaturque eam vir suus, plorans usque
Bahurim: et dixit ad eum Abner: Vade, et revertere. Qui reversus est.

<span id="017">17</span> Sermonem quoque intulit Abner ad seniores
Israël, dicens: Tam heri quam nudiustertius quærebatis David ut regnaret
super vos.

<span id="018">18</span> Nunc ergo facite: quoniam Dominus locutus est
ad David, dicens: In manu servi mei David salvabo populum meum Israël de
manu Philisthiim, et omnium inimicorum ejus.

<span id="019">19</span> Locutus est autem Abner etiam ad Benjamin. Et
abiit ut loqueretur ad David in Hebron omnia quæ placuerant Israëli et
universo Benjamin.

<span id="020">20</span> Venitque ad David in Hebron cum viginti viris:
et fecit David Abner, et viris ejus qui venerant cum eo, convivium.

<span id="021">21</span> Et dixit Abner ad David: Surgam, ut congregem
ad te dominum meum regem omnem Israël, et ineam tecum fœdus, et imperes
omnibus, sicut desiderat anima tua. Cum ergo deduxisset David Abner, et
ille isset in pace,

<span id="022">22</span> statim pueri David et Joab venerunt, cæsis
latronibus, cum præda magna nimis: Abner autem non erat cum David in
Hebron, quia jam dimiserat eum, et profectus fuerat in pace.

<span id="023">23</span> Et Joab, et omnis exercitus qui erat cum eo,
postea venerunt: nuntiatum est itaque Joab a narrantibus: Venit Abner
filius Ner ad regem, et dimisit eum, et abiit in pace.  

<span id="024">24</span> Et ingressus est Joab ad regem, et ait: Quid
fecisti? Ecce venit Abner ad te: quare dimisisti eum, et abiit et
recessit?

<span id="025">25</span> ignoras Abner filium Ner, quoniam ad hoc venit
ad te ut deciperet te, et sciret exitum tuum et introitum tuum, et
nosset omnia quæ agis?

<span id="026">26</span> Egressus itaque Joab a David, misit nuntios
post Abner, et reduxit eum a cisterna Sira, ignorante David.

<span id="027">27</span> Cumque rediisset Abner in Hebron, seorsum
adduxit eum Joab ad medium portæ ut loqueretur ei, in dolo: et percussit
illum ibi in inguine, et mortuus est in ultionem sanguinis Asaël fratris
ejus.

<span id="028">28</span> Quod cum audisset David rem jam gestam, ait:
Mundus ego sum, et regnum meum apud Dominum usque in sempiternum, a
sanguine Abner filii Ner:

<span id="029">29</span> et veniat super caput Joab, et super omnem
domum patris ejus: nec deficiat de domo Joab fluxum seminis sustinens,
et leprosus, et tenens fusum, et cadens gladio, et indigens pane.

<span id="030">30</span> Igitur Joab et Abisai frater ejus interfecerunt
Abner, eo quod occidisset Asaël fratrem eorum in Gabaon in prælio.  

<span id="031">31</span> Dixit autem David ad Joab, et ad omnem populum
qui erat cum eo: Scindite vestimenta vestra, et accingimini saccis, et
plangite ante exequias Abner. Porro rex David sequebatur feretrum.

<span id="032">32</span> Cumque sepelissent Abner in Hebron, levavit rex
David vocem suam, et flevit super tumulum Abner: flevit autem et omnis
populus.

<span id="033">33</span> Plangensque rex, et lugens Abner, ait:
\[Nequaquam ut mori solent ignavi, mortuus est Abner.  

<span id="034">34</span> Manus tuæ ligatæ non sunt,  
et pedes tui non sunt compedibus aggravati:  
sed sicut solent cadere coram filiis iniquitatis, sic corruisti.\]
Congeminansque omnis populus flevit super eum.

<span id="035">35</span> Cumque venisset universa multitudo cibum capere
cum David, clara adhuc die juravit David, dicens: Hæc faciat mihi Deus,
et hæc addat, si ante occasum solis gustavero panem vel aliud quidquam.

<span id="036">36</span> Omnisque populus audivit, et placuerunt eis
cuncta quæ fecit rex in conspectu totius populi.

<span id="037">37</span> Et cognovit omne vulgus et universus Israël in
die illa, quoniam non actum fuisset a rege ut occideretur Abner filius
Ner.

<span id="038">38</span> Dixit quoque rex ad servos suos: Num ignoratis
quoniam princeps et maximus cecidit hodie in Israël?

<span id="039">39</span> Ego autem adhuc delicatus, et unctus rex: porro
viri isti filii Sarviæ duri sunt mihi: retribuat Dominus facienti malum
juxta malitiam suam.

------------------------------------------------------------------------

[Next: 2 Samuel Chapter 4](sa2004.md)
