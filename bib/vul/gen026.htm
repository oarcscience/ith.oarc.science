<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 26</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen026.htm">Polyglot</A>&nbsp;
<A HREF="../kjv/gen026.htm">KJV</A>&nbsp;
<A HREF="../sep/gen026.htm">Sep</A>&nbsp;
<A HREF="../tan/gen026.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen025.htm">Previous</A>&nbsp;
<A HREF="gen027.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 26</H3><P><a name="001">1</A>&nbsp;Orta autem fame super terram post eam sterilitatem, qu&#230; acciderat in diebus Abraham, abiit Isaac ad Abimelech regem Pal&#230;stinorum in Gerara.</P>
<P><a name="002">2</A>&nbsp;Apparuitque ei Dominus, et ait: Ne descendas in &#198;gyptum, sed quiesce in terra quam dixero tibi,</P>
<P><a name="003">3</A>&nbsp;et peregrinare in ea: eroque tecum, et benedicam tibi: tibi enim et semini tuo dabo universas regiones has, complens juramentum quod spopondi Abraham patri tuo.</P>
<P><a name="004">4</A>&nbsp;Et multiplicabo semen tuum sicut stellas c&#230;li: daboque posteris tuis universas regiones has: et benedicentur in semine tuo omnes gentes terr&#230;,</P>
<P><a name="005">5</A>&nbsp;eo quod obedierit Abraham voci me&#230;, et custodierit pr&#230;cepta et mandata mea, et c&#230;remonias legesque servaverit.</P>
<P><a name="006">6</A>&nbsp;Mansit itaque Isaac in Geraris.<BR>
</P>
<P><a name="007">7</A>&nbsp;Qui cum interrogaretur a viris loci illius super uxore sua, respondit: Soror mea est: timuerat enim confiteri quod sibi esset sociata conjugio, reputans ne forte interficerent eum propter illius pulchritudinem.</P>
<P><a name="008">8</A>&nbsp;Cumque pertransissent dies plurimi, et ibidem moraretur, prospiciens Abimelech rex Pal&#230;stinorum per fenestram, vidit eum jocantem cum Rebecca uxore sua.</P>
<P><a name="009">9</A>&nbsp;Et accersito eo, ait: Perspicuum est quod uxor tua sit: cur mentitus es eam sororem tuam esse? Respondit: Timui ne morerer propter eam.</P>
<P><a name="010">10</A>&nbsp;Dixitque Abimelech: Quare imposuisti nobis? potuit coire quispiam de populo cum uxore tua, et induxeras super nos grande peccatum. Pr&#230;cepitque omni populo, dicens:</P>
<P><a name="011">11</A>&nbsp;Qui tetigerit hominis hujus uxorem, morte morietur.<BR>
</P>
<P><a name="012">12</A>&nbsp;Sevit autem Isaac in terra illa, et invenit in ipso anno centuplum: benedixitque ei Dominus.</P>
<P><a name="013">13</A>&nbsp;Et locupletatus est homo, et ibat proficiens atque succrescens, donec magnus vehementer effectus est:</P>
<P><a name="014">14</A>&nbsp;habuit quoque possessiones ovium et armentorum, et famili&#230; plurimum. Ob hoc invidentes ei Pal&#230;stini,</P>
<P><a name="015">15</A>&nbsp;omnes puteos, quos foderant servi patris illius Abraham, illo tempore obstruxerunt, implentes humo:</P>
<P><a name="016">16</A>&nbsp;in tantum, ut ipse Abimelech diceret ad Isaac: Recede a nobis, quoniam potentior nobis factus es valde.</P>
<P><a name="017">17</A>&nbsp;Et ille discedens, ut veniret ad torrentem Gerar&#230;, habitaretque ibi,</P>
<P><a name="018">18</A>&nbsp;rursum fodit alios puteos, quos foderant servi patris sui Abraham, et quos, illo mortuo, olim obstruxerant Philisthiim: appellavitque eos eisdem nominibus quibus ante pater vocaverat.</P>
<P><a name="019">19</A>&nbsp;Foderuntque in torrente, et repererunt aquam vivam.</P>
<P><a name="020">20</A>&nbsp;Sed et ibi jurgium fuit pastorum Gerar&#230; adversus pastores Isaac, dicentium: Nostra est aqua, quam ob rem nomen putei ex eo, quod acciderat, vocavit Calumniam.</P>
<P><a name="021">21</A>&nbsp;Foderunt autem et alium: et pro illo quoque rixati sunt, appellavitque eum Inimicitias.</P>
<P><a name="022">22</A>&nbsp;Profectus inde fodit alium puteum, pro quo non contenderunt: itaque vocavit nomen ejus Latitudo, dicens: Nunc dilatavit nos Dominus, et fecit crescere super terram.<BR>
</P>
<P><a name="023">23</A>&nbsp;Ascendit autem ex illo loco in Bersabee,</P>
<P><a name="024">24</A>&nbsp;ubi apparuit ei Dominus in ipsa nocte, dicens: Ego sum Deus Abraham patris tui: noli timere, quia ego tecum sum: benedicam tibi, et multiplicabo semen tuum propter servum meum Abraham.</P>
<P><a name="025">25</A>&nbsp;Itaque &#230;dificavit ibi altare: et invocato nomine Domini, extendit tabernaculum, pr&#230;cepitque servis suis ut foderunt puteum.</P>
<P><a name="026">26</A>&nbsp;Ad quem locum cum venissent de Geraris Abimelech, et Ochozath amicus illius, et Phicol dux militum,</P>
<P><a name="027">27</A>&nbsp;locutus est eis Isaac: Quid venistis ad me, hominem quem odistis, et expulistis a vobis?</P>
<P><a name="028">28</A>&nbsp;Qui responderunt: Vidimus tecum esse Dominum, et idcirco nos diximus: Sit juramentum inter nos, et ineamus f&#156;dus,</P>
<P><a name="029">29</A>&nbsp;ut non facias nobis quidquam mali, sicut et nos nihil tuorum attigimus, nec fecimus quod te l&#230;deret: sed cum pace dimisimus auctum benedictione Domini.</P>
<P><a name="030">30</A>&nbsp;Fecit ergo eis convivium, et post cibum et potum</P>
<P><a name="031">31</A>&nbsp;surgentes mane, juraverunt sibi mutuo: dimisitque eos Isaac pacifice in locum suum.</P>
<P><a name="032">32</A>&nbsp;Ecce autem venerunt in ipso die servi Isaac annuntiantes ei de puteo, quem foderant, atque dicentes: Invenimus aquam.</P>
<P><a name="033">33</A>&nbsp;Unde appellavit eum Abundantiam: et nomen urbi impositum est Bersabee, usque in pr&#230;sentem diem.</P>
<P><a name="034">34</A>&nbsp;Esau vero quadragenarius duxit uxores, Judith filiam Beeri Heth&#230;i, et Basemath filiam Elon ejusdem loci:</P>
<P><a name="035">35</A>&nbsp;qu&#230; amb&#230; offenderant animum Isaac et Rebecc&#230;.</P>
<P><HR>
<CENTER>
<A HREF="gen027.htm">Next: Genesis Chapter 27</A></CENTER>
</BODY>
</HTML>
