[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu010)  [KJV](../kjv/deu010)  [Sep](../sep/deu010.md) 
[Tan](../tan/deu010.md)   
  
[Deuteronomy Index](deu.md)  
  [Previous](deu009)  [Next](deu011.md) 

------------------------------------------------------------------------

### Vulgate (Latin): Deuteronomy Chapter 10

<span id="001">1</span> In tempore illo dixit Dominus ad me: Dola tibi
duas tabulas lapideas, sicut priores fuerunt, et ascende ad me in
montem: faciesque arcam ligneam,

<span id="002">2</span> et scribam in tabulis verba quæ fuerunt in his
qui ante confregisti: ponesque eas in arca.

<span id="003">3</span> Feci igitur arcam de lignis setim. Cumque
dolassem duas tabulas lapideas instar priorum, ascendi in montem, habens
eas in manibus.

<span id="004">4</span> Scripsitque in tabulis, juxta id quod prius
scripserat, verba decem, quæ locutus est Dominus ad vos in monte de
medio ignis, quando populus congregatus est: et dedit eas mihi.

<span id="005">5</span> Reversusque de monte, descendi, et posui tabulas
in arcam, quam feceram, quæ hucusque ibi sunt, sicut mihi præcepit
Dominus.

<span id="006">6</span> Filii autem Israël moverunt castra ex Beroth
filiorum Jacan in Mosera, ubi Aaron mortuus ac sepultus est, pro quo
sacerdotio functus est Eleazar filius ejus.

<span id="007">7</span> Inde venerunt in Gadgad: de quo loco profecti,
castrametati sunt in Jetebatha, in terra aquarum atque torrentium.  

<span id="008">8</span> Eo tempore separavit tribum Levi, ut portaret
arcam fœderis Domini, et staret coram eo in ministerio, ac benediceret
in nomine illius usque in præsentem diem.

<span id="009">9</span> Quam ob rem non habuit Levi partem, neque
possessionem cum fratribus suis: quia ipse Dominus possessio ejus est,
sicut promisit ei Dominus Deus tuus.

<span id="010">10</span> Ego autem steti in monte, sicut prius,
quadraginta diebus ac noctibus: exaudivitque me Dominus etiam hac vice,
et te perdere noluit.

<span id="011">11</span> Dixitque mihi: Vade, et præcede populum, ut
ingrediatur, et possideat terram, quam juravi patribus eorum ut traderem
eis.  

<span id="012">12</span> Et nunc Israël, quid Dominus Deus tuus petit a
te, nisi ut timeas Dominum Deum tuum, et ambules in viis ejus, et
diligas eum, ac servias Domino Deo tuo in toto corde tuo, et in tota
anima tua:

<span id="013">13</span> custodiasque mandata Domini, et cæremonias
ejus, quas ego hodie præcipio tibi, ut bene sit tibi?

<span id="014">14</span> En Domini Dei tui cælum est, et cælum cæli,
terra, et omnia quæ in ea sunt:

<span id="015">15</span> et tamen patribus tuis conglutinatus est
Dominus, et amavit eos, elegitque semen eorum post eos, id est, vos, de
cunctis gentibus, sicut hodie comprobatur.

<span id="016">16</span> Circumcidite igitur præputium cordis vestri, et
cervicem vestram ne induretis amplius:

<span id="017">17</span> quia Dominus Deus vester ipse est Deus deorum,
et Dominus dominantium, Deus magnus, et potens, et terribilis, qui
personam non accipit, nec munera.

<span id="018">18</span> Facit judicium pupillo et viduæ; amat
peregrinum, et dat ei victum atque vestitum.

<span id="019">19</span> Et vos ergo amate peregrinos, quia et ipsi
fuistis advenæ in terra Ægypti.

<span id="020">20</span> Dominum Deum tuum timebis, et ei soli servies:
ipsi adhærebis, jurabisque in nomine illius.

<span id="021">21</span> Ipse est laus tua, et Deus tuus, qui fecit tibi
hæc magnalia et terribilia, quæ viderunt oculi tui.

<span id="022">22</span> In septuaginta animabus descenderunt patres tui
in Ægyptum, et ecce nunc multiplicavit te Dominus Deus tuus sicut astra
cæli.

------------------------------------------------------------------------

[Next: Deuteronomy Chapter 11](deu011.md)
