[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act025)  [GNT](../gnt/act025.md) 
[KJV](../kjv/act025.md)   
  
[Acts Index](act.md)  
  [Previous](act024)  [Next](act026.md) 

------------------------------------------------------------------------

### Vulgate (Latin): Acts Chapter 25

<span id="001">1</span> Festus ergo cum venisset in provinciam, post
triduum ascendit Jerosolymam a Cæsarea.

<span id="002">2</span> Adieruntque eum principes sacerdotum et primi
Judæorum adversus Paulum: et rogabant eum,

<span id="003">3</span> postulantes gratiam adversus eum, ut juberet
perduci eum in Jerusalem, insidias tendentes ut interficerent eum in
via.

<span id="004">4</span> Festus autem respondit servari Paulum in
Cæsarea: se autem maturius profecturum.

<span id="005">5</span> Qui ergo in vobis, ait, potentes sunt,
descendentes simul, si quod est in viro crimen, accusent eum.

<span id="006">6</span> Demoratus autem inter eos dies non amplius quam
octo aut decem, descendit Cæsaream, et altera die sedit pro tribunali,
et jussit Paulum adduci.

<span id="007">7</span> Qui cum perductus esset, circumsteterunt eum,
qui ab Jerosolyma descenderant Judæi, multas et graves causas
objicientes, quas non poterant probare:

<span id="008">8</span> Paulo rationem reddente: Quoniam neque in legem
Judæorum, neque in templum, neque in Cæsarem quidquam peccavi.

<span id="009">9</span> Festus autem volens gratiam præstare Judæis,
respondens Paulo, dixit: Vis Jerosolymam ascendere, et ibi de his
judicari apud me?

<span id="010">10</span> Dixit autem Paulus: Ad tribunal Cæsaris sto:
ibi me oportet judicari: Judæis non nocui, sicut tu melius nosti.

<span id="011">11</span> Si enim nocui, aut dignum morte aliquid feci,
non recuso mori: si vero nihil est eorum quæ hi accusant me, nemo potest
me illis donare. Cæsarem appello.

<span id="012">12</span> Tunc Festus cum concilio locutus, respondit:
Cæsarem appellasti? ad Cæsarem ibis.  

<span id="013">13</span> Et cum dies aliquot transacti essent, Agrippa
rex et Bernice descenderunt Cæsaream ad salutandum Festum.

<span id="014">14</span> Et cum dies plures ibi demorarentur, Festus
regi indicavit de Paulo, dicens: Vir quidam est derelictus a Felice
vinctus,

<span id="015">15</span> de quo cum essem Jerosolymis, adierunt me
principes sacerdotum et seniores Judæorum, postulantes adversus illum
damnationem.

<span id="016">16</span> Ad quos respondi: Quia non est Romanis
consuetudo damnare aliquem hominem priusquam is qui accusatur præsentes
habeat accusatores, locumque defendendi accipiat ad abluenda crimina.

<span id="017">17</span> Cum ergo huc convenissent sine ulla dilatione,
sequenti die sedens pro tribunali, jussi adduci virum.

<span id="018">18</span> De quo, cum stetissent accusatores, nullam
causam deferebant, de quibus ego suspicabar malum.

<span id="019">19</span> Quæstiones vero quasdam de sua superstitione
habebant adversus eum, et de quodam Jesu defuncto, quem affirmabat
Paulus vivere.

<span id="020">20</span> Hæsitans autem ego de hujusmodi quæstione,
dicebam si vellet ire Jerosolymam, et ibi judicari de istis.

<span id="021">21</span> Paulo autem appellante ut servaretur ad Augusti
cognitionem, jussi servari eum, donec mittam eum ad Cæsarem.

<span id="022">22</span> Agrippa autem dixit ad Festum: Volebam et ipse
hominem audire. Cras, inquit, audies eum.

<span id="023">23</span> Altera autem die cum venisset Agrippa et
Bernice cum multa ambitione, et introissent in auditorium cum tribunis
et viris principalibus civitatis, jubente Festo, adductus est Paulus.

<span id="024">24</span> Et dicit Festus: Agrippa rex, et omnes qui
simul adestis nobiscum viri, videtis hunc de quo omnis multitudo
Judæorum interpellavit me Jerosolymis, petentes et acclamantes non
oportere eum vivere amplius.

<span id="025">25</span> Ego vere comperi nihil dignum morte eum
admisisse. Ipso autem hoc appellante ad Augustum, judicavi mittere.

<span id="026">26</span> De quo quid certum scribam domino, non habeo.
Propter quod produxi eum ad vos, et maxime ad te, rex Agrippa, ut
interrogatione facta habeam quid scribam.

<span id="027">27</span> Sine ratione enim mihi videtur mittere vinctum,
et causas ejus non significare.

------------------------------------------------------------------------

[Next: Acts Chapter 26](act026.md)
