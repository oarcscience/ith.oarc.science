[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/heb010)  [GNT](../gnt/heb010.md) 
[KJV](../kjv/heb010.md)   
  
[Hebrews Index](heb.md)  
  [Previous](heb009)  [Next](heb011.md) 

------------------------------------------------------------------------

### Vulgate (Latin): Hebrews Chapter 10

<span id="001">1</span> Umbram enim habens lex futurorum bonorum, non
ipsam imaginem rerum: per singulos annos, eisdem ipsis hostiis quas
offerunt indesinenter, numquam potest accedentes perfectos facere:

<span id="002">2</span> alioquin cessassent offerri: ideo quod nullam
haberent ultra conscientiam peccati, cultores semel mundati:

<span id="003">3</span> sed in ipsis commemoratio peccatorum per
singulos annos fit.

<span id="004">4</span> Impossibile enim est sanguine taurorum et
hircorum auferri peccata.

<span id="005">5</span> Ideo ingrediens mundum dicit: Hostiam et
oblationem noluisti: corpus autem aptasti mihi:

<span id="006">6</span> holocautomata pro peccato non tibi placuerunt.

<span id="007">7</span> Tunc dixi: Ecce venio: in capite libri scriptum
est de me: Ut faciam, Deus, voluntatem tuam.

<span id="008">8</span> Superius dicens: Quia hostias, et oblationes, et
holocautomata pro peccato noluisti, nec placita sunt tibi, quæ secundum
legem offeruntur,

<span id="009">9</span> tunc dixi: Ecce venio, ut faciam, Deus,
voluntatem tuam: aufert primum, ut sequens statuat.

<span id="010">10</span> In qua voluntate sanctificati sumus per
oblationem corporis Jesu Christi semel.

<span id="011">11</span> Et omnis quidem sacerdos præsto est quotidie
ministrans, et easdem sæpe offerens hostias, quæ numquam possunt auferre
peccata:

<span id="012">12</span> hic autem unam pro peccatis offerens hostiam,
in sempiternum sedet in dextera Dei,

<span id="013">13</span> de cetero exspectans donec ponantur inimici
ejus scabellum pedum ejus.

<span id="014">14</span> Una enim oblatione, consummavit in sempiternum
sanctificatos.

<span id="015">15</span> Contestatur autem nos et Spiritus Sanctus.
Postquam enim dixit:

<span id="016">16</span> Hoc autem testamentum, quod testabor ad illos
post dies illos, dicit Dominus, dando leges meas in cordibus eorum, et
in mentibus eorum superscribam eas:

<span id="017">17</span> et peccatorum, et iniquitatum eorum jam non
recordabor amplius.

<span id="018">18</span> Ubi autem horum remissio: jam non est oblatio
pro peccato.  

<span id="019">19</span> Habentes itaque, fratres, fiduciam in introitu
sanctorum in sanguine Christi,

<span id="020">20</span> quam initiavit nobis viam novam, et viventem
per velamen, id est, carnem suam,

<span id="021">21</span> et sacerdotem magnum super domum Dei:

<span id="022">22</span> accedamus cum vero corde in plenitudine fidei,
aspersi corda a conscientia mala, et abluti corpus aqua munda,

<span id="023">23</span> teneamus spei nostræ confessionem
indeclinabilem (fidelis enim est qui repromisit),

<span id="024">24</span> et consideremus invicem in provocationem
caritatis, et bonorum operum:

<span id="025">25</span> non deserentes collectionem nostram, sicut
consuetudinis est quibusdam, sed consolantes, et tanto magis quanto
videritis appropinquantem diem.

<span id="026">26</span> Voluntarie enim peccantibus nobis post acceptam
notitiam veritatis, jam non relinquitur pro peccatis hostia,

<span id="027">27</span> terribilis autem quædam exspectatio judicii, et
ignis æmulatio, quæ consumptura est adversarios.

<span id="028">28</span> Irritam quis faciens legem Moysi, sine ulla
miseratione duobus vel tribus testibus moritur:

<span id="029">29</span> quanto magis putatis deteriora mereri supplicia
qui Filium Dei conculcaverit, et sanguinem testamenti pollutum duxerit,
in quo sanctificatus est, et spiritui gratiæ contumeliam fecerit?

<span id="030">30</span> Scimus enim qui dixit: Mihi vindicta, et ego
retribuam. Et iterum: Quia judicabit Dominus populum suum.

<span id="031">31</span> Horrendum est incidere in manus Dei viventis.

<span id="032">32</span> Rememoramini autem pristinos dies, in quibus
illuminati, magnum certamen sustinuistis passionum:

<span id="033">33</span> et in altero quidem opprobriis et
tribulationibus spectaculum facti: in altero autem socii taliter
conversantium effecti.

<span id="034">34</span> Nam et vinctis compassi estis, et rapinam
bonorum vestrorum cum gaudio suscepistis, cognoscentes vos habere
meliorem et manentem substantiam.

<span id="035">35</span> Nolite itaque amittere confidentiam vestram,
quæ magnam habet remunerationem.

<span id="036">36</span> Patientia enim vobis necessaria est: ut
voluntatem Dei facientes, reportetis promissionem.

<span id="037">37</span> Adhuc enim modicum aliquantulum, qui venturus
est, veniet, et non tardabit.

<span id="038">38</span> Justus autem meus ex fide vivit: quod si
subtraxerit se, non placebit animæ meæ.

<span id="039">39</span> Nos autem non sumus subtractionis filii in
perditionem, sed fidei in acquisitionem animæ.

------------------------------------------------------------------------

[Next: Hebrews Chapter 11](heb011.md)
