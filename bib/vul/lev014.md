[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev014)  [KJV](../kjv/lev014)  [Sep](../sep/lev014.md) 
[Tan](../tan/lev014.md)   
  
[Leviticus Index](lev.md)  
  [Previous](lev013)  [Next](lev015.md) 

------------------------------------------------------------------------

### Vulgate (Latin): Leviticus Chapter 14

<span id="001">1</span> Locutusque est Dominus ad Moysen, dicens:

<span id="002">2</span> Hic est ritus leprosi, quando mundandus est.
Adducetur ad sacerdotem:

<span id="003">3</span> qui egressus de castris, cum invenerit lepram
esse mundatam,

<span id="004">4</span> præcipiet ei, qui purificatur, ut offerat duos
passeres vivos pro se, quibus vesci licitum est, et lignum cedrinum,
vermiculumque et hyssopum.

<span id="005">5</span> Et unum ex passeribus immolari jubebit in vase
fictili super aquas viventes:

<span id="006">6</span> alium autem vivum cum ligno cedrino, et cocco et
hyssopo, tinget in sanguine passeris immolati,

<span id="007">7</span> quo asperget illum, qui mundandus est, septies,
ut jure purgetur: et dimittet passerem vivum, ut in agrum avolet.

<span id="008">8</span> Cumque laverit homo vestimenta sua, radet omnes
pilos corporis, et lavabitur aqua: purificatusque ingredietur castra,
ita dumtaxat ut maneat extra tabernaculum suum septem diebus,

<span id="009">9</span> et die septimo radet capillos capitis, barbamque
et supercilia, ac totius corporis pilos. Et lotis rursum vestibus et
corpore,

<span id="010">10</span> die octavo assumet duos agnos immaculatos, et
ovem anniculam absque macula, et tres decimas similæ in sacrificium, quæ
conspersa sit oleo, et seorsum olei sextarium.

<span id="011">11</span> Cumque sacerdos purificans hominem, statuerit
eum, et hæc omnia coram Domino in ostio tabernaculi testimonii,

<span id="012">12</span> tollet agnum et offeret eum pro delicto,
oleique sextarium: et oblatis ante Dominum omnibus,

<span id="013">13</span> immolabit agnum, ubi solet immolari hostia pro
peccato, et holocaustum, id est, in loco sancto. Sicut enim pro peccato,
ita et pro delicto ad sacerdotem pertinet hostia: Sancta sanctorum est.

<span id="014">14</span> Assumensque sacerdos de sanguine hostiæ, quæ
immolata est pro delicto, ponet super extremum auriculæ dextræ ejus qui
mundatur, et super pollices manus dextræ et pedis:

<span id="015">15</span> et de olei sextario mittet in manum suam
sinistram,

<span id="016">16</span> tingetque digitum dextrum in eo, et asperget
coram Domino septies.

<span id="017">17</span> Quod autem reliquum est olei in læva manu,
fundet super extremum auriculæ dextræ ejus qui mundatur, et super
pollices manus ac pedis dextri, et super sanguinem qui effusus est pro
delicto,

<span id="018">18</span> et super caput ejus.

<span id="019">19</span> Rogabitque pro eo coram Domino, et faciet
sacrificium pro peccato: tunc immolabit holocaustum,

<span id="020">20</span> et ponet illud in altari cum libamentis suis,
et homo rite mundabitur.  

<span id="021">21</span> Quod si pauper est, et non potest manus ejus
invenire quæ dicta sunt pro delicto, assumet agnum ad oblationem, ut
roget pro eo sacerdos, decimamque partem similæ conspersæ oleo in
sacrificium, et olei sextarium,

<span id="022">22</span> duosque turtures sive duos pullos columbæ,
quorum unus sit pro peccato, et alter in holocaustum:

<span id="023">23</span> offeretque ea die octavo purificationis suæ
sacerdoti, ad ostium tabernaculi testimonii coram Domino.

<span id="024">24</span> Qui suscipiens agnum pro delicto et sextarium
olei, levabit simul:

<span id="025">25</span> immolatoque agno, de sanguine ejus ponet super
extremum auriculæ dextræ illius qui mundatur, et super pollices manus
ejus ac pedis dextri:

<span id="026">26</span> olei vero partem mittet in manum suam
sinistram,

<span id="027">27</span> in quo tingens digitum dextræ manus asperget
septies coram Domino:

<span id="028">28</span> tangetque extremum dextræ auriculæ illius qui
mundatur, et pollices manus ac pedis dextri, in loco sanguinis qui
effusus est pro delicto:

<span id="029">29</span> reliquam autem partem olei, quæ est in sinistra
manu, mittet super caput purificati, ut placet pro eo Dominum:

<span id="030">30</span> et turturem sive pullum columbæ offeret,

<span id="031">31</span> unum pro delicto, et alterum in holocaustum cum
libamentis suis.

<span id="032">32</span> Hoc est sacrificium leprosi, qui habere non
potest omnia in emundationem sui.  

<span id="033">33</span> Locutusque est Dominus ad Moysen et Aaron,
dicens:

<span id="034">34</span> Cum ingressi fueritis terram Chanaan, quam ego
dabo vobis in possessionem, si fuerit plaga lepræ in ædibus,

<span id="035">35</span> ibit cujus est domus, nuntians sacerdoti, et
dicet: Quasi plaga lepræ videtur mihi esse in domo mea.

<span id="036">36</span> At ille præcipiet ut efferant universa de domo,
priusquam ingrediatur eam, et videat utrum leprosa sit, ne immunda fiant
omnia quæ in domo sunt. Intrabitque postea ut consideret lepram domus:

<span id="037">37</span> et cum viderit in parietibus illius quasi
valliculas pallore sive rubore deformes, et humiliores superficie
reliqua,

<span id="038">38</span> egredietur ostium domus, et statim claudet
illam septem diebus.

<span id="039">39</span> Reversusque die septimo, considerabit eam: si
invenerit crevisse lepram,

<span id="040">40</span> jubebit erui lapides in quibus lepra est, et
projici eos extra civitatem in locum immundum:

<span id="041">41</span> domum autem ipsam radi intrinsecus per
circuitum, et spargi pulverem rasuræ extra urbem in locum immundum,

<span id="042">42</span> lapidesque alios reponi pro his qui ablati
fuerint, et luto alio liniri domum.

<span id="043">43</span> Sin autem postquam eruti sunt lapides, et
pulvis erasus, et alia terra lita,

<span id="044">44</span> ingressus sacerdos viderit reversam lepram, et
parietes respersos maculis, lepra est perseverans, et immunda domus:

<span id="045">45</span> quam statim destruent, et lapides ejus ac
ligna, atque universum pulverem projicient extra oppidum in locum
immundum.

<span id="046">46</span> Qui intraverit domum quando clausa est,
immundus erit usque ad vesperum:

<span id="047">47</span> et qui dormierit in ea, et comederit quippiam,
lavabit vestimenta sua.  

<span id="048">48</span> Quod si introiens sacerdos viderit lepram non
crevisse in domo, postquam denuo lita fuerit, purificabit eam reddita
sanitate:

<span id="049">49</span> et in purificationem ejus sumet duos passeres,
lignumque cedrinum, et vermiculum atque hyssopum:

<span id="050">50</span> et immolato uno passere in vase fictili super
aquas vivas,

<span id="051">51</span> tollet lignum cedrinum, et hyssopum, et coccum,
et passerem vivum, et tinget omnia in sanguine passeris immolati, atque
in aquis viventibus, et asperget domum septies,

<span id="052">52</span> purificabitque eam tam in sanguine passeris
quam in aquis viventibus, et in passere vivo, lignoque cedrino et
hyssopo atque vermiculo.

<span id="053">53</span> Cumque dimiserit passerem avolare in agrum
libere, orabit pro domo, et jure mundabitur.

<span id="054">54</span> Ista est lex omnis lepræ et percussuræ,

<span id="055">55</span> lepræ vestium et domorum,

<span id="056">56</span> cicatricis et erumpentium papularum, lucentis
maculæ, et in varias species, coloribus immutatis,

<span id="057">57</span> ut possit sciri quo tempore mundum quid, vel
immundum sit.

------------------------------------------------------------------------

[Next: Leviticus Chapter 15](lev015.md)
