[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1019)  [KJV](../kjv/sa1019)  [Sep](../sep/sa1019.md) 
[Tan](../tan/sa1019.md)   
  
[1 Samuel Index](sa1.md)  
  [Previous](sa1018)  [Next](sa1020.md) 

------------------------------------------------------------------------

### Vulgate (Latin): 1 Samuel Chapter 19

<span id="001">1</span> Locutus est autem Saul ad Jonathan filium suum,
et ad omnes servos suos, ut occiderent David. Porro Jonathas filius Saul
diligebat David valde:

<span id="002">2</span> et indicavit Jonathas David, dicens: Quærit Saul
pater meus occidere te: quapropter observa te, quæso, mane: et manebis
clam, et absconderis.

<span id="003">3</span> Ego autem egrediens stabo juxta patrem meum in
agro, ubicumque fueris: et ego loquar de te ad patrem meum, et
quodcumque videro, nuntiabo tibi.

<span id="004">4</span> Locutus est ergo Jonathas de David bona ad Saul
patrem suum: dixitque ad eum: Ne pecces rex in servum tuum David, quia
non peccavit tibi, et opera ejus bona sunt tibi valde.

<span id="005">5</span> Et posuit animam suam in manu sua, et percussit
Philisthæum, et fecit Dominus salutem magnam universo Israëli: vidisti,
et lætatus es. Quare ergo peccas in sanguine innoxio, interficiens
David, qui est absque culpa?

<span id="006">6</span> Quod cum audisset Saul, placatus voce Jonathæ,
juravit: Vivit Dominus, quia non occidetur.

<span id="007">7</span> Vocavit itaque Jonathas David, et indicavit ei
omnia verba hæc: et introduxit Jonathas David ad Saul, et fuit ante eum
sicut fuerat heri et nudiustertius.

<span id="008">8</span> Motum est autem rursum bellum: et egressus
David, pugnavit adversum Philisthiim: percussitque eos plaga magna, et
fugerunt a facie ejus.

<span id="009">9</span> Et factus est spiritus Domini malus in Saul:
sedebat autem in domo sua, et tenebat lanceam: porro David psallebat
manu sua.

<span id="010">10</span> Nisusque est Saul configere David lancea in
pariete, et declinavit David a facie Saul: lancea autem casso vulnere
perlata est in parietem, et David fugit, et salvatus est nocte illa.  

<span id="011">11</span> Misit ergo Saul satellites suos in domum David,
ut custodirent eum, et interficeretur mane. Quod cum annuntiasset David
Michol uxor sua, dicens: Nisi salvaveris te nocte hac, cras morieris:

<span id="012">12</span> deposuit eum per fenestram. Porro ille abiit et
aufugit, atque salvatus est.

<span id="013">13</span> Tulit autem Michol statuam, et posuit eam super
lectum, et pellem pilosam caprarum posuit ad caput ejus, et operuit eam
vestimentis.

<span id="014">14</span> Misit autem Saul apparitores, qui raperent
David: et responsum est quod ægrotaret.

<span id="015">15</span> Rursumque misit Saul nuntios ut viderent David,
dicens: Afferte eum ad me in lecto, ut occidatur.

<span id="016">16</span> Cumque venissent nuntii, inventum est
simulacrum super lectum, et pellis caprarum ad caput ejus.

<span id="017">17</span> Dixitque Saul ad Michol: Quare sic illusisti
mihi, et dimisisti inimicum meum ut fugeret? Et respondit Michol ad
Saul: Quia ipse locutus est mihi: Dimitte me, alioquin interficiam te.  

<span id="018">18</span> David autem fugiens salvatus est, et venit ad
Samuel in Ramatha, et nuntiavit ei omnia quæ fecerat sibi Saul: et
abierunt ipse et Samuel, et morati sunt in Najoth.

<span id="019">19</span> Nuntiatum est autem Sauli a dicentibus: Ecce
David in Najoth in Ramatha.

<span id="020">20</span> Misit ergo Saul lictores, ut raperent David:
qui cum vidissent cuneum prophetarum vaticinantium, et Samuelem stantem
super eos, factus est etiam spiritus Domini in illis, et prophetare
cœperunt etiam ipsi.

<span id="021">21</span> Quod cum nuntiatum esset Sauli, misit et alios
nuntios: prophetaverunt autem et illi. Et rursum misit Saul tertios
nuntios: qui et ipsi prophetaverunt. Et iratus iracundia Saul,

<span id="022">22</span> abiit etiam ipse in Ramatha, et venit usque ad
cisternam magnam quæ est in Socho, et interrogavit, et dixit: In quo
loco sunt Samuel et David? Dictumque est ei: Ecce in Najoth sunt in
Ramatha.

<span id="023">23</span> Et abiit in Najoth in Ramatha, et factus est
etiam super eum spiritus Domini, et ambulabat ingrediens, et prophetabat
usque dum veniret in Najoth in Ramatha.

<span id="024">24</span> Et expoliavit etiam ipse se vestimentis suis,
et prophetavit cum ceteris coram Samuele, et cecidit nudus tota die illa
et nocte. Unde et exivit proverbium: Num et Saul inter prophetas?

------------------------------------------------------------------------

[Next: 1 Samuel Chapter 20](sa1020.md)
