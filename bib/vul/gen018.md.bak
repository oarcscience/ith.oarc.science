[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen018)  [KJV](../kjv/gen018)  [Sep](../sep/gen018.md) 
[Tan](../tan/gen018.md)   
  
[Genesis Index](gen.md)  
  [Previous](gen017)  [Next](gen019.md) 

------------------------------------------------------------------------

### Vulgate (Latin): Genesis Chapter 18

<span id="001">1</span> Apparuit autem ei Dominus in convalle Mambre
sedenti in ostio tabernaculi sui in ipso fervore diei.

<span id="002">2</span> Cumque elevasset oculos, apparuerunt ei tres
viri stantes prope eum: quos cum vidisset, cucurrit in occursum eorum de
ostio tabernaculi, et adoravit in terram.

<span id="003">3</span> Et dixit: Domine, si inveni gratiam in oculis
tuis, ne transeas servum tuum:

<span id="004">4</span> sed afferam pauxillum aquæ, et lavate pedes
vestros, et requiescite sub arbore.

<span id="005">5</span> Ponamque buccellam panis, et confortate cor
vestrum: postea transibitis: idcirco enim declinastis ad servum vestrum.
Qui dixerunt: Fac ut locutus es.

<span id="006">6</span> Festinavit Abraham in tabernaculum ad Saram,
dixitque ei: Accelera, tria sata similæ commisce, et fac subcinericios
panes.

<span id="007">7</span> Ipse vero ad armentum cucurrit, et tulit inde
vitulum tenerrimum et optimum, deditque puero: qui festinavit et coxit
illum.

<span id="008">8</span> Tulit quoque butyrum et lac, et vitulum quem
coxerat, et posuit coram eis: ipse vero stabat juxta eos sub arbore.  

<span id="009">9</span> Cumque comedissent, dixerunt ad eum: Ubi est
Sara uxor tua? Ille respondit: Ecce in tabernaculo est.

<span id="010">10</span> Cui dixit: Revertens veniam ad te tempore isto,
vita comite, et habebit filium Sara uxor tua. Quo audito, Sara risit
post ostium tabernaculi.

<span id="011">11</span> Erant autem ambo senes, provectæque ætatis, et
desierant Saræ fieri muliebria.

<span id="012">12</span> Quæ risit occulte dicens: Postquam consenui, et
dominus meus vetulus est, voluptati operam dabo?

<span id="013">13</span> Dixit autem Dominus ad Abraham: Quare risit
Sara, dicens: Num vere paritura sum anus?

<span id="014">14</span> Numquid Deo quidquam est difficile? juxta
condictum revertar ad te hoc eodem tempore, vita comite, et habebit Sara
filium.

<span id="015">15</span> Negabit Sara, dicens: Non risi, timore
perterrita. Dominus autem: Non est, inquit, ita: sed risisti.  

<span id="016">16</span> Cum ergo surrexissent inde viri, direxerunt
oculos contra Sodomam: et Abraham simul gradiebatur, deducens eos.

<span id="017">17</span> Dixitque Dominus: Num celare potero Abraham quæ
gesturus sum:

<span id="018">18</span> cum futurus sit in gentem magnam, ac
robustissimam, et benedicendæ sint in illo omnes nationes terræ?

<span id="019">19</span> Scio enim quod præcepturus sit filiis suis, et
domui suæ post se ut custodiant viam Domini, et faciant judicium et
justitiam: ut adducat Dominus propter Abraham omnia quæ locutus est ad
eum.

<span id="020">20</span> Dixit itaque Dominus: Clamor Sodomorum et
Gomorrhæ multiplicatus est, et peccatum eorum aggravatum est nimis.

<span id="021">21</span> Descendam, et videbo utrum clamorem qui venit
ad me, opere compleverint; an non est ita, ut sciam.

<span id="022">22</span> Converteruntque se inde, et abierunt Sodomam:
Abraham vero adhuc stabat coram Domino.

<span id="023">23</span> Et appropinquans ait: Numquid perdes justum cum
impio?

<span id="024">24</span> si fuerint quinquaginta justi in civitate,
peribunt simul? et non parces loco illi propter quinquaginta justos, si
fuerint in eo?

<span id="025">25</span> Absit a te ut rem hanc facias, et occidas
justum cum impio, fiatque justus sicut impius, non est hoc tuum: qui
judicas omnem terram, nequaquam facies judicium hoc.

<span id="026">26</span> Dixitque Dominus ad eum: Si invenero Sodomis
quinquaginta justos in medio civitatis, dimittam omni loco propter eos.

<span id="027">27</span> Respondensque Abraham, ait: Quia semel cœpi,
loquar ad Dominum meum, cum sim pulvis et cinis.

<span id="028">28</span> Quid si minus quinquaginta justis quinque
fuerint? delebis, propter quadraginta quinque, universam urbem? Et ait:
Non delebo, si invenero ibi quadraginta quinque.

<span id="029">29</span> Rursumque locutus est ad eum: Sin autem
quadraginta ibi inventi fuerint, quid facies? Ait: Non percutiam propter
quadraginta.

<span id="030">30</span> Ne quæso, inquit, indigneris, Domine, si
loquar: quid si ibi inventi fuerint triginta? Respondit: Non faciam, si
invenero ibi triginta.

<span id="031">31</span> Quia semel, ait, cœpi loquar ad Dominum meum:
quid si ibi inventi fuerint viginti? Ait: Non interficiam propter
viginti.

<span id="032">32</span> Obsecro, inquit, ne irascaris, Domine, si
loquar adhuc semel: quid si inventi fuerint ibi decem? Et dixit: Non
delebo propter decem.

<span id="033">33</span> Abiitque Dominus, postquam cessavit loqui ad
Abraham: et ille reversus est in locum suum.

------------------------------------------------------------------------

[Next: Genesis Chapter 19](gen019.md)
