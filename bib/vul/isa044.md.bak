[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa044)  [KJV](../kjv/isa044)  [Sep](../sep/isa044.md) 
[Tan](../tan/isa044.md)   
  
[Isaiah Index](isa.md)  
  [Previous](isa043)  [Next](isa045.md) 

------------------------------------------------------------------------

### Vulgate (Latin): Isaiah Chapter 44

<span id="001">1</span> \[Et nunc audi, Jacob, serve meus,  
et Israël, quem elegi.  

<span id="002">2</span> Hæc dicit Dominus faciens et formans te,  
ab utero auxiliator tuus:  
Noli timere, serve meus Jacob,  
et rectissime, quem elegi.  

<span id="003">3</span> Effundam enim aquas super sitientem,  
et fluenta super aridam;  
effundam spiritum meum super semen tuum,  
et benedictionem meam super stirpem tuam:  

<span id="004">4</span> et germinabunt inter herbas,  
quasi salices juxta præterfluentes aquas.  

<span id="005">5</span> Iste dicet: Domini ego sum;  
et ille vocabit in nomine Jacob;  
et hic scribet manu sua: Domino,  
et in nomine Israël assimilabitur.\]  

<span id="006">6</span> \[Hæc dicit Dominus, rex Israël,  
et redemptor ejus, Dominus exercituum:  
Ego primus, et ego novissimus,  
et absque me non est deus.  

<span id="007">7</span> Quis similis mei? vocet,  
et annuntiet: et ordinem exponat mihi,  
ex quo constitui populum antiquum;  
ventura et quæ futura sunt annuntient eis.  

<span id="008">8</span> Nolite timere, neque conturbemini:  
ex tunc audire te feci,  
et annuntiavi; vos estis testes mei.  
Numquid est Deus absque me,  
et formator quem ego non noverim?  

<span id="009">9</span> Plastæ idoli omnes nihil sunt,  
et amantissima eorum non proderunt eis.  
Ipsi sunt testes eorum, quia non vident,  
neque intelligunt, ut confundantur.  

<span id="010">10</span> Quis formavit deum,  
et sculptile conflavit ad nihil utile?  

<span id="011">11</span> Ecce omnes participes ejus confundentur,  
fabri enim sunt ex hominibus;  
convenient omnes, stabunt  
et pavebunt, et confundentur simul.  

<span id="012">12</span> Faber ferrarius lima operatus est,  
in prunis et in malleis formavit illud,  
et operatus est in brachio fortitudinis suæ;  
esuriet et deficiet,  
non bibet aquam et lassescet.  

<span id="013">13</span> Artifex lignarius extendit normam,  
formavit illud in runcina,  
fecit illud in angularibus,  
et in circino tornavit illud,  
et fecit imaginem viri  
quasi speciosum hominem  
habitantem in domo;  

<span id="014">14</span> succidit cedros,  
tulit ilicem, et quercum,  
quæ steterat inter ligna saltus;  
plantavit pinum, quam pluvia nutrivit:  

<span id="015">15</span> et facta est hominibus in focum;  
sumpsit ex eis, et calefactus est;  
et succendit et coxit panes;  
de reliquo autem operatus est deum et adoravit;  
fecit sculptile, et curvatus est ante illud.  

<span id="016">16</span> Medium ejus combussit igni,  
et de medio ejus carnes comedit;  
coxit pulmentum, et saturatus est,  
et calefactus est, et dixit: Vah!  
calefactus sum, vidi focum;  

<span id="017">17</span> reliquum autem ejus deum fecit et sculptile
sibi;  
curvatur ante illud, et adorat illud,  
et obsecrat, dicens:  
Libera me, quia deus meus es tu!  

<span id="018">18</span> Nescierunt, neque intellexerunt;  
obliti enim sunt ne videant oculi eorum,  
et ne intelligant corde suo.  

<span id="019">19</span> Non recogitant in mente sua,  
neque cognoscunt, neque sentiunt, ut dicant:  
Medietatem ejus combussi igni,  
et coxi super carbones ejus panes;  
coxi carnes et comedi,  
et de reliquo ejus idolum faciam?  
ante truncum ligni procidam?  

<span id="020">20</span> Pars ejus cinis est;  
cor insipiens adoravit illud,  
et non liberabit animam suam:  
neque dicet: Forte mendacium est in dextera mea.  

<span id="021">21</span> Memento horum Jacob,  
et Israël, quoniam servus meus es tu.  
Formavi te; servus meus es tu,  
Israël, ne obliviscaris mei.  

<span id="022">22</span> Delevi ut nubem iniquitates tuas,  
et quasi nebulam peccata tua:  
revertere ad me, quoniam redemi te.  

<span id="023">23</span> Laudate, cæli, quoniam misericordiam fecit
Dominus;  
jubilate, extrema terræ;  
resonate, montes, laudationem,  
saltus et omne lignum ejus,  
quoniam redemit Dominus Jacob,  
et Israël gloriabitur.\]  

<span id="024">24</span> \[Hæc dicit Dominus, redemptor tuus,  
et formator tuus ex utero:  
Ego sum Dominus, faciens omnia,  
extendens cælos solus,  
stabiliens terram, et nullus mecum;  

<span id="025">25</span> irrita faciens signa divinorum,  
et ariolos in furorem vertens;  
convertens sapientes retrorsum,  
et scientiam eorum stultam faciens;  

<span id="026">26</span> suscitans verbum servi sui,  
et consilium nuntiorum suorum complens;  
qui dico Jerusalem: Habitaberis,  
et civitatibus Juda: Ædificabimini,  
et deserta ejus suscitabo;  

<span id="027">27</span> qui dico profundo: Desolare,  
et flumina tua arefaciam;  

<span id="028">28</span> qui dico Cyro: Pastor meus es,  
et omnem voluntatem meam complebis;  
qui dico Jerusalem: Ædificaberis,  
et templo: Fundaberis.\]

------------------------------------------------------------------------

[Next: Isaiah Chapter 45](isa045.md)
