[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2007)  [KJV](../kjv/kg2007)  [Sep](../sep/kg2007.md) 
[Tan](../tan/kg2007.md)   
  
[2 Kings Index](kg2.md)  
  [Previous](kg2006)  [Next](kg2008.md) 

------------------------------------------------------------------------

### Vulgate (Latin): 2 Kings Chapter 7

<span id="001">1</span> Dixit autem Eliseus: Audite verbum Domini: Hæc
dicit Dominus: In tempore hoc cras modius similæ uno statere erit, et
duo modii hordei statere uno, in porta Samariæ.

<span id="002">2</span> Respondens unus de ducibus, super cujus manum
rex incumbebat, homini Dei, ait: Si Dominus fecerit etiam cataractas in
cælo, numquid poterit esse quod loqueris? Qui ait: Videbis oculis tuis,
et inde non comedes.

<span id="003">3</span> Quatuor ergo viri erant leprosi juxta introitum
portæ: qui dixerunt ad invicem: Quid hic esse volumus donec moriamur?

<span id="004">4</span> sive ingredi voluerimus civitatem, fame
moriemur: sive manserimus hic, moriendum nobis est: venite ergo, et
transfugiamus ad castra Syriæ: si pepercerint nobis, vivemus: si autem
occidere voluerint, nihilominus moriemur.

<span id="005">5</span> Surrexerunt ergo vesperi, ut venirent ad castra
Syriæ. Cumque venissent ad principium castrorum Syriæ, nullum ibidem
repererunt.

<span id="006">6</span> Siquidem Dominus sonitum audiri fecerat in
castris Syriæ, curruum, et equorum, et exercitus plurimi: dixeruntque ad
invicem: Ecce mercede conduxit adversum nos rex Israël reges Hethæorum
et Ægyptiorum, et venerunt super nos.

<span id="007">7</span> Surrexerunt ergo, et fugerunt in tenebris, et
dereliquerunt tentoria sua, et equos et asinos, in castris, fugeruntque
animas tantum suas salvare cupientes.

<span id="008">8</span> Igitur cum venissent leprosi illi ad principium
castrorum, ingressi sunt unum tabernaculum, et comederunt et biberunt:
tuleruntque inde argentum, et aurum, et vestes, et abierunt, et
absconderunt: et rursum reversi sunt ad aliud tabernaculum, et inde
similiter auferentes absconderunt.

<span id="009">9</span> Dixeruntque ad invicem: Non recte facimus: hæc
enim dies boni nuntii est. Si tacuerimus et noluerimus nuntiare usque
mane, sceleris arguemur: venite, eamus, et nuntiemus in aula regis.

<span id="010">10</span> Cumque venissent ad portam civitatis,
narraverunt eis, dicentes: Ivimus ad castra Syriæ, et nullum ibidem
reperimus hominem, nisi equos et asinos alligatos, et fixa tentoria.

<span id="011">11</span> Ierunt ergo portarii, et nuntiaverunt in
palatio regis intrinsecus.

<span id="012">12</span> Qui surrexit nocte, et ait ad servos suos: Dico
vobis quid fecerint nobis Syri: sciunt quia fame laboramus, et idcirco
egressi sunt de castris, et latitant in agris, dicentes: Cum egressi
fuerint de civitate, capiemus eos vivos, et tunc civitatem ingredi
poterimus.

<span id="013">13</span> Respondit autem unus servorum ejus: Tollamus
quinque equos qui remanserunt in urbe (quia ipsi tantum sunt in universa
multitudine Israël, alii enim consumpti sunt), et mittentes, explorare
poterimus.

<span id="014">14</span> Adduxerunt ergo duos equos, misitque rex in
castra Syrorum, dicens: Ite, et videte.

<span id="015">15</span> Qui abierunt post eos usque ad Jordanem: ecce
autem omnis via plena erat vestibus et vasis quæ projecerant Syri cum
turbarentur: reversique nuntii indicaverunt regi.

<span id="016">16</span> Et egressus populus diripuit castra Syriæ:
factusque est modius similæ statere uno, et duo modii hordei statere
uno, juxta verbum Domini.

<span id="017">17</span> Porro rex ducem illum, in cujus manu
incumbebat, constituit ad portam: quem conculcavit turba in introitu
portæ, et mortuus est, juxta quod locutus fuerat vir Dei, quando
descenderat rex ad eum.

<span id="018">18</span> Factumque est secundum sermonem viri Dei quem
dixerat regi, quando ait: Duo modii hordei statere uno erunt, et modius
similæ statere uno, hoc eodem tempore cras in porta Samariæ:

<span id="019">19</span> quando responderat dux ille viro Dei, et
dixerat: Etiamsi Dominus fecerit cataractas in cælo, numquid poterit
fieri quod loqueris? Et dixit ei: Videbis oculis tuis, et inde non
comedes.

<span id="020">20</span> Evenit ergo ei sicut prædictum fuerat, et
conculcavit eum populus in porta, et mortuus est.

------------------------------------------------------------------------

[Next: 2 Kings Chapter 8](kg2008.md)
