[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/wis008)  [Apo](../apo/wis008) 
[Sep](../sep/wis008)   
  
[Wisdom Index](wis)  
  [Previous](wis007)  [Next](wis009) 

------------------------------------------------------------------------

### Vulgate (Latin): Wisdom Chapter 8

<span id="001">1</span> \[Attingit ergo a fine usque ad finem
fortiter,  
et disponit omnia suaviter.\]  

<span id="002">2</span> \[Hanc amavi, et exquisivi a juventute mea,  
et quæsivi sponsam mihi eam assumere,  
et amator factus sum formæ illius.  

<span id="003">3</span> Generositatem illius glorificat,  
contubernium habens Dei;  
sed et omnium Dominus dilexit illam.  

<span id="004">4</span> Doctrix enim est disciplinæ Dei,  
et electrix operum illius.  

<span id="005">5</span> Et si divitiæ appetuntur in vita,  
quid sapientia locupletius quæ operatur omnia?  

<span id="006">6</span> Si autem sensus operatur,  
quis horum quæ sunt magis quam illa est artifex?  

<span id="007">7</span> Et si justitiam quis diligit,  
labores hujus magnas habent virtutes:  
sobrietatem enim et prudentiam docet,  
et justitiam, et virtutem,  
quibus utilius nihil est in vita hominibus.  

<span id="008">8</span> Et si multitudinem scientiæ desiderat quis,  
scit præterita, et de futuris æstimat;  
scit versutias sermonum, et dissolutiones argumentorum;  
signa et monstra scit antequam fiant,  
et eventus temporum et sæculorum.  

<span id="009">9</span> Proposui ergo hanc adducere mihi ad
convivendum,  
sciens quoniam mecum communicabit de bonis,  
et erit allocutio cogitationis et tædii mei.  

<span id="010">10</span> Habebo propter hanc claritatem ad turbas,  
et honorem apud seniores juvenis;  

<span id="011">11</span> et acutus inveniar in judicio,  
et in conspectu potentium admirabilis ero,  
et facies principum mirabuntur me:  

<span id="012">12</span> tacentem me sustinebunt,  
et loquentem me respicient,  
et sermocinante me plura, manus ori suo imponent.  

<span id="013">13</span> Præterea habebo per hanc immortalitatem,  
et memoriam æternam his qui post me futuri sunt relinquam.  

<span id="014">14</span> Disponam populos,  
et nationes mihi erunt subditæ:  

<span id="015">15</span> timebunt me audientes reges horrendi.  
In multitudine videbor bonus,  
et in bello fortis.  

<span id="016">16</span> Intrans in domum meam, conquiescam cum illa:  
non enim habet amaritudinem conversatio illius,  
nec tædium convictus illius,  
sed lætitiam et gaudium.  

<span id="017">17</span> Hæc cogitans apud me  
et commemorans in corde meo,  
quoniam immortalitas est in cognatione sapientiæ,  

<span id="018">18</span> et in amicitia illius delectatio bona,  
et in operibus manuum illius honestas sine defectione,  
et in certamine loquelæ illius sapientia,  
et præclaritas in communicatione sermonum ipsius:  
circuibam quærens, ut mihi illam assumerem.  

<span id="019">19</span> Puer autem eram ingeniosus,  
et sortitus sum animam bonam.  

<span id="020">20</span> Et cum essem magis bonus,  
veni ad corpus incoinquinatum.  

<span id="021">21</span> Et ut scivi quoniam aliter non possem esse
continens, nisi Deus det;  
et hoc ipsum erat sapientiæ, scire cujus esset hoc donum:  
adii Dominum, et deprecatus sum illum,  
et dixi ex totis præcordiis meis:\]

------------------------------------------------------------------------

[Next: Wisdom Chapter 9](wis009)
