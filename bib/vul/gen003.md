[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen003)  [KJV](../kjv/gen003)  [Sep](../sep/gen003) 
[Tan](../tan/gen003)   
  
[Genesis Index](gen)  
  [Previous](gen002)  [Next](gen004) 

------------------------------------------------------------------------

### Vulgate (Latin): Genesis Chapter 3

<span id="001">1</span> Sed et serpens erat callidior cunctis
animantibus terræ quæ fecerat Dominus Deus. Qui dixit ad mulierem: Cur
præcepit vobis Deus ut non comederetis de omni ligno paradisi?

<span id="002">2</span> Cui respondit mulier: De fructu lignorum, quæ
sunt in paradiso, vescimur:

<span id="003">3</span> de fructu vero ligni quod est in medio paradisi,
præcepit nobis Deus ne comederemus, et ne tangeremus illud, ne forte
moriamur.

<span id="004">4</span> Dixit autem serpens ad mulierem: Nequaquam morte
moriemini.

<span id="005">5</span> Scit enim Deus quod in quocumque die comederitis
ex eo, aperientur oculi vestri, et eritis sicut dii, scientes bonum et
malum.

<span id="006">6</span> Vidit igitur mulier quod bonum esset lignum ad
vescendum, et pulchrum oculis, aspectuque delectabile: et tulit de
fructu illius, et comedit: deditque viro suo, qui comedit.

<span id="007">7</span> Et aperti sunt oculi amborum; cumque
cognovissent se esse nudos, consuerunt folia ficus, et fecerunt sibi
perizomata.

<span id="008">8</span> Et cum audissent vocem Domini Dei deambulantis
in paradiso ad auram post meridiem, abscondit se Adam et uxor ejus a
facie Domini Dei in medio ligni paradisi.

<span id="009">9</span> Vocavitque Dominus Deus Adam, et dixit ei: Ubi
es?

<span id="010">10</span> Qui ait: Vocem tuam audivi in paradiso, et
timui, eo quod nudus essem, et abscondi me.

<span id="011">11</span> Cui dixit: Quis enim indicavit tibi quod nudus
esses, nisi quod ex ligno de quo præceperam tibi ne comederes,
comedisti?

<span id="012">12</span> Dixitque Adam: Mulier, quam dedisti mihi
sociam, dedit mihi de ligno, et comedi.

<span id="013">13</span> Et dixit Dominus Deus ad mulierem: Quare hoc
fecisti? Quæ respondit: Serpens decepit me, et comedi.  

<span id="014">14</span> Et ait Dominus Deus ad serpentem: \[Quia
fecisti hoc,  
maledictus es inter omnia animantia, et bestias terræ:  
super pectus tuum gradieris, et terram comedes cunctis diebus vitæ
tuæ.  

<span id="015">15</span> Inimicitias ponam inter te et mulierem,  
et semen tuum et semen illius:  
ipsa conteret caput tuum,  
et tu insidiaberis calcaneo ejus.\]

<span id="016">16</span> Mulieri quoque dixit: Multiplicabo ærumnas
tuas, et conceptus tuos: in dolore paries filios, et sub viri potestate
eris, et ipse dominabitur tui.

<span id="017">17</span> Adæ vero dixit: Quia audisti vocem uxoris tuæ,
et comedisti de ligno, ex quo præceperam tibi ne comederes, maledicta
terra in opere tuo: in laboribus comedes ex ea cunctis diebus vitæ tuæ.

<span id="018">18</span> Spinas et tribulos germinabit tibi, et comedes
herbam terræ.

<span id="019">19</span> In sudore vultus tui vesceris pane, donec
revertaris in terram de qua sumptus es: quia pulvis es et in pulverem
reverteris.

<span id="020">20</span> Et vocavit Adam nomen uxoris suæ, Heva: eo quod
mater esset cunctorum viventium.

<span id="021">21</span> Fecit quoque Dominus Deus Adæ et uxori ejus
tunicas pelliceas, et induit eos:

<span id="022">22</span> et ait: Ecce Adam quasi unus ex nobis factus
est, sciens bonum et malum: nunc ergo ne forte mittat manum suam, et
sumat etiam de ligno vitæ, et comedat, et vivat in æternum.

<span id="023">23</span> Et emisit eum Dominus Deus de paradiso
voluptatis, ut operaretur terram de qua sumptus est.

<span id="024">24</span> Ejecitque Adam: et collocavit ante paradisum
voluptatis cherubim, et flammeum gladium, atque versatilem, ad
custodiendam viam ligni vitæ.

------------------------------------------------------------------------

[Next: Genesis Chapter 4](gen004)
