[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo020)  [KJV](../kjv/exo020)  [Sep](../sep/exo020.md) 
[Tan](../tan/exo020.md)   
  
[Exodus Index](exo.md)  
  [Previous](exo019)  [Next](exo021.md) 

------------------------------------------------------------------------

### Vulgate (Latin): Exodus Chapter 20

<span id="001">1</span> Locutusque est Dominus cunctos sermones hos:

<span id="002">2</span> Ego sum Dominus Deus tuus, qui eduxi te de terra
Ægypti, de domo servitutis.

<span id="003">3</span> Non habebis deos alienos coram me.

<span id="004">4</span> Non facies tibi sculptile, neque omnem
similitudinem quæ est in cælo desuper, et quæ in terra deorsum, nec
eorum quæ sunt in aquis sub terra.

<span id="005">5</span> Non adorabis ea, neque coles: ego sum Dominus
Deus tuus fortis, zelotes, visitans iniquitatem patrum in filios, in
tertiam et quartam generationem eorum qui oderunt me:

<span id="006">6</span> et faciens misericordiam in millia his qui
diligunt me, et custodiunt præcepta mea.

<span id="007">7</span> Non assumes nomen Domini Dei tui in vanum: nec
enim habebit insontem Dominus eum qui assumpserit nomen Domini Dei sui
frustra.

<span id="008">8</span> Memento ut diem sabbati sanctifices.

<span id="009">9</span> Sex diebus operaberis, et facies omnia opera
tua.

<span id="010">10</span> Septimo autem die sabbatum Domini Dei tui est:
non facies omne opus in eo, tu, et filius tuus et filia tua, servus tuus
et ancilla tua, jumentum tuum, et advena qui est intra portas tuas.

<span id="011">11</span> Sex enim diebus fecit Dominus cælum et terram,
et mare, et omnia quæ in eis sunt, et requievit in die septimo: idcirco
benedixit Dominus diei sabbati, et sanctificavit eum.

<span id="012">12</span> Honora patrem tuum et matrem tuam, ut sis
longævus super terram, quam Dominus Deus tuus dabit tibi.

<span id="013">13</span> Non occides.

<span id="014">14</span> Non mœchaberis.

<span id="015">15</span> Non furtum facies.

<span id="016">16</span> Non loqueris contra proximum tuum falsum
testimonium.

<span id="017">17</span> Non concupisces domum proximi tui, nec
desiderabis uxorem ejus, non servum, non ancillam, non bovem, non
asinum, nec omnia quæ illius sunt.  

<span id="018">18</span> Cunctus autem populus videbat voces et
lampades, et sonitum buccinæ, montemque fumantem: et perterriti ac
pavore concussi, steterunt procul,

<span id="019">19</span> dicentes Moysi: Loquere tu nobis, et audiemus:
non loquatur nobis Dominus, ne forte moriamur.

<span id="020">20</span> Et ait Moyses ad populum: Nolite timere: ut
enim probaret vos venit Deus, et ut terror illius esset in vobis, et non
peccaretis.

<span id="021">21</span> Stetitque populus de longe. Moyses autem
accessit ad caliginem in qua erat Deus.  

<span id="022">22</span> Dixit præterea Dominus ad Moysen: Hæc dices
filiis Israël: Vos vidistis quod de cælo locutus sim vobis.

<span id="023">23</span> Non facietis deos argenteos, nec deos aureos
facietis vobis.

<span id="024">24</span> Altare de terra facietis mihi, et offeretis
super eo holocausta et pacifica vestra, oves vestras et boves in omni
loco in quo memoria fuerit nominis mei: veniam ad te, et benedicam tibi.

<span id="025">25</span> Quod si altare lapideum feceris mihi, non
ædificabis illud de sectis lapidibus: si enim levaveris cultrum super
eo, polluetur.

<span id="026">26</span> Non ascendes per gradus ad altare meum, ne
reveletur turpitudo tua.

------------------------------------------------------------------------

[Next: Exodus Chapter 21](exo021.md)
