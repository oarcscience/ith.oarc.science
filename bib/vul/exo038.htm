<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 38</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo038.htm">Polyglot</A>&nbsp;
<A HREF="../kjv/exo038.htm">KJV</A>&nbsp;
<A HREF="../sep/exo038.htm">Sep</A>&nbsp;
<A HREF="../tan/exo038.htm">Tan</A>&nbsp;

<BR>
<BR><A HREF="exo.htm">Exodus Index</A><BR>
&nbsp;
<A HREF="exo037.htm">Previous</A>&nbsp;
<A HREF="exo039.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 38</H3><P><a name="001">1</A>&nbsp;Fecit et altare holocausti de lignis setim, quinque cubitorum per quadrum, et trium in altitudine:</P>
<P><a name="002">2</A>&nbsp;cujus cornua de angulis procedebant, operuitque illum laminis &#230;neis.</P>
<P><a name="003">3</A>&nbsp;Et in usus ejus paravit ex &#230;re vasa diversa, lebetes, forcipes, fuscinulas, uncinos, et ignium receptacula.</P>
<P><a name="004">4</A>&nbsp;Craticulamque ejus in modum retis fecit &#230;neam, et subter eam in altaris medio arulam,</P>
<P><a name="005">5</A>&nbsp;fusis quatuor annulis per totidem retiaculi summitates, ad immittendos vectes ad portandum:</P>
<P><a name="006">6</A>&nbsp;quos et ipsos fecit de lignis setim, et operuit laminis &#230;neis:</P>
<P><a name="007">7</A>&nbsp;induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis, et intus vacuum.<BR>
</P>
<P><a name="008">8</A>&nbsp;Fecit et labrum &#230;neum cum basi sua de speculis mulierum, qu&#230; excubabant in ostio tabernaculi.</P>
<P><a name="009">9</A>&nbsp;Fecit et atrium, in cujus australi plaga erant tentoria de bysso retorta, cubitorum centum,</P>
<P><a name="010">10</A>&nbsp;column&#230; &#230;ne&#230; viginti cum basibus suis, capita columnarum, et tota operis c&#230;latura, argentea.</P>
<P><a name="011">11</A>&nbsp;&#198;que ad septentrionalem plagam tentoria column&#230;, basesque et capita columnarum ejusdem mensur&#230;, et operis ac metalli, erant.</P>
<P><a name="012">12</A>&nbsp;In ea vero plaga, qu&#230; ad occidentem respicit, fuerunt tentoria cubitorum quinquaginta, column&#230; decem cum basibus suis &#230;ne&#230;, et capita columnarum, et tota operis c&#230;latura, argentea.</P>
<P><a name="013">13</A>&nbsp;Porro contra orientem quinquaginta cubitorum paravit tentoria:</P>
<P><a name="014">14</A>&nbsp;e quibus, quindecim cubitos columnarum trium, cum basibus suis, unum tenebat latus:</P>
<P><a name="015">15</A>&nbsp;et in parte altera (quia inter utraque introitum tabernaculi fecit) quindecim &#230;que cubitorum erant tentoria, column&#230;que tres, et bases totidem.</P>
<P><a name="016">16</A>&nbsp;Cuncta atrii tentoria byssus retorta texuerat.</P>
<P><a name="017">17</A>&nbsp;Bases columnarum fuere &#230;ne&#230;, capita autem earum cum cunctis c&#230;laturis suis argentea: sed et ipsas columnas atrii vestivit argento.</P>
<P><a name="018">18</A>&nbsp;Et in introitu ejus opere plumario fecit tentorium ex hyacintho, purpura, vermiculo, ac bysso retorta, quod habebat viginti cubitos in longitudine, altitudo vero quinque cubitorum erat juxta mensuram, quam cuncta atrii tentoria habebant.</P>
<P><a name="019">19</A>&nbsp;Column&#230; autem in ingressu fuere quatuor cum basibus &#230;neis, capitaque earum et c&#230;latur&#230; argente&#230;.</P>
<P><a name="020">20</A>&nbsp;Paxillos quoque tabernaculi et atrii per gyrum fecit &#230;neos.<BR>
</P>
<P><a name="021">21</A>&nbsp;H&#230;c sunt instrumenta tabernaculi testimonii, qu&#230; enumerata sunt juxta pr&#230;ceptum Moysi in c&#230;remoniis Levitarum per manum Ithamar filii Aaron sacerdotis:</P>
<P><a name="022">22</A>&nbsp;qu&#230; Beseleel filius Uri filii Hur de tribu Juda, Domino per Moysen jubente, compleverat,</P>
<P><a name="023">23</A>&nbsp;juncto sibi socio Ooliab filio Achisamech de tribu Dan: qui et ipse artifex lignorum egregius fuit, et polymitarius atque plumarius ex hyacintho, purpura, vermiculo et bysso.</P>
<P><a name="024">24</A>&nbsp;Omne aurum quod expensum est in opere sanctuarii, et quod oblatum est in donariis, viginti novem talentorum fuit, et septingentorum triginta siclorum ad mensuram sanctuarii.</P>
<P><a name="025">25</A>&nbsp;Oblatum est autem ab his qui transierunt ad numerum a viginti annis et supra, de sexcentis tribus millibus et quingentis quinquaginta armatorum.</P>
<P><a name="026">26</A>&nbsp;Fuerunt pr&#230;terea centum talenta argenti e quibus conflat&#230; sunt bases sanctuarii, et introitus, ubi velum pendet.</P>
<P><a name="027">27</A>&nbsp;Centum bases fact&#230; sunt de talentis centum, singulis talentis per bases singulas supputatis.</P>
<P><a name="028">28</A>&nbsp;De mille autem septingentis et septuaginta quinque, fecit capita columnarum, quas et ipsas vestivit argento.</P>
<P><a name="029">29</A>&nbsp;&#198;ris quoque oblata sunt talenta septuaginta duo millia, et quadringenti supra sicli,</P>
<P><a name="030">30</A>&nbsp;ex quibus fus&#230; sunt bases in introitu tabernaculi testimonii, et altare &#230;neum cum craticula sua, omniaque vasa qu&#230; ad usum ejus pertinent,</P>
<P><a name="031">31</A>&nbsp;et bases atrii tam in circuitu quam in ingressu ejus, et paxilli tabernaculi atque atrii per gyrum.</P>
<P><HR>
<CENTER>
<A HREF="exo039.htm">Next: Exodus Chapter 39</A></CENTER>
</BODY>
</HTML>
