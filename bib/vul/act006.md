[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act006)  [GNT](../gnt/act006.md) 
[KJV](../kjv/act006.md)   
  
[Acts Index](act.md)  
  [Previous](act005)  [Next](act007.md) 

------------------------------------------------------------------------

### Vulgate (Latin): Acts Chapter 6

<span id="001">1</span> In diebus illis, crescente numero discipulorum,
factum est murmur Græcorum adversus Hebræos, eo quod despicerentur in
ministerio quotidiano viduæ eorum.

<span id="002">2</span> Convocantes autem duodecim multitudinem
discipulorum, dixerunt: Non est æquum nos derelinquere verbum Dei, et
ministrare mensis.

<span id="003">3</span> Considerate ergo, fratres, viros ex vobis boni
testimonii septem, plenos Spiritu Sancto et sapientia, quos constituamus
super hoc opus.

<span id="004">4</span> Nos vero orationi et ministerio verbi instantes
erimus.

<span id="005">5</span> Et placuit sermo coram omni multitudine. Et
elegerunt Stephanum, virum plenum fide et Spiritu Sancto, et Philippum,
et Prochorum, et Nicanorem, et Timonem, et Parmenam, et Nicolaum advenam
Antiochenum.

<span id="006">6</span> Hos statuerunt ante conspectum Apostolorum: et
orantes imposuerunt eis manus.

<span id="007">7</span> Et verbum Domini crescebat, et multiplicabatur
numerus discipulorum in Jerusalem valde: multa etiam turba sacerdotum
obediebat fidei.  

<span id="008">8</span> Stephanus autem plenus gratia et fortitudine,
faciebat prodigia et signa magna in populo.

<span id="009">9</span> Surrexerunt autem quidam de synagoga quæ
appellatur Libertinorum, et Cyrenensium, et Alexandrinorum, et eorum qui
erant a Cilicia, et Asia, disputantes cum Stephano:

<span id="010">10</span> et non poterant resistere sapientiæ, et
Spiritui qui loquebatur.

<span id="011">11</span> Tunc summiserunt viros, qui dicerent se
audivisse eum dicentem verba blasphemiæ in Moysen et in Deum.

<span id="012">12</span> Commoverunt itaque plebem, et seniores, et
scribas: et concurrentes rapuerunt eum, et adduxerunt in concilium,

<span id="013">13</span> et statuerunt falsos testes, qui dicerent: Homo
iste non cessat loqui verba adversus locum sanctum, et legem:

<span id="014">14</span> audivimus enim eum dicentem quoniam Jesus
Nazarenus hic destruet locum istum, et mutabit traditiones quas tradidit
nobis Moyses.

<span id="015">15</span> Et intuentes eum omnes qui sedebant in
concilio, viderunt faciem ejus tamquam faciem angeli.

------------------------------------------------------------------------

[Next: Acts Chapter 7](act007.md)
