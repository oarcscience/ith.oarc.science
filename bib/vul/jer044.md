[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer044)  [KJV](../kjv/jer044)  [Sep](../sep/jer044.md) 
[Tan](../tan/jer044.md)   
  
[Jeremiah Index](jer.md)  
  [Previous](jer043)  [Next](jer045.md) 

------------------------------------------------------------------------

### Vulgate (Latin): Jeremiah Chapter 44

<span id="001">1</span> Verbum quod factum est per Jeremiam ad omnes
Judæos qui habitabant in terra Ægypti, habitantes in Magdalo, et in
Taphnis, et in Memphis, et in terra Phatures, dicens:

<span id="002">2</span> Hæc dicit Dominus exercituum, Deus Israël: Vos
vidistis omne malum istud quod adduxi super Jerusalem, et super omnes
urbes Juda: et ecce desertæ sunt hodie, et non est in eis habitator,

<span id="003">3</span> propter malitiam quam fecerunt ut me ad
iracundiam provocarent, et irent ut sacrificarent, et colerent deos
alienos quos nesciebant, et illi, et vos, et patres vestri.

<span id="004">4</span> Et misi ad vos omnes servos meos prophetas, de
nocte consurgens, mittensque et dicens: Nolite facere verbum
abominationis hujuscemodi, quam odivi.

<span id="005">5</span> Et non audierunt, nec inclinaverunt aurem suam,
ut converterentur a malis suis, et non sacrificarent diis alienis.

<span id="006">6</span> Et conflata est indignatio mea et furor meus, et
succensa est in civitatibus Juda, et in plateis Jerusalem: et versæ sunt
in solitudinem et vastitatem secundum diem hanc.

<span id="007">7</span> Et nunc hæc dicit Dominus exercituum, Deus
Israël: Quare vos facitis malum grande hoc contra animas vestras, ut
intereat ex vobis vir et mulier, parvulus et lactens, de medio Judæ, nec
relinquatur vobis quidquam residuum:

<span id="008">8</span> provocantes me in operibus manuum vestrarum,
sacrificando diis alienis in terra Ægypti, in quam ingressi estis ut
habitetis ibi: et dispereatis, et sitis in maledictionem et in
opprobrium cunctis gentibus terræ?

<span id="009">9</span> Numquid obliti estis mala patrum vestrorum, et
mala regum Juda, et mala uxorum ejus, et mala vestra, et mala uxorum
vestrarum, quæ fecerunt in terra Juda, et in regionibus Jerusalem?

<span id="010">10</span> Non sunt mundati usque ad diem hanc: et non
timuerunt, et non ambulaverunt in lege Domini, et in præceptis meis quæ
dedi coram vobis et coram patribus vestris.

<span id="011">11</span> Ideo hæc dicit Dominus exercituum, Deus Israël:
Ecce ego ponam faciem meam in vobis in malum: et disperdam omnem Judam.

<span id="012">12</span> Et assumam reliquias Judæ, qui posuerunt facies
suas ut ingrederentur terram Ægypti, et habitarent ibi, et consumentur
omnes in terra Ægypti: cadent in gladio, et in fame, et consumentur a
minimo usque ad maximum: in gladio et in fame morientur, et erunt in
jusjurandum, et in miraculum, et in maledictionem, et in opprobrium.

<span id="013">13</span> Et visitabo super habitatores terræ Ægypti
sicut visitavi super Jerusalem, in gladio, et fame, et peste:

<span id="014">14</span> et non erit qui effugiat, et sit residuus de
reliquiis Judæorum qui vadunt ut peregrinentur in terra Ægypti, et
revertantur in terram Juda, ad quam ipsi elevant animas suas ut
revertantur, et habitent ibi: non revertentur, nisi qui fugerint.  

<span id="015">15</span> Responderunt autem Jeremiæ omnes viri scientes
quod sacrificarent uxores eorum diis alienis, et universæ mulieres
quarum stabat multitudo grandis, et omnis populus habitantium in terra
Ægypti in Phatures, dicentes:

<span id="016">16</span> Sermonem quem locutus es ad nos in nomine
Domini, non audiemus ex te:

<span id="017">17</span> sed facientes faciemus omne verbum quod
egredietur de ore nostro, ut sacrificemus reginæ cæli, et libemus ei
libamina, sicut fecimus nos et patres nostri, reges nostri et principes
nostri, in urbibus Juda, et in plateis Jerusalem: et saturati sumus
panibus, et bene nobis erat, malumque non vidimus.

<span id="018">18</span> Ex eo autem tempore quo cessavimus sacrificare
reginæ cæli, et libare ei libamina, indigemus omnibus, et gladio et fame
consumpti sumus.

<span id="019">19</span> Quod si nos sacrificamus reginæ cæli, et
libamus ei libamina, numquid sine viris nostris fecimus ei placentas ad
colendum eam, et libandum ei libamina?  

<span id="020">20</span> Et dixit Jeremias ad omnem populum, adversum
viros, et adversum mulieres, et adversum universam plebem, qui
responderant ei verbum, dicens:

<span id="021">21</span> Numquid non sacrificium quod sacrificastis in
civitatibus Juda, et in plateis Jerusalem, vos et patres vestri, reges
vestri, et principes vestri, et populus terræ, horum recordatus est
Dominus, et ascendit super cor ejus?

<span id="022">22</span> Et non poterat Dominus ultra portare propter
malitiam studiorum vestrorum, et propter abominationes quas fecistis: et
facta est terra vestra in desolationem, et in stuporem, et in
maledictum, eo quod non sit habitator, sicut est dies hæc.

<span id="023">23</span> Propterea quod sacrificaveritis idolis, et
peccaveritis Domino, et non audieritis vocem Domini, et in lege, et in
præceptis, et in testimoniis ejus non ambulaveritis, idcirco evenerunt
vobis mala hæc, sicut est dies hæc.

<span id="024">24</span> Dixit autem Jeremias ad omnem populum, et ad
universas mulieres: Audite verbum Domini, omnis Juda qui estis in terra
Ægypti.

<span id="025">25</span> Hæc inquit Dominus exercituum, Deus Israël,
dicens: Vos et uxores vestræ locuti estis ore vestro, et manibus vestris
implestis, dicentes: Faciamus vota nostra quæ vovimus, ut sacrificemus
reginæ cæli, et libemus ei libamina. Implestis vota vestra, et opere
perpetrastis ea.

<span id="026">26</span> Ideo audite verbum Domini, omnis Juda qui
habitatis in terra Ægypti: Ecce ego juravi in nomine meo magno, ait
Dominus, quia nequaquam ultra vocabitur nomen meum ex ore omnis viri
Judæi, dicentis: Vivit Dominus Deus, in omni terra Ægypti.

<span id="027">27</span> Ecce ego vigilabo super eos in malum, et non in
bonum: et consumentur omnes viri Juda qui sunt in terra Ægypti gladio et
fame, donec penitus consumantur.

<span id="028">28</span> Et qui fugerint gladium, revertentur de terra
Ægypti in terram Juda viri pauci: et scient omnes reliquiæ Juda,
ingredientium terram Ægypti ut habitent ibi, cujus sermo compleatur,
meus an illorum.

<span id="029">29</span> Et hoc vobis signum, ait Dominus, quod visitem
ego super vos in loco isto, ut sciatis quia vere complebuntur sermones
mei contra vos in malum:

<span id="030">30</span> hæc dicit Dominus: Ecce ego tradam Pharaonem
Ephree regem Ægypti in manu inimicorum ejus, et in manu quærentium
animam illius, sicut tradidi Sedeciam regem Juda in manu Nabuchodonosor
regis Babylonis inimici sui, et quærentis animam ejus.

------------------------------------------------------------------------

[Next: Jeremiah Chapter 45](jer045.md)
