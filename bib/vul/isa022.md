[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa022)  [KJV](../kjv/isa022)  [Sep](../sep/isa022) 
[Tan](../tan/isa022)   
  
[Isaiah Index](isa)  
  [Previous](isa021)  [Next](isa023) 

------------------------------------------------------------------------

### Vulgate (Latin): Isaiah Chapter 22

<span id="001">1</span> Onus vallis Visionis. \[Quidnam quoque tibi est,
quia ascendisti  
et tu omnis in tecta?  

<span id="002">2</span> Clamoris plena, urbs frequens,  
civitas exsultans;  
interfecti tui, non interfecti gladio,  
nec mortui in bello.  

<span id="003">3</span> Cuncti principes tui fugerunt simul  
dureque ligati sunt;  
omnes qui inventi sunt vincti sunt pariter;  
procul fugerunt.  

<span id="004">4</span> Propterea dixi: Recedite a me:  
amare flebo;  
nolite incumbere ut consolemini me  
super vastitate filiæ populi mei;  

<span id="005">5</span> dies enim interfectionis,  
et conculcationis, et fletuum,  
Domino Deo exercituum,  
in valle Visionis,  
scrutans murum,  
et magnificus super montem.  

<span id="006">6</span> Et Ælam sumpsit pharetram,  
currum hominis equitis,  
et parietem nudavit clypeus.  

<span id="007">7</span> Et erunt electæ valles tuæ plenæ quadrigarum,  
et equites ponent sedes suas in porta.  

<span id="008">8</span> Et revelabitur operimentum Judæ,  
et videbis in die illa  
armamentarium domus saltus.  

<span id="009">9</span> Et scissuras civitatis David videbitis,  
quia multiplicatæ sunt;  
et congregastis aquas piscinæ inferioris,  

<span id="010">10</span> et domos Jerusalem numerastis,  
et destruxistis domos ad muniendum murum.  

<span id="011">11</span> Et lacum fecistis inter duos muros  
ad aquam piscinæ veteris;  
et non suspexistis ad eum qui fecerat eam,  
et operatorem ejus de longe non vidistis.  

<span id="012">12</span> Et vocabit Dominus Deus exercituum  
in die illa  
ad fletum, et ad planctum,  
ad calvitium, et ad cingulum sacci;  

<span id="013">13</span> et ecce gaudium et lætitia,  
occidere vitulos et jugulare arietes,  
comedere carnes, et bibere vinum:  
comedamus et bibamus,  
cras enim moriemur.  

<span id="014">14</span> Et revelata est in auribus meis vox Domini
exercituum:  
Si dimittetur iniquitas hæc vobis donec moriamini,  
dicit Dominus Deus exercituum.\]  

<span id="015">15</span> \[Hæc dicit Dominus Deus exercituum:  
Vade, ingredere ad eum qui habitat in tabernaculo,  
ad Sobnam, præpositum templi, et dices ad eum:  

<span id="016">16</span> Quid tu hic, aut quasi quis hic?  
quia excidisti tibi hic sepulchrum,  
excidisti in excelso memoriale diligenter,  
in petra tabernaculum tibi.  

<span id="017">17</span> Ecce Dominus asportari te faciet,  
sicut asportatur gallus gallinaceus;  
et quasi amictum, sic sublevabit te.  

<span id="018">18</span> Coronas coronabit te tribulatione;  
quasi pilam mittet te in terram latam et spatiosam;  
ibi morieris, et ibi erit currus gloriæ tuæ,  
ignominia domus domini tui.  

<span id="019">19</span> Et expellam te de statione tua,  
et de ministerio tuo deponam te.  

<span id="020">20</span> Et erit in die illa:  
vocabo servum meum Eliacim, filium Helciæ,  

<span id="021">21</span> et induam illum tunica tua,  
et cingulo tuo confortabo eum,  
et potestatem tuam dabo in manu ejus;  
et erit quasi pater habitantibus Jerusalem  
et domui Juda.  

<span id="022">22</span> Et dabo clavem domus David  
super humerum ejus;  
et aperiet, et non erit qui claudat;  
et claudet, et non erit qui aperiat.  

<span id="023">23</span> Et figam illum paxillum in loco fideli,  
et erit in solium gloriæ domui patris ejus.  

<span id="024">24</span> Et suspendent super eum omnem gloriam domus
patris ejus;  
vasorum diversa genera,  
omne vas parvulum,  
a vasis craterarum usque ad omne vas musicorum.  

<span id="025">25</span> In die illa, dicit Dominus exercituum,  
auferetur paxillus qui fixus fuerat in loco fideli,  
et frangetur, et cadet,  
et peribit quod pependerat in eo,  
quia Dominus locutus est.\]

------------------------------------------------------------------------

[Next: Isaiah Chapter 23](isa023)
