[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act019)  [GNT](../gnt/act019.md) 
[KJV](../kjv/act019.md)   
  
[Acts Index](act.md)  
  [Previous](act018)  [Next](act020.md) 

------------------------------------------------------------------------

### Vulgate (Latin): Acts Chapter 19

<span id="001">1</span> Factum est autem cum Apollo esset Corinthi, ut
Paulus peragratis superioribus partibus veniret Ephesum, et inveniret
quosdam discipulos:

<span id="002">2</span> dixitque ad eos: Si Spiritum Sanctum accepistis
credentes? At illi dixerunt ad eum: Sed neque si Spiritus Sanctus est,
audivimus.

<span id="003">3</span> Ille vero ait: In quo ergo baptizati estis? Qui
dixerunt: In Joannis baptismate.

<span id="004">4</span> Dixit autem Paulus: Joannes baptizavit baptismo
pœnitentiæ populum, dicens in eum qui venturus esset post ipsum ut
crederent, hoc est, in Jesum.

<span id="005">5</span> His auditis, baptizati sunt in nomine Domini
Jesu.

<span id="006">6</span> Et cum imposuisset illis manus Paulus, venit
Spiritus Sanctus super eos, et loquebantur linguis, et prophetabant.

<span id="007">7</span> Erant autem omnes viri fere duodecim.  

<span id="008">8</span> Introgressus autem synagogam, cum fiducia
loquebatur per tres menses, disputans et suadens de regno Dei.

<span id="009">9</span> Cum autem quidam indurarentur, et non crederent,
maledicentes viam Domini coram multitudine, discedens ab eis, segregavit
discipulos, quotidie disputans in schola tyranni cujusdam.

<span id="010">10</span> Hoc autem factum est per biennium, ita ut omnes
qui habitabant in Asia audirent verbum Domini, Judæi atque gentiles.

<span id="011">11</span> Virtutesque non quaslibet faciebat Deus per
manum Pauli,

<span id="012">12</span> ita ut etiam super languidos deferrentur a
corpore ejus sudaria et semicinctia, et recedebant ab eis languores, et
spiritus nequam egrediebantur.  

<span id="013">13</span> Tentaverunt autem quidam et de circumeuntibus
Judæis exorcistis invocare super eos qui habebant spiritus malos nomen
Domini Jesu, dicentes: Adjuro vos per Jesum, quem Paulus prædicat.

<span id="014">14</span> Erant autem quidam Judæi, Scevæ principis
sacerdotum septem filii, qui hoc faciebant.

<span id="015">15</span> Respondens autem spiritus nequam dixit eis:
Jesum novi, et Paulum scio: vos autem qui estis?

<span id="016">16</span> Et insiliens in eos homo, in quo erat dæmonium
pessimum, et dominatus amborum, invaluit contra eos, ita ut nudi et
vulnerati effugerent de domo illa.

<span id="017">17</span> Hoc autem notum factum est omnibus Judæis,
atque gentilibus qui habitabant Ephesi: et cecidit timor super omnes
illos, et magnificabatur nomen Domini Jesu.

<span id="018">18</span> Multique credentium veniebant, confitentes et
annuntiantes actus suos.

<span id="019">19</span> Multi autem ex eis, qui fuerant curiosa
sectati, contulerunt libros, et combusserunt coram omnibus: et
computatis pretiis illorum, invenerunt pecuniam denariorum quinquaginta
millium.

<span id="020">20</span> Ita fortiter crescebat verbum Dei, et
confirmabatur.  

<span id="021">21</span> His autem expletis, proposuit Paulus in
Spiritu, transita Macedonia et Achaia, ire Jerosolymam, dicens: Quoniam
postquam fuero ibi, oportet me et Romam videre.

<span id="022">22</span> Mittens autem in Macedoniam duos ex
ministrantibus sibi, Timotheum et Erastum, ipse remansit ad tempus in
Asia.

<span id="023">23</span> Facta est autem illo tempore turbatio non
minima de via Domini.

<span id="024">24</span> Demetrius enim quidam nomine, argentarius,
faciens ædes argenteas Dianæ, præstabat artificibus non modicum quæstum:

<span id="025">25</span> quos convocans, et eos qui hujusmodi erant
opifices, dixit: Viri, scitis quia de hoc artificio est nobis
acquisitio:

<span id="026">26</span> et videtis et auditis quia non solum Ephesi,
sed pene totius Asiæ, Paulus hic suadens avertit multam turbam, dicens:
Quoniam non sunt dii, qui manibus fiunt.

<span id="027">27</span> Non solum autem hæc periclitabitur nobis pars
in redargutionem venire, sed et magnæ Dianæ templum in nihilum
reputabitur, sed et destrui incipiet majestas ejus, quam tota Asia et
orbis colit.

<span id="028">28</span> His auditis, repleti sunt ira, et exclamaverunt
dicentes: Magna Diana Ephesiorum.

<span id="029">29</span> Et impleta est civitas confusione, et impetum
fecerunt uno animo in theatrum, rapto Gajo et Aristarcho Macedonibus,
comitibus Pauli.

<span id="030">30</span> Paulo autem volente intrare in populum, non
permiserunt discipuli.

<span id="031">31</span> Quidam autem et de Asiæ principibus, qui erant
amici ejus, miserunt ad eum rogantes ne se daret in theatrum:

<span id="032">32</span> alii autem aliud clamabant. Erat enim ecclesia
confusa: et plures nesciebant qua ex causa convenissent.

<span id="033">33</span> De turba autem detraxerunt Alexandrum,
propellentibus eum Judæis. Alexander autem manu silentio postulato,
volebat reddere rationem populo.

<span id="034">34</span> Quem ut cognoverunt Judæum esse, vox facta una
est omnium, quasi per horas duas clamantium: Magna Diana Ephesiorum.

<span id="035">35</span> Et cum sedasset scriba turbas, dixit: Viri
Ephesii, quis enim est hominum, qui nesciat Ephesiorum civitatem
cultricem esse magnæ Dianæ, Jovisque prolis?

<span id="036">36</span> Cum ergo his contradici non possit, oportet vos
sedatos esse, et nihil temere agere.

<span id="037">37</span> Adduxistis enim homines istos, neque
sacrilegos, neque blasphemantes deam vestram.

<span id="038">38</span> Quod si Demetrius et qui cum eo sunt artifices,
habent adversus aliquem causam, conventus forenses aguntur, et
proconsules sunt: accusent invicem.

<span id="039">39</span> Si quid autem alterius rei quæritis, in
legitima ecclesia poterit absolvi.

<span id="040">40</span> Nam et periclitamur argui seditionis hodiernæ,
cum nullus obnoxius sit de quo possimus reddere rationem concursus
istius. Et cum hæc dixisset, dimisit ecclesiam.

------------------------------------------------------------------------

[Next: Acts Chapter 20](act020.md)
