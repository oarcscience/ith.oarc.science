[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/amo005)  [KJV](../kjv/amo005)  [Sep](../sep/amo005.md) 
[Tan](../tan/amo005.md)   
  
[Amos Index](amo.md)  
  [Previous](amo004)  [Next](amo006.md) 

------------------------------------------------------------------------

### Vulgate (Latin): Amos Chapter 5

<span id="001">1</span> \[Audite verbum istud,  
quod ego levo super vos planctum:  
domus Israël cecidit,  
et non adjiciet ut resurgat.  

<span id="002">2</span> Virgo Israël projecta est in terram suam,  
non est qui suscitet eam.  

<span id="003">3</span> Quia hæc dicit Dominus Deus:  
Urbs de qua egrediebantur mille,  
relinquentur in ea centum;  
et de qua egrediebantur centum,  
relinquentur in ea decem in domo Israël.  

<span id="004">4</span> Quia hæc dicit Dominus domui Israël:  
Quærite me, et vivetis.  

<span id="005">5</span> Et nolite quærere Bethel,  
et in Galgalam nolite intrare,  
et in Bersabee non transibitis,  
quia Galgala captiva ducetur,  
et Bethel erit inutilis.  

<span id="006">6</span> Quærite Dominum, et vivite  
(ne forte comburatur ut ignis domus Joseph, et devorabit,  
et non erit qui extinguat Bethel:  

<span id="007">7</span> qui convertitis in absinthium judicium,  
et justitiam in terra relinquitis):  

<span id="008">8</span> facientem Arcturum et Orionem,  
et convertentem in mane tenebras,  
et diem in noctem mutantem;  
qui vocat aquas maris,  
et effundit eas super faciem terræ;  
Dominus nomen est ejus:  

<span id="009">9</span> qui subridet vastitatem super robustum,  
et depopulationem super potentem affert.  

<span id="010">10</span> Odio habuerunt corripientem in porta,  
et loquentem perfecte abominati sunt.  

<span id="011">11</span> Idcirco, pro eo quod diripiebatis pauperem,  
et prædam electam tollebatis ab eo,  
domos quadro lapide ædificabitis,  
et non habitabitis in eis;  
vineas plantabis amantissimas,  
et non bibetis vinum earum.  

<span id="012">12</span> Quia cognovi multa scelera vestra,  
et fortia peccata vestra:  
hostes justi, accipientes munus,  
et pauperes deprimentes in porta.  

<span id="013">13</span> Ideo prudens in tempore illo tacebit,  
quia tempus malum est.  

<span id="014">14</span> Quærite bonum, et non malum, ut vivatis;  
et erit Dominus Deus exercituum vobiscum, sicut dixistis.  

<span id="015">15</span> Odite malum et diligite bonum,  
et constituite in porta judicium:  
si forte misereatur Dominus Deus exercituum reliquiis Joseph.  

<span id="016">16</span> Propterea hæc dicit Dominus Deus exercituum,
dominator:  
In omnibus plateis planctus;  
et in cunctis quæ foris sunt, dicetur: Væ, væ!  
et vocabunt agricolam ad luctum,  
et ad planctum eos qui sciunt plangere.  

<span id="017">17</span> Et in omnibus vineis erit planctus,  
quia pertransibo in medio tui,  
dicit Dominus.\]  

<span id="018">18</span> \[Væ desiderantibus diem Domini!  
ad quid eam vobis?  
Dies Domini ista, tenebræ, et non lux.  

<span id="019">19</span> Quomodo si fugiat vir a facie leonis,  
et occurrat ei ursus;  
et ingrediatur domum, et innitatur manu sua super parietem,  
et mordeat eum coluber.  

<span id="020">20</span> Numquid non tenebræ dies Domini, et non lux;  
et caligo, et non splendor in ea?  

<span id="021">21</span> Odi, et projeci festivitates vestras,  
et non capiam odorem cœtuum vestrorum.  

<span id="022">22</span> Quod si obtuleritis mihi holocautomata, et
munera vestra,  
non suscipiam;  
et vota pinguium vestrorum non respiciam.  

<span id="023">23</span> Aufer a me tumultum carminum tuorum;  
et cantica lyræ tuæ non audiam.  

<span id="024">24</span> Et revelabitur quasi aqua judicium,  
et justitia quasi torrens fortis.  

<span id="025">25</span> Numquid hostias et sacrificium obtulistis
mihi  
in deserto quadraginta annis, domus Israël?

<span id="026">26</span> et portastis tabernaculum Moloch vestro,  
et imaginem idolorum vestrorum, sidus dei vestri,  
quæ fecistis vobis.  

<span id="027">27</span> Et migrare vos faciam trans Damascum, dicit
Dominus:  
Deus exercituum nomen ejus.\]

------------------------------------------------------------------------

[Next: Amos Chapter 6](amo006.md)
