[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro014)  [KJV](../kjv/pro014)  [Sep](../sep/pro014.md) 
[Tan](../tan/pro014.md)   
  
[Proverbs Index](pro.md)  
  [Previous](pro013)  [Next](pro015.md) 

------------------------------------------------------------------------

### Vulgate (Latin): Proverbs Chapter 14

<span id="001">1</span> \[Sapiens mulier ædificat domum suam;  
insipiens exstructam quoque manibus destruet.  

<span id="002">2</span> Ambulans recto itinere, et timens Deum,  
despicitur ab eo qui infami graditur via.  

<span id="003">3</span> In ore stulti virga superbiæ;  
labia autem sapientium custodiunt eos.  

<span id="004">4</span> Ubi non sunt boves, præsepe vacuum est;  
ubi autem plurimæ segetes, ibi manifesta est fortitudo bovis.  

<span id="005">5</span> Testis fidelis non mentitur;  
profert autem mendacium dolosus testis.  

<span id="006">6</span> Quærit derisor sapientiam, et non invenit;  
doctrina prudentium facilis.  

<span id="007">7</span> Vade contra virum stultum,  
et nescit labia prudentiæ.  

<span id="008">8</span> Sapientia callidi est intelligere viam suam,  
et imprudentia stultorum errans.  

<span id="009">9</span> Stultus illudet peccatum,  
et inter justos morabitur gratia.  

<span id="010">10</span> Cor quod novit amaritudinem animæ suæ,  
in gaudio ejus non miscebitur extraneus.  

<span id="011">11</span> Domus impiorum delebitur:  
tabernacula vero justorum germinabunt.  

<span id="012">12</span> Est via quæ videtur homini justa,  
novissima autem ejus deducunt ad mortem.  

<span id="013">13</span> Risus dolore miscebitur,  
et extrema gaudii luctus occupat.  

<span id="014">14</span> Viis suis replebitur stultus,  
et super eum erit vir bonus.\]  

<span id="015">15</span> \[Innocens credit omni verbo;  
astutus considerat gressus suos.  
Filio doloso nihil erit boni;  
servo autem sapienti prosperi erunt actus,  
et dirigetur via ejus.  

<span id="016">16</span> Sapiens timet, et declinat a malo;  
stultus transilit, et confidit.  

<span id="017">17</span> Impatiens operabitur stultitiam,  
et vir versutus odiosus est.  

<span id="018">18</span> Possidebunt parvuli stultitiam,  
et exspectabunt astuti scientiam.  

<span id="019">19</span> Jacebunt mali ante bonos,  
et impii ante portas justorum.  

<span id="020">20</span> Etiam proximo suo pauper odiosus erit:  
amici vero divitum multi.  

<span id="021">21</span> Qui despicit proximum suum peccat;  
qui autem miseretur pauperis beatus erit.  
Qui credit in Domino misericordiam diligit.  

<span id="022">22</span> Errant qui operantur malum;  
misericordia et veritas præparant bona.  

<span id="023">23</span> In omni opere erit abundantia;  
ubi autem verba sunt plurima, ibi frequenter egestas.  

<span id="024">24</span> Corona sapientium divitiæ eorum;  
fatuitas stultorum imprudentia.  

<span id="025">25</span> Liberat animas testis fidelis,  
et profert mendacia versipellis.\]  

<span id="026">26</span> \[In timore Domini fiducia fortitudinis,  
et filiis ejus erit spes.  

<span id="027">27</span> Timor Domini fons vitæ,  
ut declinent a ruina mortis.  

<span id="028">28</span> In multitudine populi dignitas regis,  
et in paucitate plebis ignominia principis.  

<span id="029">29</span> Qui patiens est multa gubernatur prudentia;  
qui autem impatiens est exaltat stultitiam suam.  

<span id="030">30</span> Vita carnium sanitas cordis;  
putredo ossium invidia.  

<span id="031">31</span> Qui calumniatur egentem exprobrat factori
ejus;  
honorat autem eum qui miseretur pauperis.  

<span id="032">32</span> In malitia sua expelletur impius:  
sperat autem justus in morte sua.  

<span id="033">33</span> In corde prudentis requiescit sapientia,  
et indoctos quosque erudiet.  

<span id="034">34</span> Justitia elevat gentem;  
miseros autem facit populos peccatum.  

<span id="035">35</span> Acceptus est regi minister intelligens;  
iracundiam ejus inutilis sustinebit.\]

------------------------------------------------------------------------

[Next: Proverbs Chapter 15](pro015.md)
