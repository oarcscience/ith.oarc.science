[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa039)  [KJV](../kjv/psa039)  [Sep](../sep/psa039.md) 
[Tan](../tan/psa039.md)   
  
[Psalms Index](psa.md)  
  [Previous](psa038)  [Next](psa040.md) 

------------------------------------------------------------------------

### Vulgate (Latin): Psalms Chapter 39

<span id="001">1</span> In finem. Psalmus ipsi David.

<span id="002">2</span> \[Exspectans exspectavi Dominum,  
et intendit mihi.  

<span id="003">3</span> Et exaudivit preces meas,  
et eduxit me de lacu miseriæ et de luto fæcis.  
Et statuit super petram pedes meos,  
et direxit gressus meos.  

<span id="004">4</span> Et immisit in os meum canticum novum,  
carmen Deo nostro.  
Videbunt multi, et timebunt,  
et sperabunt in Domino.  

<span id="005">5</span> Beatus vir cujus est nomen Domini spes ejus,  
et non respexit in vanitates et insanias falsas.  

<span id="006">6</span> Multa fecisti tu, Domine Deus meus, mirabilia
tua;  
et cogitationibus tuis non est qui similis sit tibi.  
Annuntiavi et locutus sum:  
multiplicati sunt super numerum.  

<span id="007">7</span> Sacrificium et oblationem noluisti;  
aures autem perfecisti mihi.  
Holocaustum et pro peccato non postulasti;  

<span id="008">8</span> tunc dixi: Ecce venio.  
In capite libri scriptum est de me,  

<span id="009">9</span> ut facerem voluntatem tuam.  
Deus meus, volui,  
et legem tuam in medio cordis mei.  

<span id="010">10</span> Annuntiavi justitiam tuam in ecclesia magna;  
ecce labia mea non prohibebo: Domine, tu scisti.  

<span id="011">11</span> Justitiam tuam non abscondi in corde meo;  
veritatem tuam et salutare tuum dixi;  
non abscondi misericordiam tuam et veritatem tuam a concilio multo.  

<span id="012">12</span> Tu autem, Domine, ne longe facias miserationes
tuas a me;  
misericordia tua et veritas tua semper susceperunt me.  

<span id="013">13</span> Quoniam circumdederunt me mala quorum non est
numerus;  
comprehenderunt me iniquitates meæ, et non potui ut viderem.  
Multiplicatæ sunt super capillos capitis mei,  
et cor meum dereliquit me.  

<span id="014">14</span> Complaceat tibi, Domine, ut eruas me;  
Domine, ad adjuvandum me respice.  

<span id="015">15</span> Confundantur et revereantur simul,  
qui quærunt animam meam ut auferant eam;  
convertantur retrorsum et revereantur,  
qui volunt mihi mala.  

<span id="016">16</span> Ferant confestim confusionem suam,  
qui dicunt mihi: Euge, euge!  

<span id="017">17</span> Exsultent et lætentur super te omnes quærentes
te;  
et dicant semper: Magnificetur Dominus, qui diligunt salutare tuum.  

<span id="018">18</span> Ego autem mendicus sum et pauper;  
Dominus sollicitus est mei.  
Adjutor meus et protector meus tu es;  
Deus meus, ne tardaveris.\]

------------------------------------------------------------------------

[Next: Psalms Chapter 40](psa040.md)
