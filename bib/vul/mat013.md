[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat013)  [GNT](../gnt/mat013) 
[KJV](../kjv/mat013)   
  
[Matthew Index](mat)  
  [Previous](mat012)  [Next](mat014) 

------------------------------------------------------------------------

### Vulgate (Latin): Matthew Chapter 13

<span id="001">1</span> In illo die exiens Jesus de domo, sedebat secus
mare.

<span id="002">2</span> Et congregatæ sunt ad eum turbæ multæ, ita ut
naviculam ascendens sederet: et omnis turba stabat in littore,

<span id="003">3</span> et locutus est eis multa in parabolis, dicens:
Ecce exiit qui seminat, seminare.

<span id="004">4</span> Et dum seminat, quædam ceciderunt secus viam, et
venerunt volucres cæli, et comederunt ea.

<span id="005">5</span> Alia autem ceciderunt in petrosa, ubi non
habebant terram multam: et continuo exorta sunt, quia non habebant
altitudinem terræ:

<span id="006">6</span> sole autem orto æstuaverunt; et quia non
habebant radicem, aruerunt.

<span id="007">7</span> Alia autem ceciderunt in spinas: et creverunt
spinæ, et suffocaverunt ea.

<span id="008">8</span> Alia autem ceciderunt in terram bonam: et dabant
fructum, aliud centesimum, aliud sexagesimum, aliud trigesimum.

<span id="009">9</span> Qui habet aures audiendi, audiat.  

<span id="010">10</span> Et accedentes discipuli dixerunt ei: Quare in
parabolis loqueris eis?

<span id="011">11</span> Qui respondens, ait illis: Quia vobis datum est
nosse mysteria regni cælorum: illis autem non est datum.

<span id="012">12</span> Qui enim habet, dabitur ei, et abundabit: qui
autem non habet, et quod habet auferetur ab eo.

<span id="013">13</span> Ideo in parabolis loquor eis: quia videntes non
vident, et audientes non audiunt, neque intelligunt.

<span id="014">14</span> Et adimpletur in eis prophetia Isaiæ, dicentis:
\[Auditu audietis, et non intelligetis:  
et videntes videbitis, et non videbitis.  

<span id="015">15</span> Incrassatum est enim cor populi hujus,  
et auribus graviter audierunt,  
et oculos suos clauserunt:  
nequando videant oculis, et auribus audiant,  
et corde intelligant, et convertantur,  
et sanem eos.\]

<span id="016">16</span> Vestri autem beati oculi quia vident, et aures
vestræ quia audiunt.

<span id="017">17</span> Amen quippe dico vobis, quia multi prophetæ et
justi cupierunt videre quæ videtis, et non viderunt: et audire quæ
auditis, et non audierunt.  

<span id="018">18</span> Vos ergo audite parabolam seminantis.

<span id="019">19</span> Omnis qui audit verbum regni, et non
intelligit, venit malus, et rapit quod seminatum est in corde ejus: hic
est qui secus viam seminatus est.

<span id="020">20</span> Qui autem super petrosa seminatus est, hic est
qui verbum audit, et continuo cum gaudio accipit illud:

<span id="021">21</span> non habet autem in se radicem, sed est
temporalis: facta autem tribulatione et persecutione propter verbum,
continuo scandalizatur.

<span id="022">22</span> Qui autem seminatus est in spinis, hic est qui
verbum audit, et sollicitudo sæculi istius, et fallacia divitiarum
suffocat verbum, et sine fructu efficitur.

<span id="023">23</span> Qui vero in terram bonam seminatus est, hic est
qui audit verbum, et intelligit, et fructum affert, et facit aliud
quidem centesimum, aliud autem sexagesimum, aliud vero trigesimum.  

<span id="024">24</span> Aliam parabolam proposuit illis, dicens: Simile
factum est regnum cælorum homini, qui seminavit bonum semen in agro suo:

<span id="025">25</span> cum autem dormirent homines, venit inimicus
ejus, et superseminavit zizania in medio tritici, et abiit.

<span id="026">26</span> Cum autem crevisset herba, et fructum fecisset,
tunc apparuerunt et zizania.

<span id="027">27</span> Accedentes autem servi patrisfamilias, dixerunt
ei: Domine, nonne bonum semen seminasti in agro tuo? unde ergo habet
zizania?

<span id="028">28</span> Et ait illis: Inimicus homo hoc fecit. Servi
autem dixerunt ei: Vis, imus, et colligimus ea?

<span id="029">29</span> Et ait: Non: ne forte colligentes zizania,
eradicetis simul cum eis et triticum.

<span id="030">30</span> Sinite utraque crescere usque ad messem, et in
tempore messis dicam messoribus: Colligite primum zizania, et alligate
ea in fasciculos ad comburendum: triticum autem congregate in horreum
meum.  

<span id="031">31</span> Aliam parabolam proposuit eis dicens: Simile
est regnum cælorum grano sinapis, quod accipiens homo seminavit in agro
suo:

<span id="032">32</span> quod minimum quidem est omnibus seminibus: cum
autem creverit, majus est omnibus oleribus, et fit arbor, ita ut
volucres cæli veniant, et habitent in ramis ejus.

<span id="033">33</span> Aliam parabolam locutus est eis: Simile est
regnum cælorum fermento, quod acceptum mulier abscondit in farinæ satis
tribus, donec fermentatum est totum.

<span id="034">34</span> Hæc omnia locutus est Jesus in parabolis ad
turbas: et sine parabolis non loquebatur eis:

<span id="035">35</span> ut impleretur quod dictum erat per prophetam
dicentem: Aperiam in parabolis os meum; eructabo abscondita a
constitutione mundi.  

<span id="036">36</span> Tunc, dimissis turbis, venit in domum: et
accesserunt ad eum discipuli ejus, dicentes: Edissere nobis parabolam
zizaniorum agri.

<span id="037">37</span> Qui respondens ait illis: Qui seminat bonum
semen, est Filius hominis.

<span id="038">38</span> Ager autem est mundus. Bonum vero semen, hi
sunt filii regnum. Zizania autem, filii sunt nequam.

<span id="039">39</span> Inimicus autem, qui seminavit ea, est diabolus.
Messis vero, consummatio sæculi est. Messores autem, angeli sunt.

<span id="040">40</span> Sicut ergo colliguntur zizania, et igni
comburuntur: sic erit in consummatione sæculi.

<span id="041">41</span> Mittet Filius hominis angelos suos, et
colligent de regno ejus omnia scandala, et eos qui faciunt iniquitatem:

<span id="042">42</span> et mittent eos in caminum ignis. Ibi erit
fletus et stridor dentium.

<span id="043">43</span> Tunc justi fulgebunt sicut sol in regno Patris
eorum. Qui habet aures audiendi, audiat.  

<span id="044">44</span> Simile est regnum cælorum thesauro abscondito
in agro: quem qui invenit homo, abscondit, et præ gaudio illius vadit,
et vendit universa quæ habet, et emit agrum illum.

<span id="045">45</span> Iterum simile est regnum cælorum homini
negotiatori, quærenti bonas margaritas.

<span id="046">46</span> Inventa autem una pretiosa margarita, abiit, et
vendidit omnia quæ habuit, et emit eam.  

<span id="047">47</span> Iterum simile est regnum cælorum sagenæ missæ
in mare, et ex omni genere piscium congreganti.

<span id="048">48</span> Quam, cum impleta esset, educentes, et secus
littus sedentes, elegerunt bonis in vasa, malos autem foras miserunt.

<span id="049">49</span> Sic erit in consummatione sæculi: exibunt
angeli, et separabunt malos de medio justorum,

<span id="050">50</span> et mittent eos in caminum ignis: ibi erit
fletus, et stridor dentium.

<span id="051">51</span> Intellexistis hæc omnia? Dicunt ei: Etiam.

<span id="052">52</span> Ait illis: Ideo omnis scriba doctus in regno
cælorum, similis est homini patrifamilias, qui profert de thesauro suo
nova et vetera.

<span id="053">53</span> Et factum est, cum consummasset Jesus parabolas
istas, transiit inde.  

<span id="054">54</span> Et veniens in patriam suam, docebat eos in
synagogis eorum, ita ut mirarentur, et dicerent: Unde huic sapientia
hæc, et virtutes?

<span id="055">55</span> Nonne hic est fabri filius? nonne mater ejus
dicitur Maria, et fratres ejus, Jacobus, et Joseph, et Simon, et Judas?

<span id="056">56</span> et sorores ejus, nonne omnes apud nos sunt?
unde ergo huic omnia ista?

<span id="057">57</span> Et scandalizabantur in eo. Jesus autem dixit
eis: Non est propheta sine honore, nisi in patria sua, et in domo sua.

<span id="058">58</span> Et non fecit ibi virtutes multas propter
incredulitatem illorum.

------------------------------------------------------------------------

[Next: Matthew Chapter 14](mat014)
