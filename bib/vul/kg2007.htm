<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Kings: 2 Kings Chapter 7</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg2007.htm">Polyglot</A>&nbsp;
<A HREF="../kjv/kg2007.htm">KJV</A>&nbsp;
<A HREF="../sep/kg2007.htm">Sep</A>&nbsp;
<A HREF="../tan/kg2007.htm">Tan</A>&nbsp;

<BR>
<BR><A HREF="kg2.htm">2 Kings Index</A><BR>
&nbsp;
<A HREF="kg2006.htm">Previous</A>&nbsp;
<A HREF="kg2008.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Kings Chapter 7</H3><P><a name="001">1</A>&nbsp;Dixit autem Eliseus: Audite verbum Domini: H&#230;c dicit Dominus: In tempore hoc cras modius simil&#230; uno statere erit, et duo modii hordei statere uno, in porta Samari&#230;.</P>
<P><a name="002">2</A>&nbsp;Respondens unus de ducibus, super cujus manum rex incumbebat, homini Dei, ait: Si Dominus fecerit etiam cataractas in c&#230;lo, numquid poterit esse quod loqueris? Qui ait: Videbis oculis tuis, et inde non comedes.</P>
<P><a name="003">3</A>&nbsp;Quatuor ergo viri erant leprosi juxta introitum port&#230;: qui dixerunt ad invicem: Quid hic esse volumus donec moriamur?</P>
<P><a name="004">4</A>&nbsp;sive ingredi voluerimus civitatem, fame moriemur: sive manserimus hic, moriendum nobis est: venite ergo, et transfugiamus ad castra Syri&#230;: si pepercerint nobis, vivemus: si autem occidere voluerint, nihilominus moriemur.</P>
<P><a name="005">5</A>&nbsp;Surrexerunt ergo vesperi, ut venirent ad castra Syri&#230;. Cumque venissent ad principium castrorum Syri&#230;, nullum ibidem repererunt.</P>
<P><a name="006">6</A>&nbsp;Siquidem Dominus sonitum audiri fecerat in castris Syri&#230;, curruum, et equorum, et exercitus plurimi: dixeruntque ad invicem: Ecce mercede conduxit adversum nos rex Isra&#235;l reges Heth&#230;orum et &#198;gyptiorum, et venerunt super nos.</P>
<P><a name="007">7</A>&nbsp;Surrexerunt ergo, et fugerunt in tenebris, et dereliquerunt tentoria sua, et equos et asinos, in castris, fugeruntque animas tantum suas salvare cupientes.</P>
<P><a name="008">8</A>&nbsp;Igitur cum venissent leprosi illi ad principium castrorum, ingressi sunt unum tabernaculum, et comederunt et biberunt: tuleruntque inde argentum, et aurum, et vestes, et abierunt, et absconderunt: et rursum reversi sunt ad aliud tabernaculum, et inde similiter auferentes absconderunt.</P>
<P><a name="009">9</A>&nbsp;Dixeruntque ad invicem: Non recte facimus: h&#230;c enim dies boni nuntii est. Si tacuerimus et noluerimus nuntiare usque mane, sceleris arguemur: venite, eamus, et nuntiemus in aula regis.</P>
<P><a name="010">10</A>&nbsp;Cumque venissent ad portam civitatis, narraverunt eis, dicentes: Ivimus ad castra Syri&#230;, et nullum ibidem reperimus hominem, nisi equos et asinos alligatos, et fixa tentoria.</P>
<P><a name="011">11</A>&nbsp;Ierunt ergo portarii, et nuntiaverunt in palatio regis intrinsecus.</P>
<P><a name="012">12</A>&nbsp;Qui surrexit nocte, et ait ad servos suos: Dico vobis quid fecerint nobis Syri: sciunt quia fame laboramus, et idcirco egressi sunt de castris, et latitant in agris, dicentes: Cum egressi fuerint de civitate, capiemus eos vivos, et tunc civitatem ingredi poterimus.</P>
<P><a name="013">13</A>&nbsp;Respondit autem unus servorum ejus: Tollamus quinque equos qui remanserunt in urbe (quia ipsi tantum sunt in universa multitudine Isra&#235;l, alii enim consumpti sunt), et mittentes, explorare poterimus.</P>
<P><a name="014">14</A>&nbsp;Adduxerunt ergo duos equos, misitque rex in castra Syrorum, dicens: Ite, et videte.</P>
<P><a name="015">15</A>&nbsp;Qui abierunt post eos usque ad Jordanem: ecce autem omnis via plena erat vestibus et vasis qu&#230; projecerant Syri cum turbarentur: reversique nuntii indicaverunt regi.</P>
<P><a name="016">16</A>&nbsp;Et egressus populus diripuit castra Syri&#230;: factusque est modius simil&#230; statere uno, et duo modii hordei statere uno, juxta verbum Domini.</P>
<P><a name="017">17</A>&nbsp;Porro rex ducem illum, in cujus manu incumbebat, constituit ad portam: quem conculcavit turba in introitu port&#230;, et mortuus est, juxta quod locutus fuerat vir Dei, quando descenderat rex ad eum.</P>
<P><a name="018">18</A>&nbsp;Factumque est secundum sermonem viri Dei quem dixerat regi, quando ait: Duo modii hordei statere uno erunt, et modius simil&#230; statere uno, hoc eodem tempore cras in porta Samari&#230;:</P>
<P><a name="019">19</A>&nbsp;quando responderat dux ille viro Dei, et dixerat: Etiamsi Dominus fecerit cataractas in c&#230;lo, numquid poterit fieri quod loqueris? Et dixit ei: Videbis oculis tuis, et inde non comedes.</P>
<P><a name="020">20</A>&nbsp;Evenit ergo ei sicut pr&#230;dictum fuerat, et conculcavit eum populus in porta, et mortuus est.</P>
<P><HR>
<CENTER>
<A HREF="kg2008.htm">Next: 2 Kings Chapter 8</A></CENTER>
</BODY>
</HTML>
