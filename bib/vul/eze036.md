[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze036)  [KJV](../kjv/eze036)  [Sep](../sep/eze036.md) 
[Tan](../tan/eze036.md)   
  
[Ezekiel Index](eze.md)  
  [Previous](eze035)  [Next](eze037.md) 

------------------------------------------------------------------------

### Vulgate (Latin): Ezekiel Chapter 36

<span id="001">1</span> Tu autem, fili hominis, propheta super montes
Israël, et dices: \[Montes Israël, audite verbum Domini.  

<span id="002">2</span> Hæc dicit Dominus Deus:  
Eo quod dixerit inimicus de vobis: Euge,  
altitudines sempiternæ in hæreditatem datæ sunt nobis:  

<span id="003">3</span> propterea vaticinare, et dic:  
Hæc dicit Dominus Deus:  
Pro eo quod desolati estis, et conculcati per circuitum,  
et facti in hæreditatem reliquis gentibus,  
et ascendistis super labium linguæ et opprobrium populi,  

<span id="004">4</span> propterea, montes Israël, audite verbum Domini
Dei.  
Hæc dicit Dominus Deus montibus et collibus,  
torrentibus, vallibusque et desertis,  
parietinis et urbibus derelictis,  
quæ depopulatæ sunt et subsannatæ a reliquis gentibus per circuitum.  

<span id="005">5</span> Propterea hæc dicit Dominus Deus:  
Quoniam in igne zeli mei locutus sum de reliquis gentibus,  
et de Idumæa universa,  
quæ dederunt terram meam sibi in hæreditatem cum gaudio,  
et toto corde et ex animo,  
et ejecerunt eam ut vastarent:  

<span id="006">6</span> idcirco vaticinare super humum Israël,  
et dices montibus et collibus, jugis et vallibus:  
Hæc dicit Dominus Deus:  
Ecce ego in zelo meo et in furore meo locutus sum,  
eo quod confusionem gentium sustinueritis.  

<span id="007">7</span> Idcirco hæc dicit Dominus Deus:  
Ego levavi manum meam,  
ut gentes quæ in circuitu vestro sunt,  
ipsæ confusionem suam portent.  

<span id="008">8</span> Vos autem, montes Israël, ramos vestros
germinetis,  
et fructum vestrum afferatis populo meo Israël:  
prope enim est ut veniat.  

<span id="009">9</span> Quia ecce ego ad vos, et convertar ad vos:  
et arabimini, et accipietis sementem.  

<span id="010">10</span> Et multiplicabo in vobis homines, omnemque
domum Israël:  
et habitabuntur civitates, et ruinosa instaurabuntur.  

<span id="011">11</span> Et replebo vos hominibus et jumentis,  
et multiplicabuntur, et crescent:  
et habitare vos faciam sicut a principio,  
bonisque donabo majoribus quam habuistis ab initio:  
et scietis quia ego Dominus.  

<span id="012">12</span> Et adducam super vos homines, populum meum
Israël,  
et hæreditate possidebunt te:  
et eris eis in hæreditatem,  
et non addes ultra ut absque eis sis.  

<span id="013">13</span> Hæc dicit Dominus Deus:  
Pro eo quod dicunt de vobis:  
Devoratrix hominum es, et suffocans gentem tuam:  

<span id="014">14</span> propterea homines non comedes amplius,  
et gentem tuam non necabis ultra,  
ait Dominus Deus.  

<span id="015">15</span> Nec auditam faciam in te amplius confusionem
gentium,  
et opprobrium populorum nequaquam portabis:  
et gentem tuam non amittes amplius,  
ait Dominus Deus.\]  

<span id="016">16</span> Et factum est verbum Domini ad me, dicens:

<span id="017">17</span> \[Fili hominis, domus Israël habitaverunt in
humo sua,  
et polluerunt eam in viis suis et in studiis suis:  
juxta immunditiam menstruatæ facta est via eorum coram me.  

<span id="018">18</span> Et effudi indignationem meam super eos  
pro sanguine quem fuderunt super terram,  
et in idolis suis polluerunt eam.  

<span id="019">19</span> Et dispersi eos in gentes,  
et ventilati sunt in terras:  
juxta vias eorum et adinventiones eorum judicavi eos.  

<span id="020">20</span> Et ingressi sunt ad gentes ad quas
introierunt:  
et polluerunt nomen sanctum meum,  
cum diceretur de eis: Populus Domini iste est,  
et de terra ejus egressi sunt.  

<span id="021">21</span> Et peperci nomini sancto meo,  
quod polluerat domus Israël in gentibus ad quas ingressi sunt.  

<span id="022">22</span> Idcirco dices domui Israël:  
Hæc dicit Dominus Deus:  
Non propter vos ego faciam, domus Israël,  
sed propter nomen sanctum meum,  
quod polluistis in gentibus ad quas intrastis.  

<span id="023">23</span> Et sanctificabo nomen meum magnum  
quod pollutum est inter gentes,  
quod polluistis in medio earum:  
ut sciant gentes quia ego Dominus,  
ait Dominus exercituum,  
cum sanctificatus fuero in vobis coram eis.  

<span id="024">24</span> Tollam quippe vos de gentibus,  
et congregabo vos de universis terris,  
et adducam vos in terram vestram.  

<span id="025">25</span> Et effundam super vos aquam mundam,  
et mundabimini ab omnibus inquinamentis vestris,  
et ab universis idolis vestris mundabo vos.  

<span id="026">26</span> Et dabo vobis cor novum,  
et spiritum novum ponam in medio vestri:  
et auferam cor lapideum de carne vestra,  
et dabo vobis cor carneum.  

<span id="027">27</span> Et spiritum meum ponam in medio vestri:  
et faciam ut in præceptis meis ambuletis,  
et judicia mea custodiatis et operemini.  

<span id="028">28</span> Et habitabitis in terra quam dedi patribus
vestris:  
et eritis mihi in populum,  
et ego ero vobis in Deum.  

<span id="029">29</span> Et salvabo vos ex universis inquinamentis
vestris:  
et vocabo frumentum et multiplicabo illud,  
et non imponam vobis famem.  

<span id="030">30</span> Et multiplicabo fructum ligni, et genimina
agri,  
ut non portetis ultra opprobrium famis in gentibus.  

<span id="031">31</span> Et recordabimini viarum vestrarum pessimarum,  
studiorumque non bonorum:  
et displicebunt vobis iniquitates vestræ et scelera vestra.  

<span id="032">32</span> Non propter vos ego faciam, ait Dominus Deus,
notum sit vobis:  
confundimini, et erubescite super viis vestris, domus Israël.\]  

<span id="033">33</span> \[Hæc dicit Dominus Deus:  
In die qua mundavero vos ex omnibus iniquitatibus vestris,  
et inhabitari fecero urbes,  
et instauravero ruinosa,  

<span id="034">34</span> et terra deserta fuerit exculta,  
quæ quondam erat desolata in oculis omnis viatoris,  

<span id="035">35</span> dicent: Terra illa inculta facta est ut hortus
voluptatis:  
et civitates desertæ, et destitutæ atque suffossæ, munitæ sederunt.  

<span id="036">36</span> Et scient gentes quæcumque derelictæ fuerint in
circuitu vestro,  
quia ego Dominus ædificavi dissipata, plantavique inculta:  
ego Dominus locutus sim, et fecerim.  

<span id="037">37</span> Hæc dicit Dominus Deus:  
Adhuc in hoc invenient me domus Israël, ut faciam eis:  
multiplicabo eos sicut gregem hominum,  

<span id="038">38</span> ut gregem sanctum,  
ut gregem Jerusalem in solemnitatibus ejus:  
sic erunt civitates desertæ, plenæ gregibus hominum:  
et scient quia ego Dominus.\]

------------------------------------------------------------------------

[Next: Ezekiel Chapter 37](eze037.md)
