[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1010)  [Apo](../apo/ma1010.md) 
[Sep](../sep/ma1010.md)   
  
[1 Macabees Index](ma1.md)  
  [Previous](ma1009)  [Next](ma1011.md) 

------------------------------------------------------------------------

### Vulgate (Latin): 1 Macabees Chapter 10

<span id="001">1</span> Et anno centesimo sexagesimo, ascendit Alexander
Antiochi filius, qui cognominatus est Nobilis, et occupavit Ptolemaidam:
et receperunt eum, et regnavit illic.

<span id="002">2</span> Et audivit Demetrius rex, et congregavit
exercitum copiosum valde, et exivit obviam illi in prælium.

<span id="003">3</span> Et misit Demetrius epistolam ad Jonathan verbis
pacificis, ut magnificaret eum.

<span id="004">4</span> Dixit enim: Anticipemus facere pacem cum eo,
priusquam faciat cum Alexandro adversum nos:

<span id="005">5</span> recordabitur enim omnium malorum, quæ fecimus in
eum, et in fratrem ejus, et in gentem ejus.

<span id="006">6</span> Et dedit ei potestatem congregandi exercitum, et
fabricare arma, et esse ipsum socium ejus: et obsides, qui erant in
arce, jussit tradi ei.

<span id="007">7</span> Et venit Jonathas in Jerusalem, et legit
epistolas in auditu omnis populi, et eorum qui in arce erant.

<span id="008">8</span> Et timuerunt timore magno, quoniam audierunt
quod dedit ei rex potestatem congregandi exercitum.

<span id="009">9</span> Et traditi sunt Jonathæ obsides, et reddidit eos
parentibus suis:

<span id="010">10</span> et habitavit Jonathas in Jerusalem, et cœpit
ædificare et innovare civitatem.

<span id="011">11</span> Et dixit facientibus opera ut exstruerent
muros, et montem Sion in circuitu lapidibus quadratis ad munitionem: et
ita fecerunt.

<span id="012">12</span> Et fugerunt alienigenæ, qui erant in
munitionibus quas Bacchides ædificaverat:

<span id="013">13</span> et reliquit unusquisque locum suum, et abiit in
terram suam:

<span id="014">14</span> tantum in Bethsura remanserunt aliqui ex his
qui reliquerant legem et præcepta Dei: erat enim hæc eis ad refugium.  

<span id="015">15</span> Et audivit Alexander rex promissa, quæ promisit
Demetrius Jonathæ: et narraverunt ei prælia, et virtutes quas ipse
fecit, et fratres ejus, et labores quos laboraverunt:

<span id="016">16</span> et ait: Numquid inveniemus aliquem virum talem?
et nunc faciemus eum amicum, et socium nostrum.

<span id="017">17</span> Et scripsit epistolam, et misit ei secundum hæc
verba, dicens:

<span id="018">18</span> Rex Alexander fratri Jonathæ salutem.

<span id="019">19</span> Audivimus de te quod vir potens sis viribus, et
aptus es ut sis amicus noster:

<span id="020">20</span> et nunc constituimus te hodie summum sacerdotem
gentis tuæ, et ut amicus voceris regis (et misit ei purpuram, et coronam
auream) et quæ nostra sunt sentias nobiscum, et conserves amicitias ad
nos.

<span id="021">21</span> Et induit se Jonathas stola sancta septimo
mense, anno centesimo sexagesimo, in die solemni scenopegiæ: et
congregavit exercitum, et fecit arma copiosa.  

<span id="022">22</span> Et audivit Demetrius verba ista, et
contristatus est nimis, et ait:

<span id="023">23</span> Quid hoc fecimus, quod præoccupavit nos
Alexander apprehendere amicitiam Judæorum ad munimen sui?

<span id="024">24</span> scribam et ego illis verba deprecatoria, et
dignitates, et dona, ut sint mecum in adjutorium.

<span id="025">25</span> Et scripsit eis in hæc verba: Rex Demetrius
genti Judæorum salutem.

<span id="026">26</span> Quoniam servastis ad nos pactum, et mansistis
in amicitia nostra, et non accessistis ad inimicos nostros, audivimus,
et gavisi sumus.

<span id="027">27</span> Et nunc perseverate adhuc conservare ad nos
fidem, et retribuemus vobis bona pro his quæ fecistis nobiscum:

<span id="028">28</span> et remittemus vobis præstationes multas, et
dabimus vobis donationes.

<span id="029">29</span> Et nunc absolvo vos et omnes Judæos a tributis,
et pretia salis indulgeo, et coronas remitto, et tertias seminis:

<span id="030">30</span> et dimidiam partem fructus ligni, quod est
portionis meæ, relinquo vobis ex hodierno die, et deinceps, ne
accipiatur a terra Juda, et a tribus civitatibus quæ additæ sunt illi ex
Samaria et Galilæa; ex hodierna die et in totum tempus:

<span id="031">31</span> et Jerusalem sit sancta, et libera cum finibus
suis: et decimæ et tributa ipsius sint.

<span id="032">32</span> Remitto etiam potestatem arcis, quæ est in
Jerusalem: et do eam summo sacerdoti, ut constituat in ea viros
quoscumque ipse elegerit, qui custodiant eam.

<span id="033">33</span> Et omnem animam Judæorum, quæ captiva est a
terra Juda in omni regno meo, relinquo liberam gratis, ut omnes a
tributis solvantur, etiam pecorum suorum.

<span id="034">34</span> Et omnes dies solemnes, et sabbata, et
neomeniæ, et dies decreti, et tres dies ante diem solemnem, et tres dies
post diem solemnem, sint omnes immunitatis et remissionis omnibus
Judæis, qui sunt in regno meo:

<span id="035">35</span> et nemo habebit potestatem agere aliquid, et
movere negotia adversus aliquem illorum in omni causa.

<span id="036">36</span> Et ascribantur ex Judæis in exercitu regis ad
triginta millia virorum: et dabuntur illis copiæ ut oportet omnibus
exercitibus regis, et ex eis ordinabuntur qui sint in munitionibus regis
magni:

<span id="037">37</span> et ex his constituentur super negotia regni,
quæ aguntur ex fide, et principes sint ex eis, et ambulent in legibus
suis, sicut præcepit rex in terra Juda.

<span id="038">38</span> Et tres civitates, quæ additæ sunt Judææ ex
regione Samariæ, cum Judæa reputentur: ut sint sub uno, et non obediant
alii potestati, nisi summi sacerdotis.

<span id="039">39</span> Ptolemaida et confines ejus, quas dedi donum
sanctis qui sunt in Jerusalem, ad necessarios sumptus sanctorum.

<span id="040">40</span> Et ego do singulis annis quindecim millia
siclorum argenti de rationibus regis, quæ me contingunt:

<span id="041">41</span> et omne quod reliquum fuerit, quod non
reddiderant qui super negotia erant annis prioribus, ex hoc dabunt in
opera domus.

<span id="042">42</span> Et super hæc quinque millia siclorum argenti,
quæ accipiebant de sanctorum ratione per singulos annos: et hæc ad
sacerdotes pertineant, qui ministerio funguntur.

<span id="043">43</span> Et quicumque confugerint in templum quod est
Jerosolymis, et in omnibus finibus ejus, obnoxii regi in omni negotio
dimittantur, et universa quæ sunt eis in regno meo, libera habeant.

<span id="044">44</span> Et ad ædificanda vel restauranda opera
sanctorum, sumptus dabuntur de ratione regis:

<span id="045">45</span> et ad exstruendos muros Jerusalem, et
communiendos in circuitu, sumptus dabuntur de ratione regis, et ad
construendos muros in Judæa.

<span id="046">46</span> Ut audivit autem Jonathas et populus sermones
istos, non crediderunt eis, nec receperunt eos: quia recordati sunt
malitiæ magnæ, quam fecerat in Israël, et tribulaverat eos valde.

<span id="047">47</span> Et complacuit eis in Alexandrum, quia ipse
fuerat eis princeps sermonum pacis, et ipsi auxilium ferebant omnibus
diebus.  

<span id="048">48</span> Et congregavit rex Alexander exercitum magnum,
et admovit castra contra Demetrium.

<span id="049">49</span> Et commiserunt prælium duo reges, et fugit
exercitus Demetrii, et insecutus est eum Alexander, et incubuit super
eos.

<span id="050">50</span> Et invaluit prælium nimis, donec occidit sol:
et cecidit Demetrius in die illa.

<span id="051">51</span> Et misit Alexander ad Ptolemæum regem Ægypti
legatos secundum hæc verba, dicens:

<span id="052">52</span> Quoniam regressus sum in regnum meum, et sedi
in sede patrum meorum, et obtinui principatum, et contrivi Demetrium, et
possedi regionem nostram,

<span id="053">53</span> et commisi pugnam cum eo, et contritus est ipse
et castra ejus a nobis, et sedimus in sede regni ejus:

<span id="054">54</span> et nunc statuamus ad invicem amicitiam: et da
mihi filiam tuam uxorem, et ego ero gener tuus, et dabo tibi dona, et
ipsi, digna te.

<span id="055">55</span> Et respondit rex Ptolemæus, dicens: Felix dies,
in qua reversus es ad terram patrum tuorum, et sedisti in sede regni
eorum.

<span id="056">56</span> Et nunc faciam tibi quod scripsisti: sed
occurre mihi Ptolemaidam, ut videamus invicem nos, et spondeam tibi
sicut dixisti.

<span id="057">57</span> Et exivit Ptolemæus de Ægypto, ipse et
Cleopatra filia ejus, et venit Ptolemaidam anno centesimo sexagesimo
secundo.

<span id="058">58</span> Et occurrit ei Alexander rex, et dedit ei
Cleopatram filiam suam: et fecit nuntias ejus Ptolemaidæ, sicut reges in
magna gloria.

<span id="059">59</span> Et scripsit rex Alexander Jonathæ, ut veniret
obviam sibi.

<span id="060">60</span> Et abiit cum gloria Ptolemaidam, et occurrit
ibi duobus regibus, et dedit illis argentum multum, et aurum, et dona:
et invenit gratiam in conspectu eorum.

<span id="061">61</span> Et convenerunt adversus eum viri pestilentes ex
Israël, viri iniqui interpellantes adversus eum: et non intendit ad eos
rex.

<span id="062">62</span> Et jussit spoliari Jonathan vestibus suis, et
indui eum purpura: et ita fecerunt. Et collocavit eum rex sedere secum.

<span id="063">63</span> Dixitque principibus suis: Exite cum eo in
medium civitatis, et prædicate, ut nemo adversus eum interpellet de ullo
negotio, nec quisquam ei molestus sit de ulla ratione.

<span id="064">64</span> Et factum est, ut viderunt qui interpellabant
gloriam ejus, quæ prædicabatur, et opertum eum purpura, fugerunt omnes:

<span id="065">65</span> et magnificavit eum rex, et scripsit eum inter
primos amicos, et posuit eum ducem, et participem principatus.

<span id="066">66</span> Et reversus est Jonathas in Jerusalem cum pace
et lætitia.  

<span id="067">67</span> In anno centesimo sexagesimo quinto, venit
Demetrius filius Demetrii a Creta in terram patrum suorum.

<span id="068">68</span> Et audivit Alexander rex, et contristatus est
valde, et reversus est Antiochum.

<span id="069">69</span> Et constituit Demetrius rex Apollonium ducem,
qui præerat Cœlesyriæ: et congregavit exercitum magnum, et accessit ad
Jamniam: et misit ad Jonathan summum sacerdotem,

<span id="070">70</span> dicens: Tu solus resistis nobis: ego autem
factus sum in derisum, et in opprobrium, propterea quia tu potestatem
adversum nos exerces in montibus.

<span id="071">71</span> Nunc ergo si confidis in virtutibus tuis,
descende ad nos in campum, et comparemus illic invicem: quia mecum est
virtus bellorum.

<span id="072">72</span> Interroga, et disce quis sum ego, et ceteri qui
auxilio sunt mihi, qui et dicunt quia non potest stare pes vester ante
faciem nostram, quia bis in fugam conversi sunt patres tui in terra sua:

<span id="073">73</span> et nunc quomodo poteris sustinere equitatum et
exercitum tantum in campo, ubi non est lapis, neque saxum, neque locus
fugiendi?

<span id="074">74</span> Ut audivit autem Jonathas sermones Apollonii,
motus est animo: et elegit decem millia virorum, et exiit ab Jerusalem,
et occurrit ei Simon frater ejus in adjutorium:

<span id="075">75</span> et applicuerunt castra in Joppen, et exclusit
eum a civitate, quia custodia Apollonii Joppe erat: et oppugnavit eam.

<span id="076">76</span> Et exterriti qui erant in civitate, aperuerunt
ei, et obtinuit Jonathas Joppen.

<span id="077">77</span> Et audivit Apollonius, et admovit tria millia
equitum, et exercitum multum.

<span id="078">78</span> Et abiit Azotum tamquam iter faciens, et statim
exiit in campum, eo quod haberet multitudinem equitum, et confideret in
eis. Et insecutus est eum Jonathas in Azotum, et commiserunt prælium.

<span id="079">79</span> Et reliquit Apollonius in castris mille equites
post eos occulte.

<span id="080">80</span> Et cognovit Jonathas quoniam insidiæ sunt post
se, et circuierunt castra ejus, et jecerunt jacula in populum a mane
usque ad vesperam.

<span id="081">81</span> Populus autem stabat, sicut præceperat
Jonathas: et laboraverunt equi eorum.

<span id="082">82</span> Et ejecit Simon exercitum suum, et commisit
contra legionem: equites enim fatigati erant: et contriti sunt ab eo, et
fugerunt.

<span id="083">83</span> Et qui dispersi sunt per campum, fugerunt in
Azotum, et intraverunt in Bethdagon idolum suum, ut ibi se liberarent.

<span id="084">84</span> Et succendit Jonathas Azotum, et civitates quæ
erant in circuitu ejus, et accepit spolia eorum, et templum Dagon: et
omnes qui fugerunt in illud, succendit igni.

<span id="085">85</span> Et fuerunt qui ceciderunt gladio, cum his qui
succensi sunt, fere octo millia virorum.

<span id="086">86</span> Et movit inde Jonathas castra, et applicuit ea
Ascalonem: et exierunt de civitate obviam illi in magna gloria.

<span id="087">87</span> Et reversus est Jonathas in Jerusalem cum suis,
habentibus spolia multa.

<span id="088">88</span> Et factum est, ut audivit Alexander rex
sermones istos, addidit adhuc glorificare Jonathan.

<span id="089">89</span> Et misit ei fibulam auream, sicut consuetudo
est dari cognatis regum. Et dedit ei Accaron, et omnes fines ejus, in
possessionem.

------------------------------------------------------------------------

[Next: 1 Macabees Chapter 11](ma1011.md)
