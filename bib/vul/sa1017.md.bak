[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1017)  [KJV](../kjv/sa1017)  [Sep](../sep/sa1017.md) 
[Tan](../tan/sa1017.md)   
  
[1 Samuel Index](sa1.md)  
  [Previous](sa1016)  [Next](sa1018.md) 

------------------------------------------------------------------------

### Vulgate (Latin): 1 Samuel Chapter 17

<span id="001">1</span> Congregantes autem Philisthiim agmina sua in
prælium, convenerunt in Socho Judæ: et castrametati sunt inter Socho et
Azeca in finibus Dommim.

<span id="002">2</span> Porro Saul et filii Israël congregati venerunt
in Vallem terebinthi, et direxerunt aciem ad pugnandum contra
Philisthiim.

<span id="003">3</span> Et Philisthiim stabant super montem ex parte
hac, et Israël stabat supra montem ex altera parte: vallisque erat inter
eos.

<span id="004">4</span> Et egressus est vir spurius de castris
Philisthinorum nomine Goliath, de Geth, altitudinis sex cubitorum et
palmi:

<span id="005">5</span> et cassis ærea super caput ejus, et lorica
squamata induebatur. Porro pondus loricæ ejus, quinque millia siclorum
æris erat:

<span id="006">6</span> et ocreas æreas habebat in cruribus, et clypeus
æreus tegebat humeros ejus.

<span id="007">7</span> Hastile autem hastæ ejus erat quasi liciatorium
texentium: ipsum autem ferrum hastæ ejus sexcentos siclos habebat ferri:
et armiger ejus antecedebat eum.

<span id="008">8</span> Stansque clamabat adversum phalangas Israël, et
dicebat eis: Quare venistis parati ad prælium? numquid ego non sum
Philisthæus, et vos servi Saul? eligite ex vobis virum, et descendat ad
singulare certamen.

<span id="009">9</span> Si quiverit pugnare mecum, et percusserit me,
erimus vobis servi: si autem ego prævaluero, et percussero eum, vos
servi eritis, et servietis nobis.

<span id="010">10</span> Et aiebat Philisthæus: Ego exprobravi agminibus
Israël hodie: date mihi virum, et ineat mecum singulare certamen.

<span id="011">11</span> Audiens autem Saul et omnes Israëlitæ sermones
Philisthæi hujuscemodi, stupebant, et metuebant nimis.  

<span id="012">12</span> David autem erat filius viri Ephrathæi, de quo
supra dictum est, de Bethlehem Juda, cui nomen erat Isai, qui habebat
octo filios, et erat vir in diebus Saul senex, et grandævus inter viros.

<span id="013">13</span> Abierunt autem tres filii ejus majores post
Saul in prælium: et nomina trium filiorum ejus qui perrexerunt ad
bellum, Eliab primogenitus, et secundus Abinadab, tertiusque Samma.

<span id="014">14</span> David autem erat minimus. Tribus ergo majoribus
secutis Saulem,

<span id="015">15</span> abiit David, et reversus est a Saul ut pasceret
gregem patris sui in Bethlehem.

<span id="016">16</span> Procedebat vero Philisthæus mane et vespere, et
stabat quadraginta diebus.

<span id="017">17</span> Dixit autem Isai ad David filium suum: Accipe
fratribus tuis ephi polentæ, et decem panes istos, et curre in castra ad
fratres tuos,

<span id="018">18</span> et decem formellas casei has deferes ad
tribunum: et fratres tuos visitabis, si recte agant: et cum quibus
ordinati sunt, disce.

<span id="019">19</span> Saul autem, et illi, et omnes filii Israël, in
Valle terebinthi pugnabant adversum Philisthiim.

<span id="020">20</span> Surrexit itaque David mane, et commendavit
gregem custodi: et onustus abiit, sicut præceperat ei Isai. Et venit ad
locum Magala, et ad exercitum, qui egressus ad pugnam vociferatus erat
in certamine.

<span id="021">21</span> Direxerat enim aciem Israël, sed et Philisthiim
ex adverso fuerant præparati.

<span id="022">22</span> Derelinquens ergo David vasa quæ attulerat sub
manu custodis ad sarcinas, cucurrit ad locum certaminis, et interrogabat
si omnia recte agerentur erga fratres suos.

<span id="023">23</span> Cumque adhuc ille loqueretur eis, apparuit vir
ille spurius ascendens, Goliath nomine, Philisthæus de Geth, de castris
Philisthinorum: et loquente eo hæc eadem verba audivit David.

<span id="024">24</span> Omnes autem Israëlitæ, cum vidissent virum,
fugerunt a facie ejus, timentes eum valde.  

<span id="025">25</span> Et dixit unus quispiam de Israël: Num vidistis
virum hunc, qui ascendit? ad exprobrandum enim Israëli ascendit. Virum
ergo qui percusserit eum, ditabit rex divitiis magnis, et filiam suam
dabit ei, et domum patris ejus faciet absque tributo in Israël.

<span id="026">26</span> Et ait David ad viros qui stabant secum,
dicens: Quid dabitur viro qui percusserit Philisthæum hunc, et tulerit
opprobrium de Israël? quis enim est hic Philisthæus incircumcisus, qui
exprobravit acies Dei viventis?

<span id="027">27</span> Referebat autem ei populus eumdem sermonem,
dicens: Hæc dabuntur viro qui percusserit eum.

<span id="028">28</span> Quod cum audisset Eliab frater ejus major,
loquente eo cum aliis, iratus est contra David, et ait: Quare venisti,
et quare dereliquisti pauculas oves illas in deserto? Ego novi superbiam
tuam, et nequitiam cordis tui: quia ut videres prælium, descendisti.

<span id="029">29</span> Et dixit David: Quid feci? numquid non verbum
est?

<span id="030">30</span> Et declinavit paululum ab eo ad alium: dixitque
eumdem sermonem. Et respondit ei populus verbum sicut prius.  

<span id="031">31</span> Audita sunt autem verba quæ locutus est David,
et annuntiata in conspectu Saul.

<span id="032">32</span> Ad quem cum fuisset adductus, locutus est ei:
Non concidat cor cujusquam in eo: ego servus tuus vadam, et pugnabo
adversus Philisthæum.

<span id="033">33</span> Et ait Saul ad David: Non vales resistere
Philisthæo isti, nec pugnare adversus eum, quia puer es: hic autem vir
bellator est ab adolescentia sua.

<span id="034">34</span> Dixitque David ad Saul: Pascebat servus tuus
patris sui gregem, et veniebat leo vel ursus, et tollebat arietem de
medio gregis:

<span id="035">35</span> et persequebar eos, et percutiebam, eruebamque
de ore eorum: et illi consurgebant adversum me, et apprehendebam mentum
eorum, et suffocabam, interficiebamque eos.

<span id="036">36</span> Nam et leonem et ursum interfeci ego servus
tuus: erit igitur et Philisthæus hic incircumcisus quasi unus ex eis.
Nunc vadam, et auferam opprobrium populi: quoniam quis est iste
Philisthæus incircumcisus, qui ausus est maledicere exercitui Dei
viventis?

<span id="037">37</span> Et ait David: Dominus qui eripuit me de manu
leonis, et de manu ursi, ipse me liberabit de manu Philisthæi hujus.
Dixit autem Saul ad David: Vade, et Dominus tecum sit.

<span id="038">38</span> Et induit Saul David vestimentis suis, et
imposuit galeam æream super caput ejus, et vestivit eum lorica.

<span id="039">39</span> Accinctus ergo David gladio ejus super vestem
suam, cœpit tentare si armatus posset incedere: non enim habebat
consuetudinem. Dixitque David ad Saul: Non possum sic incedere, quia non
usum habeo.  
Et deposuit ea,

<span id="040">40</span> et tulit baculum suum, quem semper habebat in
manibus: et elegit sibi quinque limpidissimos lapides de torrente, et
misit eos in peram pastoralem quam habebat secum, et fundam manu tulit:
et processit adversum Philisthæum.

<span id="041">41</span> Ibat autem Philisthæus incedens, et
appropinquans adversum David, et armiger ejus ante eum.

<span id="042">42</span> Cumque inspexisset Philisthæus, et vidisset
David, despexit eum. Erat enim adolescens, rufus, et pulcher aspectu.

<span id="043">43</span> Et dixit Philisthæus ad David: Numquid ego
canis sum, quod tu venis ad me cum baculo? Et maledixit Philisthæus
David in diis suis:

<span id="044">44</span> dixitque ad David: Veni ad me, et dabo carnes
tuas volatilibus cæli et bestiis terræ.

<span id="045">45</span> Dixit autem David ad Philisthæum: Tu venis ad
me cum gladio, et hasta, et clypeo: ego autem venio ad te in nomine
Domini exercituum, Dei agminum Israël quibus exprobrasti

<span id="046">46</span> hodie, et dabit te Dominus in manu mea, et
percutiam te, et auferam caput tuum a te: et dabo cadavera castrorum
Philisthiim hodie volatilibus cæli, et bestiis terræ, ut sciat omnis
terra quia est Deus in Israël,

<span id="047">47</span> et noverit universa ecclesia hæc, quia non in
gladio nec in hasta salvat Dominus: ipsius enim est bellum, et tradet
vos in manus nostras.

<span id="048">48</span> Cum ergo surrexisset Philisthæus, et veniret,
et appropinquaret contra David, festinavit David et cucurrit ad pugnam
ex adverso Philisthæi.

<span id="049">49</span> Et misit manum suam in peram, tulitque unum
lapidem, et funda jecit, et circumducens percussit Philisthæum in
fronte: et infixus est lapis in fronte ejus, et cecidit in faciem suam
super terram.

<span id="050">50</span> Prævaluitque David adversum Philisthæum in
funda et lapide, percussumque Philisthæum interfecit. Cumque gladium non
haberet in manu David,

<span id="051">51</span> cucurrit, et stetit super Philisthæum, et tulit
gladium ejus, et eduxit eum de vagina sua: et interfecit eum,
præciditque caput ejus. Videntes autem Philisthiim quod mortuus esset
fortissimus eorum, fugerunt.

<span id="052">52</span> Et consurgentes viri Israël et Juda vociferati
sunt, et persecuti sunt Philisthæos usque dum venirent in vallem, et
usque ad portas Accaron: cecideruntque vulnerati de Philisthiim in via
Saraim, et usque ad Geth, et usque ad Accaron.

<span id="053">53</span> Et revertentes filii Israël postquam persecuti
fuerant Philisthæos, invaserunt castra eorum.

<span id="054">54</span> Assumens autem David caput Philisthæi, attulit
illud in Jerusalem: arma vero ejus posuit in tabernaculo suo.  

<span id="055">55</span> Eo autem tempore quo viderat Saul David
egredientem contra Philisthæum, ait ad Abner principem militiæ: De qua
stirpe descendit hic adolescens, Abner? Dixitque Abner: Vivit anima tua,
rex, si novi.

<span id="056">56</span> Et ait rex: Interroga tu, cujus filius sit iste
puer.

<span id="057">57</span> Cumque regressus esset David, percusso
Philisthæo, tulit eum Abner, et introduxit coram Saule, caput Philisthæi
habentem in manu.

<span id="058">58</span> Et ait ad eum Saul: De qua progenie es, o
adolescens? Dixitque David: Filius servi tui Isai Bethlehemitæ ego sum.

------------------------------------------------------------------------

[Next: 1 Samuel Chapter 18](sa1018.md)
