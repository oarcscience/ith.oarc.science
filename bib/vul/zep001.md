[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zep001)  [KJV](../kjv/zep001)  [Sep](../sep/zep001.md) 
[Tan](../tan/zep001.md)   
  
[Zephaniah Index](zep.md)  
  [Previous](hab003)  [Next](zep002.md) 

------------------------------------------------------------------------

### Vulgate (Latin): Zephaniah Chapter 1

<span id="001">1</span> Verbum Domini quod factum est ad Sophoniam,
filium Chusi, filii Godoliæ, filii Amariæ, filii Ezeciæ, in diebus
Josiæ, filii Amon, regis Judæ.  

<span id="002">2</span> \[Congregans congregabo omnia a facie terræ,
dicit Dominus:  

<span id="003">3</span> congregans hominem et pecus,  
congregans volatilia cæli et pisces maris:  
et ruinæ impiorum erunt,  
et disperdam homines a facie terræ, dicit Dominus.  

<span id="004">4</span> Et extendam manum meam super Judam  
et super omnes habitantes Jerusalem:  
et disperdam de loco hoc reliquias Baal,  
et nomina ædituorum cum sacerdotibus;  

<span id="005">5</span> et eos qui adorant super tecta militiam cæli,  
et adorant et jurant in Domino,  
et jurant in Melchom;  

<span id="006">6</span> et qui avertuntur de post tergum Domini,  
et qui non quæsierunt Dominum,  
nec investigaverunt eum.  

<span id="007">7</span> Silete a facie Domini Dei,  
quia juxta est dies Domini:  
quia præparavit Dominus hostiam;  
sanctificavit vocatos suos.  

<span id="008">8</span> Et erit: in die hostiæ Domini,  
visitabo super principes,  
et super filios regis,  
et super omnes qui induti sunt veste peregrina;  

<span id="009">9</span> et visitabo super omnem qui arroganter
ingreditur super limen in die illa,  
qui complent domum Domini Dei sui iniquitate et dolo.  

<span id="010">10</span> Et erit in die illa, dicit Dominus,  
vox clamoris a porta piscium,  
et ululatus a Secunda,  
et contritio magna a collibus.  

<span id="011">11</span> Ululate, habitatores Pilæ:  
conticuit omnis populus Chanaan,  
disperierunt omnes involuti argento.  

<span id="012">12</span> Et erit in tempore illo:  
scrutabor Jerusalem in lucernis,  
et visitabo super viros defixos in fæcibus suis,  
qui dicunt in cordibus suis:  
Non faciet bene Dominus, et non faciet male.  

<span id="013">13</span> Et erit fortitudo eorum in direptionem,  
et domus eorum in desertum:  
et ædificabunt domos, et non habitabunt;  
et plantabunt vineas, et non bibent vinum earum.  

<span id="014">14</span> Juxta est dies Domini magnus:  
juxta est, et velox nimis.  
Vox diei Domini amara:  
tribulabitur ibi fortis.  

<span id="015">15</span> Dies iræ dies illa,  
dies tribulationis et angustiæ,  
dies calamitatis et miseriæ,  
dies tenebrarum et caliginis,  
dies nebulæ et turbinis,  

<span id="016">16</span> dies tubæ et clangoris super civitates
munitas,  
et super angulos excelsos.  

<span id="017">17</span> Et tribulabo homines, et ambulabunt ut cæci,  
quia Domino peccaverunt;  
et effundetur sanguis eorum sicut humus,  
et corpora eorum sicut stercora.  

<span id="018">18</span> Sed et argentum eorum et aurum eorum non
poterit liberare eos  
in die iræ Domini:  
in igne zeli ejus devorabitur omnis terra,  
quia consummationem cum festinatione faciet  
cunctis habitantibus terram.\]

------------------------------------------------------------------------

[Next: Zephaniah Chapter 2](zep002.md)
