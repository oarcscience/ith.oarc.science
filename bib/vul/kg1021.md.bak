[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1021)  [KJV](../kjv/kg1021)  [Sep](../sep/kg1021.md) 
[Tan](../tan/kg1021.md)   
  
[1 Kings Index](kg1.md)  
  [Previous](kg1020)  [Next](kg1022.md) 

------------------------------------------------------------------------

### Vulgate (Latin): 1 Kings Chapter 21

<span id="001">1</span> Post verba autem hæc, tempore illo vinea erat
Naboth Jezrahelitæ, quæ erat in Jezrahel, juxta palatium Achab regis
Samariæ.

<span id="002">2</span> Locutus est ergo Achab ad Naboth, dicens: Da
mihi vineam tuam, ut faciam mihi hortum olerum, quia vicina est, et
prope domum meam: daboque tibi pro ea vineam meliorem, aut si commodius
tibi putas, argenti pretium, quanto digna est.

<span id="003">3</span> Cui respondit Naboth: Propitius sit mihi
Dominus, ne dem hæreditatem patrum meorum tibi.

<span id="004">4</span> Venit ergo Achab in domum suam indignans, et
frendens super verbo quod locutus fuerat ad eum Naboth Jezrahelites,
dicens: Non dabo tibi hæreditatem patrum meorum. Et projiciens se in
lectulum suum, avertit faciem suam ad parietem, et non comedit panem.

<span id="005">5</span> Ingressa est autem ad eum Jezabel uxor sua,
dixitque ei: Quid est hoc, unde anima tua contristata est? et quare non
comedis panem?

<span id="006">6</span> Qui respondit ei: Locutus sum Naboth
Jezrahelitæ, et dixi ei: Da mihi vineam tuam, accepta pecunia: aut, si
tibi placet, dabo tibi vineam meliorem pro ea. Et ille ait: Non dabo
tibi vineam meam.

<span id="007">7</span> Dixit ergo ad eum Jezabel uxor ejus: Grandis
auctoritatis es, et bene regis regnum Israël. Surge, et comede panem, et
æquo animo esto: ego dabo tibi vineam Naboth Jezrahelitæ.  

<span id="008">8</span> Scripsit itaque litteras ex nomine Achab, et
signavit eas annulo ejus, et misit ad majores natu, et optimates, qui
erant in civitate ejus, et habitabant cum Naboth.

<span id="009">9</span> Litterarum autem hæc erat sententia: Prædicate
jejunium, et sedere facite Naboth inter primos populi:

<span id="010">10</span> et submittite duos viros filios Belial contra
eum, et falsum testimonium dicant: Benedixit Deum et regem: et educite
eum, et lapidate, sicque moriatur.

<span id="011">11</span> Fecerunt ergo cives ejus majores natu et
optimates, qui habitabant cum eo in urbe, sicut præceperat eis Jezabel,
et sicut scriptum erat in litteris quas miserat ad eos:

<span id="012">12</span> prædicaverunt jejunium, et sedere fecerunt
Naboth inter primos populi.

<span id="013">13</span> Et adductis duobus viris filiis diaboli,
fecerunt eos sedere contra eum: at illi, scilicet ut viri diabolici,
dixerunt contra eum testimonium coram multitudine: Benedixit Naboth Deum
et regem: quam ob rem eduxerunt eum extra civitatem, et lapidibus
interfecerunt.

<span id="014">14</span> Miseruntque ad Jezabel, dicentes: Lapidatus est
Naboth, et mortuus est.

<span id="015">15</span> Factum est autem, cum audisset Jezabel
lapidatum Naboth et mortuum, locuta est ad Achab: Surge, et posside
vineam Naboth Jezrahelitæ, qui noluit tibi acquiescere, et dare eam
accepta pecunia: non enim vivit Naboth, sed mortuus est.

<span id="016">16</span> Quod cum audisset Achab, mortuum videlicet
Naboth, surrexit, et descendebat in vineam Naboth Jezrahelitæ, ut
possideret eam.  

<span id="017">17</span> Factum est igitur sermo Domini ad Eliam
Thesbiten, dicens:

<span id="018">18</span> Surge, et descende in occursum Achab regis
Israël, qui est in Samaria: ecce ad vineam Naboth descendit, ut
possideat eam.

<span id="019">19</span> Et loqueris ad eum, dicens: Hæc dicit Dominus:
Occidisti, insuper et possedisti. Et post hæc addes: Hæc dicit Dominus:
In loco hoc, in quo linxerunt canes sanguinem Naboth, lambent quoque
sanguinem tuum.

<span id="020">20</span> Et ait Achab ad Eliam: Num invenisti me
inimicum tibi? Qui dixit: Inveni, eo quod venundatus sis, ut faceres
malum in conspectu Domini.

<span id="021">21</span> Ecce ego inducam super te malum, et demetam
posteriora tua, et interficiam de Achab mingentem ad parietem, et
clausum et ultimum in Israël.

<span id="022">22</span> Et dabo domum tuam sicut domum Jeroboam filii
Nabat, et sicut domum Baasa filii Ahia: quia egisti ut me ad iracundiam
provocares, et peccare fecisti Israël.

<span id="023">23</span> Sed et de Jezabel locutus est Dominus, dicens:
Canes comedent Jezabel in agro Jezrahel.

<span id="024">24</span> Si mortuus fuerit Achab in civitate, comedent
eum canes: si autem mortuus fuerit in agro, comedent eum volucres cæli.

<span id="025">25</span> Igitur non fuit alter talis sicut Achab, qui
venundatus est ut faceret malum in conspectu Domini: concitavit enim eum
Jezabel uxor sua,

<span id="026">26</span> et abominabilis factus est, in tantum ut
sequeretur idola quæ fecerant Amorrhæi, quos consumpsit Dominus a facie
filiorum Israël.

<span id="027">27</span> Itaque cum audisset Achab sermones istos,
scidit vestimenta sua, et operuit cilicio carnem suam, jejunavitque et
dormivit in sacco, et ambulavit demisso capite.

<span id="028">28</span> Et factus est sermo Domini ad Eliam Thesbiten,
dicens:

<span id="029">29</span> Nonne vidisti humiliatum Achab coram me? quia
igitur humiliatus est mei causa, non inducam malum in diebus ejus, sed
in diebus filii sui inferam malum domui ejus.

------------------------------------------------------------------------

[Next: 1 Kings Chapter 22](kg1022.md)
