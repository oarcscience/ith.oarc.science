<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 30</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa030.htm">Polyglot</A>&nbsp;
<A HREF="../kjv/isa030.htm">KJV</A>&nbsp;
<A HREF="../sep/isa030.htm">Sep</A>&nbsp;
<A HREF="../tan/isa030.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa029.htm">Previous</A>&nbsp;
<A HREF="isa031.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 30</H3><P><a name="001">1</A>&nbsp;[V&#230; filii desertores, dicit Dominus,<BR> ut faceretis consilium, et non ex me,<BR> et ordiremini telam, et non per spiritum meum,<BR> ut adderetis peccatum super peccatum;<BR></P>
<P><a name="002">2</A>&nbsp;qui ambulatis ut descendatis in &#198;gyptum,<BR> et os meum non interrogastis,<BR> sperantes auxilium in fortitudine Pharaonis,<BR> et habentes fiduciam in umbra &#198;gypti!<BR></P>
<P><a name="003">3</A>&nbsp;Et erit vobis fortitudo Pharaonis in confusionem,<BR> et fiducia umbr&#230; &#198;gypti in ignominiam.<BR></P>
<P><a name="004">4</A>&nbsp;Erant enim in Tani principes tui,<BR> et nuntii tui usque ad Hanes pervenerunt.<BR></P>
<P><a name="005">5</A>&nbsp;Omnes confusi sunt super populo qui eis prodesse non potuit:<BR> non fuerunt in auxilium et in aliquam utilitatem,<BR> sed in confusionem et in opprobrium.]</P>
<P><a name="006">6</A>&nbsp;Onus jumentorum austri. [In terra tribulationis et angusti&#230;<BR> le&#230;na, et leo ex eis,<BR> vipera et regulus volans;<BR> portantes super humeros jumentorum divitias suas,<BR> et super gibbum camelorum thesauros suos,<BR> ad populum qui eis prodesse non poterit.<BR></P>
<P><a name="007">7</A>&nbsp;&#198;gyptus enim frustra et vane auxiliabitur.<BR> Ideo clamavi super hoc: Superbia tantum est, quiesce.<BR></P>
<P><a name="008">8</A>&nbsp;Nunc ergo ingressus, scribe ei super buxum,<BR> et in libro diligenter exara illud,<BR> et erit in die novissimo<BR> in testimonium usque in &#230;ternum.<BR></P>
<P><a name="009">9</A>&nbsp;Populus enim ad iracundiam provocans est:<BR> et filii mendaces,<BR> filii nolentes<BR> audire legem Dei;<BR></P>
<P><a name="010">10</A>&nbsp;qui dicunt videntibus: Nolite videre,<BR> et aspicientibus: Nolite aspicere nobis ea qu&#230; recta sunt;<BR> loquimini nobis placentia:<BR> videte nobis errores.<BR></P>
<P><a name="011">11</A>&nbsp;Auferte a me viam;<BR> declinate a me semitam;<BR> cesset a facie nostra<BR> Sanctus Isra&#235;l.<BR></P>
<P><a name="012">12</A>&nbsp;Propterea h&#230;c dicit Sanctus Isra&#235;l: Pro eo quod reprobastis verbum hoc,<BR> et sperastis in calumnia et in tumultu,<BR> et innixi estis super eo;<BR></P>
<P><a name="013">13</A>&nbsp;propterea erit vobis iniquitas h&#230;c<BR> sicut interruptio cadens,<BR> et requisita in muro excelso,<BR> quoniam subito, dum non speratur, veniet contritio ejus.<BR></P>
<P><a name="014">14</A>&nbsp;Et comminuetur sicut conteritur lagena figuli<BR> contritione pervalida,<BR> et non invenietur de fragmentis ejus testa<BR> in qua portetur igniculus de incendio,<BR> aut hauriatur parum aqu&#230; de fovea.<BR></P>
<P><a name="015">15</A>&nbsp;Quia h&#230;c dicit Dominus Deus, Sanctus Isra&#235;l:<BR> Si revertamini et quiescatis, salvi eritis;<BR> in silentio et in spe erit fortitudo vestra.<BR> Et noluistis,<BR></P>
<P><a name="016">16</A>&nbsp;et dixistis: Nequaquam,<BR> sed ad equos fugiemus:<BR> ideo fugietis;<BR> et: Super veloces ascendemus:<BR> ideo velociores erunt qui persequentur vos.<BR></P>
<P><a name="017">17</A>&nbsp;Mille homines a facie terroris unius;<BR> et a facie terroris quinque fugietis,<BR> donec relinquamini<BR> quasi malus navis in vertice montis,<BR> et quasi signum super collem.<BR></P>
<P><a name="018">18</A>&nbsp;Propterea exspectat Dominus ut misereatur vestri;<BR> et ideo exaltabitur parcens vobis,<BR> quia Deus judicii Dominus:<BR> beati omnes qui exspectant eum!<BR></P>
<P><a name="019">19</A>&nbsp;Populus enim Sion habitabit in Jerusalem:<BR> plorans nequaquam plorabis:<BR> miserans miserebitur tui, ad vocem clamoris tui:<BR> statim ut audierit, respondebit tibi.<BR></P>
<P><a name="020">20</A>&nbsp;Et dabit vobis Dominus<BR> panem arctum, et aquam brevem;<BR> et non faciet avolare a te ultra doctorem tuum;<BR> et erunt oculi tui videntes pr&#230;ceptorem tuum.<BR></P>
<P><a name="021">21</A>&nbsp;Et aures tu&#230; audient verbum post tergum monentis:<BR> H&#230;c est via; ambulate in ea,<BR> et non declinetis neque ad dexteram, neque ad sinistram.<BR></P>
<P><a name="022">22</A>&nbsp;Et contaminabis laminas sculptilium argenti tui,<BR> et vestimentum conflatilis auri tui,<BR> et disperges ea sicut immunditiam menstruat&#230;.<BR> Egredere, dices ei.<BR></P>
<P><a name="023">23</A>&nbsp;Et dabitur pluvia semini tuo,<BR> ubicumque seminaveris in terra,<BR> et panis frugum terr&#230;<BR> erit uberrimus et pinguis;<BR> pascetur in possessione tua in die illo agnus spatiose,<BR></P>
<P><a name="024">24</A>&nbsp;et tauri tui, et pulli asinorum,<BR> qui operantur terram,<BR> commistum migma comedent<BR> sicut in area ventilatum est.<BR></P>
<P><a name="025">25</A>&nbsp;Et erunt super omnem montem excelsum,<BR> et super omnem collem elevatum,<BR> rivi currentium aquarum,<BR> in die interfectionis multorum,<BR> cum ceciderint turres:<BR></P>
<P><a name="026">26</A>&nbsp;et erit lux lun&#230; sicut lux solis,<BR> et lux solis erit septempliciter<BR> sicut lux septem dierum,<BR> in die qua alligaverit Dominus vulnus populi sui,<BR> et percussuram plag&#230; ejus sanaverit.<BR></P>
<P><a name="027">27</A>&nbsp;Ecce nomen Domini venit de longinquo,<BR> ardens furor ejus, et gravis ad portandum;<BR> labia ejus repleta sunt indignatione,<BR> et lingua ejus quasi ignis devorans.<BR></P>
<P><a name="028">28</A>&nbsp;Spiritus ejus velut torrens<BR> inundans usque ad medium colli,<BR> ad perdendas gentes in nihilum,<BR> et frenum erroris quod erat in maxillis populorum.<BR></P>
<P><a name="029">29</A>&nbsp;Canticum erit vobis<BR> sicut nox sanctificat&#230; solemnitatis,<BR> et l&#230;titia cordis<BR> sicut qui pergit cum tibia,<BR> ut intret in montem Domini<BR> ad Fortem Isra&#235;l.<BR></P>
<P><a name="030">30</A>&nbsp;Et auditam faciet Dominus gloriam vocis su&#230;,<BR> et terrorem brachii sui ostendet<BR> in comminatione furoris, et flamma ignis devorantis:<BR> allidet in turbine, et in lapide grandinis.<BR></P>
<P><a name="031">31</A>&nbsp;A voce enim Domini pavebit Assur<BR> virga percussus.<BR></P>
<P><a name="032">32</A>&nbsp;Et erit transitus virg&#230; fundatus,<BR> quam requiescere faciet Dominus super eum<BR> in tympanis et citharis;<BR> et in bellis pr&#230;cipuis expugnabit eos.<BR></P>
<P><a name="033">33</A>&nbsp;Pr&#230;parata est enim ab heri Topheth,<BR> a rege pr&#230;parata,<BR> profunda, et dilatata.<BR> Nutrimenta ejus, ignis et ligna multa;<BR> flatus Domini sicut torrens sulphuris succendens eam.]</P>
<P><HR>
<CENTER>
<A HREF="isa031.htm">Next: Isaiah Chapter 31</A></CENTER>
</BODY>
</HTML>
