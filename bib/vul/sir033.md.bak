[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir033)  [Apo](../apo/sir033.md) 
[Sep](../sep/sir033.md)   
  
[Sirach Index](sir.md)  
  [Previous](sir032)  [Next](sir034.md) 

------------------------------------------------------------------------

### Vulgate (Latin): Sirach Chapter 33

<span id="001">1</span> \[Timenti Dominum non occurrent mala:  
sed in tentatione Deus illum conservabit, et liberabit a malis.  
Sapiens non odit mandata et justitias,  

<span id="002">2</span> et non illidetur quasi in procella navis.  

<span id="003">3</span> Homo sensatus credit legi Dei,  
et lex illi fidelis.\]  

<span id="004">4</span> \[Qui interrogationem manifestat parabit
verbum,  
et sic deprecatus exaudietur:  
et conservabit disciplinam, et tunc respondebit.  

<span id="005">5</span> Præcordia fatui quasi rota carri,  
et quasi axis versatilis cogitatus illius.  

<span id="006">6</span> Equus emissarius, sic et amicus subsannator:  
sub omni supra sedente hinnit.\]  

<span id="007">7</span> \[Quare dies diem superat, et iterum lux
lucem,  
et annus annum a sole?  

<span id="008">8</span> A Domini scientia separati sunt,  
facto sole, et præceptum custodiente.  

<span id="009">9</span> Et immutavit tempora, et dies festos ipsorum,  
et in illis dies festos celebraverunt ad horam.  

<span id="010">10</span> Ex ipsis exaltavit et magnificavit Deus,  
et ex ipsis posuit in numerum dierum:  
et omnes homines de solo et ex terra unde creatus est Adam.  

<span id="011">11</span> In multitudine disciplinæ Dominus separavit
eos,  
et immutavit vias eorum.  

<span id="012">12</span> Ex ipsis benedixit et exaltavit,  
et ex ipsis sanctificavit, et ad se applicavit,  
et ex ipsis maledixit, et humiliavit,  
et convertit illos a separatione ipsorum.  

<span id="013">13</span> Quasi lutum figuli in manu ipsius,  
plasmare illud et disponere.  

<span id="014">14</span> Omnes viæ ejus secundum dispositionem ejus:  
sic homo in manu illius qui se fecit,  
et reddet illi secundum judicium suum.  

<span id="015">15</span> Contra malum bonum est, et contra mortem
vita:  
sic et contra virum justum peccator,  
et sic intuere in omnia opera Altissimi,  
duo et duo, et unum contra unum.\]  

<span id="016">16</span> \[Et ego novissimus evigilavi,  
et quasi qui colligit acinos post vindemiatores.  

<span id="017">17</span> In benedictione Dei et ipse speravi,  
et quasi qui vindemiat replevi torcular.  

<span id="018">18</span> Respicite quoniam non mihi soli laboravi,  
sed omnibus exquirentibus disciplinam.  

<span id="019">19</span> Audite me, magnates et omnes populi:  
et rectores ecclesiæ, auribus percipite.\]  

<span id="020">20</span> \[Filio et mulieri, fratri et amico,  
non des potestatem super te in vita tua:  
et non dederis alii possessionem tuam,  
ne forte pœniteat te, et depreceris pro illis.  

<span id="021">21</span> Dum adhuc superes et aspiras,  
non immutabit te omnis caro.  

<span id="022">22</span> Melius est enim ut filii tui te rogent,  
quam te respicere in manus filiorum tuorum.  

<span id="023">23</span> In omnibus operibus tuis præcellens esto.  

<span id="024">24</span> Ne dederis maculam in gloria tua.  
In die consummationis dierum vitæ tuæ, et in tempore exitus tui,  
distribue hæreditatem tuam.\]  

<span id="025">25</span> \[Cibaria, et virga, et onus asino:  
panis, et disciplina, et opus servo.  

<span id="026">26</span> Operatur in disciplina, et quærit
requiescere:  
laxa manus illi, et quærit libertatem.  

<span id="027">27</span> Jugum et lorum curvant collum durum,  
et servum inclinant operationes assiduæ.  

<span id="028">28</span> Servo malevolo tortura et compedes:  
mitte illum in operationem, ne vacet:  

<span id="029">29</span> multam enim malitiam docuit otiositas.  

<span id="030">30</span> In opera constitue eum:  
sic enim condecet illum.  
Quod si non obaudierit, curva illum compedibus,  
et non amplifices super omnem carnem:  
verum sine judicio nihil facias grave.  

<span id="031">31</span> Si est tibi servus fidelis, sit tibi quasi
anima tua:  
quasi fratrem sic eum tracta,  
quoniam in sanguine animæ comparasti illum.  

<span id="032">32</span> Si læseris eum injuste,  
in fugam convertetur:  

<span id="033">33</span> et si extollens discesserit,  
quem quæras et in qua via quæras illum nescis.\]

------------------------------------------------------------------------

[Next: Sirach Chapter 34](sir034.md)
