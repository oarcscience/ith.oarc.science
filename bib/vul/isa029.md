[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa029)  [KJV](../kjv/isa029)  [Sep](../sep/isa029.md) 
[Tan](../tan/isa029.md)   
  
[Isaiah Index](isa.md)  
  [Previous](isa028)  [Next](isa030.md) 

------------------------------------------------------------------------

### Vulgate (Latin): Isaiah Chapter 29

<span id="001">1</span> \[Væ Ariel, Ariel  
civitas, quam expugnavit David!  
additus est annus ad annum:  
solemnitates evolutæ sunt.  

<span id="002">2</span> Et circumvallabo Ariel,  
et erit tristis et mœrens,  
et erit mihi quasi Ariel.  

<span id="003">3</span> Et circumdabo quasi sphæram in circuitu tuo,  
et jaciam contra te aggerem,  
et munimenta ponam in obsidionem tuam.  

<span id="004">4</span> Humiliaberis, de terra loqueris,  
et de humo audietur eloquium tuum;  
et erit quasi pythonis de terra vox tua,  
et de humo eloquium tuum mussitabit.  

<span id="005">5</span> Et erit sicut pulvis tenuis multitudo
ventilantium te,  
et sicut favilla pertransiens multitudo eorum qui contra te
prævaluerunt;  

<span id="006">6</span> eritque repente confestim.  
A Domino exercituum visitabitur  
in tonitruo, et commotione terræ, et voce magna  
turbinis et tempestatis, et flammæ ignis devorantis.  

<span id="007">7</span> Et erit sicut somnium visionis nocturnæ  
multitudo omnium gentium quæ dimicaverunt contra Ariel,  
et omnes qui militaverunt, et obsederunt,  
et prævaluerunt adversus eam.  

<span id="008">8</span> Et sicut somniat esuriens, et comedit,  
cum autem fuerit expergefactus, vacua est anima ejus;  
et sicut somniat sitiens et bibit,  
et postquam fuerit expergefactus, lassus adhuc sitit,  
et anima ejus vacua est:  
sic erit multitudo omnium gentium  
quæ dimicaverunt contra montem Sion.  

<span id="009">9</span> Obstupescite et admiramini;  
fluctuate et vacillate;  
inebriamini, et non a vino;  
movemini, et non ab ebrietate.  

<span id="010">10</span> Quoniam miscuit vobis Dominus  
spiritum soporis; claudet oculos vestros:  
prophetas et principes vestros, qui vident visiones, operiet.  

<span id="011">11</span> Et erit vobis visio omnium  
sicut verba libri signati,  
quem cum dederint scienti litteras,  
dicent: Lege istum:  
et respondebit: Non possum, signatus est enim.  

<span id="012">12</span> Et dabitur liber nescienti litteras,  
diceturque ei: Lege;  
et respondebit: Nescio litteras.  

<span id="013">13</span> Et dixit Dominus: Eo quod appropinquat populus
iste ore suo,  
et labiis suis glorificat me,  
cor autem ejus longe est a me,  
et timuerunt me mandato hominum et doctrinis,  

<span id="014">14</span> ideo ecce ego addam ut admirationem faciam  
populo huic miraculo grandi et stupendo;  
peribit enim sapientia a sapientibus ejus,  
et intellectus prudentium ejus abscondetur.  

<span id="015">15</span> Væ qui profundi estis corde,  
ut a Domino abscondatis consilium;  
quorum sunt in tenebris opera,  
et dicunt: Quis videt nos?  
et quis novit nos?  

<span id="016">16</span> Perversa est hæc vestra cogitatio;  
quasi si lutum contra figulum cogitet,  
et dicat opus factori suo: Non fecisti me;  
et figmentum dicat fictori suo: Non intelligis.  

<span id="017">17</span> Nonne adhuc in modico et in brevi  
convertetur Libanus in carmel,  
et carmel in saltum reputabitur?  

<span id="018">18</span> Et audient in die illa surdi verba libri,  
et de tenebris et caligine oculi cæcorum videbunt.  

<span id="019">19</span> Et addent mites in Domino lætitiam,  
et pauperes homines in Sancto Israël exsultabunt;  

<span id="020">20</span> quoniam defecit qui prævalebat, consummatus est
illusor,  
et succisi sunt omnes qui vigilabant super iniquitatem,  

<span id="021">21</span> qui peccare faciebant homines in verbo,  
et arguentem in porta supplantabant,  
et declinaverunt frustra a justo.  

<span id="022">22</span> Propter hoc, hæc dicit Dominus ad domum
Jacob,  
qui redemit Abraham:  
Non modo confundetur Jacob,  
nec modo vultus ejus erubescet;  

<span id="023">23</span> sed cum viderit filios suos,  
opera manuum mearum in medio sui  
sanctificantes nomen meum,  
et sanctificabunt Sanctum Jacob,  
et Deum Israël prædicabunt;  

<span id="024">24</span> et scient errantes spiritu intellectum,  
et mussitatores discent legem.\]

------------------------------------------------------------------------

[Next: Isaiah Chapter 30](isa030.md)
