[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sol008)  [KJV](../kjv/sol008)  [Sep](../sep/sol008) 
[Tan](../tan/sol008)   
  
[Song of Solomon Index](sol)  
  [Previous](sol007)  [Next](wis001) 

------------------------------------------------------------------------

### Vulgate (Latin): Song of Solomon Chapter 8

<span id="001">1</span> \[Quis mihi det te fratrem meum,  
sugentem ubera matris meæ,  
ut inveniam te foris, et deosculer te,  
et jam me nemo despiciat?  

<span id="002">2</span> Apprehendam te, et ducam in domum matris meæ:  
ibi me docebis,  
et dabo tibi poculum ex vino condito,  
et mustum malorum granatorum meorum.  

<span id="003">3</span> Læva ejus sub capite meo,  
et dextera illius amplexabitur me.  

<span id="004">4</span> Adjuro vos, filiæ Jerusalem,  
ne suscitetis, neque evigilare faciatis dilectam,  
donec ipsa velit.  

<span id="005">5</span> Quæ est ista quæ ascendit de deserto, deliciis
affluens,  
innixa super dilectum suum?  
Sub arbore malo suscitavi te;  
ibi corrupta est mater tua,  
ibi violata est genitrix tua.  

<span id="006">6</span> Pone me ut signaculum super cor tuum,  
ut signaculum super brachium tuum,  
quia fortis est ut mors dilectio,  
dura sicut infernus æmulatio:  
lampades ejus lampades ignis atque flammarum.  

<span id="007">7</span> Aquæ multæ non potuerunt extinguere caritatem,  
nec flumina obruent illam.  
Si dederit homo omnem substantiam domus suæ pro dilectione,  
quasi nihil despiciet eam.  

<span id="008">8</span> Soror nostra parva,  
et ubera non habet;  
quid faciemus sorori nostræ  
in die quando alloquenda est?  

<span id="009">9</span> Si murus est,  
ædificemus super eum propugnacula argentea;  
si ostium est, compingamus illud tabulis cedrinis.  

<span id="010">10</span> Ego murus, et ubera mea sicut turris,  
ex quo facta sum coram eo, quasi pacem reperiens.  

<span id="011">11</span> Vinea fuit pacifico in ea quæ habet populos:  
tradidit eam custodibus;  
vir affert pro fructu ejus mille argenteos.  

<span id="012">12</span> Vinea mea coram me est.  
Mille tui pacifici,  
et ducenti his qui custodiunt fructus ejus.  

<span id="013">13</span> Quæ habitas in hortis, amici auscultant;  
fac me audire vocem tuam.  

<span id="014">14</span> Fuge, dilecte mi, et assimilare capreæ,  
hinnuloque cervorum super montes aromatum.\]

------------------------------------------------------------------------

[Next: Wisdom Chapter 1](wis001)
