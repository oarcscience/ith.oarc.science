[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir019)  [Apo](../apo/sir019) 
[Sep](../sep/sir019)   
  
[Sirach Index](sir)  
  [Previous](sir018)  [Next](sir020) 

------------------------------------------------------------------------

### Vulgate (Latin): Sirach Chapter 19

<span id="001">1</span> \[Operarius ebriosus non locupletabitur:  
et qui spernit modica paulatim decidet.  

<span id="002">2</span> Vinum et mulieres apostatare faciunt
sapientes,  
et arguent sensatos.  

<span id="003">3</span> Et qui se jungit fornicariis erit nequam:  
putredo et vermes hæreditabunt illum:  
et extolletur in exemplum majus,  
et tolletur de numero anima ejus.\]  

<span id="004">4</span> \[Qui credit cito levis corde est, et
minorabitur:  
et qui delinquit in animam suam, insuper habebitur.  

<span id="005">5</span> Qui gaudet iniquitate, denotabitur:  
et qui odit correptionem, minuetur vita:  
et qui odit loquacitatem, extinguit malitiam.  

<span id="006">6</span> Qui peccat in animam suam, pœnitebit:  
et qui jucundatur in malitia, denotabitur.  

<span id="007">7</span> Ne iteres verbum nequam et durum,  
et non minoraberis.  

<span id="008">8</span> Amico et inimico noli narrare sensum tuum:  
et si est tibi delictum, noli denudare:  

<span id="009">9</span> audiet enim te, et custodiet te,  
et quasi defendens peccatum, odiet te,  
et sic aderit tibi semper.  

<span id="010">10</span> Audisti verbum adversus proximum tuum?  
commoriatur in te, fidens quoniam non te dirumpet.  

<span id="011">11</span> A facie verbi parturit fatuus,  
tamquam gemitus partus infantis.  

<span id="012">12</span> Sagitta infixa femori carnis,  
sic verbum in corde stulti.  

<span id="013">13</span> Corripe amicum,  
ne forte non intellexerit, et dicat: Non feci:  
aut, si fecerit, ne iterum addat facere.  

<span id="014">14</span> Corripe proximum, ne forte non dixerit:  
et si dixerit, ne forte iteret.  

<span id="015">15</span> Corripe amicum, sæpe enim fit commissio:  

<span id="016">16</span> et non omni verbo credas.  
Est qui labitur lingua, sed non ex animo:  

<span id="017">17</span> quis est enim qui non deliquerit in lingua
sua?\]  
\[Corripe proximum antequam commineris,  

<span id="018">18</span> et da locum timori Altissimi:  
quia omnis sapientia timor Dei, et in illa timere Deum,  
et in omni sapientia dispositio legis.  

<span id="019">19</span> Et non est sapientia nequitiæ disciplina,  
et non est cogitatus peccatorum prudentia.  

<span id="020">20</span> Est nequitia, et in ipsa execratio,  
et est insipiens qui minuitur sapientia.  

<span id="021">21</span> Melior est homo qui minuitur sapientia,  
et deficiens sensu, in timore,  
quam qui abundat sensu,  
et transgreditur legem Altissimi.  

<span id="022">22</span> Est solertia certa, et ipsa iniqua:  

<span id="023">23</span> et est qui emittit verbum certum enarrans
veritatem.  
Est qui nequiter humiliat se,  
et interiora ejus plena sunt dolo:  

<span id="024">24</span> et est qui se nimium submittit a multa
humilitate:  
et est qui inclinat faciem suam,  
et fingit se non videre quod ignoratum est:  

<span id="025">25</span> et si ab imbecillitate virium vetetur
peccare,  
si invenerit tempus malefaciendi, malefaciet.  

<span id="026">26</span> Ex visu cognoscitur vir,  
et ab occursu faciei cognoscitur sensatus.  

<span id="027">27</span> Amictus corporis, et risus dentium,  
et ingressus hominis, enuntiant de illo.  

<span id="028">28</span> Est correptio mendax in ira contumeliosi,  
et est judicium quod non probatur esse bonum:  
et est tacens, et ipse est prudens.\]

------------------------------------------------------------------------

[Next: Sirach Chapter 20](sir020)
