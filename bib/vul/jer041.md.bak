[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer041)  [KJV](../kjv/jer041)  [Sep](../sep/jer041.md) 
[Tan](../tan/jer041.md)   
  
[Jeremiah Index](jer.md)  
  [Previous](jer040)  [Next](jer042.md) 

------------------------------------------------------------------------

### Vulgate (Latin): Jeremiah Chapter 41

<span id="001">1</span> Et factum est in mense septimo, venit Ismahel
filius Nathaniæ filii Elisama, de semine regali, et optimates regis, et
decem viri cum eo, ad Godoliam filium Ahicam, in Masphath, et comederunt
ibi panes simul in Masphath.

<span id="002">2</span> Surrexit autem Ismahel filius Nathaniæ, et decem
viri qui cum eo erant, et percusserunt Godoliam filium Ahicam filii
Saphan gladio, et interfecerunt eum quem præfecerat rex Babylonis terræ.

<span id="003">3</span> Omnes quoque Judæos qui erant cum Godolia in
Masphath, et Chaldæos qui reperti sunt ibi, et viros bellatores,
percussit Ismahel.

<span id="004">4</span> Secundo autem die postquam occiderat Godoliam,
nullo adhuc sciente,

<span id="005">5</span> venerunt viri de Sichem, et de Silo, et de
Samaria, octoginta viri, rasi barba, et scissis vestibus, et
squallentes: et munera et thus habebant in manu, ut offerrent in domo
Domini.

<span id="006">6</span> Egressus ergo Ismahel filius Nathaniæ in
occursum eorum de Masphath, incedens et plorans ibat: cum autem
occurrisset eis, dixit ad eos: Venite ad Godoliam filium Ahicam.

<span id="007">7</span> Qui cum venissent ad medium civitatis,
interfecit eos Ismahel filius Nathaniæ circa medium laci, ipse et viri
qui erant cum eo.

<span id="008">8</span> Decem autem viri reperti sunt inter eos, qui
dixerunt ad Ismahel: Noli occidere nos, quia habemus thesauros in agro,
frumenti, et hordei, et olei, et mellis: et cessavit, et non interfecit
eos cum fratribus suis.

<span id="009">9</span> Lacus autem in quem projecerat Ismahel omnia
cadavera virorum quos percussit propter Godoliam, ipse est quem fecit
rex Asa propter Baasa regem Israël: ipsum replevit Ismahel filius
Nathaniæ occisis.

<span id="010">10</span> Et captivas duxit Ismahel omnes reliquias
populi qui erant in Masphath, filias regis, et universum populum qui
remanserat in Masphath, quos commendaverat Nabuzardan princeps militiæ,
Godoliæ filio Ahicam: et cepit eos Ismahel filius Nathaniæ, et abiit ut
transiret ad filios Ammon.  

<span id="011">11</span> Audivit autem Johanan filius Caree, et omnes
principes bellatorum qui erant cum eo, omne malum quod fecerat Ismahel
filius Nathaniæ,

<span id="012">12</span> et assumptis universis viris, profecti sunt ut
bellarent adversum Ismahel filium Nathaniæ: et invenerunt eum ad aquas
multas quæ sunt in Gabaon.

<span id="013">13</span> Cumque vidisset omnis populus qui erat cum
Ismahel Johanan filium Caree, et universos principes bellatorum qui
erant cum eo, lætati sunt:

<span id="014">14</span> et reversus est omnis populus quem ceperat
Ismahel, in Masphath, reversusque abiit ad Johanan filium Caree.

<span id="015">15</span> Ismahel autem filius Nathaniæ fugit cum octo
viris a facie Johanan, et abiit ad filios Ammon.

<span id="016">16</span> Tulit ergo Johanan filius Caree, et omnes
principes bellatorum qui erant cum eo, universas reliquias vulgi quas
reduxerat ab Ismahel filio Nathaniæ de Masphath, postquam percussit
Godoliam filium Ahicam: fortes viros ad prælium, et mulieres, et pueros,
et eunuchos, quos reduxerat de Gabaon.

<span id="017">17</span> Et abierunt, et sederunt peregrinantes in
Chamaam, quæ est juxta Bethlehem, ut pergerent, et introirent Ægyptum,

<span id="018">18</span> a facie Chaldæorum: timebant enim eos, quia
percusserat Ismahel filius Nathaniæ Godoliam filium Ahicam, quem
præposuerat rex Babylonis in terra Juda.

------------------------------------------------------------------------

[Next: Jeremiah Chapter 42](jer042.md)
