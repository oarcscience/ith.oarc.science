[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co2008)  [GNT](../gnt/co2008.md) 
[KJV](../kjv/co2008.md)   
  
[2 Corinthians Index](co2.md)  
  [Previous](co2007)  [Next](co2009.md) 

------------------------------------------------------------------------

### Vulgate (Latin): 2 Corinthians Chapter 8

<span id="001">1</span> Notam autem facimus vobis, fratres, gratiam Dei,
quæ data est in ecclesiis Macedoniæ:

<span id="002">2</span> quod in multo experimento tribulationis
abundantia gaudii ipsorum fuit, et altissima paupertas eorum, abundavit
in divitias simplicitatis eorum:

<span id="003">3</span> quia secundum virtutem testimonium illis reddo,
et supra virtutem voluntarii fuerunt,

<span id="004">4</span> cum multa exhortatione obsecrantes nos gratiam,
et communicationem ministerii, quod fit in sanctos.

<span id="005">5</span> Et non sicut speravimus, sed semetipsos dederunt
primum Domino, deinde nobis per voluntatem Dei,

<span id="006">6</span> ita ut rogaremus Titum, ut quemadmodum cœpit,
ita et perficiat in vobis etiam gratiam istam.

<span id="007">7</span> Sed sicut in omnibus abundatis fide, et sermone,
et scientia, et omni sollicitudine, insuper et caritate vestra in nos,
ut et in hac gratia abundetis.

<span id="008">8</span> Non quasi imperans dico: sed per aliorum
sollicitudinem, etiam vestræ caritatis ingenium bonum comprobans.

<span id="009">9</span> Scitis enim gratiam Domini nostri Jesu Christi,
quoniam propter vos egenus factus est, cum esset dives, ut illius inopia
vos divites essetis.

<span id="010">10</span> Et consilium in hoc do: hoc enim vobis utile
est, qui non solum facere, sed et velle cœpistis ab anno priore:

<span id="011">11</span> nunc vero et facto perficite: ut quemadmodum
promptus est animus voluntatis, ita sit et perficiendi ex eo quod
habetis.

<span id="012">12</span> Si enim voluntas prompta est, secundum id quod
habet, accepta est, non secundum id quod non habet.

<span id="013">13</span> Non enim ut aliis sit remissio, vobis autem
tribulatio, sed ex æqualitate.

<span id="014">14</span> In præsenti tempore vestra abundantia illorum
inopiam suppleat: ut et illorum abundantia vestræ inopiæ sit
supplementum, ut fiat æqualitas, sicut scriptum est:

<span id="015">15</span> Qui multum, non abundavit: et qui modicum, non
minoravit.  

<span id="016">16</span> Gratias autem Deo, qui dedit eamdem
sollicitudinem pro vobis in corde Titi,

<span id="017">17</span> quoniam exhortationem quidem suscepit: sed cum
sollicitior esset, sua voluntate profectus est ad vos.

<span id="018">18</span> Misimus etiam cum illo fratrem, cujus laus est
in Evangelio per omnes ecclesias:

<span id="019">19</span> non solum autem, sed et ordinatus est ab
ecclesiis comes peregrinationis nostræ in hanc gratiam, quæ ministratur
a nobis ad Domini gloriam, et destinatam voluntatem nostram:

<span id="020">20</span> devitantes hoc, ne quis nos vituperet in hac
plenitudine, quæ ministratur a nobis.

<span id="021">21</span> Providemus enim bona non solum coram Deo, sed
etiam coram hominibus.

<span id="022">22</span> Misimus autem cum illis et fratrem nostrum,
quem probavimus in multis sæpe sollicitum esse: nunc autem multo
sollicitiorem, confidentia multa in vos,

<span id="023">23</span> sive pro Tito, qui est socius meus, et in vos
adjutor, sive fratres nostri, Apostoli ecclesiarum, gloria Christi.

<span id="024">24</span> Ostensionem ergo, quæ est caritatis vestræ, et
nostræ gloriæ pro vobis, in illos ostendite in faciem ecclesiarum.

------------------------------------------------------------------------

[Next: 2 Corinthians Chapter 9](co2009.md)
