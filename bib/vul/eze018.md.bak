[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze018)  [KJV](../kjv/eze018)  [Sep](../sep/eze018.md) 
[Tan](../tan/eze018.md)   
  
[Ezekiel Index](eze.md)  
  [Previous](eze017)  [Next](eze019.md) 

------------------------------------------------------------------------

### Vulgate (Latin): Ezekiel Chapter 18

<span id="001">1</span> Et factus est sermo Domini ad me, dicens:

<span id="002">2</span> Quid est quod inter vos parabolam vertitis in
proverbium istud in terra Israël, dicentes: Patres comederunt uvam
acerbam, et dentes filiorum obstupescunt?

<span id="003">3</span> Vivo ego, dicit Dominus Deus, si erit ultra
vobis parabola hæc in proverbium in Israël.

<span id="004">4</span> Ecce omnes animæ meæ sunt: ut anima patris, ita
et anima filii mea est: anima quæ peccaverit, ipsa morietur.

<span id="005">5</span> Et vir si fuerit justus, et fecerit judicium et
justitiam,

<span id="006">6</span> in montibus non comederit, et oculos suos non
levaverit ad idola domus Israël: et uxorem proximi sui non violaverit,
et ad mulierem menstruatam non accesserit:

<span id="007">7</span> et hominem non contristaverit, pignus debitori
reddiderit, per vim nihil rapuerit: panem suum esurienti dederit, et
nudum operuerit vestimento:

<span id="008">8</span> ad usuram non commodaverit, et amplius non
acceperit: ab iniquitate averterit manum suam, et judicium verum fecerit
inter virum et virum:

<span id="009">9</span> in præceptis meis ambulaverit, et judicia mea
custodierit, ut faciat veritatem: hic justus est; vita vivet, ait
Dominus Deus.

<span id="010">10</span> Quod si genuerit filium latronem, effundentem
sanguinem, et fecerit unum de istis:

<span id="011">11</span> et hæc quidem omnia non facientem, sed in
montibus comedentem, et uxorem proximi sui polluentem:

<span id="012">12</span> egenum et pauperem contristantem, rapientem
rapinas, pignus non reddentem, et ad idola levantem oculos suos,
abominationem facientem:

<span id="013">13</span> ad usuram dantem, et amplius accipientem:
numquid vivet? Non vivet: cum universa hæc detestanda fecerit, morte
morietur; sanguis ejus in ipso erit.

<span id="014">14</span> Quod si genuerit filium, qui videns omnia
peccata patris sui quæ fecit, timuerit, et non fecerit simile eis:

<span id="015">15</span> super montes non comederit, et oculos suos non
levaverit ad idola domus Israël, et uxorem proximi sui non violaverit:

<span id="016">16</span> et virum non contristaverit, pignus non
retinuerit, et rapinam non rapuerit: panem suum esurienti dederit, et
nudum operuerit vestimento:

<span id="017">17</span> a pauperis injuria averterit manum suam, usuram
et superabundantiam non acceperit, judicia mea fecerit, in præceptis
meis ambulaverit: hic non morietur in iniquitate patris sui, sed vita
vivet.

<span id="018">18</span> Pater ejus, quia calumniatus est, et vim fecit
fratri, et malum operatus est in medio populi sui, ecce mortuus est in
iniquitate sua.

<span id="019">19</span> Et dicitis: Quare non portavit filius
iniquitatem patris? Videlicet quia filius judicium et justitiam operatus
est, omnia præcepta mea custodivit, et fecit illa, vivet vita.

<span id="020">20</span> Anima quæ peccaverit, ipsa morietur: filius non
portabit iniquitatem patris, et pater non portabit iniquitatem filii:
justitia justi super eum erit, et impietas impii erit super eum.  

<span id="021">21</span> Si autem impius egerit pœnitentiam ab omnibus
peccatis suis quæ operatus est, et custodierit omnia præcepta mea, et
fecerit judicium et justitiam, vita vivet, et non morietur.

<span id="022">22</span> Omnium iniquitatum ejus quas operatus est, non
recordabor: in justitia sua quam operatus est, vivet.

<span id="023">23</span> Numquid voluntatis meæ est mors impii, dicit
Dominus Deus, et non ut convertatur a viis suis, et vivat?

<span id="024">24</span> Si autem averterit se justus a justitia sua, et
fecerit iniquitatem secundum omnes abominationes quas operari solet
impius, numquid vivet? Omnes justitiæ ejus quas fecerat, non
recordabuntur: in prævaricatione qua prævaricatus est, et in peccato suo
quod peccavit, in ipsis morietur.  

<span id="025">25</span> Et dixistis: Non est æqua via Domini! Audite
ergo, domus Israël: numquid via mea non est æqua, et non magis viæ
vestræ pravæ sunt?

<span id="026">26</span> Cum enim averterit se justus a justitia sua, et
fecerit iniquitatem, morietur in eis: in injustitia quam operatus est
morietur.

<span id="027">27</span> Et cum averterit se impius ab impietate sua
quam operatus est, et fecerit judicium et justitiam, ipse animam suam
vivificabit:

<span id="028">28</span> considerans enim, et avertens se ab omnibus
iniquitatibus suis quas operatus est, vita vivet, et non morietur.

<span id="029">29</span> Et dicunt filii Israël: Non est æqua via
Domini! Numquid viæ meæ non sunt æquæ, domus Israël, et non magis viæ
vestræ pravæ?

<span id="030">30</span> Idcirco unumquemque juxta vias suas judicabo,
domus Israël, ait Dominus Deus. Convertimini, et agite pœnitentiam ab
omnibus iniquitatibus vestris, et non erit vobis in ruinam iniquitas.

<span id="031">31</span> Projicite a vobis omnes prævaricationes vestras
in quibus prævaricati estis, et facite vobis cor novum, et spiritum
novum: et quare moriemini, domus Israël?

<span id="032">32</span> Quia nolo mortem morientis, dicit Dominus Deus:
revertimini, et vivite.

------------------------------------------------------------------------

[Next: Ezekiel Chapter 19](eze019.md)
