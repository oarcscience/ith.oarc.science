[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom014)  [GNT](../gnt/rom014.md) 
[KJV](../kjv/rom014.md)   
  
[Romans Index](rom.md)  
  [Previous](rom013)  [Next](rom015.md) 

------------------------------------------------------------------------

### Vulgate (Latin): Romans Chapter 14

<span id="001">1</span> Infirmum autem in fide assumite, non in
disceptationibus cogitationum.

<span id="002">2</span> Alius enim credit se manducare omnia: qui autem
infirmus est, olus manducet.

<span id="003">3</span> Is qui manducat, non manducantem non spernat: et
qui non manducat, manducantem non judicet: Deus enim illum assumpsit.

<span id="004">4</span> Tu quis es, qui judicas alienum servum? domino
suo stat, aut cadit: stabit autem: potens est enim Deus statuere illum.

<span id="005">5</span> Nam alius judicat diem inter diem: alius autem
judicat omnem diem: unusquisque in suo sensu abundet.

<span id="006">6</span> Qui sapit diem, Domino sapit, et qui manducat,
Domino manducat: gratias enim agit Deo. Et qui non manducat, Domino non
manducat, et gratias agit Deo.

<span id="007">7</span> Nemo enim nostrum sibi vivit, et nemo sibi
moritur.

<span id="008">8</span> Sive enim vivemus, Domino vivimus: sive morimur,
Domino morimur. Sive ergo vivimus, sive morimur, Domini sumus.

<span id="009">9</span> In hoc enim Christus mortuus est, et resurrexit:
ut et mortuorum et vivorum dominetur.

<span id="010">10</span> Tu autem quid judicas fratrem tuum? aut tu
quare spernis fratrem tuum? omnes enim stabimus ante tribunal Christi.

<span id="011">11</span> Scriptum est enim: Vivo ego, dicit Dominus,
quoniam mihi flectetur omne genu: et omnis lingua confitebitur Deo.

<span id="012">12</span> Itaque unusquisque nostrum pro se rationem
reddet Deo.  

<span id="013">13</span> Non ergo amplius invicem judicemus: sed hoc
judicate magis, ne ponatis offendiculum fratri, vel scandalum.

<span id="014">14</span> Scio, et confido in Domino Jesu, quia nihil
commune per ipsum, nisi ei qui existimat quid commune esset, illi
commune est.

<span id="015">15</span> Si enim propter cibum frater tuus contristatur,
jam non secundum caritatem ambulas. Noli cibo tuo illum perdere, pro quo
Christus mortuus est.

<span id="016">16</span> Non ergo blasphemetur bonum nostrum.

<span id="017">17</span> Non est enim regnum Dei esca et potus: sed
justitia, et pax, et gaudium in Spiritu Sancto:

<span id="018">18</span> qui enim in hoc servit Christo, placet Deo, et
probatus est hominibus.

<span id="019">19</span> Itaque quæ pacis sunt, sectemur: et quæ
ædificationis sunt, in invicem custodiamus.

<span id="020">20</span> Noli propter escam destruere opus Dei, omnia
quidem sunt munda: sed malum est homini, qui per offendiculum manducat.

<span id="021">21</span> Bonum est non manducare carnem, et non bibere
vinum, neque in quo frater tuus offenditur, aut scandalizatur, aut
infirmatur.

<span id="022">22</span> Tu fidem habes? penes temetipsum habe coram
Deo. Beatus qui non judicat semetipsum in eo quod probat.

<span id="023">23</span> Qui autem discernit, si manducaverit, damnatus
est: quia non ex fide. Omne autem, quod non est ex fide, peccatum est.

------------------------------------------------------------------------

[Next: Romans Chapter 15](rom015.md)
