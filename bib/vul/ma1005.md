[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1005)  [Apo](../apo/ma1005.md) 
[Sep](../sep/ma1005.md)   
  
[1 Macabees Index](ma1.md)  
  [Previous](ma1004)  [Next](ma1006.md) 

------------------------------------------------------------------------

### Vulgate (Latin): 1 Macabees Chapter 5

<span id="001">1</span> Et factum est, ut audierunt gentes in circuitu
quia ædificatum est altare et sanctuarium sicut prius, iratæ sunt valde:

<span id="002">2</span> et cogitabant tollere genus Jacob, qui erant
inter eos, et cœperunt occidere de populo, et persequi.

<span id="003">3</span> Et debellabat Judas filios Esau in Idumæa, et
eos qui erant in Acrabathane, quia circumsedebant Israëlitas: et
percussit eos plaga magna.

<span id="004">4</span> Et recordatus est malitiam filiorum Bean, qui
erant populo in laqueum et in scandalum, insidiantes ei in via.

<span id="005">5</span> Et conclusi sunt ab eo in turribus, et applicuit
ad eos, et anathematizavit eos, et incendit turres eorum igni cum
omnibus qui in eis erant.

<span id="006">6</span> Et transivit ad filios Ammon, et invenit manum
fortem, et populum copiosum, et Timotheum ducem ipsorum:

<span id="007">7</span> et commisit cum eis prælia multa, et contriti
sunt in conspectu eorum, et percussit eos:

<span id="008">8</span> et cepit Gazer civitatem et filias ejus, et
reversus est in Judæam.

<span id="009">9</span> Et congregatæ sunt gentes quæ sunt in Galaad
adversus Israëlitas, qui erant in finibus eorum, ut tollerent eos: et
fugerunt in Datheman munitionem.

<span id="010">10</span> Et miserunt litteras ad Judam et fratres ejus,
dicentes: Congregatæ sunt adversum nos gentes per circuitum, ut nos
auferant,

<span id="011">11</span> et parant venire, et occupare munitionem, in
quam confugimus: et Timotheus est dux exercitus eorum.

<span id="012">12</span> Nunc ergo veni, et eripe nos de manibus eorum,
quia cecidit multitudo de nobis.

<span id="013">13</span> Et omnes fratres nostri, qui erant in locis
Tubin, interfecti sunt: et captivas duxerunt uxores eorum, et natos, et
spolia, et peremerunt illic fere mille viros.

<span id="014">14</span> Et adhuc epistolæ legebantur, et ecce alii
nuntii venerunt de Galilæa conscissis tunicis, nuntiantes secundum verba
hæc:

<span id="015">15</span> dicentes convenisse adversum se a Ptolemaida,
et Tyro, et Sidone: et repleta est omnis Galilæa alienigenis, ut nos
consumant.

<span id="016">16</span> Ut audivit autem Judas et populus sermones
istos, convenit ecclesia magna cogitare quid facerent fratribus suis,
qui in tribulatione erant, et expugnabantur ab eis.  

<span id="017">17</span> Dixitque Judas Simoni fratri suo: Elige tibi
viros, et vade, et libera fratres tuos in Galilæa: ego autem et frater
meus Jonathas ibimus in Galaaditim.

<span id="018">18</span> Et reliquit Josephum filium Zachariæ, et
Azariam, duces populi, cum residuo exercitu in Judæa ad custodiam:

<span id="019">19</span> et præcepit illis, dicens: Præestote populo
huic: et nolite bellum committere adversum gentes, donec revertamur.

<span id="020">20</span> Et partiti sunt Simoni viri tria millia, ut
iret in Galilæam: Judæ autem octo millia in Galaaditim.

<span id="021">21</span> Et abiit Simon in Galilæam, et commisit prælia
multa cum gentibus: et contritæ sunt gentes a facie ejus, et persecutus
est eos usque ad portam

<span id="022">22</span> Ptolemaidis: et ceciderunt de gentibus fere
tria millia virorum. Et accepit spolia eorum,

<span id="023">23</span> et assumpsit eos qui erant in Galilæa et in
Arbatis, cum uxoribus, et natis, et omnibus quæ erant illis, et adduxit
in Judæam cum lætitia magna.  

<span id="024">24</span> Et Judas Machabæus, et Jonathas frater ejus,
transierunt Jordanem, et abierunt viam trium dierum per desertum.

<span id="025">25</span> Et occurrerunt eis Nabuthæi, et susceperunt eos
pacifice, et narraverunt eis omnia quæ acciderant fratribus eorum in
Galaaditide,

<span id="026">26</span> et quia multi ex eis comprehensi sunt in
Barasa, et Bosor, et in Alimis, et in Casphor, et Mageth, et Carnaim: hæ
omnes civitates munitæ et magnæ.

<span id="027">27</span> Sed et in ceteris civitatibus Galaaditidis
tenentur comprehensi, et in crastinum constituerunt admovere exercitum
civitatibus his, et comprehendere, et tollere eos in una die.

<span id="028">28</span> Et convertit Judas et exercitus ejus viam in
desertum Bosor repente, et occupavit civitatem: et occidit omnem
masculum in ore gladii, et accepit omnia spolia eorum, et succendit eam
igni.

<span id="029">29</span> Et surrexerunt inde nocte, et ibant usque ad
munitionem.

<span id="030">30</span> Et factum est diluculo, cum elevassent oculos
suos, ecce populus multus, cujus non erat numerus, portantes scalas et
machinas ut comprehenderent munitionem, et expugnarent eos.

<span id="031">31</span> Et vidit Judas quia cœpit bellum, et clamor
belli ascendit ad cælum sicut tuba, et clamor magnus de civitate:

<span id="032">32</span> et dixit exercitui suo: Pugnate hodie pro
fratribus vestris.

<span id="033">33</span> Et venit tribus ordinibus post eos, et
exclamaverunt tubis, et clamaverunt in oratione.

<span id="034">34</span> Et cognoverunt castra Timothei quia Machabæus
est, et refugerunt a facie ejus: et percusserunt eos plaga magna. Et
ceciderunt ex eis in die illa fere octo millia virorum.

<span id="035">35</span> Et divertit Judas in Maspha, et expugnavit, et
cepit eam: et occidit omnem masculum ejus, et sumpsit spolia ejus, et
succendit eam igni.

<span id="036">36</span> Inde perrexit, et cepit Casbon, et Mageth, et
Bosor, et reliquas civitates Galaaditidis.

<span id="037">37</span> Post hæc autem verba congregavit Timotheus
exercitum alium, et castra posuit contra Raphon trans torrentem.

<span id="038">38</span> Et misit Judas speculari exercitum: et
renuntiaverunt ei, dicentes: Quia convenerunt ad eum omnes gentes quæ in
circuitu nostro sunt, exercitus multus nimis:

<span id="039">39</span> et Arabas conduxerunt in auxilium sibi, et
castra posuerunt trans torrentem, parati ad te venire in prælium. Et
abiit Judas obviam illis.

<span id="040">40</span> Et ait Timotheus principibus exercitus sui: Cum
appropinquaverit Judas, et exercitus ejus, ad torrentem aquæ: si
transierit ad nos prior, non poterimus sustinere eum, quia potens
poterit adversum nos;

<span id="041">41</span> si vero timuerit transire, et posuerit castra
extra flumen, transfretamus ad eos, et poterimus adversus illum.

<span id="042">42</span> Ut autem appropinquavit Judas ad torrentem
aquæ, statuit scribas populi secus torrentem, et mandavit eis, dicens:
Neminem hominem reliqueritis, sed veniant omnes in prælium.

<span id="043">43</span> Et transfretavit ad illos prior, et omnis
populus post eum, et contritæ sunt omnes gentes a facie eorum, et
projecerunt arma sua, et fugerunt ad fanum, quod erat in Carnaim.

<span id="044">44</span> Et occupavit ipsam civitatem, et fanum
succendit igni cum omnibus qui erant in ipso: et oppressa est Carnaim,
et non potuit sustinere contra faciem Judæ.  

<span id="045">45</span> Et congregavit Judas universos Israëlitas, qui
erant in Galaaditide, a minimo usque ad maximum, et uxores eorum, et
natos, et exercitum magnum valde, ut venirent in terram Juda.

<span id="046">46</span> Et venerunt usque Ephron: et hæc civitas magna
in ingressu posita, munita valde, et non erat declinare ab ea dextera
vel sinistra, sed per mediam iter erat.

<span id="047">47</span> Et incluserunt se qui erant in civitate, et
obstruxerunt portas lapidibus: et misit ad eos Judas verbis pacificis,

<span id="048">48</span> dicens: Transeamus per terram vestram, ut eamus
in terram nostram: et nemo vobis nocebit, tantum pedibus transibimus. Et
nolebant eis aperire.

<span id="049">49</span> Et præcepit Judas prædicare in castris, ut
applicarent unusquisque in quo erat loco:

<span id="050">50</span> et applicuerunt se viri virtutis, et oppugnavit
civitatem illam tota die et tota nocte, et tradita est civitas in manu
ejus:

<span id="051">51</span> et peremerunt omnem masculum in ore gladii, et
eradicavit eam, et accepit spolia ejus: et transivit per totam civitatem
super interfectos.

<span id="052">52</span> Et transgressi sunt Jordanem in campo magno,
contra faciem Bethsan.

<span id="053">53</span> Et erat Judas congregans extremos, et
exhortabatur populum per totam viam, donec venirent in terram Juda:

<span id="054">54</span> et ascenderunt in montem Sion cum lætitia, et
gaudio, et obtulerunt holocausta, quod nemo ex eis cecidisset donec
reverterentur in pace.  

<span id="055">55</span> Et in diebus quibus erat Judas et Jonathas in
terra Galaad, et Simon frater ejus in Galilæa contra faciem Ptolemaidis,

<span id="056">56</span> audivit Josephus Zachariæ filius, et Azarias
princeps virtutis, res bene gestas, et prælia quæ facta sunt,

<span id="057">57</span> et dixit: Faciamus et ipsi nobis nomen, et
eamus pugnare adversus gentes quæ in circuitu nostro sunt.

<span id="058">58</span> Et præcepit his qui erant in exercitu suo, et
abierunt Jamniam.

<span id="059">59</span> Et exivit Gorgias de civitate, et viri ejus
obviam illis in pugnam.

<span id="060">60</span> Et fugati sunt Josephus et Azarias usque in
fines Judææ: et ceciderunt illo die de populo Israël ad duo millia viri,
et facta est fuga magna in populo:

<span id="061">61</span> quia non audierunt Judam, et fratres ejus,
existimantes fortiter se facturos.

<span id="062">62</span> Ipsi autem non erant de semine virorum illorum,
per quos salus facta est in Israël.

<span id="063">63</span> Et viri Juda magnificati sunt valde in
conspectu omnis Israël, et gentium omnium ubi audiebatur nomen eorum.

<span id="064">64</span> Et convenerunt ad eos fausta acclamantes.  

<span id="065">65</span> Et exivit Judas et fratres ejus, et expugnabant
filios Esau in terra quæ ad austrum est, et percussit Chebron et filias
ejus: et muros ejus, et turres succendit igni in circuitu.

<span id="066">66</span> Et movit castra ut iret in terram
alienigenarum, et perambulabat Samariam.

<span id="067">67</span> In die illa ceciderunt sacerdotes in bello, dum
volunt fortiter facere, dum sine consilio exeunt in prælium.

<span id="068">68</span> Et declinavit Judas in Azotum in terram
alienigenarum, et diruit aras eorum, et sculptilia deorum ipsorum
succendit igni: et cepit spolia civitatum, et reversus est in terram
Juda.

------------------------------------------------------------------------

[Next: 1 Macabees Chapter 6](ma1006.md)
