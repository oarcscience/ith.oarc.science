[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro020)  [KJV](../kjv/pro020)  [Sep](../sep/pro020.md) 
[Tan](../tan/pro020.md)   
  
[Proverbs Index](pro.md)  
  [Previous](pro019)  [Next](pro021.md) 

------------------------------------------------------------------------

### Vulgate (Latin): Proverbs Chapter 20

<span id="001">1</span> \[Luxuriosa res vinum, et tumultuosa ebrietas:  
quicumque his delectatur non erit sapiens.  

<span id="002">2</span> Sicut rugitus leonis, ita et terror regis:  
qui provocat eum peccat in animam suam.  

<span id="003">3</span> Honor est homini qui separat se a
contentionibus;  
omnes autem stulti miscentur contumeliis.  

<span id="004">4</span> Propter frigus piger arare noluit;  
mendicabit ergo æstate, et non dabitur illi.  

<span id="005">5</span> Sicut aqua profunda, sic consilium in corde
viri;  
sed homo sapiens exhauriet illud.  

<span id="006">6</span> Multi homines misericordes vocantur;  
virum autem fidelem quis inveniet?\]  

<span id="007">7</span> \[Justus qui ambulat in simplicitate sua  
beatos post se filios derelinquet.  

<span id="008">8</span> Rex qui sedet in solio judicii  
dissipat omne malum intuitu suo.  

<span id="009">9</span> Quis potest dicere: Mundum est cor meum;  
purus sum a peccato?  

<span id="010">10</span> Pondus et pondus, mensura et mensura:  
utrumque abominabile est apud Deum.  

<span id="011">11</span> Ex studiis suis intelligitur puer,  
si munda et recta sint opera ejus.  

<span id="012">12</span> Aurem audientem, et oculum videntem:  
Dominus fecit utrumque.  

<span id="013">13</span> Noli diligere somnum, ne te egestas opprimat:  
aperi oculos tuos, et saturare panibus.  

<span id="014">14</span> Malum est, malum est, dicit omnis emptor;  
et cum recesserit, tunc gloriabitur.  

<span id="015">15</span> Est aurum et multitudo gemmarum,  
et vas pretiosum labia scientiæ.\]  

<span id="016">16</span> \[Tolle vestimentum ejus qui fidejussor extitit
alieni,  
et pro extraneis aufer pignus ab eo.  

<span id="017">17</span> Suavis est homini panis mendacii,  
et postea implebitur os ejus calculo.  

<span id="018">18</span> Cogitationes consiliis roborantur,  
et gubernaculis tractanda sunt bella.  

<span id="019">19</span> Ei qui revelat mysteria, et ambulat
fraudulenter,  
et dilatat labia sua, ne commiscearis.  

<span id="020">20</span> Qui maledicit patri suo et matri,  
extinguetur lucerna ejus in mediis tenebris:  

<span id="021">21</span> hæreditas ad quam festinatur in principio,  
in novissimo benedictione carebit.  

<span id="022">22</span> Ne dicas: Reddam malum:  
exspecta Dominum, et liberabit te.  

<span id="023">23</span> Abominatio est apud Dominum pondus et pondus;  
statera dolosa non est bona.  

<span id="024">24</span> A Domino diriguntur gressus viri:  
quis autem hominum intelligere potest viam suam?  

<span id="025">25</span> Ruina est homini devorare sanctos,  
et post vota retractare.\]  

<span id="026">26</span> \[Dissipat impios rex sapiens,  
et incurvat super eos fornicem.  

<span id="027">27</span> Lucerna Domini spiraculum hominis,  
quæ investigat omnia secreta ventris.  

<span id="028">28</span> Misericordia et veritas custodiunt regem,  
et roboratur clementia thronus ejus.  

<span id="029">29</span> Exsultatio juvenum fortitudo eorum,  
et dignitas senum canities.  

<span id="030">30</span> Livor vulneris absterget mala,  
et plagæ in secretioribus ventris.\]

------------------------------------------------------------------------

[Next: Proverbs Chapter 21](pro021.md)
