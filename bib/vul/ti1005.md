[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ti1005)  [GNT](../gnt/ti1005.md) 
[KJV](../kjv/ti1005.md)   
  
[1 Timothy Index](ti1.md)  
  [Previous](ti1004)  [Next](ti1006.md) 

------------------------------------------------------------------------

### Vulgate (Latin): 1 Timothy Chapter 5

<span id="001">1</span> Seniorem ne increpaveris, sed obsecra ut patrem:
juvenes, ut fratres:

<span id="002">2</span> anus, ut matres: juvenculas, ut sorores in omni
castitate:

<span id="003">3</span> viduas honora, quæ vere viduæ sunt.

<span id="004">4</span> Si qua autem vidua filios, aut nepotes habet:
discat primum domum suam regere, et mutuam vicem reddere parentibus: hoc
enim acceptum est coram Deo.

<span id="005">5</span> Quæ autem vere vidua est, et desolata, speret in
Deum, et instet obsecrationibus, et orationibus nocte ac die.

<span id="006">6</span> Nam quæ in deliciis est, vivens mortua est.

<span id="007">7</span> Et hoc præcipe, ut irreprehensibiles sint.

<span id="008">8</span> Si quis autem suorum, et maxime domesticorum,
curam non habet, fidem negavit, et est infideli deterior.

<span id="009">9</span> Vidua eligatur non minus sexaginta annorum, quæ
fuerit unius viri uxor,

<span id="010">10</span> in operibus bonis testimonium habens, si filios
educavit, si hospitio recepit, si sanctorum pedes lavit, si
tribulationem patientibus subministravit, si omne opus bonum subsecuta
est.

<span id="011">11</span> Adolescentiores autem viduas devita: cum enim
luxuriatæ fuerint in Christo, nubere volunt:

<span id="012">12</span> habentes damnationem, quia primam fidem irritam
fecerunt;

<span id="013">13</span> simul autem et otiosæ discunt circuire domos:
non solum otiosæ, sed et verbosæ, et curiosæ, loquentes quæ non oportet.

<span id="014">14</span> Volo ergo juniores nubere, filios procreare,
matresfamilias esse, nullam occasionem dare adversario maledicti gratia.

<span id="015">15</span> Jam enim quædam conversæ sunt retro Satanam.

<span id="016">16</span> Si quis fidelis habet viduas, subministret
illis, et non gravetur ecclesia: ut iis quæ vere viduæ sunt, sufficiat.

<span id="017">17</span> Qui bene præsunt presbyteri, duplici honore
digni habeantur: maxime qui laborant in verbo et doctrina.

<span id="018">18</span> Dicit enim Scriptura: Non alligabis os bovi
trituranti. Et: Dignus est operarius mercede sua.

<span id="019">19</span> Adversus presbyterum accusationem noli
recipere, nisi sub duobus aut tribus testibus.

<span id="020">20</span> Peccantes coram omnibus argue: ut et ceteri
timorem habeant.

<span id="021">21</span> Testor coram Deo et Christo Jesu, et electis
angelis, ut hæc custodias sine præjudicio, nihil faciens in alteram
partem declinando.

<span id="022">22</span> Manus cito nemini imposueris, neque
communicaveris peccatis alienis. Teipsum castum custodi.

<span id="023">23</span> Noli adhuc aquam bibere, sed modico vino utere
propter stomachum tuum, et frequentes tuas infirmitates.

<span id="024">24</span> Quorumdam hominum peccata manifesta sunt,
præcedentia ad judicium: quosdam autem et subsequuntur.

<span id="025">25</span> Similiter et facta bona, manifesta sunt: et quæ
aliter se habent, abscondi non possunt.

------------------------------------------------------------------------

[Next: 1 Timothy Chapter 6](ti1006.md)
