[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev020)  [GNT](../gnt/rev020.md) 
[KJV](../kjv/rev020.md)   
  
[Revelation Index](rev.md)  
  [Previous](rev019)  [Next](rev021.md) 

------------------------------------------------------------------------

### Vulgate (Latin): Revelation Chapter 20

<span id="001">1</span> Et vidi angelum descendentem de cælo, habentem
clavem abyssi, et catenam magnam in manu sua.

<span id="002">2</span> Et apprehendit draconem, serpentem antiquum, qui
est diabolus, et Satanas, et ligavit eum per annos mille:

<span id="003">3</span> et misit eum in abyssum, et clausit, et signavit
super illum ut non seducat amplius gentes, donec consummentur mille
anni: et post hæc oportet illum solvi modico tempore.  

<span id="004">4</span> Et vidi sedes, et sederunt super eas, et
judicium datum est illis: et animas decollatorum propter testimonium
Jesu, et propter verbum Dei, et qui non adoraverunt bestiam, neque
imaginem ejus, nec acceperunt caracterem ejus in frontibus, aut in
manibus suis, et vixerunt, et regnaverunt cum Christo mille annis.

<span id="005">5</span> Ceteri mortuorum non vixerunt, donec
consummentur mille anni. Hæc est resurrectio prima.

<span id="006">6</span> Beatus, et sanctus, qui habet partem in
resurrectione prima: in his secunda mors non habet potestatem: sed erunt
sacerdotes Dei et Christi, et regnabunt cum illo mille annis.  

<span id="007">7</span> Et cum consummati fuerint mille anni, solvetur
Satanas de carcere suo, et exibit, et seducet gentes, quæ sunt super
quatuor angulos terræ, Gog, et Magog, et congregabit eos in prælium,
quorum numerus est sicut arena maris.

<span id="008">8</span> Et ascenderunt super latitudinem terræ, et
circuierunt castra sanctorum, et civitatem dilectam.

<span id="009">9</span> Et descendit ignis a Deo de cælo, et devoravit
eos: et diabolus, qui seducebat eos, missus est in stagnum ignis, et
sulphuris, ubi et bestia

<span id="010">10</span> et pseudopropheta cruciabuntur die ac nocte in
sæcula sæculorum.

<span id="011">11</span> Et vidi thronum magnum candidum, et sedentem
super eum, a cujus conspectu fugit terra, et cælum, et locus non est
inventus eis.

<span id="012">12</span> Et vidi mortuos, magnos et pusillos, stantes in
conspectu throni, et libri aperti sunt: et alius liber apertus est, qui
est vitæ: et judicati sunt mortui ex his, quæ scripta erant in libris,
secundum opera ipsorum:

<span id="013">13</span> et dedit mare mortuos, qui in eo erant: et mors
et infernus dederunt mortuos suos, qui in ipsis erant: et judicatum est
de singulis secundum opera ipsorum.

<span id="014">14</span> Et infernus et mors missi sunt in stagnum
ignis. Hæc est mors secunda.

<span id="015">15</span> Et qui non inventus est in libro vitæ scriptus,
missus est in stagnum ignis.

------------------------------------------------------------------------

[Next: Revelation Chapter 21](rev021.md)
