[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh008)  [GNT](../gnt/joh008.md) 
[KJV](../kjv/joh008.md)   
  
[John Index](joh.md)  
  [Previous](joh007)  [Next](joh009.md) 

------------------------------------------------------------------------

### Vulgate (Latin): John Chapter 8

<span id="001">1</span> Jesus autem perrexit in montem Oliveti:

<span id="002">2</span> et diluculo iterum venit in templum, et omnis
populus venit ad eum, et sedens docebat eos.

<span id="003">3</span> Adducunt autem scribæ et pharisæi mulierem in
adulterio deprehensam: et statuerunt eam in medio,

<span id="004">4</span> et dixerunt ei: Magister, hæc mulier modo
deprehensa est in adulterio.

<span id="005">5</span> In lege autem Moyses mandavit nobis hujusmodi
lapidare. Tu ergo quid dicis?

<span id="006">6</span> Hoc autem dicebant tentantes eum, ut possent
accusare eum. Jesus autem inclinans se deorsum, digito scribebat in
terra.

<span id="007">7</span> Cum ergo perseverarent interrogantes eum, erexit
se, et dixit eis: Qui sine peccato est vestrum, primus in illam lapidem
mittat.

<span id="008">8</span> Et iterum se inclinans, scribebat in terra.

<span id="009">9</span> Audientes autem unus post unum exibant,
incipientes a senioribus: et remansit solus Jesus, et mulier in medio
stans.

<span id="010">10</span> Erigens autem se Jesus, dixit ei: Mulier, ubi
sunt qui te accusabant? nemo te condemnavit?

<span id="011">11</span> Quæ dixit: Nemo, Domine. Dixit autem Jesus: Nec
ego te condemnabo: vade, et jam amplius noli peccare.  

<span id="012">12</span> Iterum ergo locutus est eis Jesus, dicens: Ego
sum lux mundi: qui sequitur me, non ambulat in tenebris, sed habebit
lumen vitæ.

<span id="013">13</span> Dixerunt ergo ei pharisæi: Tu de teipso
testimonium perhibes; testimonium tuum non est verum.

<span id="014">14</span> Respondit Jesus, et dixit eis: Et si ego
testimonium perhibeo de meipso, verum est testimonium meum: quia scio
unde veni et quo vado; vos autem nescitis unde venio aut quo vado.

<span id="015">15</span> Vos secundum carnem judicatis: ego non judico
quemquam;

<span id="016">16</span> et si judico ego, judicium meum verum est, quia
solus non sum: sed ego et qui misit me, Pater.

<span id="017">17</span> Et in lege vestra scriptum est, quia duorum
hominum testimonium verum est.

<span id="018">18</span> Ego sum qui testimonium perhibeo de meipso, et
testimonium perhibet de me qui misit me, Pater.

<span id="019">19</span> Dicebant ergo ei: Ubi est Pater tuus? Respondit
Jesus: Neque me scitis, neque Patrem meum: si me sciretis, forsitan et
Patrem meum sciretis.

<span id="020">20</span> Hæc verba locutus est Jesus in gazophylacio,
docens in templo: et nemo apprehendit eum, quia necdum venerat hora
ejus.  

<span id="021">21</span> Dixit ergo iterum eis Jesus: Ego vado, et
quæretis me, et in peccato vestro moriemini. Quo ego vado, vos non
potestis venire.

<span id="022">22</span> Dicebant ergo Judæi: Numquid interficiet
semetipsum, quia dixit: Quo ego vado, vos non potestis venire?

<span id="023">23</span> Et dicebat eis: Vos de deorsum estis, ego de
supernis sum. Vos de mundo hoc estis, ego non sum de hoc mundo.

<span id="024">24</span> Dixi ergo vobis quia moriemini in peccatis
vestris: si enim non credideritis quia ego sum, moriemini in peccato
vestro.

<span id="025">25</span> Dicebant ergo ei: Tu quis es? Dixit eis Jesus:
Principium, qui et loquor vobis.

<span id="026">26</span> Multa habeo de vobis loqui, et judicare; sed
qui me misit, verax est; et ego quæ audivi ab eo, hæc loquor in mundo.

<span id="027">27</span> Et non cognoverunt quia Patrem ejus dicebat
Deum.

<span id="028">28</span> Dixit ergo eis Jesus: Cum exaltaveritis Filium
hominis, tunc cognoscetis quia ego sum, et a meipso facio nihil, sed
sicut docuit me Pater, hæc loquor:

<span id="029">29</span> et qui me misit, mecum est, et non reliquit me
solum: quia ego quæ placita sunt ei, facio semper.

<span id="030">30</span> Hæc illo loquente, multi crediderunt in eum.

<span id="031">31</span> Dicebat ergo Jesus ad eos, qui crediderunt ei,
Judæos: Si vos manseritis in sermone meo, vere discipuli mei eritis,

<span id="032">32</span> et cognoscetis veritatem, et veritas liberabit
vos.

<span id="033">33</span> Responderunt ei: Semen Abrahæ sumus, et nemini
servivimus umquam: quomodo tu dicis: Liberi eritis?

<span id="034">34</span> Respondit eis Jesus: Amen, amen dico vobis:
quia omnis qui facit peccatum, servus est peccati.

<span id="035">35</span> Servus autem non manet in domo in æternum:
filius autem manet in æternum.

<span id="036">36</span> Si ergo vos filius liberaverit, vere liberi
eritis.

<span id="037">37</span> Scio quia filii Abrahæ estis: sed quæritis me
interficere, quia sermo meus non capit in vobis.

<span id="038">38</span> Ego quod vidi apud Patrem meum, loquor: et vos
quæ vidistis apud patrem vestrum, facitis.

<span id="039">39</span> Responderunt, et dixerunt ei: Pater noster
Abraham est. Dicit eis Jesus: Si filii Abrahæ estis, opera Abrahæ
facite.

<span id="040">40</span> Nunc autem quæritis me interficere, hominem,
qui veritatem vobis locutus sum, quam audivi a Deo: hoc Abraham non
fecit.

<span id="041">41</span> Vos facitis opera patris vestri. Dixerunt
itaque ei: Nos ex fornicatione non sumus nati: unum patrem habemus Deum.

<span id="042">42</span> Dixit ergo eis Jesus: Si Deus pater vester
esset, diligeretis utique et me; ego enim ex Deo processi, et veni:
neque enim a meipso veni, sed ille me misit.

<span id="043">43</span> Quare loquelam meam non cognoscitis? Quia non
potestis audire sermonem meum.

<span id="044">44</span> Vos ex patre diabolo estis: et desideria patris
vestri vultis facere. Ille homicida erat ab initio, et in veritate non
stetit: quia non est veritas in eo: cum loquitur mendacium, ex propriis
loquitur, quia mendax est, et pater ejus.

<span id="045">45</span> Ego autem si veritatem dico, non creditis mihi.

<span id="046">46</span> Quis ex vobis arguet me de peccato? si
veritatem dico vobis, quare non creditis mihi?

<span id="047">47</span> Qui ex Deo est, verba Dei audit. Propterea vos
non auditis, quia ex Deo non estis.  

<span id="048">48</span> Responderunt ergo Judæi, et dixerunt ei: Nonne
bene dicimus nos quia Samaritanus es tu, et dæmonium habes?

<span id="049">49</span> Respondit Jesus: Ego dæmonium non habeo: sed
honorifico Patrem meum, et vos inhonorastis me.

<span id="050">50</span> Ego autem non quæro gloriam meam: est qui
quærat, et judicet.

<span id="051">51</span> Amen, amen dico vobis: si quis sermonem meum
servaverit, mortem non videbit in æternum.

<span id="052">52</span> Dixerunt ergo Judæi: Nunc cognovimus quia
dæmonium habes. Abraham mortuus est, et prophetæ; et tu dicis: Si quis
sermonem meum servaverit, non gustabit mortem in æternum.

<span id="053">53</span> Numquid tu major es patre nostro Abraham, qui
mortuus est? et prophetæ mortui sunt. Quem teipsum facis?

<span id="054">54</span> Respondit Jesus: Si ego glorifico meipsum,
gloria mea nihil est: est Pater meus, qui glorificat me, quem vos
dicitis quia Deus vester est,

<span id="055">55</span> et non cognovistis eum: ego autem novi eum. Et
si dixero quia non scio eum, ero similis vobis, mendax. Sed scio eum, et
sermonem ejus servo.

<span id="056">56</span> Abraham pater vester exsultavit ut videret diem
meum: vidit, et gavisus est.

<span id="057">57</span> Dixerunt ergo Judæi ad eum: Quinquaginta annos
nondum habes, et Abraham vidisti?

<span id="058">58</span> Dixit eis Jesus: Amen, amen dico vobis,
antequam Abraham fieret, ego sum.

<span id="059">59</span> Tulerunt ergo lapides, ut jacerent in eum:
Jesus autem abscondit se, et exivit de templo.

------------------------------------------------------------------------

[Next: John Chapter 9](joh009.md)
