[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/est014.md)   
  
[Esther Index](est.md)  
  [Previous](est013)  [Next](est015.md) 

------------------------------------------------------------------------

### Vulgate (Latin): Esther Chapter 14

<span id="001">1</span> Esther quoque regina confugit ad Dominum, pavens
periculum quod imminebat.

<span id="002">2</span> Cumque deposuisset vestes regias, fletibus et
luctui apta indumenta suscepit, et pro unguentis variis, cinere et
stercore implevit caput, et corpus suum humiliavit jejuniis: omniaque
loca, in quibus antea lætari consueverat, crinium laceratione complevit.

<span id="003">3</span> Et deprecabatur Dominum Deum Israël, dicens:
Domine mi, qui rex noster es solus, adjuva me solitariam, et cujus
præter te nullus est auxiliator alius.

<span id="004">4</span> Periculum meum in manibus meis est.

<span id="005">5</span> Audivi a patre meo quod tu, Domine, tulisses
Israël de cunctis gentibus, et patres nostros ex omnibus retro majoribus
suis, ut possideres hæreditatem sempiternam, fecistique eis sicut
locutus es.

<span id="006">6</span> Peccavimus in conspectu tuo, et idcirco
tradidisti nos in manus inimicorum nostrorum:

<span id="007">7</span> coluimus enim deos eorum. Justus es Domine:

<span id="008">8</span> et nunc non eis sufficit, quod durissima nos
opprimunt servitute, sed robur manuum suarum, idolorum potentiæ
deputantes,

<span id="009">9</span> volunt tua mutare promissa, et delere
hæreditatem tuam, et claudere ora laudantium te, atque extinguere
gloriam templi et altaris tui,

<span id="010">10</span> ut aperiant ora gentium, et laudent idolorum
fortitudinem, et prædicent carnalem regem in sempiternum.

<span id="011">11</span> Ne tradas, Domine, sceptrum tuum his, qui non
sunt, ne rideant ad ruinam nostram: sed converte consilium eorum super
eos, et eum qui in nos cœpit sævire, disperde.

<span id="012">12</span> Memento, Domine, et ostende te nobis in tempore
tribulationis nostræ, et da mihi fiduciam, Domine rex deorum, et
universæ potestatis:

<span id="013">13</span> tribue sermonem compositum in ore meo in
conspectu leonis, et transfer cor illius in odium hostis nostri, ut et
ipse pereat, et ceteri qui ei consentiunt.

<span id="014">14</span> Nos autem libera manu tua, et adjuva me, nullum
aliud auxilium habentem nisi te, Domine, qui habes omnium scientiam,

<span id="015">15</span> et nosti quia oderim gloriam iniquorum, et
detester cubile incircumcisorum, et omnis alienigenæ.

<span id="016">16</span> Tu scis necessitatem meam, quod abominer signum
superbiæ et gloriæ meæ, quod est super caput meum in diebus
ostentationis meæ, et detester illud quasi pannum menstruatæ, et non
portem in diebus silentii mei,

<span id="017">17</span> et quod non comederim in mensa Aman, nec mihi
placuerit convivium regis, et non biberim vinum libaminum:

<span id="018">18</span> et numquam lætata sit ancilla tua, ex quo huc
translata sum usque in præsentem diem, nisi in te, Domine Deus Abraham.

<span id="019">19</span> Deus fortis super omnes, exaudi vocem eorum qui
nullam aliam spem habent, et libera nos de manu iniquorum, et erue me a
timore meo.

------------------------------------------------------------------------

[Next: Esther Chapter 15](est015.md)
