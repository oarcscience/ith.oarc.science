[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/col003)  [GNT](../gnt/col003) 
[KJV](../kjv/col003)   
  
[Colossians Index](col)  
  [Previous](col002)  [Next](col004) 

------------------------------------------------------------------------

### Vulgate (Latin): Colossians Chapter 3

<span id="001">1</span> Igitur, si consurrexistis cum Christo: quæ
sursum sunt quærite, ubi Christus est in dextera Dei sedens:

<span id="002">2</span> quæ sursum sunt sapite, non quæ super terram.

<span id="003">3</span> Mortui enim estis, et vita vestra est abscondita
cum Christo in Deo.

<span id="004">4</span> Cum Christus apparuerit, vita vestra: tunc et
vos apparebitis cum ipso in gloria.

<span id="005">5</span> Mortificate ergo membra vestra, quæ sunt super
terram: fornicationem, immunditiam, libidinem, concupiscentiam malam, et
avaritiam, quæ est simulacrorum servitus:

<span id="006">6</span> propter quæ venit ira Dei super filios
incredulitatis:

<span id="007">7</span> in quibus et vos ambulastis aliquando, cum
viveretis in illis.

<span id="008">8</span> Nunc autem deponite et vos omnia: iram,
indignationem, malitiam, blasphemiam, turpem sermonem de ore vestro.

<span id="009">9</span> Nolite mentiri invicem, expoliantes vos veterem
hominem cum actibus suis,

<span id="010">10</span> et induentes novum eum, qui renovatur in
agnitionem secundum imaginem ejus qui creavit illum:

<span id="011">11</span> ubi non est gentilis et Judæus, circumcisio et
præputium, Barbarus et Scytha, servus et liber: sed omnia, et in omnibus
Christus.

<span id="012">12</span> Induite vos ergo, sicut electi Dei, sancti, et
dilecti, viscera misericordiæ, benignitatem, humilitatem, modestiam,
patientiam:

<span id="013">13</span> supportantes invicem, et donantes vobismetipsis
si quis adversus aliquem habet querelam: sicut et Dominus donavit vobis,
ita et vos.

<span id="014">14</span> Super omnia autem hæc, caritatem habete, quod
est vinculum perfectionis:

<span id="015">15</span> et pax Christi exsultet in cordibus vestris, in
qua et vocati estis in uno corpore: et grati estote.

<span id="016">16</span> Verbum Christi habitet in vobis abundanter, in
omni sapientia, docentes, et commonentes vosmetipsos, psalmis, hymnis,
et canticis spiritualibus, in gratia cantantes in cordibus vestris Deo.

<span id="017">17</span> Omne, quodcumque facitis in verbo aut in opere,
omnia in nomine Domini Jesu Christi, gratias agentes Deo et Patri per
ipsum.  

<span id="018">18</span> Mulieres, subditæ estote viris, sicut oportet,
in Domino.

<span id="019">19</span> Viri, diligite uxores vestras, et nolite amari
esse ad illas.

<span id="020">20</span> Filii, obedite parentibus per omnia: hoc enim
placitum est in Domino.

<span id="021">21</span> Patres, nolite ad indignationem provocare
filios vestros, ut non pusillo animo fiant.

<span id="022">22</span> Servi, obedite per omnia dominis carnalibus,
non ad oculum servientes, quasi hominibus placentes, sed in simplicitate
cordis, timentes Deum.

<span id="023">23</span> Quodcumque facitis, ex animo operamini sicut
Domino, et non hominibus:

<span id="024">24</span> scientes quod a Domino accipietis retributionem
hæreditatis. Domino Christo servite.

<span id="025">25</span> Qui enim injuriam facit, recipiet id quod
inique gessit: et non est personarum acceptio apud Deum.

------------------------------------------------------------------------

[Next: Colossians Chapter 4](col004)
