[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1018)  [KJV](../kjv/ch1018)  [Sep](../sep/ch1018) 
[Tan](../tan/ch1018)   
  
[1 Chronicles Index](ch1)  
  [Previous](ch1017)  [Next](ch1019) 

------------------------------------------------------------------------

### Vulgate (Latin): 1 Chronicles Chapter 18

<span id="001">1</span> Factum est autem post hæc, ut percuteret David
Philisthiim, et humiliaret eos, et tolleret Geth et filias ejus de manu
Philisthiim,

<span id="002">2</span> percuteretque Moab, et fierent Moabitæ servi
David, offerentes ei munera.

<span id="003">3</span> Eo tempore percussit David etiam Adarezer regem
Soba regionis Hemath, quando perrexit ut dilataret imperium suum usque
ad flumen Euphraten.

<span id="004">4</span> Cepit ergo David mille quadrigas ejus, et septem
millia equitum, ac viginti millia virorum peditum, subnervavitque omnes
equos curruum, exceptis centum quadrigis, quas reservavit sibi.

<span id="005">5</span> Supervenit autem et Syrus Damascenus, ut
auxilium præberet Adarezer regi Soba: sed et hujus percussit David
viginti duo millia virorum.

<span id="006">6</span> Et posuit milites in Damasco, ut Syria quoque
serviret sibi, et offerret munera. Adjuvitque eum Dominus in cunctis ad
quæ perrexerat.

<span id="007">7</span> Tulit quoque David pharetras aureas, quas
habuerant servi Adarezer, et attulit eas in Jerusalem.

<span id="008">8</span> Necnon de Thebath et Chun urbibus Adarezer æris
plurimum, de quo fecit Salomon mare æneum, et columnas, et vasa ænea.  

<span id="009">9</span> Quod cum audisset Thou rex Hemath, percussisse
videlicet David omnem exercitum Adarezer regis Soba,

<span id="010">10</span> misit Adoram filium suum ad regem David, ut
postularet ab eo pacem, et congratularetur ei quod percussisset et
expugnasset Adarezer: adversarius quippe erat Thou Adarezer.

<span id="011">11</span> Sed et omnia vasa aurea, et argentea, et ænea
consecravit David rex Domino, cum argento et auro quod tulerat ex
universis gentibus, tam de Idumæa, et Moab, et filiis Ammon, quam de
Philisthiim et Amalec.

<span id="012">12</span> Abisai vero filius Sarviæ percussit Edom in
valle Salinarum, decem et octo millia:

<span id="013">13</span> et constituit in Edom præsidium, ut serviret
Idumæa David: salvavitque Dominus David in cunctis ad quæ perrexerat.

<span id="014">14</span> Regnavit ergo David super universum Israël, et
faciebat judicium atque justitiam cuncto populo suo.

<span id="015">15</span> Porro Joab filius Sarviæ erat super exercitum,
et Josaphat filius Ahilud a commentariis:

<span id="016">16</span> Sadoc autem filius Achitob, et Ahimelech filius
Abiathar, sacerdotes: et Susa, scriba:

<span id="017">17</span> Banaias quoque filius Jojadæ super legiones
Cerethi et Phelethi: porro filii David, primi ad manum regis.

------------------------------------------------------------------------

[Next: 1 Chronicles Chapter 19](ch1019)
