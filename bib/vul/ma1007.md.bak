[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1007)  [Apo](../apo/ma1007.md) 
[Sep](../sep/ma1007.md)   
  
[1 Macabees Index](ma1.md)  
  [Previous](ma1006)  [Next](ma1008.md) 

------------------------------------------------------------------------

### Vulgate (Latin): 1 Macabees Chapter 7

<span id="001">1</span> Anno centesimo quinquagesimo primo, exiit
Demetrius Seleuci filius ab urbe Roma, et ascendit cum paucis viris in
civitatem maritimam, et regnavit illic.

<span id="002">2</span> Et factum est, ut ingressus est domum regni
patrum suorum, comprehendit exercitus Antiochum et Lysiam, ut adducerent
eos ad eum.

<span id="003">3</span> Et res ei innotuit, et ait: Nolite mihi
ostendere faciem eorum.

<span id="004">4</span> Et occidit eos exercitus. Et sedit Demetrius
super sedem regni sui.  

<span id="005">5</span> Et venerunt ad eum viri iniqui et impii ex
Israël: et Alcimus dux eorum, qui volebat fieri sacerdos.

<span id="006">6</span> Et accusaverunt populum apud regem, dicentes:
Perdidit Judas et fratres ejus omnes amicos tuos, et nos dispersit de
terra nostra.

<span id="007">7</span> Nunc ergo mitte virum, cui credis, ut eat, et
videat exterminium omne quod fecit nobis, et regionibus regis: et puniat
omnes amicos ejus, et adjutores eorum.

<span id="008">8</span> Et elegit rex ex amicis suis Bacchidem, qui
dominabatur trans flumen magnum in regno, et fidelem regi: et misit eum,

<span id="009">9</span> ut videret exterminium quod fecit Judas: sed et
Alcimum impium constituit in sacerdotium, et mandavit ei facere ultionem
in filios Israël.

<span id="010">10</span> Et surrexerunt, et venerunt cum exercitu magno
in terram Juda: et miserunt nuntios, et locuti sunt ad Judam et ad
fratres ejus verbis pacificis in dolo.

<span id="011">11</span> Et non intenderunt sermonibus eorum: viderunt
enim quia venerunt cum exercitu magno.

<span id="012">12</span> Et convenerunt ad Alcimum et Bacchidem
congregatio scribarum requirere quæ justa sunt:

<span id="013">13</span> et primi, Assidæi qui erant in filiis Israël:
et exquirebant ab eis pacem.

<span id="014">14</span> Dixerunt enim: Homo sacerdos de semine Aaron
venit; non decipiet nos:

<span id="015">15</span> et locutus est cum eis verba pacifica, et
juravit illis, dicens: Non inferemus vobis malum, neque amicis vestris.

<span id="016">16</span> Et crediderunt ei: et comprehendit ex eis
sexaginta viros, et occidit eos in una die, secundum verbum quod
scriptum est:

<span id="017">17</span> Carnes sanctorum tuorum, et sanguinem ipsorum
effuderunt in circuitu Jerusalem, et non erat qui sepeliret.

<span id="018">18</span> Et incubuit timor et tremor in omnem populum:
quia dixerunt: Non est veritas, et judicium in eis: transgressi sunt
enim constitutum, et jusjurandum quod juraverunt.

<span id="019">19</span> Et movit Bacchides castra ab Jerusalem, et
applicuit in Bethzecha: et misit, et comprehendit multos ex eis qui a se
effugerant: et quosdam de populo mactavit, et in puteum magnum
projecit.  

<span id="020">20</span> Et commisit regionem Alcimo, et reliquit cum eo
auxilium in adjutorium ipsi. Et abiit Bacchides ad regem:

<span id="021">21</span> et satis agebat Alcimus pro principatu
sacerdotii sui:

<span id="022">22</span> et convenerunt ad eum omnes, qui perturbabant
populum suum, et obtinuerunt terram Juda, et fecerunt plagam magnam in
Israël.

<span id="023">23</span> Et vidit Judas omnia mala quæ fecit Alcimus et
qui cum eo erant filiis Israël, multo plus quam gentes:

<span id="024">24</span> et exiit in omnes fines Judææ in circuitu, et
fecit vindictam in viros desertores, et cessaverunt ultra exire in
regionem.  

<span id="025">25</span> Vidit autem Alcimus quod prævaluit Judas et qui
cum eo erant, et cognovit quia non potest sustinere eos: et regressus
est ad regem, et accusavit eos multis criminibus.

<span id="026">26</span> Et misit rex Nicanorem, unum ex principibus
suis nobilioribus, qui erat inimicitias exercens contra Israël: et
mandavit ei evertere populum.

<span id="027">27</span> Et venit Nicanor in Jerusalem cum exercitu
magno, et misit ad Judam et ad fratres ejus verbis pacificis cum dolo,

<span id="028">28</span> dicens: Non sit pugna inter me et vos: veniam
cum viris paucis, ut videam facies vestras cum pace.

<span id="029">29</span> Et venit ad Judam, et salutaverunt se invicem
pacifice: et hostes parati erant rapere Judam.

<span id="030">30</span> Et innotuit sermo Judæ quoniam cum dolo venerat
ad eum: et conterritus est ab eo, et amplius noluit videre faciem ejus.

<span id="031">31</span> Et cognovit Nicanor quoniam denudatum est
consilium ejus: et exivit obviam Judæ in pugnam juxta Capharsalama.

<span id="032">32</span> Et ceciderunt de Nicanoris exercitu fere
quinque millia viri, et fugerunt in civitatem David.

<span id="033">33</span> Et post hæc verba ascendit Nicanor in montem
Sion: et exierunt de sacerdotibus populi salutare eum in pace, et
demonstrare ei holocautomata, quæ offerebantur pro rege.

<span id="034">34</span> Et irridens sprevit eos, et polluit: et locutus
est superbe,

<span id="035">35</span> et juravit cum ira, dicens: Nisi traditus
fuerit Judas et exercitus ejus in manus meas, continuo cum regressus
fuero in pace, succendam domum istam. Et exiit cum ira magna.

<span id="036">36</span> Et intraverunt sacerdotes, et steterunt ante
faciem altaris et templi, et flentes dixerunt:

<span id="037">37</span> Tu, Domine, elegisti domum istam ad invocandum
nomen tuum in ea, ut esset domus orationis et obsecrationis populo tuo:

<span id="038">38</span> fac vindictam in homine isto et exercitu ejus,
et cadant in gladio: memento blasphemias eorum, et ne dederis eis ut
permaneant.

<span id="039">39</span> Et exiit Nicanor ab Jerusalem, et castra
applicuit ad Bethoron: et occurrit illi exercitus Syriæ.

<span id="040">40</span> Et Judas applicuit in Adarsa cum tribus
millibus viris: et oravit Judas, et dixit:

<span id="041">41</span> Qui missi erant a rege Sennacherib, Domine,
quia blasphemaverunt te, exiit angelus, et percussit ex eis centum
octoginta quinque millia:

<span id="042">42</span> sic contere exercitum istum in conspectu nostro
hodie: et sciant ceteri quia male locutus est super sancta tua: et
judica illum secundum malitiam illius.

<span id="043">43</span> Et commiserunt exercitus prælium tertiadecima
die mensis Adar: et contrita sunt castra Nicanoris, et cecidit ipse
primus in prælio.

<span id="044">44</span> Ut autem vidit exercitus ejus quia cecidisset
Nicanor, projecerunt arma sua, et fugerunt:

<span id="045">45</span> et persecuti sunt eos viam unius diei ab Adazer
usquequo veniatur in Gazara, et tubis cecinerunt post eos cum
significationibus:

<span id="046">46</span> et exierunt de omnibus castellis Judææ in
circuitu, et ventilabant eos cornibus, et convertebantur iterum ad eos,
et ceciderunt omnes gladio, et non est relictus ex eis nec unus.

<span id="047">47</span> Et acceperunt spolia eorum in prædam: et caput
Nicanoris amputaverunt, et dexteram ejus, quam extenderat superbe, et
attulerunt, et suspenderunt contra Jerusalem.

<span id="048">48</span> Et lætatus est populus valde, et egerunt diem
illam in lætitia magna.

<span id="049">49</span> Et constituit agi omnibus annis diem istam
tertiadecima die mensis Adar.

<span id="050">50</span> Et siluit terra Juda dies paucos.

------------------------------------------------------------------------

[Next: 1 Macabees Chapter 8](ma1008.md)
