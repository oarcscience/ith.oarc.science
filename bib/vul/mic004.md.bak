[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic004)  [KJV](../kjv/mic004)  [Sep](../sep/mic004.md) 
[Tan](../tan/mic004.md)   
  
[Micah Index](mic.md)  
  [Previous](mic003)  [Next](mic005.md) 

------------------------------------------------------------------------

### Vulgate (Latin): Micah Chapter 4

<span id="001">1</span> \[Et erit: in novissimo dierum  
erit mons domus Domini præparatus in vertice montium,  
et sublimis super colles:  
et fluent ad eum populi,  

<span id="002">2</span> et properabunt gentes multæ, et dicent:  
Venite, ascendamus ad montem Domini,  
et ad domum Dei Jacob:  
et docebit nos de viis suis,  
et ibimus in semitis ejus,  
quia de Sion egredietur lex,  
et verbum Domini de Jerusalem.  

<span id="003">3</span> Et judicabit inter populos multos,  
et corripiet gentes fortes usque in longinquum:  
et concident gladios suos in vomeres,  
et hastas suas in ligones:  
non sumet gens adversus gentem gladium,  
et non discent ultra belligerare.  

<span id="004">4</span> Et sedebit vir subtus vitem suam et subtus ficum
suam,  
et non erit qui deterreat,  
quia os Domini exercituum locutum est.  

<span id="005">5</span> Quia omnes populi ambulabunt  
unusquisque in nomine dei sui;  
nos autem ambulabimus  
in nomine Domini Dei nostri,  
in æternum et ultra.\]  

<span id="006">6</span> \[In die illa, dicit Dominus,  
congregabo claudicantem,  
et eam quam ejeceram colligam,  
et quam afflixeram:  

<span id="007">7</span> et ponam claudicantem in reliquias,  
et eam quæ laboraverat, in gentem robustam:  
et regnabit Dominus super eos in monte Sion,  
ex hoc nunc et usque in æternum.  

<span id="008">8</span> Et tu, turris gregis nebulosa filiæ Sion,  
usque ad te veniet,  
et veniet potestas prima,  
regnum filiæ Jerusalem.  

<span id="009">9</span> Nunc quare mœrore contraheris?  
numquid rex non est tibi,  
aut consiliarius tuus periit,  
quia comprehendit te dolor sicut parturientem?  

<span id="010">10</span> Dole et satage, filia Sion, quasi parturiens,  
quia nunc egredieris de civitate,  
et habitabis in regione,  
et venies usque ad Babylonem:  
ibi liberaberis,  
ibi redimet te Dominus de manu inimicorum tuorum.  

<span id="011">11</span> Et nunc congregatæ sunt super te gentes multæ,
quæ dicunt:  
Lapidetur, et aspiciat in Sion oculus noster.  

<span id="012">12</span> Ipsi autem non cognoverunt cogitationes
Domini,  
et non intellexerunt consilium ejus,  
quia congregavit eos quasi fœnum areæ.  

<span id="013">13</span> Surge, et tritura, filia Sion,  
quia cornu tuum ponam ferreum,  
et ungulas tuas ponam æreas;  
et comminues populos multos,  
et interficies Domino rapinas eorum,  
et fortitudinem eorum Domino universæ terræ.\]

------------------------------------------------------------------------

[Next: Micah Chapter 5](mic005.md)
