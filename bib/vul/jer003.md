[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer003)  [KJV](../kjv/jer003)  [Sep](../sep/jer003.md) 
[Tan](../tan/jer003.md)   
  
[Jeremiah Index](jer.md)  
  [Previous](jer002)  [Next](jer004.md) 

------------------------------------------------------------------------

### Vulgate (Latin): Jeremiah Chapter 3

<span id="001">1</span> \[Vulgo dicitur: Si dimiserit vir uxorem suam,  
et recedens ab eo duxerit virum alterum,  
numquid revertetur ad eam ultra?  
numquid non polluta et contaminata erit mulier illa?  
Tu autem fornicata es cum amatoribus multis:  
tamen revertere ad me, dicit Dominus,  
et ego suscipiam te.  

<span id="002">2</span> Leva oculos tuos in directum,  
et vide ubi non prostrata sis.  
In viis sedebas,  
exspectans eos quasi latro in solitudine:  
et polluisti terram in fornicationibus tuis, et in malitiis tuis.  

<span id="003">3</span> Quam ob rem prohibitæ sunt stillæ pluviarum,  
et serotinus imber non fuit.  
Frons mulieris meretricis facta est tibi;  
noluisti erubescere.  

<span id="004">4</span> Ergo saltem amodo voca me:  
Pater meus, dux virginitatis meæ tu es:  

<span id="005">5</span> numquid irasceris in perpetuum,  
aut perseverabis in finem?  
ecce locuta es, et fecisti mala, et potuisti.\]  

<span id="006">6</span> Et dixit Dominus ad me in diebus Josiæ regis:
\[Numquid vidisti quæ fecerit aversatrix Israël?  
Abiit sibimet super omnem montem excelsum,  
et sub omni ligno frondoso,  
et fornicata est ibi.  

<span id="007">7</span> Et dixi, cum fecisset hæc omnia:  
Ad me revertere:  
et non est reversa.  
Et vidit prævaricatrix soror ejus Juda  

<span id="008">8</span> quia pro eo quod mœchata esset aversatrix
Israël,  
dimisissem eam,  
et dedissem ei libellum repudii:  
et non timuit prævaricatrix Juda soror ejus,  
sed abiit, et fornicata est etiam ipsa:  

<span id="009">9</span> et facilitate fornicationis suæ contaminavit
terram,  
et mœchata est cum lapide et ligno:  

<span id="010">10</span> et in omnibus his non est reversa ad me  
prævaricatrix soror ejus Juda  
in toto corde suo,  
sed in mendacio, ait Dominus.\]

<span id="011">11</span> Et dixit Dominus ad me: Justificavit animam
suam aversatrix Israël, comparatione prævaricatricis Judæ.

<span id="012">12</span> Vade, et clama sermones istos contra aquilonem,
et dices: \[Revertere, aversatrix Israël, ait Dominus,  
et non avertam faciem meam a vobis,  
quia sanctus ego sum, dicit Dominus,  
et non irascar in perpetuum.  

<span id="013">13</span> Verumtamen scito iniquitatem tuam,  
quia in Dominum Deum tuum prævaricata es,  
et dispersisti vias tuas alienis sub omni ligno frondoso,  
et vocem meam non audisti, ait Dominus.  

<span id="014">14</span> Convertimini, filii revertentes, dicit
Dominus,  
quia ego vir vester:  
et assumam vos unum de civitate,  
et duos de cognatione,  
et introducam vos in Sion.  

<span id="015">15</span> Et dabo vobis pastores juxta cor meum,  
et pascent vos scientia et doctrina.  

<span id="016">16</span> Cumque multiplicati fueritis,  
et creveritis in terra in diebus illis, ait Dominus,  
non dicent ultra:  
Arca testamenti Domini:  
neque ascendet super cor, neque recordabuntur illius,  
nec visitabitur, nec fiet ultra.  

<span id="017">17</span> In tempore illo vocabunt Jerusalem solium
Domini:  
et congregabuntur ad eam omnes gentes  
in nomine Domini in Jerusalem,  
et non ambulabunt post pravitatem cordis sui pessimi.  

<span id="018">18</span> In diebus illis ibit domus Juda ad domum
Israël,  
et venient simul de terra aquilonis  
ad terram quam dedi patribus vestris.  

<span id="019">19</span> Ego autem dixi:  
Quomodo ponam te in filios,  
et tribuam tibi terram desiderabilem,  
hæreditatem præclaram exercituum gentium?  
Et dixi: Patrem vocabis me,  
et post me ingredi non cessabis.  

<span id="020">20</span> Sed quomodo si contemnat mulier amatorem
suum,  
sic contempsit me domus Israël,  
dicit Dominus.  

<span id="021">21</span> Vox in viis audita est,  
ploratus et ululatus filiorum Israël:  
quoniam iniquam fecerunt viam suam;  
obliti sunt Domini Dei sui.  

<span id="022">22</span> Convertimini, filii revertentes,  
et sanabo aversiones vestras.  
Ecce nos venimus ad te:  
tu enim es Dominus Deus noster.  

<span id="023">23</span> Vere mendaces erant colles,  
et multitudo montium:  
vere in Domino Deo nostro salus Israël.  

<span id="024">24</span> Confusio comedit laborem patrum nostrorum ab
adolescentia nostra:  
greges eorum, et armenta eorum,  
filios eorum, et filias eorum.  

<span id="025">25</span> Dormiemus in confusione nostra,  
et operiet nos ignominia nostra:  
quoniam Domino Deo nostro peccavimus nos, et patres nostri,  
ab adolescentia nostra usque ad diem hanc:  
et non audivimus vocem Domini Dei nostri.\]

------------------------------------------------------------------------

[Next: Jeremiah Chapter 4](jer004.md)
