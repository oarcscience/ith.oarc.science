<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 11</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdg011.htm">Polyglot</A>&nbsp;
<A HREF="../kjv/jdg011.htm">KJV</A>&nbsp;
<A HREF="../sep/jdb011.htm">Sep:JdB</A>&nbsp;
<A HREF="../sep/jda011.htm">Sep:JdA</A>&nbsp;
<A HREF="../tan/jdg011.htm">Tan</A>&nbsp;

<BR>
<BR><A HREF="jdg.htm">Judges Index</A><BR>
&nbsp;
<A HREF="jdg010.htm">Previous</A>&nbsp;
<A HREF="jdg012.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 11</H3><P><a name="001">1</A>&nbsp;Fuit illo tempore Jephte Galaadites vir fortissimus atque pugnator, filius mulieris meretricis, qui natus est de Galaad.</P>
<P><a name="002">2</A>&nbsp;Habuit autem Galaad uxorem, de qua suscepit filios: qui postquam creverant, ejecerunt Jephte, dicentes: H&#230;res in domo patris nostri esse non poteris, quia de altera matre natus es.</P>
<P><a name="003">3</A>&nbsp;Quos ille fugiens atque devitans, habitavit in terra Tob: congregatique sunt ad eum viri inopes, et latrocinantes, et quasi principem sequebantur.</P>
<P><a name="004">4</A>&nbsp;In illis diebus pugnabant filii Ammon contra Isra&#235;l.</P>
<P><a name="005">5</A>&nbsp;Quibus acriter instantibus perrexerunt majores natu de Galaad, ut tollerent in auxilium sui Jephte de terra Tob:</P>
<P><a name="006">6</A>&nbsp;dixeruntque ad eum: Veni et esto princeps noster, et pugna contra filios Ammon.</P>
<P><a name="007">7</A>&nbsp;Quibus ille respondit: Nonne vos estis, qui odistis me, et ejecistis de domo patris mei? et nunc venistis ad me necessitate compulsi.</P>
<P><a name="008">8</A>&nbsp;Dixeruntque principes Galaad ad Jephte: Ob hanc igitur causam nunc ad te venimus, ut proficiscaris nobiscum, et pugnes contra filios Ammon, sisque dux omnium qui habitant in Galaad.</P>
<P><a name="009">9</A>&nbsp;Jephte quoque dixit eis: Si vere venistis ad me, ut pugnem pro vobis contra filios Ammon, tradideritque eos Dominus in manus meas, ego ero vester princeps?</P>
<P><a name="010">10</A>&nbsp;Qui responderunt ei: Dominus, qui h&#230;c audit, ipse mediator ac testis est quod nostra promissa faciemus.</P>
<P><a name="011">11</A>&nbsp;Abiit itaque Jephte cum principibus Galaad, fecitque eum omnis populus principem sui. Locutusque est Jephte omnes sermones suos coram Domino in Maspha.<BR>
</P>
<P><a name="012">12</A>&nbsp;Et misit nuntios ad regem filiorum Ammon, qui ex persona sua dicerent: Quid mihi et tibi est, quia venisti contra me, ut vastares terram meam?</P>
<P><a name="013">13</A>&nbsp;Quibus ille respondit: Quia tulit Isra&#235;l terram meam, quando ascendit de &#198;gypto, a finibus Arnon usque Jaboc atque Jordanem: nunc ergo cum pace redde mihi eam.</P>
<P><a name="014">14</A>&nbsp;Per quos rursum mandavit Jephte, et imperavit eis ut dicerent regi Ammon:</P>
<P><a name="015">15</A>&nbsp;H&#230;c dicit Jephte: Non tulit Isra&#235;l terram Moab, nec terram filiorum Ammon:</P>
<P><a name="016">16</A>&nbsp;sed quando de &#198;gypto conscenderunt, ambulavit per solitudinem usque ad mare Rubrum, et venit in Cades.</P>
<P><a name="017">17</A>&nbsp;Misitque nuntios ad regem Edom, dicens: Dimitte me ut transeam per terram tuam. Qui noluit acquiescere precibus ejus. Misit quoque ad regem Moab, qui et ipse transitum pr&#230;bere contempsit. Mansit itaque in Cades,</P>
<P><a name="018">18</A>&nbsp;et circuivit ex latere terram Edom et terram Moab: venitque contra orientalem plagam terr&#230; Moab, et castrametatus est trans Arnon: nec voluit intrare terminos Moab. (Arnon quippe confinium est terr&#230; Moab.)</P>
<P><a name="019">19</A>&nbsp;Misit itaque Isra&#235;l nuntios ad Sehon regem Amorrh&#230;orum, qui habitabat in Hesebon, et dixerunt ei: Dimitte ut transeam per terram tuam usque ad fluvium.</P>
<P><a name="020">20</A>&nbsp;Qui et ipse Isra&#235;l verba despiciens, non dimisit eum transire per terminos suos: sed infinita multitudine congregata, egressus est contra eum in Jasa, et fortiter resistebat.</P>
<P><a name="021">21</A>&nbsp;Tradiditque eum Dominus in manus Isra&#235;l cum omni exercitu suo: qui percussit eum, et possedit omnem terram Amorrh&#230;i habitatoris regionis illius,</P>
<P><a name="022">22</A>&nbsp;et universos fines ejus, de Arnon usque Jaboc, et de solitudine usque ad Jordanem.</P>
<P><a name="023">23</A>&nbsp;Dominus ergo Deus Isra&#235;l subvertit Amorrh&#230;um, pugnante contra illum populo suo Isra&#235;l, et tu nunc vis possidere terram ejus?</P>
<P><a name="024">24</A>&nbsp;nonne ea qu&#230; possidet Chamos deus tuus, tibi jure debentur? qu&#230; autem Dominus Deus noster victor obtinuit, in nostram cedent possessionem:</P>
<P><a name="025">25</A>&nbsp;nisi forte melior es Balac filio Sephor rege Moab; aut docere potes, quod jurgatus sit contra Isra&#235;l, et pugnaverit contra eum,</P>
<P><a name="026">26</A>&nbsp;quando habitavit in Hesebon et viculis ejus, et in Aro&#235;r et villis illius, vel in cunctis civitatibus juxta Jordanem, per trecentos annos. Quare tanto tempore nihil super hac repetitione tentastis?</P>
<P><a name="027">27</A>&nbsp;Igitur non ego pecco in te, sed tu contra me male agis, indicens mihi bella non justa. Judicet Dominus arbiter hujus diei inter Isra&#235;l, et inter filios Ammon.</P>
<P><a name="028">28</A>&nbsp;Noluitque acquiescere rex filiorum Ammon verbis Jephte, qu&#230; per nuntios mandaverat.<BR>
</P>
<P><a name="029">29</A>&nbsp;Factus est ergo super Jephte spiritus Domini, et circuiens Galaad et Manasse, Maspha quoque Galaad, et inde transiens ad filios Ammon,</P>
<P><a name="030">30</A>&nbsp;votum vovit Domino, dicens: Si tradideris filios Ammon in manus meas,</P>
<P><a name="031">31</A>&nbsp;quicumque primus fuerit egressus de foribus domus me&#230;, mihique occurrerit revertenti cum pace a filiis Ammon, eum holocaustum offeram Domino.</P>
<P><a name="032">32</A>&nbsp;Transivitque Jephte ad filios Ammon, ut pugnaret contra eos: quos tradidit Dominus in manus ejus.</P>
<P><a name="033">33</A>&nbsp;Percussitque ab Aro&#235;r usque dum venias in Mennith, viginti civitates, et usque ad Abel, qu&#230; est vineis consita, plaga magna nimis: humiliatique sunt filii Ammon a filiis Isra&#235;l.<BR>
</P>
<P><a name="034">34</A>&nbsp;Revertente autem Jephte in Maspha domum suam, occurrit ei unigenita filia sua cum tympanis et choris: non enim habebat alios liberos.</P>
<P><a name="035">35</A>&nbsp;Qua visa, scidit vestimenta sua, et ait: Heu me, filia mea! decepisti me, et ipsa decepta es: aperui enim os meum ad Dominum, et aliud facere non potero.</P>
<P><a name="036">36</A>&nbsp;Cui illa respondit: Pater mi, si aperuisti os tuum ad Dominum, fac mihi quodcumque pollicitus es, concessa tibi ultione atque victoria de hostibus tuis.</P>
<P><a name="037">37</A>&nbsp;Dixitque ad patrem: Hoc solum mihi pr&#230;sta quod deprecor: dimitte me ut duobus mensibus circumeam montes, et plangam virginitatem meam cum sodalibus meis.</P>
<P><a name="038">38</A>&nbsp;Cui ille respondit: Vade. Et dimisit eam duobus mensibus. Cumque abiisset cum sociis ac sodalibus suis, flebat virginitatem suam in montibus.</P>
<P><a name="039">39</A>&nbsp;Expletisque duobus mensibus, reversa est ad patrem suum, et fecit ei sicut voverat, qu&#230; ignorabat virum. Exinde mos increbruit in Isra&#235;l, et consuetudo servata est,</P>
<P><a name="040">40</A>&nbsp;ut post anni circulum conveniant in unum fili&#230; Isra&#235;l, et plangant filiam Jephte Galaadit&#230; diebus quatuor.</P>
<P><HR>
<CENTER>
<A HREF="jdg012.htm">Next: Judges Chapter 12</A></CENTER>
</BODY>
</HTML>
