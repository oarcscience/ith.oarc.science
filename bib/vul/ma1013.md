[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma1013)  [Apo](../apo/ma1013) 
[Sep](../sep/ma1013)   
  
[1 Macabees Index](ma1)  
  [Previous](ma1012)  [Next](ma1014) 

------------------------------------------------------------------------

### Vulgate (Latin): 1 Macabees Chapter 13

<span id="001">1</span> Et audivit Simon quod congregavit Tryphon
exercitum copiosum ut veniret in terram Juda, et attereret eam.

<span id="002">2</span> Videns quia in tremore populus est, et in
timore, ascendit Jerusalem, et congregavit populum:

<span id="003">3</span> et adhortans dixit: Vos scitis quanta ego, et
fratres mei, et domus patris mei, fecimus pro legibus et pro sanctis,
prælia, et angustias quales vidimus:

<span id="004">4</span> horum gratia perierunt fratres mei omnes propter
Israël, et relictus sum ego solus.

<span id="005">5</span> Et nunc non mihi contingat parcere animæ meæ in
omni tempore tribulationis: non enim melior sum fratribus meis.

<span id="006">6</span> Vindicabo itaque gentem meam, et sancta, natos
quoque nostros, et uxores: quia congregatæ sunt universæ gentes
conterere nos inimicitiæ gratia.

<span id="007">7</span> Et accensus est spiritus populi simul ut audivit
sermones istos:

<span id="008">8</span> et responderunt voce magna, dicentes: Tu es dux
noster loco Judæ, et Jonathæ fratris tui:

<span id="009">9</span> pugna prælium nostrum: et omnia, quæcumque
dixeris nobis, faciemus.

<span id="010">10</span> Et congregans omnes viros bellatores,
acceleravit consummare universos muros Jerusalem, et munivit eam in
gyro.

<span id="011">11</span> Et misit Jonathan filium Absalomi, et cum eo
exercitum novum in Joppen, et ejectis his qui erant in ea, remansit
illic ipse.

<span id="012">12</span> Et movit Tryphon a Ptolemaida cum exercitu
multo, ut veniret in terram Juda, et Jonathas cum eo in custodia.

<span id="013">13</span> Simon autem applicuit in Addus contra faciem
campi.  

<span id="014">14</span> Et ut cognovit Tryphon quia surrexit Simon loco
fratris sui Jonathæ, et quia commissurus esset cum eo prælium, misit ad
eum legatos,

<span id="015">15</span> dicens: Pro argento, quod debebat frater tuus
Jonathas in ratione regis propter negotia quæ habuit, detinuimus eum.

<span id="016">16</span> Et nunc mitte argenti talenta centum, et duos
filios ejus obsides, ut non dimissus fugiat a nobis, et remittemus eum.

<span id="017">17</span> Et cognovit Simon quia cum dolo loqueretur
secum: jussit tamen dari argentum et pueros, ne inimicitiam magnam
sumeret ad populum Israël, dicentem:

<span id="018">18</span> Quia non misit ei argentum, et pueros,
propterea periit.

<span id="019">19</span> Et misit pueros, et centum talenta: et mentitus
est, et non dimisit Jonathan.  

<span id="020">20</span> Et post hæc venit Tryphon intra regionem, ut
contereret eam: et gyraverunt per viam quæ ducit Ador: et Simon et
castra ejus ambulabant in omnem locum quocumque ibant.

<span id="021">21</span> Qui autem in arce erant, miserunt ad Tryphonem
legatos, ut festinaret venire per desertum, et mitteret illis alimonias.

<span id="022">22</span> Et paravit Tryphon omnem equitatum, ut veniret
illa nocte: erat autem nix multa valde, et non venit in Galaaditim.

<span id="023">23</span> Et cum appropinquasset Bascaman, occidit
Jonathan et filios ejus illic.

<span id="024">24</span> Et convertit Tryphon, et abiit in terram suam.

<span id="025">25</span> Et misit Simon, et accepit ossa Jonathæ fratris
sui, et sepelivit ea in Modin civitate patrum ejus.

<span id="026">26</span> Et planxerunt eum omnis Israël planctu magno,
et luxerunt eum dies multos.

<span id="027">27</span> Et ædificavit Simon super sepulchrum patris sui
et fratrum suorum ædificium altum visu, lapide polito retro et ante.

<span id="028">28</span> Et statuit septem pyramidas, unam contra unam,
patri et matri, et quatuor fratribus:

<span id="029">29</span> et his circumposuit columnas magnas: et super
columnas arma, ad memoriam æternam: et juxta arma naves sculptas, quæ
viderentur ab omnibus navigantibus mare:

<span id="030">30</span> hoc est sepulchrum, quod fecit in Modin usque
in hunc diem.

<span id="031">31</span> Tryphon autem cum iter faceret cum Antiocho
rege adolescente, dolo occidit eum:

<span id="032">32</span> et regnavit loco ejus, et imposuit sibi diadema
Asiæ, et fecit plagam magnam in terra.  

<span id="033">33</span> Et ædificavit Simon præsidia Judææ, muniens ea
turribus excelsis, et muris magnis, et portis, et seris: et posuit
alimenta in munitionibus.

<span id="034">34</span> Et elegit Simon viros, et misit ad Demetrium
regem ut faceret remissionem regioni: quia actus omnes Tryphonis per
direptionem fuerant gesti.

<span id="035">35</span> Et Demetrius rex ad verba ista respondit ei, et
scripsit epistolam talem:

<span id="036">36</span> Rex Demetrius Simoni summo sacerdoti et amico
regum, et senioribus, et genti Judæorum, salutem.

<span id="037">37</span> Coronam auream, et bahem, quam misistis,
suscepimus: et parati sumus facere vobiscum pacem magnam, et scribere
præpositis regis remittere vobis quæ indulsimus.

<span id="038">38</span> Quæcumque enim constituimus, vobis constant:
munitiones, quas ædificastis, vobis sint:

<span id="039">39</span> remittimus quoque ignorantias et peccata usque
in hodiernum diem, et coronam quam debebatis: et si quid aliud erat
tributarium in Jerusalem, jam non sit tributarium.

<span id="040">40</span> Et si qui ex vobis apti sunt conscribi inter
nostros, conscribantur, et sit inter nos pax.  

<span id="041">41</span> Anno centesimo septuagesimo, ablatum est jugum
gentium ab Israël.

<span id="042">42</span> Et cœpit populus Israël scribere in tabulis, et
gestis publicis, anno primo sub Simone summo sacerdote, magno duce, et
principe Judæorum.

<span id="043">43</span> In diebus illis applicuit Simon ad Gazam, et
circumdedit eam castris, et fecit machinas, et applicuit ad civitatem,
et percussit turrem unam, et comprehendit eam.

<span id="044">44</span> Et eruperant qui erant intra machinam in
civitatem, et factus est motus magnus in civitate.

<span id="045">45</span> Et ascenderunt qui erant in civitate cum
uxoribus et filiis supra murum, scissis tunicis suis, et clamaverunt
voce magna, postulantes a Simone dextras sibi dari,

<span id="046">46</span> et dixerunt: Non nobis reddas secundum malitias
nostras, sed secundum misericordias tuas.

<span id="047">47</span> Et flexus Simon, non debellavit eos: ejecit
tamen eos de civitate, et mundavit ædes in quibus fuerant simulacra, et
tunc intravit in eam cum hymnis benedicens Dominum:

<span id="048">48</span> et ejecta ab ea omni immunditia, collocavit in
ea viros qui legem facerent: et munivit eam, et fecit sibi habitationem.

<span id="049">49</span> Qui autem erant in arce Jerusalem,
prohibebantur egredi et ingredi regionem, et emere ac vendere: et
esurierunt valde, et multi ex eis fame perierunt,

<span id="050">50</span> et clamaverunt ad Simonem ut dextras
acciperent: et dedit illis: et ejecit eos inde, et mundavit arcem a
contaminationibus:

<span id="051">51</span> et intraverunt in eam tertia et vigesima die
secundi mensis, anno centesimo septuagesimo primo, cum laude, et ramis
palmarum, et cinyris, et cymbalis, et nablis, et hymnis, et canticis,
quia contritus est inimicus magnus ex Israël.

<span id="052">52</span> Et constituit ut omnibus annis agerentur dies
hi cum lætitia.

<span id="053">53</span> Et munivit montem templi, qui erat secus arcem,
et habitavit ibi ipse, et qui cum eo erant.

<span id="054">54</span> Et vidit Simon Joannem filium suum, quod fortis
prælii vir esset: et posuit eum ducem virtutum universarum: et habitavit
in Gazaris.

------------------------------------------------------------------------

[Next: 1 Macabees Chapter 14](ma1014)
