[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis012)  [Apo](../apo/wis012.md) 
[Sep](../sep/wis012.md)   
  
[Wisdom Index](wis.md)  
  [Previous](wis011)  [Next](wis013.md) 

------------------------------------------------------------------------

### Vulgate (Latin): Wisdom Chapter 12

<span id="001">1</span> \[O quam bonus et suavis est, Domine, spiritus
tuus in omnibus!  

<span id="002">2</span> Ideoque eos qui exerrant partibus corripis,  
et de quibus peccant admones et alloqueris,  
ut relicta malitia credant in te, Domine.\]  

<span id="003">3</span> \[Illos enim antiquos inhabitatores terræ sanctæ
tuæ,  
quos exhorruisti,  

<span id="004">4</span> quoniam odibilia opera tibi faciebant  
per medicamina et sacrificia injusta,  

<span id="005">5</span> et filiorum suorum necatores sine
misericordia,  
et comestores viscerum hominum,  
et devoratores sanguinis a medio sacramento tuo,  

<span id="006">6</span> et auctores parentes animarum inauxiliatarum,  
perdere voluisti per manus parentum nostrorum:  

<span id="007">7</span> ut dignam perciperent peregrinationem puerorum
Dei,  
quæ tibi omnium carior est terra.  

<span id="008">8</span> Sed et his tamquam hominibus pepercisti,  
et misisti antecessores exercitus tui vespas,  
ut illos paulatim exterminarent.  

<span id="009">9</span> Non quia impotens eras in bello subjicere impios
justis,  
aut bestiis sævis, aut verbo duro simul exterminare:  

<span id="010">10</span> sed partibus judicans,  
dabas locum pœnitentiæ,  
non ignorans quoniam nequam est natio eorum,  
et naturalis malitia ipsorum,  
et quoniam non poterat mutari cogitatio illorum in perpetuum.  

<span id="011">11</span> Semen enim erat maledictum ab initio;  
nec timens aliquem, veniam dabas peccatis illorum.  

<span id="012">12</span> Quis enim dicet tibi: Quid fecisti?  
aut quis stabit contra judicium tuum?  
aut quis in conspectu tuo veniet vindex iniquorum hominum?  
aut quis tibi imputabit, si perierint nationes quas tu fecisti?  

<span id="013">13</span> Non enim est alius deus quam tu,  
cui cura est de omnibus,  
ut ostendas quoniam non injuste judicas judicium.  

<span id="014">14</span> Neque rex, neque tyrannus in conspectu tuo
inquirent  
de his quos perdidisti.  

<span id="015">15</span> Cum ergo sis justus, juste omnia disponis;  
ipsum quoque qui non debet puniri, condemnare,  
exterum æstimas a tua virtute.  

<span id="016">16</span> Virtus enim tua justitiæ initium est,  
et ob hoc quod Dominus es,  
omnibus te parcere facis.  

<span id="017">17</span> Virtutem enim ostendis tu,  
qui non crederis esse in virtute consummatus,  
et horum qui te nesciunt audaciam traducis.  

<span id="018">18</span> Tu autem dominator virtutis, cum tranquillitate
judicas,  
et cum magna reverentia disponis nos:  
subest enim tibi, cum volueris posse.\]  

<span id="019">19</span> \[Docuisti autem populum tuum per talia
opera,  
quoniam oportet justum esse et humanum;  
et bonæ spei fecisti filios tuos,  
quoniam judicans das locum in peccatis pœnitentiæ.  

<span id="020">20</span> Si enim inimicos servorum tuorum, et debitos
morti,  
cum tanta cruciasti attentione,  
dans tempus et locum per quæ possent mutari a malitia:  

<span id="021">21</span> cum quanta diligentia judicasti filios tuos,  
quorum parentibus juramenta et conventiones dedisti bonarum
promissionum!  

<span id="022">22</span> Cum ergo das nobis disciplinam,  
inimicos nostros multipliciter flagellas,  
ut bonitatem tuam cogitemus judicantes,  
et cum de nobis judicatur, speremus misericordiam tuam.  

<span id="023">23</span> Unde et illis qui in vita sua insensate et
injuste vixerunt,  
per hæc quæ coluerunt dedisti summa tormenta.  

<span id="024">24</span> Etenim in erroris via diutius erraverunt,  
deos æstimantes hæc quæ in animalibus sunt supervacua,  
infantium insensatorum more viventes.  

<span id="025">25</span> Propter hoc tamquam pueris insensatis judicium
in derisum dedisti.  

<span id="026">26</span> Qui autem ludibriis et increpationibus non sunt
correcti,  
dignum Dei judicium experti sunt.  

<span id="027">27</span> In quibus enim patientes indignabantur  
per hæc quos putabant deos,  
in ipsis cum exterminarentur videntes,  
illum quem olim negabant se nosse, verum Deum agnoverunt;  
propter quod et finis condemnationis eorum venit super illos.\]

------------------------------------------------------------------------

[Next: Wisdom Chapter 13](wis013.md)
