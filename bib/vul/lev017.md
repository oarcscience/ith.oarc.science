[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev017)  [KJV](../kjv/lev017)  [Sep](../sep/lev017.md) 
[Tan](../tan/lev017.md)   
  
[Leviticus Index](lev.md)  
  [Previous](lev016)  [Next](lev018.md) 

------------------------------------------------------------------------

### Vulgate (Latin): Leviticus Chapter 17

<span id="001">1</span> Et locutus est Dominus ad Moysen, dicens:

<span id="002">2</span> Loquere Aaron et filiis ejus, et cunctis filiis
Israël, dicens ad eos: Iste est sermo quem mandavit Dominus, dicens:

<span id="003">3</span> Homo quilibet de domo Israël, si occiderit bovem
aut ovem, sive capram, in castris vel extra castra,

<span id="004">4</span> et non obtulerit ad ostium tabernaculi
oblationem Domino, sanguinis reus erit: quasi si sanguinem fuderit, sic
peribit de medio populi sui.

<span id="005">5</span> Ideo sacerdoti offerre debent filii Israël
hostias suas, quas occident in agro, ut sanctificentur Domino ante
ostium tabernaculi testimonii, et immolent eas hostias pacificas Domino.

<span id="006">6</span> Fundetque sacerdos sanguinem super altare Domini
ad ostium tabernaculi testimonii, et adolebit adipem in odorem
suavitatis Domino:

<span id="007">7</span> et nequaquam ultra immolabunt hostias suas
dæmonibus, cum quibus fornicati sunt. Legitimum sempiternum erit illis
et posteris eorum.

<span id="008">8</span> Et ad ipsos dices: Homo de domo Israël, et de
advenis qui peregrinantur apud vos, qui obtulerit holocaustum sive
victimam,

<span id="009">9</span> et ad ostium tabernaculi testimonii non
adduxerit eam, ut offeratur Domino, interibit de populo suo.  

<span id="010">10</span> Homo quilibet de domo Israël et de advenis qui
peregrinantur inter eos, si comederit sanguinem, obfirmabo faciem meam
contra animam illius, et disperdam eam de populo suo,

<span id="011">11</span> quia anima carnis in sanguine est: et ego dedi
illum vobis, ut super altare in eo expietis pro animabus vestris, et
sanguis pro animæ piaculo sit.

<span id="012">12</span> Idcirco dixi filiis Israël: Omnis anima ex
vobis non comedet sanguinem, nec ex advenis qui peregrinantur apud vos.

<span id="013">13</span> Homo quicumque de filiis Israël, et de advenis
qui peregrinantur apud vos, si venatione atque aucupio ceperit feram,
vel avem, quibus vesci licitum est, fundat sanguinem ejus, et operiat
illum terra.

<span id="014">14</span> Anima enim omnis carnis in sanguine est: unde
dixi filiis Israël: Sanguinem universæ carnis non comedetis, quia anima
carnis in sanguine est: et quicumque comederit illum, interibit.

<span id="015">15</span> Anima, quæ comederit morticinum, vel captum a
bestia, tam de indigenis, quam de advenis, lavabit vestimenta sua et
semetipsum aqua, et contaminatus erit usque ad vesperum: et hoc ordine
mundus fiet.

<span id="016">16</span> Quod si non laverit vestimenta sua et corpus,
portabit iniquitatem suam.

------------------------------------------------------------------------

[Next: Leviticus Chapter 18](lev018.md)
