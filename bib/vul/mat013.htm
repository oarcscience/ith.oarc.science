<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Matthew: Matthew Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/mat013.htm">Polyglot</A>&nbsp;
<A HREF="../gnt/mat013.htm">GNT</A>&nbsp;
<A HREF="../kjv/mat013.htm">KJV</A>&nbsp;

<BR>
<BR><A HREF="mat.htm">Matthew Index</A><BR>
&nbsp;
<A HREF="mat012.htm">Previous</A>&nbsp;
<A HREF="mat014.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Matthew Chapter 13</H3><P><a name="001">1</A>&nbsp;In illo die exiens Jesus de domo, sedebat secus mare.</P>
<P><a name="002">2</A>&nbsp;Et congregat&#230; sunt ad eum turb&#230; mult&#230;, ita ut naviculam ascendens sederet: et omnis turba stabat in littore,</P>
<P><a name="003">3</A>&nbsp;et locutus est eis multa in parabolis, dicens: Ecce exiit qui seminat, seminare.</P>
<P><a name="004">4</A>&nbsp;Et dum seminat, qu&#230;dam ceciderunt secus viam, et venerunt volucres c&#230;li, et comederunt ea.</P>
<P><a name="005">5</A>&nbsp;Alia autem ceciderunt in petrosa, ubi non habebant terram multam: et continuo exorta sunt, quia non habebant altitudinem terr&#230;:</P>
<P><a name="006">6</A>&nbsp;sole autem orto &#230;stuaverunt; et quia non habebant radicem, aruerunt.</P>
<P><a name="007">7</A>&nbsp;Alia autem ceciderunt in spinas: et creverunt spin&#230;, et suffocaverunt ea.</P>
<P><a name="008">8</A>&nbsp;Alia autem ceciderunt in terram bonam: et dabant fructum, aliud centesimum, aliud sexagesimum, aliud trigesimum.</P>
<P><a name="009">9</A>&nbsp;Qui habet aures audiendi, audiat.<BR>
</P>
<P><a name="010">10</A>&nbsp;Et accedentes discipuli dixerunt ei: Quare in parabolis loqueris eis?</P>
<P><a name="011">11</A>&nbsp;Qui respondens, ait illis: Quia vobis datum est nosse mysteria regni c&#230;lorum: illis autem non est datum.</P>
<P><a name="012">12</A>&nbsp;Qui enim habet, dabitur ei, et abundabit: qui autem non habet, et quod habet auferetur ab eo.</P>
<P><a name="013">13</A>&nbsp;Ideo in parabolis loquor eis: quia videntes non vident, et audientes non audiunt, neque intelligunt.</P>
<P><a name="014">14</A>&nbsp;Et adimpletur in eis prophetia Isai&#230;, dicentis: [Auditu audietis, et non intelligetis:<BR> et videntes videbitis, et non videbitis.<BR></P>
<P><a name="015">15</A>&nbsp;Incrassatum est enim cor populi hujus,<BR> et auribus graviter audierunt,<BR> et oculos suos clauserunt:<BR> nequando videant oculis, et auribus audiant,<BR> et corde intelligant, et convertantur,<BR> et sanem eos.]</P>
<P><a name="016">16</A>&nbsp;Vestri autem beati oculi quia vident, et aures vestr&#230; quia audiunt.</P>
<P><a name="017">17</A>&nbsp;Amen quippe dico vobis, quia multi prophet&#230; et justi cupierunt videre qu&#230; videtis, et non viderunt: et audire qu&#230; auditis, et non audierunt.<BR>
</P>
<P><a name="018">18</A>&nbsp;Vos ergo audite parabolam seminantis.</P>
<P><a name="019">19</A>&nbsp;Omnis qui audit verbum regni, et non intelligit, venit malus, et rapit quod seminatum est in corde ejus: hic est qui secus viam seminatus est.</P>
<P><a name="020">20</A>&nbsp;Qui autem super petrosa seminatus est, hic est qui verbum audit, et continuo cum gaudio accipit illud:</P>
<P><a name="021">21</A>&nbsp;non habet autem in se radicem, sed est temporalis: facta autem tribulatione et persecutione propter verbum, continuo scandalizatur.</P>
<P><a name="022">22</A>&nbsp;Qui autem seminatus est in spinis, hic est qui verbum audit, et sollicitudo s&#230;culi istius, et fallacia divitiarum suffocat verbum, et sine fructu efficitur.</P>
<P><a name="023">23</A>&nbsp;Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum.<BR>
</P>
<P><a name="024">24</A>&nbsp;Aliam parabolam proposuit illis, dicens: Simile factum est regnum c&#230;lorum homini, qui seminavit bonum semen in agro suo:</P>
<P><a name="025">25</A>&nbsp;cum autem dormirent homines, venit inimicus ejus, et superseminavit zizania in medio tritici, et abiit.</P>
<P><a name="026">26</A>&nbsp;Cum autem crevisset herba, et fructum fecisset, tunc apparuerunt et zizania.</P>
<P><a name="027">27</A>&nbsp;Accedentes autem servi patrisfamilias, dixerunt ei: Domine, nonne bonum semen seminasti in agro tuo? unde ergo habet zizania?</P>
<P><a name="028">28</A>&nbsp;Et ait illis: Inimicus homo hoc fecit. Servi autem dixerunt ei: Vis, imus, et colligimus ea?</P>
<P><a name="029">29</A>&nbsp;Et ait: Non: ne forte colligentes zizania, eradicetis simul cum eis et triticum.</P>
<P><a name="030">30</A>&nbsp;Sinite utraque crescere usque ad messem, et in tempore messis dicam messoribus: Colligite primum zizania, et alligate ea in fasciculos ad comburendum: triticum autem congregate in horreum meum.<BR>
</P>
<P><a name="031">31</A>&nbsp;Aliam parabolam proposuit eis dicens: Simile est regnum c&#230;lorum grano sinapis, quod accipiens homo seminavit in agro suo:</P>
<P><a name="032">32</A>&nbsp;quod minimum quidem est omnibus seminibus: cum autem creverit, majus est omnibus oleribus, et fit arbor, ita ut volucres c&#230;li veniant, et habitent in ramis ejus.</P>
<P><a name="033">33</A>&nbsp;Aliam parabolam locutus est eis: Simile est regnum c&#230;lorum fermento, quod acceptum mulier abscondit in farin&#230; satis tribus, donec fermentatum est totum.</P>
<P><a name="034">34</A>&nbsp;H&#230;c omnia locutus est Jesus in parabolis ad turbas: et sine parabolis non loquebatur eis:</P>
<P><a name="035">35</A>&nbsp;ut impleretur quod dictum erat per prophetam dicentem: Aperiam in parabolis os meum; eructabo abscondita a constitutione mundi.<BR>
</P>
<P><a name="036">36</A>&nbsp;Tunc, dimissis turbis, venit in domum: et accesserunt ad eum discipuli ejus, dicentes: Edissere nobis parabolam zizaniorum agri.</P>
<P><a name="037">37</A>&nbsp;Qui respondens ait illis: Qui seminat bonum semen, est Filius hominis.</P>
<P><a name="038">38</A>&nbsp;Ager autem est mundus. Bonum vero semen, hi sunt filii regnum. Zizania autem, filii sunt nequam.</P>
<P><a name="039">39</A>&nbsp;Inimicus autem, qui seminavit ea, est diabolus. Messis vero, consummatio s&#230;culi est. Messores autem, angeli sunt.</P>
<P><a name="040">40</A>&nbsp;Sicut ergo colliguntur zizania, et igni comburuntur: sic erit in consummatione s&#230;culi.</P>
<P><a name="041">41</A>&nbsp;Mittet Filius hominis angelos suos, et colligent de regno ejus omnia scandala, et eos qui faciunt iniquitatem:</P>
<P><a name="042">42</A>&nbsp;et mittent eos in caminum ignis. Ibi erit fletus et stridor dentium.</P>
<P><a name="043">43</A>&nbsp;Tunc justi fulgebunt sicut sol in regno Patris eorum. Qui habet aures audiendi, audiat.<BR>
</P>
<P><a name="044">44</A>&nbsp;Simile est regnum c&#230;lorum thesauro abscondito in agro: quem qui invenit homo, abscondit, et pr&#230; gaudio illius vadit, et vendit universa qu&#230; habet, et emit agrum illum.</P>
<P><a name="045">45</A>&nbsp;Iterum simile est regnum c&#230;lorum homini negotiatori, qu&#230;renti bonas margaritas.</P>
<P><a name="046">46</A>&nbsp;Inventa autem una pretiosa margarita, abiit, et vendidit omnia qu&#230; habuit, et emit eam.<BR>
</P>
<P><a name="047">47</A>&nbsp;Iterum simile est regnum c&#230;lorum sagen&#230; miss&#230; in mare, et ex omni genere piscium congreganti.</P>
<P><a name="048">48</A>&nbsp;Quam, cum impleta esset, educentes, et secus littus sedentes, elegerunt bonis in vasa, malos autem foras miserunt.</P>
<P><a name="049">49</A>&nbsp;Sic erit in consummatione s&#230;culi: exibunt angeli, et separabunt malos de medio justorum,</P>
<P><a name="050">50</A>&nbsp;et mittent eos in caminum ignis: ibi erit fletus, et stridor dentium.</P>
<P><a name="051">51</A>&nbsp;Intellexistis h&#230;c omnia? Dicunt ei: Etiam.</P>
<P><a name="052">52</A>&nbsp;Ait illis: Ideo omnis scriba doctus in regno c&#230;lorum, similis est homini patrifamilias, qui profert de thesauro suo nova et vetera.</P>
<P><a name="053">53</A>&nbsp;Et factum est, cum consummasset Jesus parabolas istas, transiit inde.<BR>
</P>
<P><a name="054">54</A>&nbsp;Et veniens in patriam suam, docebat eos in synagogis eorum, ita ut mirarentur, et dicerent: Unde huic sapientia h&#230;c, et virtutes?</P>
<P><a name="055">55</A>&nbsp;Nonne hic est fabri filius? nonne mater ejus dicitur Maria, et fratres ejus, Jacobus, et Joseph, et Simon, et Judas?</P>
<P><a name="056">56</A>&nbsp;et sorores ejus, nonne omnes apud nos sunt? unde ergo huic omnia ista?</P>
<P><a name="057">57</A>&nbsp;Et scandalizabantur in eo. Jesus autem dixit eis: Non est propheta sine honore, nisi in patria sua, et in domo sua.</P>
<P><a name="058">58</A>&nbsp;Et non fecit ibi virtutes multas propter incredulitatem illorum.</P>
<P><HR>
<CENTER>
<A HREF="mat014.htm">Next: Matthew Chapter 14</A></CENTER>
</BODY>
</HTML>
