<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Revelation: Revelation Chapter 8</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/rev008.htm">Polyglot</A>&nbsp;
<A HREF="../gnt/rev008.htm">GNT</A>&nbsp;
<A HREF="../kjv/rev008.htm">KJV</A>&nbsp;

<BR>
<BR><A HREF="rev.htm">Revelation Index</A><BR>
&nbsp;
<A HREF="rev007.htm">Previous</A>&nbsp;
<A HREF="rev009.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Revelation Chapter 8</H3><P><a name="001">1</A>&nbsp;Et cum aperuisset sigillum septimum, factum est silentium in c&#230;lo, quasi media hora.</P>
<P><a name="002">2</A>&nbsp;Et vidi septem angelos stantes in conspectu Dei: et dat&#230; sunt illis septem tub&#230;.</P>
<P><a name="003">3</A>&nbsp;Et alius angelus venit, et stetit ante altare habens thuribulum aureum: et data sunt illi incensa multa, ut daret de orationibus sanctorum omnium super altare aureum, quod est ante thronum Dei.</P>
<P><a name="004">4</A>&nbsp;Et ascendit fumus incensorum de orationibus sanctorum de manu angeli coram Deo.</P>
<P><a name="005">5</A>&nbsp;Et accepit angelus thuribulum, et implevit illud de igne altaris, et misit in terram: et facta sunt tonitrua, et voces, et fulgura, et terr&#230;motus magnus.</P>
<P><a name="006">6</A>&nbsp;Et septem angeli, qui habebant septem tubas, pr&#230;paraverunt se ut tuba canerent.</P>
<P><a name="007">7</A>&nbsp;Et primus angelus tuba cecinit, et facta est grando, et ignis, mista in sanguine, et missum est in terram, et tertia pars terr&#230; combusta est, et tertia pars arborum concremata est, et omne f&#156;num viride combustum est.</P>
<P><a name="008">8</A>&nbsp;Et secundus angelus tuba cecinit: et tamquam mons magnus igne ardens missus est in mare, et facta est tertia pars maris sanguis,</P>
<P><a name="009">9</A>&nbsp;et mortua est tertia pars creatur&#230; eorum, qu&#230; habebant animas in mari, et tertia pars navium interiit.</P>
<P><a name="010">10</A>&nbsp;Et tertius angelus tuba cecinit: et cecidit de c&#230;lo stella magna, ardens tamquam facula, et cecidit in tertiam partem fluminum, et in fontes aquarum:</P>
<P><a name="011">11</A>&nbsp;et nomen stell&#230; dicitur Absinthium, et facta est tertia pars aquarum in absinthium; et multi hominum mortui sunt de aquis, quia amar&#230; fact&#230; sunt.</P>
<P><a name="012">12</A>&nbsp;Et quartus angelus tuba cecinit: et percussa est tertia pars solis, et tertia pars lun&#230;, et tertia pars stellarum, ita ut obscuraretur tertia pars eorum, et diei non luceret pars tertia, et noctis similiter.</P>
<P><a name="013">13</A>&nbsp;Et vidi, et audivi vocem unius aquil&#230; volantis per medium c&#230;li dicentis voce magna: V&#230;, v&#230;, v&#230; habitantibus in terra de ceteris vocibus trium angelorum, qui erant tuba canituri.</P>
<P><HR>
<CENTER>
<A HREF="rev009.htm">Next: Revelation Chapter 9</A></CENTER>
</BODY>
</HTML>
