[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze044)  [KJV](../kjv/eze044)  [Sep](../sep/eze044.md) 
[Tan](../tan/eze044.md)   
  
[Ezekiel Index](eze.md)  
  [Previous](eze043)  [Next](eze045.md) 

------------------------------------------------------------------------

### Vulgate (Latin): Ezekiel Chapter 44

<span id="001">1</span> Et convertit me ad viam portæ sanctuarii
exterioris, quæ respiciebat ad orientem: et erat clausa.

<span id="002">2</span> Et dixit Dominus ad me: Porta hæc clausa erit:
non aperietur, et vir non transibit per eam, quoniam Dominus Deus Israël
ingressus est per eam: eritque clausa

<span id="003">3</span> principi. Princeps ipse sedebit in ea, ut
comedat panem coram Domino: per viam portæ vestibuli ingredietur, et per
viam ejus egredietur.

<span id="004">4</span> Et adduxit me per viam portæ aquilonis in
conspectu domus: et vidi, et ecce implevit gloria Domini domum Domini:
et cecidi in faciem meam.

<span id="005">5</span> Et dixit ad me Dominus: Fili hominis, pone cor
tuum, et vide oculis tuis, et auribus tuis audi omnia quæ ego loquor ad
te de universis cæremoniis domus Domini, et de cunctis legibus ejus: et
pones cor tuum in viis templi per omnes exitus sanctuarii.

<span id="006">6</span> Et dices ad exasperantem me domum Israël: Hæc
dicit Dominus Deus: Sufficiant vobis omnia scelera vestra, domus Israël:

<span id="007">7</span> eo quod inducitis filios alienos incircumcisos
corde, et incircumcisos carne, ut sint in sanctuario meo, et polluant
domum meam: et offertis panes meos, adipem et sanguinem, et dissolvitis
pactum meum in omnibus sceleribus vestris.

<span id="008">8</span> Et non servastis præcepta sanctuarii mei, et
posuistis custodes observationum mearum in sanctuario meo vobismetipsis.

<span id="009">9</span> Hæc dicit Dominus Deus: Omnis alienigena
incircumcisus corde, et incircumcisus carne, non ingredietur sanctuarium
meum: omnis filius alienus qui est in medio filiorum Israël.  

<span id="010">10</span> Sed et Levitæ qui longe recesserunt a me in
errore filiorum Israël, et erraverunt a me post idola sua, et
portaverunt iniquitatem suam,

<span id="011">11</span> erunt in sanctuario meo æditui, et janitores
portarum domus, et ministri domus: ipsi mactabunt holocausta et victimas
populi, et ipsi stabunt in conspectu eorum ut ministrent eis.

<span id="012">12</span> Pro eo quod ministraverunt illis in conspectu
idolorum suorum, et facti sunt domui Israël in offendiculum iniquitatis:
idcirco levavi manum meam super eos, ait Dominus Deus, et portabunt
iniquitatem suam.

<span id="013">13</span> Et non appropinquabunt ad me ut sacerdotio
fungantur mihi, neque accedent ad omne sanctuarium meum juxta Sancta
sanctorum: sed portabunt confusionem suam, et scelera sua quæ fecerunt.

<span id="014">14</span> Et dabo eos janitores domus in omni ministerio
ejus, et in universis quæ fient in ea.  

<span id="015">15</span> Sacerdotes autem et Levitæ, filii Sadoc, qui
custodierunt cæremonias sanctuarii mei, cum errarent filii Israël a me,
ipsi accedent ad me ut ministrent mihi: et stabunt in conspectu meo, ut
offerant mihi adipem et sanguinem, ait Dominus Deus.

<span id="016">16</span> Ipsi ingredientur sanctuarium meum, et ipsi
accedent ad mensam meam, ut ministrent mihi, et custodiant cæremonias
meas.

<span id="017">17</span> Cumque ingredientur portas atrii interioris,
vestibus lineis induentur: nec ascendet super eos quidquam laneum,
quando ministrant in portis atrii interioris et intrinsecus.

<span id="018">18</span> Vittæ lineæ erunt in capitibus eorum, et
feminalia linea erunt in lumbis eorum, et non accingentur in sudore.

<span id="019">19</span> Cumque egredientur atrium exterius ad populum,
exuent se vestimentis suis in quibus ministraverant, et reponent ea in
gazophylacio sanctuarii: et vestient se vestimentis aliis, et non
sanctificabunt populum in vestibus suis.

<span id="020">20</span> Caput autem suum non radent, neque comam
nutrient: sed tondentes attondent capita sua.

<span id="021">21</span> Et vinum non bibet omnis sacerdos, quando
ingressurus est atrium interius.

<span id="022">22</span> Et viduam et repudiatam non accipient uxores,
sed virgines de semine domus Israël: sed et viduam quæ fuerit vidua a
sacerdote, accipient.

<span id="023">23</span> Et populum meum docebunt quid sit inter sanctum
et pollutum, et inter mundum et immundum ostendent eis.

<span id="024">24</span> Et cum fuerit controversia, stabunt in judiciis
meis, et judicabunt: leges meas et præcepta mea in omnibus
solemnitatibus meis custodient, et sabbata mea sanctificabunt.

<span id="025">25</span> Et ad mortuum hominem non ingredientur, ne
polluantur, nisi ad patrem et matrem, et filium et filiam, et fratrem,
et sororem quæ alterum virum non habuerit: in quibus contaminabuntur.

<span id="026">26</span> Et postquam fuerit emundatus, septem dies
numerabuntur ei.

<span id="027">27</span> Et in die introitus sui in sanctuarium ad
atrium interius, ut ministret mihi in sanctuario, offeret pro peccato
suo, ait Dominus Deus.

<span id="028">28</span> Non erit autem eis hæreditas: ego hæreditas
eorum. Et possessionem non dabitis eis in Israël: ego enim possessio
eorum.

<span id="029">29</span> Victimam et pro peccato et pro delicto ipsi
comedent, et omne votum in Israël ipsorum erit.

<span id="030">30</span> Et primitiva omnium primogenitorum, et omnia
libamenta ex omnibus quæ offeruntur, sacerdotum erunt: et primitiva
ciborum vestrorum dabitis sacerdoti, ut reponat benedictionem domui tuæ.

<span id="031">31</span> Omne morticinum, et captum a bestia, de avibus
et de pecoribus, non comedent sacerdotes.

------------------------------------------------------------------------

[Next: Ezekiel Chapter 45](eze045.md)
