[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job010)  [KJV](../kjv/job010)  [Sep](../sep/job010.md) 
[Tan](../tan/job010.md)   
  
[Job Index](job.md)  
  [Previous](job009)  [Next](job011.md) 

------------------------------------------------------------------------

### Vulgate (Latin): Job Chapter 10

<span id="001">1</span> \[Tædet animam meam vitæ meæ;  
dimittam adversum me eloquium meum:  
loquar in amaritudine animæ meæ.  

<span id="002">2</span> Dicam Deo: Noli me condemnare;  
indica mihi cur me ita judices.  

<span id="003">3</span> Numquid bonum tibi videtur, si calumnieris me,  
et opprimas me opus manuum tuarum,  
et consilium impiorum adjuves?  

<span id="004">4</span> Numquid oculi carnei tibi sunt?  
aut sicut videt homo, et tu videbis?  

<span id="005">5</span> Numquid sicut dies hominis dies tui,  
et anni tui sicut humana sunt tempora,  

<span id="006">6</span> ut quæras iniquitatem meam,  
et peccatum meum scruteris,  

<span id="007">7</span> et scias quia nihil impium fecerim,  
cum sit nemo qui de manu tua possit eruere?  

<span id="008">8</span> Manus tuæ fecerunt me,  
et plasmaverunt me totum in circuitu:  
et sic repente præcipitas me?  

<span id="009">9</span> Memento, quæso, quod sicut lutum feceris me,  
et in pulverem reduces me.  

<span id="010">10</span> Nonne sicut lac mulsisti me,  
et sicut caseum me coagulasti?  

<span id="011">11</span> Pelle et carnibus vestisti me;  
ossibus et nervis compegisti me.  

<span id="012">12</span> Vitam et misericordiam tribuisti mihi,  
et visitatio tua custodivit spiritum meum.  

<span id="013">13</span> Licet hæc celes in corde tuo,  
tamen scio quia universorum memineris.  

<span id="014">14</span> Si peccavi, et ad horam pepercisti mihi,  
cur ab iniquitate mea mundum me esse non pateris?  

<span id="015">15</span> Et si impius fuero, væ mihi est;  
et si justus, non levabo caput,  
saturatus afflictione et miseria.  

<span id="016">16</span> Et propter superbiam quasi leænam capies me,  
reversusque mirabiliter me crucias.  

<span id="017">17</span> Instauras testes tuos contra me,  
et multiplicas iram tuam adversum me,  
et pœnæ militant in me.  

<span id="018">18</span> Quare de vulva eduxisti me?  
qui utinam consumptus essem, ne oculus me videret.  

<span id="019">19</span> Fuissem quasi non essem,  
de utero translatus ad tumulum.  

<span id="020">20</span> Numquid non paucitas dierum meorum finietur
brevi?  
dimitte ergo me, ut plangam paululum dolorem meum,  

<span id="021">21</span> antequam vadam, et non revertar,  
ad terram tenebrosam, et opertam mortis caligine:  

<span id="022">22</span> terram miseriæ et tenebrarum,  
ubi umbra mortis et nullus ordo,  
sed sempiternus horror inhabitat.\]

------------------------------------------------------------------------

[Next: Job Chapter 11](job011.md)
