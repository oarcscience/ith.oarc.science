[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa061)  [KJV](../kjv/isa061)  [Sep](../sep/isa061.md) 
[Tan](../tan/isa061.md)   
  
[Isaiah Index](isa.md)  
  [Previous](isa060)  [Next](isa062.md) 

------------------------------------------------------------------------

### Vulgate (Latin): Isaiah Chapter 61

<span id="001">1</span> \[Spiritus Domini super me,  
eo quod unxerit Dominus me;  
ad annuntiandum mansuetis misit me,  
ut mederer contritis corde,  
et prædicarem captivis indulgentiam,  
et clausis apertionem;  

<span id="002">2</span> ut prædicarem annum placabilem Domino,  
et diem ultionis Deo nostro;  
ut consolarer omnes lugentes,  

<span id="003">3</span> ut ponerem lugentibus Sion,  
et darem eis coronam pro cinere,  
oleum gaudii pro luctu,  
pallium laudis pro spiritu mœroris;  
et vocabuntur in ea fortes justitiæ,  
plantatio Domini ad glorificandum.  

<span id="004">4</span> Et ædificabunt deserta a sæculo,  
et ruinas antiquas erigent,  
et instaurabunt civitates desertas,  
dissipatas in generationem et generationem.  

<span id="005">5</span> Et stabunt alieni, et pascent pecora vestra,  
et filii peregrinorum agricolæ et vinitores vestri erunt.  

<span id="006">6</span> Vos autem sacerdotes Domini vocabimini:  
Ministri Dei nostri, dicetur vobis,  
fortitudinem gentium comedetis,  
et in gloria earum superbietis.  

<span id="007">7</span> Pro confusione vestra duplici et rubore,  
laudabunt partem suam;  
propter hoc in terra sua duplicia possidebunt,  
lætitia sempiterna erit eis.  

<span id="008">8</span> Quia ego Dominus diligens judicium,  
et odio habens rapinam in holocausto;  
et dabo opus eorum in veritate,  
et fœdus perpetuum feriam eis.  

<span id="009">9</span> Et scient in gentibus semen eorum,  
et germen eorum in medio populorum;  
omnes qui viderint eos cognoscent illos,  
quia isti sunt semen cui benedixit Dominus.  

<span id="010">10</span> Gaudens gaudebo in Domino,  
et exsultabit anima mea in Deo meo,  
quia induit me vestimentis salutis,  
et indumento justitiæ circumdedit me,  
quasi sponsum decoratum corona,  
et quasi sponsam ornatam monilibus suis.  

<span id="011">11</span> Sicut enim terra profert germen suum,  
et sicut hortus semen suum germinat,  
sic Dominus Deus germinabit justitiam  
et laudem coram universis gentibus.\]

------------------------------------------------------------------------

[Next: Isaiah Chapter 62](isa062.md)
