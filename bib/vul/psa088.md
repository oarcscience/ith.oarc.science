[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa088)  [KJV](../kjv/psa088)  [Sep](../sep/psa088) 
[Tan](../tan/psa088)   
  
[Psalms Index](psa)  
  [Previous](psa087)  [Next](psa089) 

------------------------------------------------------------------------

### Vulgate (Latin): Psalms Chapter 88

<span id="001">1</span> Intellectus Ethan Ezrahitæ.

<span id="002">2</span> \[Misericordias Domini in æternum cantabo;  
in generationem et generationem annuntiabo veritatem tuam in ore meo.  

<span id="003">3</span> Quoniam dixisti: In æternum misericordia
ædificabitur in cælis;  
præparabitur veritas tua in eis.  

<span id="004">4</span> Disposui testamentum electis meis;  
juravi David servo meo:  

<span id="005">5</span> Usque in æternum præparabo semen tuum,  
et ædificabo in generationem et generationem sedem tuam.  

<span id="006">6</span> Confitebuntur cæli mirabilia tua, Domine;  
etenim veritatem tuam in ecclesia sanctorum.  

<span id="007">7</span> Quoniam quis in nubibus æquabitur Domino;  
similis erit Deo in filiis Dei?  

<span id="008">8</span> Deus, qui glorificatur in consilio sanctorum,  
magnus et terribilis super omnes qui in circuitu ejus sunt.  

<span id="009">9</span> Domine Deus virtutum, quis similis tibi?  
potens es, Domine, et veritas tua in circuitu tuo.  

<span id="010">10</span> Tu dominaris potestati maris;  
motum autem fluctuum ejus tu mitigas.  

<span id="011">11</span> Tu humiliasti, sicut vulneratum, superbum;  
in brachio virtutis tuæ dispersisti inimicos tuos.  

<span id="012">12</span> Tui sunt cæli, et tua est terra:  
orbem terræ, et plenitudinem ejus tu fundasti;  

<span id="013">13</span> aquilonem et mare tu creasti.  
Thabor et Hermon in nomine tuo exsultabunt:  

<span id="014">14</span> tuum brachium cum potentia.  
Firmetur manus tua, et exaltetur dextera tua:  

<span id="015">15</span> justitia et judicium præparatio sedis tuæ:  
misericordia et veritas præcedent faciem tuam.  

<span id="016">16</span> Beatus populus qui scit jubilationem:  
Domine, in lumine vultus tui ambulabunt,  

<span id="017">17</span> et in nomine tuo exsultabunt tota die,  
et in justitia tua exaltabuntur.  

<span id="018">18</span> Quoniam gloria virtutis eorum tu es,  
et in beneplacito tuo exaltabitur cornu nostrum.  

<span id="019">19</span> Quia Domini est assumptio nostra,  
et sancti Israël regis nostri.  

<span id="020">20</span> Tunc locutus es in visione sanctis tuis,  
et dixisti: Posui adjutorium in potente,  
et exaltavi electum de plebe mea.  

<span id="021">21</span> Inveni David, servum meum;  
oleo sancto meo unxi eum.  

<span id="022">22</span> Manus enim mea auxiliabitur ei,  
et brachium meum confortabit eum.  

<span id="023">23</span> Nihil proficiet inimicus in eo,  
et filius iniquitatis non apponet nocere ei.  

<span id="024">24</span> Et concidam a facie ipsius inimicos ejus,  
et odientes eum in fugam convertam.  

<span id="025">25</span> Et veritas mea et misericordia mea cum ipso,  
et in nomine meo exaltabitur cornu ejus.  

<span id="026">26</span> Et ponam in mari manum ejus,  
et in fluminibus dexteram ejus.  

<span id="027">27</span> Ipse invocabit me: Pater meus es tu,  
Deus meus, et susceptor salutis meæ.  

<span id="028">28</span> Et ego primogenitum ponam illum,  
excelsum præ regibus terræ.  

<span id="029">29</span> In æternum servabo illi misericordiam meam,  
et testamentum meum fidele ipsi.  

<span id="030">30</span> Et ponam in sæculum sæculi semen ejus,  
et thronum ejus sicut dies cæli.  

<span id="031">31</span> Si autem dereliquerint filii ejus legem meam,  
et in judiciis meis non ambulaverint;  

<span id="032">32</span> si justitias meas profanaverint,  
et mandata mea non custodierint:  

<span id="033">33</span> visitabo in virga iniquitates eorum,  
et in verberibus peccata eorum;  

<span id="034">34</span> misericordiam autem meam non dispergam ab eo,  
neque nocebo in veritate mea,  

<span id="035">35</span> neque profanabo testamentum meum:  
et quæ procedunt de labiis meis non faciam irrita.  

<span id="036">36</span> Semel juravi in sancto meo, si David mentiar:  

<span id="037">37</span> semen ejus in æternum manebit.  
Et thronus ejus sicut sol in conspectu meo,  

<span id="038">38</span> et sicut luna perfecta in æternum,  
et testis in cælo fidelis.  

<span id="039">39</span> Tu vero repulisti et despexisti;  
distulisti christum tuum.  

<span id="040">40</span> Evertisti testamentum servi tui;  
profanasti in terra sanctuarium ejus.  

<span id="041">41</span> Destruxisti omnes sepes ejus;  
posuisti firmamentum ejus formidinem.  

<span id="042">42</span> Diripuerunt eum omnes transeuntes viam;  
factus est opprobrium vicinis suis.  

<span id="043">43</span> Exaltasti dexteram deprimentium eum;  
lætificasti omnes inimicos ejus.  

<span id="044">44</span> Avertisti adjutorium gladii ejus,  
et non es auxiliatus ei in bello.  

<span id="045">45</span> Destruxisti eum ab emundatione,  
et sedem ejus in terram collisisti.  

<span id="046">46</span> Minorasti dies temporis ejus;  
perfudisti eum confusione.  

<span id="047">47</span> Usquequo, Domine, avertis in finem?  
exardescet sicut ignis ira tua?  

<span id="048">48</span> Memorare quæ mea substantia:  
numquid enim vane constituisti omnes filios hominum?  

<span id="049">49</span> Quis est homo qui vivet et non videbit
mortem?  
eruet animam suam de manu inferi?  

<span id="050">50</span> Ubi sunt misericordiæ tuæ antiquæ, Domine,  
sicut jurasti David in veritate tua?  

<span id="051">51</span> Memor esto, Domine, opprobrii servorum
tuorum,  
quod continui in sinu meo, multarum gentium:  

<span id="052">52</span> quod exprobraverunt inimici tui, Domine;  
quod exprobraverunt commutationem christi tui.  

<span id="053">53</span> Benedictus Dominus in æternum. Fiat, fiat.\]

------------------------------------------------------------------------

[Next: Psalms Chapter 89](psa089)
