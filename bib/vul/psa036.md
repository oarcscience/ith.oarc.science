[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa036)  [KJV](../kjv/psa036)  [Sep](../sep/psa036) 
[Tan](../tan/psa036)   
  
[Psalms Index](psa)  
  [Previous](psa035)  [Next](psa037) 

------------------------------------------------------------------------

### Vulgate (Latin): Psalms Chapter 36

<span id="001">1</span> Psalmus ipsi David. \[Noli æmulari in
malignantibus,  
neque zelaveris facientes iniquitatem:  

<span id="002">2</span> quoniam tamquam fœnum velociter arescent,  
et quemadmodum olera herbarum cito decident.  

<span id="003">3</span> Spera in Domino, et fac bonitatem;  
et inhabita terram, et pasceris in divitiis ejus.  

<span id="004">4</span> Delectare in Domino,  
et dabit tibi petitiones cordis tui.  

<span id="005">5</span> Revela Domino viam tuam,  
et spera in eo, et ipse faciet.  

<span id="006">6</span> Et educet quasi lumen justitiam tuam,  
et judicium tuum tamquam meridiem.  

<span id="007">7</span> Subditus esto Domino, et ora eum.  
Noli æmulari in eo qui prosperatur in via sua;  
in homine faciente injustitias.  

<span id="008">8</span> Desine ab ira, et derelinque furorem;  
noli æmulari ut maligneris.  

<span id="009">9</span> Quoniam qui malignantur exterminabuntur;  
sustinentes autem Dominum, ipsi hæreditabunt terram.  

<span id="010">10</span> Et adhuc pusillum, et non erit peccator;  
et quæres locum ejus, et non invenies.  

<span id="011">11</span> Mansueti autem hæreditabunt terram,  
et delectabuntur in multitudine pacis.  

<span id="012">12</span> Observabit peccator justum,  
et stridebit super eum dentibus suis.  

<span id="013">13</span> Dominus autem irridebit eum,  
quoniam prospicit quod veniet dies ejus.  

<span id="014">14</span> Gladium evaginaverunt peccatores;  
intenderunt arcum suum:  
ut dejiciant pauperem et inopem,  
ut trucident rectos corde.  

<span id="015">15</span> Gladius eorum intret in corda ipsorum,  
et arcus eorum confringatur.  

<span id="016">16</span> Melius est modicum justo,  
super divitias peccatorum multas:  

<span id="017">17</span> quoniam brachia peccatorum conterentur:  
confirmat autem justos Dominus.  

<span id="018">18</span> Novit Dominus dies immaculatorum,  
et hæreditas eorum in æternum erit.  

<span id="019">19</span> Non confundentur in tempore malo,  
et in diebus famis saturabuntur:  

<span id="020">20</span> quia peccatores peribunt.  
Inimici vero Domini mox ut honorificati fuerint et exaltati,  
deficientes quemadmodum fumus deficient.  

<span id="021">21</span> Mutuabitur peccator, et non solvet;  
justus autem miseretur et tribuet:  

<span id="022">22</span> quia benedicentes ei hæreditabunt terram;  
maledicentes autem ei disperibunt.  

<span id="023">23</span> Apud Dominum gressus hominis dirigentur,  
et viam ejus volet.  

<span id="024">24</span> Cum ceciderit, non collidetur,  
quia Dominus supponit manum suam.  

<span id="025">25</span> Junior fui, etenim senui;  
et non vidi justum derelictum,  
nec semen ejus quærens panem.  

<span id="026">26</span> Tota die miseretur et commodat;  
et semen illius in benedictione erit.  

<span id="027">27</span> Declina a malo, et fac bonum,  
et inhabita in sæculum sæculi:  

<span id="028">28</span> quia Dominus amat judicium,  
et non derelinquet sanctos suos:  
in æternum conservabuntur.  
Injusti punientur,  
et semen impiorum peribit.  

<span id="029">29</span> Justi autem hæreditabunt terram,  
et inhabitabunt in sæculum sæculi super eam.  

<span id="030">30</span> Os justi meditabitur sapientiam,  
et lingua ejus loquetur judicium.  

<span id="031">31</span> Lex Dei ejus in corde ipsius,  
et non supplantabuntur gressus ejus.  

<span id="032">32</span> Considerat peccator justum,  
et quærit mortificare eum.  

<span id="033">33</span> Dominus autem non derelinquet eum in manibus
ejus,  
nec damnabit eum cum judicabitur illi.  

<span id="034">34</span> Exspecta Dominum, et custodi viam ejus,  
et exaltabit te ut hæreditate capias terram:  
cum perierint peccatores, videbis.  

<span id="035">35</span> Vidi impium superexaltatum,  
et elevatum sicut cedros Libani:  

<span id="036">36</span> et transivi, et ecce non erat;  
et quæsivi eum, et non est inventus locus ejus.  

<span id="037">37</span> Custodi innocentiam, et vide æquitatem,  
quoniam sunt reliquiæ homini pacifico.  

<span id="038">38</span> Injusti autem disperibunt simul;  
reliquiæ impiorum interibunt.  

<span id="039">39</span> Salus autem justorum a Domino;  
et protector eorum in tempore tribulationis.  

<span id="040">40</span> Et adjuvabit eos Dominus, et liberabit eos;  
et eruet eos a peccatoribus, et salvabit eos,  
quia speraverunt in eo.\]

------------------------------------------------------------------------

[Next: Psalms Chapter 37](psa037)
