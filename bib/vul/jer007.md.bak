[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer007)  [KJV](../kjv/jer007)  [Sep](../sep/jer007.md) 
[Tan](../tan/jer007.md)   
  
[Jeremiah Index](jer.md)  
  [Previous](jer006)  [Next](jer008.md) 

------------------------------------------------------------------------

### Vulgate (Latin): Jeremiah Chapter 7

<span id="001">1</span> Verbum quod factum est ad Jeremiam a Domino,
dicens:

<span id="002">2</span> Sta in porta domus Domini, et prædica ibi verbum
istud, et dic: \[Audite verbum Domini, omnis Juda,  
qui ingredimini per portas has ut adoretis Dominum.  

<span id="003">3</span> Hæc dicit Dominus exercituum, Deus Israël:  
Bonas facite vias vestras, et studia vestra,  
et habitabo vobiscum in loco isto.  

<span id="004">4</span> Nolite confidere in verbis mendacii, dicentes:  
Templum Domini, templum Domini, templum Domini est!  

<span id="005">5</span> Quoniam si bene direxeritis vias vestras, et
studia vestra;  
si feceritis judicium inter virum et proximum ejus;  

<span id="006">6</span> advenæ, et pupillo, et viduæ non feceritis
calumniam,  
nec sanguinem innocentem effuderitis in loco hoc,  
et post deos alienos non ambulaveritis in malum vobismetipsis:  

<span id="007">7</span> habitabo vobiscum in loco isto,  
in terra quam dedi patribus vestris a sæculo et usque in sæculum.  

<span id="008">8</span> Ecce vos confiditis vobis in sermonibus
mendacii,  
qui non proderunt vobis:  

<span id="009">9</span> furari, occidere, adulterari,  
jurare mendaciter, libare Baalim,  
et ire post deos alienos quos ignoratis:  

<span id="010">10</span> et venistis, et stetistis coram me  
in domo hac, in qua invocatum est nomen meum,  
et dixistis: Liberati sumus,  
eo quod fecerimus omnes abominationes istas.  

<span id="011">11</span> Numquid ergo spelunca latronum facta est domus
ista,  
in qua invocatum est nomen meum in oculis vestris?  
Ego, ego sum: ego vidi, dicit Dominus.  

<span id="012">12</span> Ite ad locum meum in Silo,  
ubi habitavit nomen meum a principio,  
et videte quæ fecerim ei propter malitiam populi mei Israël.  

<span id="013">13</span> Et nunc, quia fecistis omnia opera hæc, dicit
Dominus,  
et locutus sum ad vos mane consurgens, et loquens, et non audistis:  
et vocavi vos, et non respondistis:  

<span id="014">14</span> faciam domui huic, in qua invocatum est nomen
meum,  
et in qua vos habetis fiduciam,  
et loco quem dedi vobis et patribus vestris,  
sicut feci Silo:  

<span id="015">15</span> et projiciam vos a facie mea  
sicut projeci omnes fratres vestros,  
universum semen Ephraim.  

<span id="016">16</span> Tu ergo, noli orare pro populo hoc,  
nec assumas pro eis laudem et orationem:  
et non obsistas mihi,  
quia non exaudiam te.  

<span id="017">17</span> Nonne vides quid isti faciunt in civitatibus
Juda,  
et in plateis Jerusalem?  

<span id="018">18</span> Filii colligunt ligna,  
et patres succendunt ignem,  
et mulieres conspergunt adipem,  
ut faciant placentas reginæ cæli,  
et libent diis alienis,  
et me ad iracundiam provocent.  

<span id="019">19</span> Numquid me ad iracundiam provocant?  
dicit Dominus;  
nonne semetipsos in confusionem vultus sui?  

<span id="020">20</span> Ideo hæc dicit Dominus Deus:  
Ecce furor meus et indignatio mea conflatur super locum istum,  
super viros, et super jumenta,  
et super lignum regionis, et super fruges terræ:  
et succendetur, et non extinguetur.  

<span id="021">21</span> Hæc dicit Dominus exercituum, Deus Israël:  
Holocautomata vestra addite victimis vestris,  
et comedite carnes:  

<span id="022">22</span> quia non sum locutus cum patribus vestris, et
non præcepi eis,  
in die qua eduxi eos de terra Ægypti,  
de verbo holocautomatum et victimarum:  

<span id="023">23</span> sed hoc verbum præcepi eis, dicens:  
Audite vocem meam,  
et ero vobis Deus,  
et vos eritis mihi populus:  
et ambulate in omni via quam mandavi vobis,  
ut bene sit vobis.  

<span id="024">24</span> Et non audierunt, nec inclinaverunt aurem
suam:  
sed abierunt in voluntatibus et in pravitate cordis sui mali:  
factique sunt retrorsum, et non in ante,  

<span id="025">25</span> a die qua egressi sunt patres eorum de terra
Ægypti  
usque ad diem hanc.  
Et misi ad vos omnes servos meos prophetas per diem,  
consurgens diluculo, et mittens:  

<span id="026">26</span> et non audierunt me,  
nec inclinaverunt aurem suam:  
sed induraverunt cervicem suam,  
et pejus operati sunt quam patres eorum.\]

<span id="027">27</span> Et loqueris ad eos omnia verba hæc, et non
audient te: et vocabis eos, et non respondebunt tibi.

<span id="028">28</span> Et dices ad eos: \[Hæc est gens quæ non audivit
vocem Domini Dei sui,  
nec recepit disciplinam;  
periit fides,  
et ablata est de ore eorum.  

<span id="029">29</span> Tonde capillum tuum, et projice,  
et sume in directum planctum:  
quia projecit Dominus et reliquit generationem furoris sui;  

<span id="030">30</span> quia fecerunt filii Juda malum in oculis meis,
dicit Dominus.  
Posuerunt offendicula sua in domo  
in qua invocatum est nomen meum, ut polluerent eam:  

<span id="031">31</span> et ædificaverunt excelsa Topheth,  
quæ est in valle filii Ennom,  
ut incenderent filios suos et filias suas igni,  
quæ non præcepi, nec cogitavi in corde meo.  

<span id="032">32</span> Ideo ecce dies venient, dicit Dominus,  
et non dicetur amplius Topheth, et vallis filii Ennom,  
sed vallis interfectionis:  
et sepelient in Topheth, eo quod non sit locus.  

<span id="033">33</span> Et erit morticinum populi hujus in cibos
volucribus cæli et bestiis terræ,  
et non erit qui abigat.  

<span id="034">34</span> Et quiescere faciam de urbibus Juda,  
et de plateis Jerusalem,  
vocem gaudii et vocem lætitiæ,  
vocem sponsi et vocem sponsæ:  
in desolationem enim erit terra.\]

------------------------------------------------------------------------

[Next: Jeremiah Chapter 8](jer008.md)
