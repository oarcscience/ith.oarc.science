[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze047)  [KJV](../kjv/eze047)  [Sep](../sep/eze047.md) 
[Tan](../tan/eze047.md)   
  
[Ezekiel Index](eze.md)  
  [Previous](eze046)  [Next](eze048.md) 

------------------------------------------------------------------------

### Vulgate (Latin): Ezekiel Chapter 47

<span id="001">1</span> Et convertit me ad portam domus, et ecce aquæ
egrediebantur subter limen domus ad orientem: facies enim domus
respiciebat ad orientem, aquæ autem descendebant in latus templi
dextrum, ad meridiem altaris.

<span id="002">2</span> Et eduxit me per viam portæ aquilonis, et
convertit me ad viam foras portam exteriorem, viam quæ respiciebat ad
orientem: et ecce aquæ redundantes a latere dextro.

<span id="003">3</span> Cum egrederetur vir ad orientem, qui habebat
funiculum in manu sua, et mensus est mille cubitos, et traduxit me per
aquam usque ad talos.

<span id="004">4</span> Rursumque mensus est mille, et traduxit me per
aquam usque ad genua.

<span id="005">5</span> Et mensus est mille, et traduxit me per aquam
usque ad renes. Et mensus est mille, torrentem quem non potui
pertransire, quoniam intumuerant aquæ profundi torrentis, qui non potest
transvadari.

<span id="006">6</span> Et dixit ad me: Certe vidisti, fili hominis. Et
eduxit me, et convertit ad ripam torrentis.

<span id="007">7</span> Cumque me convertissem, ecce in ripa torrentis
ligna multa nimis ex utraque parte.

<span id="008">8</span> Et ait ad me: Aquæ istæ quæ egrediuntur ad
tumulos sabuli orientalis, et descendunt ad plana deserti, intrabunt
mare et exibunt: et sanabuntur aquæ.

<span id="009">9</span> Et omnis anima vivens quæ serpit quocumque
venerit torrens, vivet: et erunt pisces multi satis, postquam venerint
illuc aquæ istæ: et sanabuntur et vivent omnia ad quæ venerit torrens.

<span id="010">10</span> Et stabunt super illas piscatores: ab Engaddi
usque ad Engallim siccatio sagenarum erit: plurimæ species erunt piscium
ejus, sicut pisces maris magni, multitudinis nimiæ.

<span id="011">11</span> In littoribus autem ejus et in palustribus, non
sanabuntur, quia in salinas dabuntur.

<span id="012">12</span> Et super torrentem orietur in ripis ejus, ex
utraque parte, omne lignum pomiferum: non defluet folium ex eo, et non
deficiet fructus ejus: per singulos menses afferet primitiva, quia aquæ
ejus de sanctuario egredientur: et erunt fructus ejus in cibum, et folia
ejus ad medicinam.  

<span id="013">13</span> Hæc dicit Dominus Deus: Hic est terminus in quo
possidebitis terram in duodecim tribubus Israël: quia Joseph duplicem
funiculum habet.

<span id="014">14</span> Possidebitis autem eam singuli æque ut frater
suus, super quam levavi manum meam ut darem patribus vestris: et cadet
terra hæc vobis in possessionem.

<span id="015">15</span> Hic est autem terminus terræ: ad plagam
septentrionalem, a mari magno via Hethalon, venientibus Sedada,

<span id="016">16</span> Emath, Berotha, Sabarim, quæ est inter terminum
Damasci et confinium Emath, domus Tichon, quæ est juxta terminum Auran.

<span id="017">17</span> Et erit terminus a mari usque ad atrium Enon,
terminus Damasci: et ab aquilone ad aquilonem, terminus Emath plaga
septentrionalis.

<span id="018">18</span> Porro plaga orientalis de medio Auran, et de
medio Damasci, et de medio Galaad, et de medio terræ Israël, Jordanis
disterminans ad mare orientale. Metiemini etiam plagam orientalem.

<span id="019">19</span> Plaga autem australis meridiana, a Thamar usque
ad aquas contradictionis Cades, et torrens usque ad mare magnum: et hæc
est plaga ad meridiem australis.

<span id="020">20</span> Et plaga maris, mare magnum a confinio per
directum, donec venias Emath: hæc est plaga maris.  

<span id="021">21</span> Et dividetis terram istam vobis per tribus
Israël:

<span id="022">22</span> et mittetis eam in hæreditatem vobis, et
advenis qui accesserint ad vos, qui genuerint filios in medio vestrum:
et erunt vobis sicut indigenæ inter filios Israël: vobiscum divident
possessionem in medio tribuum Israël.

<span id="023">23</span> In tribu autem quacumque fuerit advena, ibi
dabitis possessionem illi, ait Dominus Deus.

------------------------------------------------------------------------

[Next: Ezekiel Chapter 48](eze048.md)
