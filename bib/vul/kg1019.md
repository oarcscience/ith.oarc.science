[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1019)  [KJV](../kjv/kg1019)  [Sep](../sep/kg1019) 
[Tan](../tan/kg1019)   
  
[1 Kings Index](kg1)  
  [Previous](kg1018)  [Next](kg1020) 

------------------------------------------------------------------------

### Vulgate (Latin): 1 Kings Chapter 19

<span id="001">1</span> Nuntiavit autem Achab Jezabel omnia quæ fecerat
Elias, et quomodo occidisset universos prophetas gladio.

<span id="002">2</span> Misitque Jezabel nuntium ad Eliam, dicens: Hæc
mihi faciant dii, et hæc addant, nisi hac hora cras posuero animam tuam
sicut animam unius ex illis.

<span id="003">3</span> Timuit ergo Elias, et surgens abiit quocumque
eum ferebat voluntas: venitque in Bersabee Juda, et dimisit ibi puerum
suum,

<span id="004">4</span> et perrexit in desertum, viam unius diei. Cumque
venisset, et sederet subter unam juniperum, petivit animæ suæ ut
moreretur, et ait: Sufficit mihi, Domine: tolle animam meam: neque enim
melior sum quam patres mei.

<span id="005">5</span> Projecitque se, et obdormivit in umbra juniperi:
et ecce angelus Domini tetigit eum, et dixit illi: Surge, et comede.

<span id="006">6</span> Respexit, et ecce ad caput suum subcinericius
panis, et vas aquæ: comedit ergo, et bibit, et rursum obdormivit.

<span id="007">7</span> Reversusque est angelus Domini secundo, et
tetigit eum, dixitque illi: Surge, comede: grandis enim tibi restat via.

<span id="008">8</span> Qui cum surrexisset, comedit et bibit, et
ambulavit in fortitudine cibi illius quadraginta diebus et quadraginta
noctibus usque ad montem Dei Horeb.  

<span id="009">9</span> Cumque venisset illuc, mansit in spelunca: et
ecce sermo Domini ad eum, dixitque illi: Quid hic agis, Elia?

<span id="010">10</span> At ille respondit: Zelo zelatus sum pro Domino
Deo exercituum, quia dereliquerunt pactum tuum filii Israël: altaria tua
destruxerunt, prophetas tuos occiderunt gladio, derelictus sum ego
solus, et quærunt animam meam ut auferant eam.

<span id="011">11</span> Et ait ei: Egredere, et sta in monte coram
Domino: et ecce Dominus transit. Et spiritus grandis et fortis
subvertens montes, et conterens petras, ante Dominum: non in spiritu
Dominus. Et post spiritum commotio: non in commotione Dominus.

<span id="012">12</span> Et post commotionem ignis: non in igne Dominus.
Et post ignem sibilus auræ tenuis.

<span id="013">13</span> Quod cum audisset Elias, operuit vultum suum
pallio, et egressus stetit in ostio speluncæ. Et ecce vox ad eum dicens:
Quid hic agis, Elia? Et ille respondit:

<span id="014">14</span> Zelo zelatus sum pro Domino Deo exercituum,
quia dereliquerunt pactum tuum filii Israël: altaria tua destruxerunt,
prophetas tuos occiderunt gladio, derelictus sum ego solus, et quærunt
animam meam ut auferant eam.

<span id="015">15</span> Et ait Dominus ad eum: Vade, et revertere in
viam tuam per desertum in Damascum: cumque perveneris illuc, unges
Hazaël regem super Syriam,

<span id="016">16</span> et Jehu filium Namsi unges regem super Israël:
Eliseum autem filium Saphat, qui est de Abelmehula, unges prophetam pro
te.

<span id="017">17</span> Et erit: quicumque fugerit gladium Hazaël,
occidet eum Jehu: et quicumque fugerit gladium Jehu, interficiet eum
Eliseus.

<span id="018">18</span> Et derelinquam mihi in Israël septem millia
virorum, quorum genua non sunt incurvata ante Baal, et omne os quod non
adoravit eum osculans manus.  

<span id="019">19</span> Profectus ergo inde Elias, reperit Eliseum
filium Saphat, arantem in duodecim jugis boum. Et ipse in duodecim jugis
boum arantibus unus erat: cumque venisset Elias ad eum, misit pallium
suum super illum.

<span id="020">20</span> Qui statim relictis bobus cucurrit post Eliam,
et ait: Osculer, oro, patrem meum, et matrem meam, et sic sequar te.
Dixitque ei: Vade, et revertere: quod enim meum erat, feci tibi.

<span id="021">21</span> Reversus autem ab eo, tulit par boum, et
mactavit illud, et in aratro boum coxit carnes, et dedit populo, et
comederunt: consurgensque abiit, et secutus est Eliam, et ministrabat
ei.

------------------------------------------------------------------------

[Next: 1 Kings Chapter 20](kg1020)
