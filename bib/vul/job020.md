[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job020)  [KJV](../kjv/job020)  [Sep](../sep/job020) 
[Tan](../tan/job020)   
  
[Job Index](job)  
  [Previous](job019)  [Next](job021) 

------------------------------------------------------------------------

### Vulgate (Latin): Job Chapter 20

<span id="001">1</span> Respondens autem Sophar Naamathites, dixit:

<span id="002">2</span> \[Idcirco cogitationes meæ variæ succedunt
sibi,  
et mens in diversa rapitur.  

<span id="003">3</span> Doctrinam qua me arguis audiam,  
et spiritus intelligentiæ meæ respondebit mihi.  

<span id="004">4</span> Hoc scio a principio,  
ex quo positus est homo super terram,  

<span id="005">5</span> quod laus impiorum brevis sit,  
et gaudium hypocritæ ad instar puncti.  

<span id="006">6</span> Si ascenderit usque ad cælum superbia ejus,  
et caput ejus nubes tetigerit,  

<span id="007">7</span> quasi sterquilinium in fine perdetur,  
et qui eum viderant, dicent: Ubi est?  

<span id="008">8</span> Velut somnium avolans non invenietur:  
transiet sicut visio nocturna.  

<span id="009">9</span> Oculus qui eum viderat non videbit,  
neque ultra intuebitur eum locus suus.  

<span id="010">10</span> Filii ejus atterentur egestate,  
et manus illius reddent ei dolorem suum.  

<span id="011">11</span> Ossa ejus implebuntur vitiis adolescentiæ
ejus,  
et cum eo in pulvere dormient.  

<span id="012">12</span> Cum enim dulce fuerit in ore ejus malum,  
abscondet illud sub lingua sua.  

<span id="013">13</span> Parcet illi, et non derelinquet illud,  
et celabit in gutture suo.  

<span id="014">14</span> Panis ejus in utero illius  
vertetur in fel aspidum intrinsecus.  

<span id="015">15</span> Divitias quas devoravit evomet,  
et de ventre illius extrahet eas Deus.  

<span id="016">16</span> Caput aspidum suget,  
et occidet eum lingua viperæ.  

<span id="017">17</span> (Non videat rivulos fluminis,  
torrentes mellis et butyri.)  

<span id="018">18</span> Luet quæ fecit omnia, nec tamen consumetur:  
juxta multitudinem adinventionum suarum, sic et sustinebit.  

<span id="019">19</span> Quoniam confringens nudavit pauperes:  
domum rapuit, et non ædificavit eam.  

<span id="020">20</span> Nec est satiatus venter ejus:  
et cum habuerit quæ concupierat, possidere non poterit.  

<span id="021">21</span> Non remansit de cibo ejus,  
et propterea nihil permanebit de bonis ejus.  

<span id="022">22</span> Cum satiatus fuerit, arctabitur:  
æstuabit, et omnis dolor irruet super eum.  

<span id="023">23</span> Utinam impleatur venter ejus,  
ut emittat in eum iram furoris sui,  
et pluat super illum bellum suum.  

<span id="024">24</span> Fugiet arma ferrea,  
et irruet in arcum æreum.  

<span id="025">25</span> Eductus, et egrediens de vagina sua,  
et fulgurans in amaritudine sua:  
vadent et venient super eum horribiles.  

<span id="026">26</span> Omnes tenebræ absconditæ sunt in occultis
ejus;  
devorabit eum ignis qui non succenditur:  
affligetur relictus in tabernaculo suo.  

<span id="027">27</span> Revelabunt cæli iniquitatem ejus,  
et terra consurget adversus eum.  

<span id="028">28</span> Apertum erit germen domus illius:  
detrahetur in die furoris Dei.  

<span id="029">29</span> Hæc est pars hominis impii a Deo,  
et hæreditas verborum ejus a Domino.\]

------------------------------------------------------------------------

[Next: Job Chapter 21](job021)
