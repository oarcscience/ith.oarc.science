[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1007)  [KJV](../kjv/sa1007)  [Sep](../sep/sa1007.md) 
[Tan](../tan/sa1007.md)   
  
[1 Samuel Index](sa1.md)  
  [Previous](sa1006)  [Next](sa1008.md) 

------------------------------------------------------------------------

### Vulgate (Latin): 1 Samuel Chapter 7

<span id="001">1</span> Venerunt ergo viri Cariathiarim, et reduxerunt
arcam Domini, et intulerunt eam in domum Abinadab in Gabaa: Eleazarum
autem filium ejus sanctificaverunt, ut custodiret arcam Domini.  

<span id="002">2</span> Et factum est, ex qua die mansit arca Domini in
Cariathiarim, multiplicati sunt dies (erat quippe jam annus vigesimus),
et requievit omnis domus Israël post Dominum.

<span id="003">3</span> Ait autem Samuel ad universam domum Israël,
dicens: Si in toto corde vestro revertimini ad Dominum, auferte deos
alienos de medio vestri, Baalim et Astaroth: et præparate corda vestra
Domino, et servite ei soli, et eruet vos de manu Philisthiim.

<span id="004">4</span> Abstulerunt ergo filii Israël Baalim et
Astaroth, et servierunt Domino soli.

<span id="005">5</span> Dixit autem Samuel: Congregate universum Israël
in Masphath, ut orem pro vobis Dominum.

<span id="006">6</span> Et convenerunt in Masphath: hauseruntque aquam,
et effuderunt in conspectu Domini: et jejunaverunt in die illa atque
dixerunt ibi: Peccavimus Domino. Judicavitque Samuel filios Israël in
Masphath.

<span id="007">7</span> Et audierunt Philisthiim quod congregati essent
filii Israël in Masphath, et ascenderunt satrapæ Philisthinorum ad
Israël. Quod cum audissent filii Israël, timuerunt a facie
Philisthinorum.

<span id="008">8</span> Dixeruntque ad Samuelem: Ne cesses pro nobis
clamare ad Dominum Deum nostrum, ut salvet nos de manu Philisthinorum.

<span id="009">9</span> Tulit autem Samuel agnum lactentem unum, et
obtulit illum holocaustum integrum Domino: et clamavit Samuel ad Dominum
pro Israël, et exaudivit eum Dominus.  

<span id="010">10</span> Factum est autem, cum Samuel offerret
holocaustum, Philisthiim iniere prælium contra Israël: intonuit autem
Dominus fragore magno in die illa super Philisthiim, et exterruit eos,
et cæsi sunt a facie Israël.

<span id="011">11</span> Egressique viri Israël de Masphath, persecuti
sunt Philisthæos, et percusserunt eos usque ad locum qui erat subter
Bethchar.

<span id="012">12</span> Tulit autem Samuel lapidem unum, et posuit eum
inter Masphath et inter Sen: et vocavit nomen loci illius, Lapis
adjutorii. Dixitque: Hucusque auxiliatus est nobis Dominus.

<span id="013">13</span> Et humiliati sunt Philisthiim, nec apposuerunt
ultra ut venirent in terminos Israël. Facta est itaque manus Domini
super Philisthæos cunctis diebus Samuelis.

<span id="014">14</span> Et redditæ sunt urbes quas tulerant Philisthiim
ab Israël, Israëli, ab Accaron usque Geth, et terminos suos:
liberavitque Israël de manu Philisthinorum, eratque pax inter Israël et
Amorrhæum.

<span id="015">15</span> Judicabat quoque Samuel Israëlem cunctis diebus
vitæ suæ:

<span id="016">16</span> et ibat per singulos annos circuiens Bethel et
Galgala et Masphath, et judicabat Israëlem in supradictis locis.

<span id="017">17</span> Revertebaturque in Ramatha: ibi enim erat domus
ejus, et ibi judicabat Israëlem: ædificavit etiam ibi altare Domino.

------------------------------------------------------------------------

[Next: 1 Samuel Chapter 8](sa1008.md)
