[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zac010)  [KJV](../kjv/zac010)  [Sep](../sep/zac010) 
[Tan](../tan/zac010)   
  
[Zechariah Index](zac)  
  [Previous](zac009)  [Next](zac011) 

------------------------------------------------------------------------

### Vulgate (Latin): Zechariah Chapter 10

<span id="001">1</span> \[Petite a Domino pluviam in tempore serotino,  
et Dominus faciet nives:  
et pluviam imbris dabit eis,  
singulis herbam in agro.  

<span id="002">2</span> Quia simulacra locuta sunt inutile,  
et divini viderunt mendacium:  
et somniatores locuti sunt frustra,  
vane consolabantur:  
idcirco abducti sunt quasi grex:  
affligentur, quia non est eis pastor.  

<span id="003">3</span> Super pastores iratus est furor meus,  
et super hircos visitabo:  
quia visitavit Dominus exercituum gregem suum, domum Juda,  
et posuit eos quasi equum gloriæ suæ in bello.  

<span id="004">4</span> Ex ipso angulus, ex ipso paxillus,  
ex ipso arcus prælii,  
ex ipso egredietur omnis exactor simul.  

<span id="005">5</span> Et erunt quasi fortes conculcantes lutum viarum
in prælio,  
et bellabunt, quia Dominus cum eis:  
et confundentur ascensores equorum.  

<span id="006">6</span> Et confortabo domum Juda,  
et domum Joseph salvabo:  
et convertam eos, quia miserebor eorum:  
et erunt sicut fuerunt quando non projeceram eos:  
ego enim Dominus Deus eorum, et exaudiam eos.  

<span id="007">7</span> Et erunt quasi fortes Ephraim,  
et lætabitur cor eorum quasi a vino:  
et filii eorum videbunt, et lætabuntur,  
et exsultabit cor eorum in Domino.  

<span id="008">8</span> Sibilabo eis, et congregabo illos,  
quia redemi eos:  
et multiplicabo eos sicut ante fuerant multiplicati.  

<span id="009">9</span> Et seminabo eos in populis,  
et de longe recordabuntur mei:  
et vivent cum filiis suis, et revertentur.  

<span id="010">10</span> Et reducam eos de terra Ægypti,  
et de Assyriis congregabo eos,  
et ad terram Galaad et Libani adducam eos,  
et non invenietur eis locus:  

<span id="011">11</span> et transibit in maris freto,  
et percutiet in mari fluctus,  
et confundentur omnia profunda fluminis:  
et humiliabitur superbia Assur,  
et sceptrum Ægypti recedet.  

<span id="012">12</span> Confortabo eos in Domino,  
et in nomine ejus ambulabunt, dicit Dominus.\]

------------------------------------------------------------------------

[Next: Zechariah Chapter 11](zac011)
