[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1009)  [KJV](../kjv/sa1009)  [Sep](../sep/sa1009) 
[Tan](../tan/sa1009)   
  
[1 Samuel Index](sa1)  
  [Previous](sa1008)  [Next](sa1010) 

------------------------------------------------------------------------

### Vulgate (Latin): 1 Samuel Chapter 9

<span id="001">1</span> Et erat vir de Benjamin nomine Cis, filius
Abiel, filii Seror, filii Bechorath, filii Aphia, filii viri Jemini,
fortis robore.

<span id="002">2</span> Et erat ei filius vocabulo Saul, electus et
bonus: et non erat vir de filiis Israël melior illo: ab humero et sursum
eminebat super omnem populum.

<span id="003">3</span> Perierant autem asinæ Cis patris Saul: et dixit
Cis ad Saul filium suum: Tolle tecum unum de pueris, et consurgens vade,
et quære asinas. Qui cum transissent per montem Ephraim

<span id="004">4</span> et per terram Salisa, et non invenissent,
transierunt etiam per terram Salim, et non erant: sed et per terram
Jemini, et minime repererunt.

<span id="005">5</span> Cum autem venissent in terram Suph, dixit Saul
ad puerum qui erat cum eo: Veni et revertamur, ne forte dimiserit pater
meus asinas, et sollicitus sit pro nobis.

<span id="006">6</span> Qui ait ei: Ecce vir Dei est in civitate hac,
vir nobilis: omne quod loquitur, sine ambiguitate venit. Nunc ergo eamus
illuc, si forte indicet nobis de via nostra, propter quam venimus.

<span id="007">7</span> Dixitque Saul ad puerum suum: Ecce ibimus: quid
feremus ad virum Dei? panis defecit in sitarciis nostris, et sportulam
non habemus ut demus homini Dei, nec quidquam aliud.

<span id="008">8</span> Rursum puer respondit Sauli, et ait: Ecce
inventa est in manu mea quarta pars stateris argenti: demus homini Dei,
ut indicet nobis viam nostram.

<span id="009">9</span> (Olim in Israël sic loquebatur unusquisque
vadens consulere Deum: Venite, et eamus ad videntem. Qui enim propheta
dicitur hodie, vocabatur olim videns.)

<span id="010">10</span> Et dixit Saul ad puerum suum: Optimus sermo
tuus. Veni, eamus. Et ierunt in civitatem in qua erat vir Dei.

<span id="011">11</span> Cumque ascenderent clivum civitatis, invenerunt
puellas egredientes ad hauriendam aquam, et dixerunt eis: Num hic est
videns?

<span id="012">12</span> Quæ respondentes, dixerunt illis: Hic est: ecce
ante te, festina nunc: hodie enim venit in civitatem, quia sacrificium
est hodie populi in excelso.

<span id="013">13</span> Ingredientes urbem, statim invenietis eum
antequam ascendat excelsum ad vescendum, neque enim comesurus est
populus donec ille veniat: quia ipse benedicit hostiæ, et deinceps
comedunt qui vocati sunt. Nunc ergo conscendite, quia hodie reperietis
eum.  

<span id="014">14</span> Et ascenderunt in civitatem. Cumque illi
ambularent in medio urbis, apparuit Samuel egrediens obviam eis, ut
ascenderet in excelsum.

<span id="015">15</span> Dominus autem revelaverat auriculam Samuelis
ante unam diem quam veniret Saul, dicens:

<span id="016">16</span> Hac ipsa hora quæ nunc est, cras mittam virum
ad te de terra Benjaminm, et unges eum ducem super populum meum Israël:
et salvabit populum meum de manu Philisthinorum, quia respexi populum
meum: venit enim clamor eorum ad me.

<span id="017">17</span> Cumque aspexisset Samuel Saulem, Dominus dixit
ei: Ecce vir quem dixeram tibi: iste dominabitur populo meo.

<span id="018">18</span> Accessit autem Saul ad Samuelem in medio portæ,
et ait: Indica, oro, mihi, ubi est domus videntis.

<span id="019">19</span> Et respondit Samuel Sauli, dicens: Ego sum
videns: ascende ante me in excelsum, ut comedatis mecum hodie, et
dimittam te mane: et omnia quæ sunt in corde tuo indicabo tibi.

<span id="020">20</span> Et de asinis quas nudiustertius perdidisti, ne
sollicitus sis, quia inventæ sunt. Et cujus erunt optima quæque Israël?
nonne tibi et omni domui patris tui?

<span id="021">21</span> Respondens autem Saul, ait: Numquid non filius
Jemini ego sum de minima tribu Israël, et cognatio mea novissima inter
omnes familias de tribu Benjamin? quare ergo locutus est mihi sermonem
istum?

<span id="022">22</span> Assumens itaque Samuel Saulem et puerum ejus,
introduxit eos in triclinium, et dedit eis locum in capite eorum qui
fuerant invitati: erant enim quasi triginta viri.

<span id="023">23</span> Dixitque Samuel coco: Da partem quam dedi tibi,
et præcepi ut reponeres seorsum apud te.

<span id="024">24</span> Levavit autem cocus armum, et posuit ante Saul.
Dixitque Samuel: Ecce quod remansit: pone ante te, et comede, quia de
industria servatum est tibi quando populum vocavi. Et comedit Saul cum
Samuele in die illa.

<span id="025">25</span> Et descenderunt de excelso in oppidum, et
locutus est cum Saule in solario: stravitque Saul in solario, et
dormivit.  

<span id="026">26</span> Cumque mane surrexissent, et jam elucesceret,
vocavit Samuel Saulem in solario, dicens: Surge, et dimittam te. Et
surrexit Saul: egressique sunt ambo, ipse videlicet, et Samuel.

<span id="027">27</span> Cumque descenderent in extrema parte civitatis,
Samuel dixit ad Saul: Dic puero ut antecedat nos et transeat: tu autem
subsiste paulisper, ut indicem tibi verbum Domini.

------------------------------------------------------------------------

[Next: 1 Samuel Chapter 10](sa1010)
