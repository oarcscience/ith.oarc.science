[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa066)  [KJV](../kjv/isa066)  [Sep](../sep/isa066.md) 
[Tan](../tan/isa066.md)   
  
[Isaiah Index](isa.md)  
  [Previous](isa065)  [Next](jer001.md) 

------------------------------------------------------------------------

### Vulgate (Latin): Isaiah Chapter 66

<span id="001">1</span> \[Hæc dicit Dominus: Cælum sedes mea,  
terra autem scabellum pedum meorum.  
Quæ est ista domus quam ædificabitis mihi?  
et quis est iste locus quietis meæ?  

<span id="002">2</span> Omnia hæc manus mea fecit,  
et facta sunt universa ista,  
dicit Dominus;  
ad quem autem respiciam, nisi ad pauperculum,  
et contritum spiritu, et trementem sermones meos?  

<span id="003">3</span> Qui immolat bovem, quasi qui interficiat
virum;  
qui mactat pecus, quasi qui excerebret canem;  
qui offert oblationem, quasi qui sanguinem suillum offerat;  
qui recordatur thuris, quasi qui benedicat idolo.  
Hæc omnia elegerunt in viis suis,  
et in abominationibus suis anima eorum delectata est.  

<span id="004">4</span> Unde et ego eligam illusiones eorum,  
et quæ timebant adducam eis;  
quia vocavi, et non erat qui responderet;  
locutus sum, et non audierunt;  
feceruntque malum in oculis meis,  
et quæ nolui elegerunt.  

<span id="005">5</span> Audite verbum Domini,  
qui tremitis ad verbum ejus.  
Dixerunt fratres vestri odientes vos,  
et abjicientes propter nomen meum:  
Glorificetur Dominus,  
et videbimus in lætitia vestra;  
ipsi autem confundentur.  

<span id="006">6</span> Vox populi de civitate,  
vox de templo,  
vox Domini  
reddentis retributionem inimicis suis.  

<span id="007">7</span> Antequam parturiret, peperit;  
antequam veniret partus ejus,  
peperit masculum.  

<span id="008">8</span> Quis audivit umquam tale?  
et quis vidit huic simile?  
numquid parturiet terra in die una,  
aut parietur gens simul,  
quia parturivit et peperit  
Sion filios suos?  

<span id="009">9</span> Numquid ego qui alios parere facio, ipse non
pariam?  
dicit Dominus.  
Si ego, qui generationem ceteris tribuo, sterilis ero?  
ait Dominus Deus tuus.  

<span id="010">10</span> Lætamini cum Jerusalem et exsultate in ea,  
omnes qui diligitis eam;  
gaudete cum ea gaudio,  
universi qui lugetis super eam:  

<span id="011">11</span> ut sugatis et repleamini  
ab ubere consolationis ejus;  
ut mulgeatis et deliciis affluatis  
ab omnimoda gloria ejus.  

<span id="012">12</span> Quia hæc dicit Dominus:  
Ecce ego declinabo super eam quasi fluvium pacis,  
et quasi torrentem inundantem gloriam gentium,  
quam sugetis:  
ad ubera portabimini,  
et super genua blandientur vobis.  

<span id="013">13</span> Quomodo si cui mater blandiatur,  
ita ego consolabor vos,  
et in Jerusalem consolabimini.  

<span id="014">14</span> Videbitis, et gaudebit cor vestrum,  
et ossa vestra quasi herba germinabunt:  
et cognoscetur manus Domini servis ejus,  
et indignabitur inimicis suis.  

<span id="015">15</span> Quia ecce Dominus in igne veniet,  
et quasi turbo quadrigæ ejus,  
reddere in indignatione furorem suum  
et increpationem suam in flamma ignis:  

<span id="016">16</span> quia in igne Dominus dijudicabit,  
et in gladio suo ad omnem carnem;  
et multiplicabuntur interfecti a Domino,  

<span id="017">17</span> qui sanctificabantur et mundos se putabant in
hortis  
post januam intrinsecus,  
qui comedebant carnem suillam,  
et abominationem et murem:  
simul consumentur, dicit Dominus.  

<span id="018">18</span> Ego autem opera eorum et cogitationes eorum  
venio ut congregem,  
cum omnibus gentibus et linguis:  
et venient, et videbunt gloriam meam.  

<span id="019">19</span> Et ponam in eis signum,  
et mittam ex eis qui salvati fuerint, ad gentes  
in mare, in Africam, et Lydiam, tendentes sagittam;  
in Italiam et Græciam,  
ad insulas longe,  
ad eos qui non audierunt de me,  
et non viderunt gloriam meam.  
Et annuntiabunt gloriam meam gentibus;  

<span id="020">20</span> et adducent omnes fratres vestros  
de cunctis gentibus  
donum Domino,  
in equis, et in quadrigis, et in lecticis,  
et in mulis, et in carrucis,  
ad montem sanctum meum  
Jerusalem, dicit Dominus:  
quomodo si inferant filii Israël munus  
in vase mundo in domum Domini.  

<span id="021">21</span> Et assumam ex eis  
in sacerdotes et Levitas, dicit Dominus.  

<span id="022">22</span> Quia sicut cæli novi et terra nova,  
quæ ego facio stare coram me, dicit Dominus,  
sic stabit semen vestrum et nomen vestrum.  

<span id="023">23</span> Et erit mensis ex mense,  
et sabbatum ex sabbato:  
veniet omnis caro ut adoret coram facie mea,  
dicit Dominus.  

<span id="024">24</span> Et egredientur, et videbunt cadavera  
virorum qui prævaricati sunt in me;  
vermis eorum non morietur,  
et ignis eorum non extinguetur:  
et erunt usque ad satietatem visionis omni carni.\]

------------------------------------------------------------------------

[Next: Jeremiah Chapter 1](jer001.md)
