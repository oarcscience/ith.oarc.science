[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze013)  [KJV](../kjv/eze013)  [Sep](../sep/eze013.md) 
[Tan](../tan/eze013.md)   
  
[Ezekiel Index](eze.md)  
  [Previous](eze012)  [Next](eze014.md) 

------------------------------------------------------------------------

### Vulgate (Latin): Ezekiel Chapter 13

<span id="001">1</span> Et factus est sermo Domini ad me, dicens:

<span id="002">2</span> Fili hominis, vaticinare ad prophetas Israël qui
prophetant, et dices prophetantibus de corde suo: \[Audite verbum
Domini.  

<span id="003">3</span> Hæc dicit Dominus Deus:  
Væ prophetis insipientibus,  
qui sequuntur spiritum suum,  
et nihil vident!  

<span id="004">4</span> Quasi vulpes in desertis prophetæ tui, Israël,
erant.  

<span id="005">5</span> Non ascendistis ex adverso,  
neque opposuistis murum pro domo Israël,  
ut staretis in prælio in die Domini.  

<span id="006">6</span> Vident vana, et divinant mendacium,  
dicentes: Ait Dominus,  
cum Dominus non miserit eos:  
et perseveraverunt confirmare sermonem.  

<span id="007">7</span> Numquid non visionem cassam vidistis,  
et divinationem mendacem locuti estis,  
et dicitis: Ait Dominus,  
cum ego non sim locutus?  

<span id="008">8</span> Propterea hæc dicit Dominus Deus:  
Quia locuti estis vana, et vidistis mendacium,  
ideo ecce ego ad vos, dicit Dominus Deus.  

<span id="009">9</span> Et erit manus mea super prophetas  
qui vident vana, et divinant mendacium:  
in consilio populi mei non erunt,  
et in scriptura domus Israël non scribentur,  
nec in terram Israël ingredientur,  
et scietis quia ego Dominus Deus:  

<span id="010">10</span> eo quod deceperint populum meum,  
dicentes: Pax, et non est pax:  
et ipse ædificabat parietem,  
illi autem liniebant eum luto absque paleis.  

<span id="011">11</span> Dic ad eos qui liniunt absque temperatura, quod
casurus sit:  
erit enim imber inundans,  
et dabo lapides prægrandes desuper irruentes,  
et ventum procellæ dissipantem.  

<span id="012">12</span> Siquidem ecce cecidit paries:  
numquid non dicetur vobis:  
Ubi est litura quam linistis?  

<span id="013">13</span> Propterea hæc dicit Dominus Deus:  
Et erumpere faciam spiritum tempestatum in indignatione mea,  
et imber inundans in furore meo erit,  
et lapides grandes in ira in consumptionem.  

<span id="014">14</span> Et destruam parietem quem linistis absque
temperamento,  
et adæquabo eum terræ,  
et revelabitur fundamentum ejus:  
et cadet, et consumetur in medio ejus,  
et scietis quia ego sum Dominus.  

<span id="015">15</span> Et complebo indignationem meam in pariete,  
et in his qui liniunt eum absque temperamento:  
dicamque vobis: Non est paries,  
et non sunt qui liniunt eum:  

<span id="016">16</span> prophetæ Israël, qui prophetant ad Jerusalem,  
et vident ei visionem pacis, et non est pax,  
ait Dominus Deus.\]  

<span id="017">17</span> Et tu, fili hominis, pone faciem tuam contra
filias populi tui quæ prophetant de corde suo: et vaticinare super eas,

<span id="018">18</span> et dic: \[Hæc dicit Dominus Deus:  
Væ quæ consuunt pulvillos sub omni cubito manus,  
et faciunt cervicalia sub capite universæ ætatis  
ad capiendas animas:  
et cum caperent animas populi mei,  
vivificabant animas eorum!  

<span id="019">19</span> Et violabant me ad populum meum  
propter pugillum hordei, et fragmen panis,  
ut interficerent animas quæ non moriuntur,  
et vivificarent animas quæ non vivunt,  
mentientes populo meo credenti mendaciis.  

<span id="020">20</span> Propter hoc hæc dicit Dominus Deus:  
Ecce ego ad pulvillos vestros,  
quibus vos capitis animas volantes:  
et dirumpam eos de brachiis vestris,  
et dimittam animas quas vos capitis,  
animas ad volandum.  

<span id="021">21</span> Et dirumpam cervicalia vestra,  
et liberabo populum meum de manu vestra,  
neque erunt ultra in manibus vestris ad prædandum:  
et scietis quia ego Dominus.  

<span id="022">22</span> Pro eo quod mœrere fecistis cor justi
mendaciter,  
quem ego non contristavi,  
et confortastis manus impii,  
ut non reverteretur a via sua mala, et viveret:  

<span id="023">23</span> propterea vana non videbitis,  
et divinationes non divinabitis amplius,  
et eruam populum meum de manu vestra:  
et scietis quia ego Dominus.\]

------------------------------------------------------------------------

[Next: Ezekiel Chapter 14](eze014.md)
