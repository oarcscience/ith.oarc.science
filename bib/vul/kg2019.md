[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2019)  [KJV](../kjv/kg2019)  [Sep](../sep/kg2019.md) 
[Tan](../tan/kg2019.md)   
  
[2 Kings Index](kg2.md)  
  [Previous](kg2018)  [Next](kg2020.md) 

------------------------------------------------------------------------

### Vulgate (Latin): 2 Kings Chapter 19

<span id="001">1</span> Quæ cum audisset Ezechias rex, scidit vestimenta
sua, et opertus est sacco, ingressusque est domum Domini.

<span id="002">2</span> Et misit Eliacim præpositum domus, et Sobnam
scribam, et senes de sacerdotibus, opertos saccis, ad Isaiam prophetam
filium Amos.

<span id="003">3</span> Qui dixerunt: Hæc dicit Ezechias: Dies
tribulationis, et increpationis, et blasphemiæ dies iste: venerunt filii
usque ad partum, et vires non habet parturiens.

<span id="004">4</span> Si forte audiat Dominus Deus tuus universa verba
Rabsacis, quem misit rex Assyriorum dominus suus ut exprobraret Deum
viventem et argueret verbis, quæ audivit Dominus Deus tuus: et fac
orationem pro reliquiis quæ repertæ sunt.

<span id="005">5</span> Venerunt ergo servi regis Ezechiæ ad Isaiam.

<span id="006">6</span> Dixitque eis Isaias: Hæc dicetis domino vestro:
Hæc dicit Dominus: Noli timere a facie sermonum quos audisti, quibus
blasphemaverunt pueri regis Assyriorum me.

<span id="007">7</span> Ecce ego immittam ei spiritum, et audiet
nuntium, et revertetur in terram suam, et dejiciam eum gladio in terra
sua.  

<span id="008">8</span> Reversus est ergo Rabsaces, et invenit regem
Assyriorum expugnantem Lobnam: audierat enim quod recessisset de Lachis.

<span id="009">9</span> Cumque audisset de Tharaca rege Æthiopiæ,
dicentes: Ecce egressus est ut pugnet adversum te: et iret contra eum,
misit nuntios ad Ezechiam, dicens:

<span id="010">10</span> Hæc dicite Ezechiæ regi Juda: Non te seducat
Deus tuus in quo habes fiduciam, neque dicas: Non tradetur Jerusalem in
manus regis Assyriorum.

<span id="011">11</span> Tu enim ipse audisti quæ fecerunt reges
Assyriorum universis terris, quomodo vastaverunt eas: num ergo solus
poteris liberari?

<span id="012">12</span> Numquid liberaverunt dii gentium singulos quos
vastaverunt patres mei, Gozan videlicet, et Haran, et Reseph, et filios
Eden qui erant in Thelassar?

<span id="013">13</span> ubi est rex Emath, et rex Arphad, et rex
civitatis Sepharvaim, Ana, et Ava?

<span id="014">14</span> Itaque cum accepisset Ezechias litteras de manu
nuntiorum, et legisset eas, ascendit in domum Domini, et expandit eas
coram Domino,

<span id="015">15</span> et oravit in conspectu ejus, dicens: Domine
Deus Israël, qui sedes super cherubim, tu es Deus solus regum omnium
terræ: tu fecisti cælum et terram.

<span id="016">16</span> Inclina aurem tuam, et audi: aperi, Domine,
oculos tuos, et vide: audi omnia verba Sennacherib, qui misit ut
exprobraret nobis Deum viventem.

<span id="017">17</span> Vere, Domine, dissipaverunt reges Assyriorum
gentes, et terras omnium.

<span id="018">18</span> Et miserunt deos eorum in ignem: non enim erant
dii, sed opera manuum hominum, ex ligno et lapide: et perdiderunt eos.

<span id="019">19</span> Nunc igitur Domine Deus noster, salvos nos fac
de manu ejus, ut sciant omnia regna terræ quia tu es Dominus Deus solus.

<span id="020">20</span> Misit autem Isaias filius Amos ad Ezechiam,
dicens: Hæc dicit Dominus Deus Israël: Quæ deprecatus es me super
Sennacherib rege Assyriorum, audivi.  

<span id="021">21</span> Iste est sermo, quem locutus est Dominus de eo:
\[Sprevit te, et subsannavit te, virgo filia Sion:  
post tergum tuum caput movit, filia Jerusalem.  

<span id="022">22</span> Cui exprobrasti, et quem blasphemasti?  
contra quem exaltasti vocem tuam, et elevasti in excelsum oculos tuos?  
Contra Sanctum Israël.  

<span id="023">23</span> Per manum servorum tuorum exprobrasti Domino,
et dixisti:  
In multitudine curruum meorum ascendi excelsa montium in summitate
Libani,  
et succidi sublimes cedros ejus, et electas abietes illius.  
Et ingressus sum usque ad terminos ejus,  
et saltum Carmeli ejus

<span id="024">24</span> ego succidi.  
Et bibi aquas alienas, et siccavi vestigiis pedum meorum omnes aquas
clausas.  

<span id="025">25</span> Numquid non audisti quid ab initio fecerim?  
ex diebus antiquis plasmavi illud, et nunc adduxi:  
eruntque in ruinam collium pugnantium civitates munitæ.  

<span id="026">26</span> Et qui sedent in eis, humiles manu,
contremuerunt et confusi sunt:  
facti sunt velut fœnum agri, et virens herba tectorum,  
quæ arefacta est antequam veniret ad maturitatem.  

<span id="027">27</span> Habitaculum tuum, et egressum tuum, et
introitum tuum, et viam tuam ego præscivi,  
et furorem tuum contra me.  

<span id="028">28</span> Insanisti in me, et superbia tua ascendit in
aures meas:  
ponam itaque circulum in naribus tuis, et camum in labiis tuis,  
et reducam te in viam per quam venisti.  

<span id="029">29</span> Tibi autem, Ezechia, hoc erit signum:  
comede hoc anno quæ repereris:  
in secundo autem anno, quæ sponte nascuntur:  
porro in tertio anno seminate et metite:  
plantate vineas, et comedite fructum earum.  

<span id="030">30</span> Et quodcumque reliquum fuerit de domo Juda,
mittet radicem deorsum,  
et faciet fructum sursum.  

<span id="031">31</span> De Jerusalem quippe egredientur reliquiæ,  
et quod salvetur de monte Sion:  
zelus Domini exercituum faciet hoc.  

<span id="032">32</span> Quam ob rem hæc dicit Dominus de rege
Assyriorum:  
Non ingredietur urbem hanc, nec mittet in eam sagittam,  
nec occupabit eam clypeus, nec circumdabit eam munitio.  

<span id="033">33</span> Per viam qua venit, revertetur:  
et civitatem hanc non ingredietur, dicit Dominus.  

<span id="034">34</span> Protegamque urbem hanc, et salvabo eam propter
me,  
et propter David servum meum.\]  

<span id="035">35</span> Factum est igitur in nocte illa, venit angelus
Domini, et percussit in castris Assyriorum centum octoginta quinque
millia. Cumque diluculo surrexisset, vidit omnia corpora mortuorum: et
recedens abiit,

<span id="036">36</span> et reversus est Sennacherib rex Assyriorum, et
mansit in Ninive.

<span id="037">37</span> Cumque adoraret in templo Nesroch deum suum,
Adramelech et Sarasar filii ejus percusserunt eum gladio, fugeruntque in
terram Armeniorum: et regnavit Asarhaddon filius ejus pro eo.

------------------------------------------------------------------------

[Next: 2 Kings Chapter 20](kg2020.md)
