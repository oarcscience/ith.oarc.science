[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa026)  [KJV](../kjv/psa026)  [Sep](../sep/psa026) 
[Tan](../tan/psa026)   
  
[Psalms Index](psa)  
  [Previous](psa025)  [Next](psa027) 

------------------------------------------------------------------------

### Vulgate (Latin): Psalms Chapter 26

<span id="001">1</span> Psalmus David, priusquam liniretur. \[Dominus
illuminatio mea et salus mea: quem timebo?  
Dominus protector vitæ meæ:  
a quo trepidabo?  

<span id="002">2</span> Dum appropiant super me nocentes ut edant carnes
meas,  
qui tribulant me inimici mei,  
ipsi infirmati sunt et ceciderunt.  

<span id="003">3</span> Si consistant adversum me castra, non timebit
cor meum;  
si exsurgat adversum me prælium, in hoc ego sperabo.  

<span id="004">4</span> Unam petii a Domino, hanc requiram,  
ut inhabitem in domo Domini omnibus diebus vitæ meæ;  
ut videam voluptatem Domini, et visitem templum ejus.  

<span id="005">5</span> Quoniam abscondit me in tabernaculo suo;  
in die malorum protexit me in abscondito tabernaculi sui.  

<span id="006">6</span> In petra exaltavit me,  
et nunc exaltavit caput meum super inimicos meos.  
Circuivi, et immolavi in tabernaculo ejus hostiam vociferationis;  
cantabo, et psalmum dicam Domino.  

<span id="007">7</span> Exaudi, Domine, vocem meam, qua clamavi ad te;  
miserere mei, et exaudi me.  

<span id="008">8</span> Tibi dixit cor meum: Exquisivit te facies mea;  
faciem tuam, Domine, requiram.  

<span id="009">9</span> Ne avertas faciem tuam a me;  
ne declines in ira a servo tuo.  
Adjutor meus esto; ne derelinquas me,  
neque despicias me, Deus salutaris meus.  

<span id="010">10</span> Quoniam pater meus et mater mea dereliquerunt
me;  
Dominus autem assumpsit me.  

<span id="011">11</span> Legem pone mihi, Domine, in via tua,  
et dirige me in semitam rectam, propter inimicos meos.  

<span id="012">12</span> Ne tradideris me in animas tribulantium me,  
quoniam insurrexerunt in me testes iniqui,  
et mentita est iniquitas sibi.  

<span id="013">13</span> Credo videre bona Domini in terra viventium.  

<span id="014">14</span> Expecta Dominum, viriliter age:  
et confortetur cor tuum, et sustine Dominum.\]

------------------------------------------------------------------------

[Next: Psalms Chapter 27](psa027)
