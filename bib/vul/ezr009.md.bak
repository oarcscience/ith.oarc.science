[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ezr009)  [KJV](../kjv/ezr009.md) 
[Tan](../tan/ezr009.md)   
  
[Ezra Index](ezr.md)  
  [Previous](ezr008)  [Next](ezr010.md) 

------------------------------------------------------------------------

### Vulgate (Latin): Ezra Chapter 9

<span id="001">1</span> Postquam autem hæc completa sunt, accesserunt ad
me principes, dicentes: Non est separatus populus Israël, sacerdotes et
Levitæ, a populis terrarum et abominationibus eorum: Chananæi videlicet,
et Hethæi, et Pherezæi, et Jebusæi, et Ammonitarum, et Moabitarum, et
Ægyptiorum, et Amorrhæorum:

<span id="002">2</span> tulerunt enim de filiabus eorum sibi et filiis
suis, et commiscuerunt semen sanctum cum populis terrarum: manus etiam
principum et magistratuum fuit in transgressione hac prima.

<span id="003">3</span> Cumque audissem sermonem istum, scidi pallium
meum et tunicam, et evelli capillos capitis mei et barbæ, et sedi
mœrens.

<span id="004">4</span> Convenerunt autem ad me omnes qui timebant
verbum Dei Israël, pro transgressione eorum qui de captivitate venerant,
et ego sedebam tristis usque ad sacrificium vespertinum:

<span id="005">5</span> et in sacrificio vespertino, surrexi de
afflictione mea, et scisso pallio et tunica, curvavi genua mea, et
expandi manus meas ad Dominum Deum meum.  

<span id="006">6</span> Et dixi: Deus meus, confundor et erubesco levare
faciem meam ad te: quoniam iniquitates nostræ multiplicatæ sunt super
caput nostrum, et delicta nostra creverunt usque ad cælum,

<span id="007">7</span> a diebus patrum nostrorum: sed et nos ipsi
peccavimus graviter usque ad diem hanc, et in iniquitatibus nostris
traditi sumus ipsi, et reges nostri, et sacerdotes nostri, in manum
regum terrarum, et in gladium, et in captivitatem, et in rapinam, et in
confusionem vultus, sicut et die hac.

<span id="008">8</span> Et nunc quasi parum et ad momentum facta est
deprecatio nostra apud Dominum Deum nostrum, ut dimitterentur nobis
reliquiæ, et daretur nobis paxillus in loco sancto ejus, et illuminaret
oculos nostros Deus noster, et daret nobis vitam modicam in servitute
nostra:

<span id="009">9</span> quia servi sumus, et in servitute nostra non
dereliquit nos Deus noster, sed inclinavit super nos misericordiam coram
rege Persarum, ut daret nobis vitam, et sublimaret domum Dei nostri, et
exstrueret solitudines ejus, et daret nobis sepem in Juda et
Jerusalem.  

<span id="010">10</span> Et nunc quid dicemus, Deus noster, post hæc?
Quia dereliquimus mandata tua,

<span id="011">11</span> quæ præcepisti in manu servorum tuorum
prophetarum, dicens: Terra, ad quam vos ingredimini ut possideatis eam,
terra immunda est juxta immunditiam populorum, ceterarumque terrarum,
abominationibus eorum qui repleverunt eam ab ore usque ad os in
coinquinatione sua.

<span id="012">12</span> Nunc ergo filias vestras ne detis filiis eorum,
et filias eorum ne accipiatis filiis vestris, et non quæratis pacem
eorum et prosperitatem eorum usque in æternum: ut confortemini, et
comedatis quæ bona sunt terræ, et hæredes habeatis filios vestros usque
in sæculum.

<span id="013">13</span> Et post omnia quæ venerunt super nos in
operibus nostris pessimis, et in delicto nostro magno, quia tu, Deus
noster, liberasti nos de iniquitate nostra, et dedisti nobis salutem
sicut est hodie,

<span id="014">14</span> ut non converteremur, et irrita faceremus
mandata tua, neque matrimonia jungeremus cum populis abominationum
istarum. Numquid iratus es nobis usque ad consummationem, ne dimitteres
nobis reliquias ad salutem?

<span id="015">15</span> Domine Deus Israël, justus es tu: quoniam
derelicti sumus, qui salvaremur sicut die hac. Ecce coram te sumus in
delicto nostro: non enim stari potest coram te super hoc.

------------------------------------------------------------------------

[Next: Ezra Chapter 10](ezr010.md)
