[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir001)  [Apo](../apo/sir001.md) 
[Sep](../sep/sir001.md)   
  
[Sirach Index](sir.md)  
  [Previous](wis019)  [Next](sir002.md) 

------------------------------------------------------------------------

### Vulgate (Latin): Sirach Chapter 1

<span id="001">1</span> Multorum nobis et magnorum per legem, et
prophetas, aliosque qui secuti sunt illos, sapientia demonstrata est, in
quibus oportet laudare Israël doctrinæ et sapientiæ causa, quia non
solum ipsos loquentes necesse est esse peritos, sed etiam extraneos
posse et dicentes et scribentes doctissimos fieri. Avus meus Jesus,
postquam se amplius dedit ad diligentiam lectionis legis, et
prophetarum, et aliorum librorum qui nobis a parentibus nostris traditi
sunt, voluit et ipse scribere aliquid horum quæ ad doctrinam et
sapientiam pertinent, ut desiderantes discere, et illorum periti facti,
magis magisque attendant animo, et confirmentur ad legitimam vitam.
Hortor itaque venire vos cum benevolentia, et attentiori studio
lectionem facere, et veniam habere in illis, in quibus videmur,
sequentes imaginem sapientiæ, deficere in verborum compositione. Nam
deficiunt verba hebraica, quando fuerint translata ad alteram linguam:
non autem solum hæc, sed et ipsa lex, et prophetæ, ceteraque aliorum
librorum non parvam habent differentiam quando inter se dicuntur. Nam in
octavo et trigesimo anno temporibus Ptolemæi Evergetis regis, postquam
perveni in Ægyptum, et cum multum temporis ibi fuissem, inveni ibi
libros relictos, non parvæ neque contemnendæ doctrinæ. Itaque bonum et
necessarium putavi et ipse aliquam addere diligentiam et laborem
interpretandi librum istum: et multa vigilia attuli doctrinam in spatio
temporis, ad illa quæ ad finem ducunt, librum istum dare, et illis qui
volunt animum intendere, et discere quemadmodum oporteat instituere
mores, qui secundum legem Domini proposuerint vitam agere. \[Omnis
sapientia a Domino Deo est:  
et cum illo fuit semper, et est ante ævum.  

<span id="002">2</span> Arenam maris, et pluviæ guttas,  
et dies sæculi, quis dinumeravit?  
altitudinem cæli, et latitudinem terræ,  
et profundum abyssi, quis dimensus est?  

<span id="003">3</span> sapientiam Dei præcedentem omnia, quis
investigavit?  

<span id="004">4</span> Prior omnium creata est sapientia,  
et intellectus prudentiæ ab ævo.  

<span id="005">5</span> Fons sapientiæ verbum Dei in excelsis,  
et ingressus illius mandata æterna.  

<span id="006">6</span> Radix sapientiæ cui revelata est?  
et astutias illius quis agnovit?  

<span id="007">7</span> disciplina sapientiæ cui revelata est et
manifestata?  
et multiplicationem ingressus illius quis intellexit?  

<span id="008">8</span> Unus est altissimus, Creator omnipotens,  
et rex potens et metuendus nimis,  
sedens super thronum illius, et dominans Deus.  

<span id="009">9</span> Ipse creavit illam in Spiritu Sancto,  
et vidit, et dinumeravit, et mensus est:  

<span id="010">10</span> et effudit illam super omnia opera sua,  
et super omnem carnem, secundum datum suum,  
et præbuit illam diligentibus se.\]  

<span id="011">11</span> \[Timor Domini gloria, et gloriatio,  
et lætitia, et corona exsultationis.  

<span id="012">12</span> Timor Domini delectabit cor,  
et dabit lætitiam, et gaudium, et longitudinem dierum.  

<span id="013">13</span> Timenti Dominum bene erit in extremis,  
et in die defunctionis suæ benedicetur.  

<span id="014">14</span> Dilectio Dei honorabilis sapientia:  

<span id="015">15</span> quibus autem apparuerit in visu diligunt eam in
visione,  
et in agnitione magnalium suorum.  

<span id="016">16</span> Initium sapientiæ timor Domini:  
et cum fidelibus in vulva concreatus est:  
cum electis feminis graditur,  
et cum justis et fidelibus agnoscitur.  

<span id="017">17</span> Timor Domini scientiæ religiositas:  

<span id="018">18</span> religiositas custodiet et justificabit cor;  
jucunditatem atque gaudium dabit.  

<span id="019">19</span> Timenti Dominum bene erit,  
et in diebus consummationis illius benedicetur.  

<span id="020">20</span> Plenitudo sapientiæ est timere Deum,  
et plenitudo a fructibus illius.  

<span id="021">21</span> Omnem domum illius implebit a generationibus,  
et receptacula a thesauris illius.  

<span id="022">22</span> Corona sapientiæ timor Domini,  
replens pacem et salutis fructum:  

<span id="023">23</span> et vidit, et dinumeravit eam:  
utraque autem sunt dona Dei.  

<span id="024">24</span> Scientiam et intellectum prudentiæ sapientia
compartietur,  
et gloriam tenentium se exaltat.  

<span id="025">25</span> Radix sapientiæ est timere Dominum,  
et rami illius longævi.  

<span id="026">26</span> In thesauris sapientiæ intellectus et scientiæ
religiositas:  
execratio autem peccatoribus sapientia.  

<span id="027">27</span> Timor Domini expellit peccatum:  

<span id="028">28</span> nam qui sine timore est non poterit
justificari:  
iracundia enim animositatis illius subversio illius est.  

<span id="029">29</span> Usque in tempus sustinebit patiens,  
et postea redditio jucunditatis.  

<span id="030">30</span> Bonus sensus usque in tempus abscondet verba
illius,  
et labia multorum enarrabunt sensum illius.  

<span id="031">31</span> In thesauris sapientiæ significatio
disciplinæ:  

<span id="032">32</span> execratio autem peccatori cultura Dei.  

<span id="033">33</span> Fili, concupiscens sapientiam, conserva
justitiam,  
et Deus præbebit illam tibi.  

<span id="034">34</span> Sapientia enim et disciplina timor Domini:  
et quod beneplacitum est illi,  

<span id="035">35</span> fides et mansuetudo,  
et adimplebit thesauros illius.  

<span id="036">36</span> Ne sis incredibilis timori Domini,  
et ne accesseris ad illum duplici corde.  

<span id="037">37</span> Ne fueris hypocrita in conspectu hominum,  
et non scandalizeris in labiis tuis.  

<span id="038">38</span> Attende in illis, ne forte cadas,  
et adducas animæ tuæ inhonorationem:  

<span id="039">39</span> et revelet Deus absconsa tua,  
et in medio synagogæ elidat te:  

<span id="040">40</span> quoniam accessisti maligne ad Dominum,  
et cor tuum plenum est dolo et fallacia.\]

------------------------------------------------------------------------

[Next: Sirach Chapter 2](sir002.md)
