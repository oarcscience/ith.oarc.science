[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa048)  [KJV](../kjv/isa048)  [Sep](../sep/isa048.md) 
[Tan](../tan/isa048.md)   
  
[Isaiah Index](isa.md)  
  [Previous](isa047)  [Next](isa049.md) 

------------------------------------------------------------------------

### Vulgate (Latin): Isaiah Chapter 48

<span id="001">1</span> \[Audite hæc, domus Jacob,  
qui vocamini nomine Israël,  
et de aquis Juda existis;  
qui juratis in nomine Domini,  
et Dei Israël recordamini  
non in veritate neque in justitia.  

<span id="002">2</span> De civitate enim sancta vocati sunt,  
et super Deum Israël constabiliti sunt:  
Dominus exercituum nomen ejus.  

<span id="003">3</span> Priora ex tunc annuntiavi,  
et ex ore meo exierunt, et audita feci ea:  
repente operatus sum, et venerunt.  

<span id="004">4</span> Scivi enim quia durus es tu,  
et nervus ferreus cervix tua,  
et frons tua ærea.  

<span id="005">5</span> Prædixi tibi ex tunc;  
antequam venirent, indicavi tibi,  
ne forte diceres: Idola mea fecerunt hæc,  
et sculptilia mea et conflatilia mandaverunt ista.  

<span id="006">6</span> Quæ audisti, vide omnia;  
vos autem, num annuntiastis?  
Audita feci tibi nova ex tunc,  
et conservata sunt quæ nescis.  

<span id="007">7</span> Nunc creata sunt et non ex tunc;  
et ante diem, et non audisti ea,  
ne forte dicas: Ecce ego cognovi ea.  

<span id="008">8</span> Neque audisti, neque cognovisti,  
neque ex tunc aperta est auris tua:  
scio enim quia prævaricans prævaricaberis,  
et transgressorem ex utero vocavi te.  

<span id="009">9</span> Propter nomen meum longe faciam furorem meum,  
et laude mea infrenabo te,  
ne intereas.  

<span id="010">10</span> Ecce excoxi te, sed non quasi argentum;  
elegi te in camino paupertatis.  

<span id="011">11</span> Propter me, propter me faciam,  
ut non blasphemer;  
et gloriam meam alteri non dabo.  

<span id="012">12</span> Audi me, Jacob,  
et Israël, quem ego voco:  
ego ipse, ego primus,  
et ego novissimus.  

<span id="013">13</span> Manus quoque mea fundavit terram,  
et dextera mea mensa est cælos;  
ego vocabo eos,  
et stabunt simul.  

<span id="014">14</span> Congregamini, omnes vos, et audite:  
quis de eis annuntiavit hæc?  
Dominus dilexit eum, faciet voluntatem suam in Babylone,  
et brachium suum in Chaldæis.  

<span id="015">15</span> Ego, ego locutus sum, et vocavi eum;  
adduxi eum, et directa est via ejus.  

<span id="016">16</span> Accedite ad me et audite hoc:  
non a principio in abscondito locutus sum:  
ex tempore antequam fieret, ibi eram:  
et nunc Dominus Deus misit me,  
et spiritus ejus.  

<span id="017">17</span> Hæc dicit Dominus, redemptor tuus,  
Sanctus Israël:  
Ego Dominus Deus tuus,  
docens te utilia,  
gubernans te in via qua ambulas.  

<span id="018">18</span> Utinam attendisses mandata mea:  
facta fuisset sicut flumen pax tua,  
et justitia tua sicut gurgites maris:  

<span id="019">19</span> et fuisset quasi arena semen tuum,  
et stirps uteri tui ut lapilli ejus;  
non interisset et non fuisset attritum  
nomen ejus a facie mea.  

<span id="020">20</span> Egredimini de Babylone, fugite a Chaldæis,  
in voce exsultationis annuntiate:  
auditum facite hoc,  
et efferte illud usque ad extrema terræ.  
Dicite: Redemit Dominus  
servum suum Jacob.  

<span id="021">21</span> Non sitierunt in deserto, cum educeret eos:  
aquam de petra produxit eis,  
et scidit petram, et fluxerunt aquæ.  

<span id="022">22</span> Non est pax impiis, dicit Dominus.\]

------------------------------------------------------------------------

[Next: Isaiah Chapter 49](isa049.md)
