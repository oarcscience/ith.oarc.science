[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu025)  [KJV](../kjv/deu025)  [Sep](../sep/deu025.md) 
[Tan](../tan/deu025.md)   
  
[Deuteronomy Index](deu.md)  
  [Previous](deu024)  [Next](deu026.md) 

------------------------------------------------------------------------

### Vulgate (Latin): Deuteronomy Chapter 25

<span id="001">1</span> Si fuerit causa inter aliquos, et
interpellaverint judices: quem justum esse perspexerint, illi justitiæ
palmam dabunt: quem impium, condemnabunt impietatis.

<span id="002">2</span> Sin autem eum, qui peccavit, dignum viderint
plagis: prosternent, et coram se facient verberari. Pro mensura peccati
erit et plagarum modus:

<span id="003">3</span> ita dumtaxat, ut quadragenarium numerum non
excedant: ne fœde laceratus ante oculos tuos abeat frater tuus.

<span id="004">4</span> Non ligabis os bovis terentis in area fruges
tuas.  

<span id="005">5</span> Quando habitaverint fratres simul, et unus ex
eis absque liberis mortuus fuerit, uxor defuncti non nubet alteri: sed
accipiet eam frater ejus, et suscitabit semen fratris sui:

<span id="006">6</span> et primogenitum ex ea filium nomine illius
appellabit, ut non deleatur nomen ejus ex Israël.

<span id="007">7</span> Sin autem noluerit accipere uxorem fratris sui,
quæ ei lege debetur, perget mulier ad portam civitatis, et interpellabit
majores natu, dicetque: Non vult frater viri mei suscitare nomen fratris
sui in Israël, nec me in conjugem sumere.

<span id="008">8</span> Statimque accersiri eum facient, et
interrogabunt. Si responderit: Nolo eam uxorem accipere:

<span id="009">9</span> accedet mulier ad eum coram senioribus, et
tollet calceamentum de pede ejus, spuetque in faciem illius, et dicet:
Sic fiet homini, qui non ædificat domum fratris sui.

<span id="010">10</span> Et vocabitur nomen illius in Israël, Domus
discalceati.  

<span id="011">11</span> Si habuerint inter se jurgium viri duo, et unus
contra alterum rixari cœperit, volensque uxor alterius eruere virum suum
de manu fortioris, miseritque manum, et apprehenderit verenda ejus:

<span id="012">12</span> abscides manum illius, nec flecteris super eam
ulla misericordia.  

<span id="013">13</span> Non habebis in sacculo diversa pondera, majus
et minus:

<span id="014">14</span> nec erit in domo tua modius major, et minor.

<span id="015">15</span> Pondus habebis justum et verum, et modius
æqualis et verus erit tibi: ut multo vivas tempore super terram, quam
Dominus Deus tuus dederit tibi.

<span id="016">16</span> Abominatur enim Dominus tuus eum qui facit hæc,
et aversatur omnem injustitiam.  

<span id="017">17</span> Memento quæ fecerit tibi Amalec in via quando
egrediebaris ex Ægypto:

<span id="018">18</span> quomodo occurrerit tibi, et extremos agminis
tui, qui lassi residebant, ceciderit, quando tu eras fame et labore
confectus: et non timuerit Deum.

<span id="019">19</span> Cum ergo Dominus Deus tuus dederit tibi
requiem, et subjecerit cunctas per circuitum nationes in terra, quam
tibi pollicitus est: delebis nomen ejus sub cælo. Cave ne obliviscaris.

------------------------------------------------------------------------

[Next: Deuteronomy Chapter 26](deu026.md)
