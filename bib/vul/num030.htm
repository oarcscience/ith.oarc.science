<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Numbers: Numbers Chapter 30</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/num030.htm">Polyglot</A>&nbsp;
<A HREF="../kjv/num030.htm">KJV</A>&nbsp;
<A HREF="../sep/num030.htm">Sep</A>&nbsp;
<A HREF="../tan/num030.htm">Tan</A>&nbsp;

<BR>
<BR><A HREF="num.htm">Numbers Index</A><BR>
&nbsp;
<A HREF="num029.htm">Previous</A>&nbsp;
<A HREF="num031.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Numbers Chapter 30</H3><P><a name="001">1</A>&nbsp;Narravitque Moyses filiis Isra&#235;l omnia qu&#230; ei Dominus imperarat.</P>
<P><a name="002">2</A>&nbsp;Et locutus est ad principes tribuum filiorum Isra&#235;l: Iste est sermo quem pr&#230;cepit Dominus:</P>
<P><a name="003">3</A>&nbsp;Si quis virorum votum Domino voverit, aut se constrinxerit juramento: non faciet irritum verbum suum, sed omne quod promisit, implebit.</P>
<P><a name="004">4</A>&nbsp;Mulier si quippiam voverit, et se constrinxerit juramento, qu&#230; est in domo patris sui, et in &#230;tate adhuc puellari: si cognoverit pater votum quod pollicita est, et juramentum quo obligavit animam suam, et tacuerit, voti rea erit:</P>
<P><a name="005">5</A>&nbsp;quidquid pollicita est, et juravit, opere complebit.</P>
<P><a name="006">6</A>&nbsp;Sin autem statim ut audierit, contradixerit pater: et vota et juramenta ejus irrita erunt, nec obnoxia tenebitur sponsioni, eo quod contradixerit pater.</P>
<P><a name="007">7</A>&nbsp;Si maritum habuerit, et voverit aliquid, et semel de ore ejus verbum egrediens animam ejus obligaverit juramento:</P>
<P><a name="008">8</A>&nbsp;quo die audierit vir, et non contradixerit, voti rea erit, reddetque quodcumque promiserat.</P>
<P><a name="009">9</A>&nbsp;Sin autem audiens statim contradixerit, et irritas fecerit pollicitationes ejus, verbaque quibus obstrinxerat animam suam, propitius erit ei Dominus.</P>
<P><a name="010">10</A>&nbsp;Vidua et repudiata quidquid voverint, reddent.</P>
<P><a name="011">11</A>&nbsp;Uxor in domo viri cum se voto constrinxerit et juramento,</P>
<P><a name="012">12</A>&nbsp;si audierit vir, et tacuerit, nec contradixerit sponsioni, reddet quodcumque promiserat.</P>
<P><a name="013">13</A>&nbsp;Sin autem extemplo contradixerit, non tenebitur promissionis rea: quia maritus contradixit, et Dominus ei propitius erit.</P>
<P><a name="014">14</A>&nbsp;Si voverit, et juramento se constrinxerit, ut per jejunium, vel ceterarum rerum abstinentiam affligat animam suam, in arbitrio viri erit ut faciat, sive non faciat.</P>
<P><a name="015">15</A>&nbsp;Quod si audiens vir tacuerit, et in alteram diem distulerit sententiam, quidquid voverat atque promiserat, reddet: quia statim ut audivit, tacuit.</P>
<P><a name="016">16</A>&nbsp;Sin autem contradixerit postquam rescivit, portabit ipse iniquitatem ejus.</P>
<P><a name="017">17</A>&nbsp;Ist&#230; sunt leges, quas constituit Dominus Moysi inter virum et uxorem, inter patrem et filiam, qu&#230; in puellari adhuc &#230;tate est, vel qu&#230; manet in parentis domo.</P>
<P><HR>
<CENTER>
<A HREF="num031.htm">Next: Numbers Chapter 31</A></CENTER>
</BODY>
</HTML>
