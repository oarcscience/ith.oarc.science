<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 46</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sir046.htm">Polyglot</A>&nbsp;
<A HREF="../apo/sir046.htm">Apo</A>&nbsp;
<A HREF="../sep/sir046.htm">Sep</A>&nbsp;

<BR>
<BR><A HREF="sir.htm">Sirach Index</A><BR>
&nbsp;
<A HREF="sir045.htm">Previous</A>&nbsp;
<A HREF="sir047.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 46</H3><P><a name="001">1</A>&nbsp;[Fortis in bello Jesus Nave, successor Moysi in prophetis,<BR> qui fuit magnus secundum nomen suum,<BR></P>
<P><a name="002">2</A>&nbsp;maximus in salutem electorum Dei,<BR> expugnare insurgentes hostes,<BR> ut consequeretur h&#230;reditatem Isra&#235;l.<BR></P>
<P><a name="003">3</A>&nbsp;Quam gloriam adeptus est in tollendo manus suas,<BR> et jactando contra civitates rhomph&#230;as!<BR></P>
<P><a name="004">4</A>&nbsp;Quis ante illum sic restitit?<BR> nam hostes ipse Dominus perduxit.<BR></P>
<P><a name="005">5</A>&nbsp;An non in iracundia ejus impeditus est sol,<BR> et una dies facta est quasi duo?<BR></P>
<P><a name="006">6</A>&nbsp;Invocavit Altissimum potentem,<BR> in oppugnando inimicos undique:<BR> et audivit illum magnus et sanctus Deus,<BR> in saxis grandinis virtutis valde fortis.<BR></P>
<P><a name="007">7</A>&nbsp;Impetum fecit contra gentem hostilem,<BR> et in descensu perdidit contrarios:<BR></P>
<P><a name="008">8</A>&nbsp;ut cognoscant gentes potentiam ejus,<BR> quia contra Deum pugnare non est facile.<BR> Et secutus est a tergo potentis:<BR></P>
<P><a name="009">9</A>&nbsp;et in diebus Moysi misericordiam fecit,<BR> ipse, et Caleb filius Jephone,<BR> stare contra hostem, et prohibere gentem a peccatis,<BR> et perfringere murmur maliti&#230;.<BR></P>
<P><a name="010">10</A>&nbsp;Et ipsi duo constituti a periculo liberati sunt<BR> a numero sexcentorum millium peditum,<BR> inducere illos in h&#230;reditatem,<BR> in terram qu&#230; manat lac et mel.<BR></P>
<P><a name="011">11</A>&nbsp;Et dedit Dominus ipsi Caleb fortitudinem,<BR> et usque in senectutem permansit illi virtus,<BR> ut ascenderet in excelsum terr&#230; locum,<BR> et semen ipsius obtinuit h&#230;reditatem,<BR></P>
<P><a name="012">12</A>&nbsp;ut viderent omnes filii Isra&#235;l<BR> quia bonum est obsequi sancto Deo.]<BR>
</P>
<P><a name="013">13</A>&nbsp;[Et judices singuli suo nomine, quorum non est corruptum cor,<BR> qui non aversi sunt a Domino,<BR></P>
<P><a name="014">14</A>&nbsp;ut sit memoria illorum in benedictione,<BR> et ossa eorum pullulent de loco suo:<BR></P>
<P><a name="015">15</A>&nbsp;et nomen eorum permaneat in &#230;ternum,<BR> permanens ad filios illorum, sanctorum virorum gloria.]<BR>
</P>
<P><a name="016">16</A>&nbsp;[Dilectus a Domino Deo suo Samuel, propheta Domini,<BR> renovavit imperium,<BR> et unxit principes in gente sua.<BR></P>
<P><a name="017">17</A>&nbsp;In lege Domini congregationem judicavit,<BR> et vidit Deus Jacob:<BR> et in fide sua probatus est propheta,<BR></P>
<P><a name="018">18</A>&nbsp;et cognitus est in verbis suis fidelis,<BR> quia vidit Deum lucis.<BR></P>
<P><a name="019">19</A>&nbsp;Et invocavit Dominum omnipotentem,<BR> in oppugnando hostes circumstantes undique,<BR> in oblatione agni inviolati.<BR></P>
<P><a name="020">20</A>&nbsp;Et intonuit de c&#230;lo Dominus,<BR> et in sonitu magno auditam fecit vocem suam:<BR></P>
<P><a name="021">21</A>&nbsp;et contrivit principes Tyriorum,<BR> et omnes duces Philisthiim:<BR></P>
<P><a name="022">22</A>&nbsp;et ante tempus finis vit&#230; su&#230; et s&#230;culi,<BR> testimonium pr&#230;buit in conspectu Domini et christi:<BR> pecunias et usque ad calceamenta ab omni carne non accepit,<BR> et non accusavit illum homo.<BR></P>
<P><a name="023">23</A>&nbsp;Et post hoc dormivit: et notum fecit regi,<BR> et ostendit illi finem vit&#230; su&#230;:<BR> et exaltavit vocem suam de terra in prophetia,<BR> delere impietatem gentis.]</P>
<P><HR>
<CENTER>
<A HREF="sir047.htm">Next: Sirach Chapter 47</A></CENTER>
</BODY>
</HTML>
