<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Leviticus: Leviticus Chapter 26</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/lev026.htm">Polyglot</A>&nbsp;
<A HREF="../kjv/lev026.htm">KJV</A>&nbsp;
<A HREF="../sep/lev026.htm">Sep</A>&nbsp;
<A HREF="../tan/lev026.htm">Tan</A>&nbsp;

<BR>
<BR><A HREF="lev.htm">Leviticus Index</A><BR>
&nbsp;
<A HREF="lev025.htm">Previous</A>&nbsp;
<A HREF="lev027.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Leviticus Chapter 26</H3><P><a name="001">1</A>&nbsp;Ego Dominus Deus vester: non facietis vobis idolum, et sculptile, nec titulos erigetis, nec insignem lapidem ponetis in terra vestra, ut adoretis eum. Ego enim sum Dominus Deus vester.</P>
<P><a name="002">2</A>&nbsp;Custodite sabbata mea, et pavete ad sanctuarium meum. Ego Dominus.</P>
<P><a name="003">3</A>&nbsp;Si in pr&#230;ceptis meis ambulaveritis, et mandata mea custodieritis, et feceritis ea, dabo vobis pluvias temporibus suis,</P>
<P><a name="004">4</A>&nbsp;et terra gignet germen suum, et pomis arbores replebuntur.</P>
<P><a name="005">5</A>&nbsp;Apprehendet messium tritura vindemiam, et vindemia occupabit sementem: et comedetis panem vestrum in saturitate, et absque pavore habitabitis in terra vestra.</P>
<P><a name="006">6</A>&nbsp;Dabo pacem in finibus vestris: dormietis, et non erit qui exterreat. Auferam malas bestias, et gladius non transibit terminos vestros.</P>
<P><a name="007">7</A>&nbsp;Persequemini inimicos vestros, et corruent coram vobis.</P>
<P><a name="008">8</A>&nbsp;Persequentur quinque de vestris centum alienos, et centum de vobis decem millia: cadent inimici vestri gladio in conspectu vestro.</P>
<P><a name="009">9</A>&nbsp;Respiciam vos, et crescere faciam: multiplicabimini, et firmabo pactum meum vobiscum.</P>
<P><a name="010">10</A>&nbsp;Comedetis vetustissima veterum, et vetera novis supervenientibus projicietis.</P>
<P><a name="011">11</A>&nbsp;Ponam tabernaculum meum in medio vestri, et non abjiciet vos anima mea.</P>
<P><a name="012">12</A>&nbsp;Ambulabo inter vos, et ero Deus vester, vosque eritis populus meus.</P>
<P><a name="013">13</A>&nbsp;Ego Dominus Deus vester, qui eduxi vos de terra &#198;gyptiorum, ne serviretis eis: et qui confregi catenas cervicum vestrarum, ut incederetis erecti.<BR>
</P>
<P><a name="014">14</A>&nbsp;Quod si non audieritis me, nec feceritis omnia mandata mea,</P>
<P><a name="015">15</A>&nbsp;si spreveritis leges meas, et judicia mea contempseritis, ut non faciatis ea qu&#230; a me constituta sunt, et ad irritum perducatis pactum meum:</P>
<P><a name="016">16</A>&nbsp;ego quoque h&#230;c faciam vobis: visitabo vos velociter in egestate, et ardore, qui conficiat oculos vestros, et consumat animas vestras. Frustra seretis sementem, qu&#230; ab hostibus devorabitur.</P>
<P><a name="017">17</A>&nbsp;Ponam faciem meam contra vos, et corruetis coram hostibus vestris, et subjiciemini his qui oderunt vos: fugietis, nemine persequente.</P>
<P><a name="018">18</A>&nbsp;Sin autem nec sic obedieritis mihi, addam correptiones vestras septuplum propter peccata vestra,</P>
<P><a name="019">19</A>&nbsp;et conteram superbiam duriti&#230; vestr&#230;. Daboque vobis c&#230;lum desuper sicut ferrum, et terram &#230;neam.</P>
<P><a name="020">20</A>&nbsp;Consumetur incassum labor vester, non proferet terra germen, nec arbores poma pr&#230;bebunt.</P>
<P><a name="021">21</A>&nbsp;Si ambulaveritis ex adverso mihi, nec volueritis audire me, addam plagas vestras in septuplum propter peccata vestra:</P>
<P><a name="022">22</A>&nbsp;immittamque in vos bestias agri, qu&#230; consumant vos, et pecora vestra, et ad paucitatem cuncta redigant, desert&#230;que fiant vi&#230; vestr&#230;.</P>
<P><a name="023">23</A>&nbsp;Quod si nec sic volueritis recipere disciplinam, sed ambulaveritis ex adverso mihi:</P>
<P><a name="024">24</A>&nbsp;ego quoque contra vos adversus incedam, et percutiam vos septies propter peccata vestra,</P>
<P><a name="025">25</A>&nbsp;inducamque super vos gladium ultorem f&#156;deris mei. Cumque confugeritis in urbes, mittam pestilentiam in medio vestri, et trademini in manibus hostium,</P>
<P><a name="026">26</A>&nbsp;postquam confregero baculum panis vestri: ita ut decem mulieres in uno clibano coquant panes, et reddant eos ad pondus: et comedetis, et non saturabimini.<BR>
</P>
<P><a name="027">27</A>&nbsp;Sin autem nec per h&#230;c audieritis me, sed ambulaveritis contra me:</P>
<P><a name="028">28</A>&nbsp;et ego incedam adversus vos in furore contrario, et corripiam vos septem plagis propter peccata vestra:</P>
<P><a name="029">29</A>&nbsp;ita ut comedatis carnes filiorum vestrorum et filiarum vestrarum.</P>
<P><a name="030">30</A>&nbsp;Destruam excelsa vestra, et simulacra confringam. Cadetis inter ruinas idolorum vestrorum, et abominabitur vos anima mea,</P>
<P><a name="031">31</A>&nbsp;in tantum ut urbes vestras redigam in solitudinem, et deserta faciam sanctuaria vestra, nec recipiam ultra odorem suavissimum.</P>
<P><a name="032">32</A>&nbsp;Disperdamque terram vestram, et stupebunt super ea inimici vestri, cum habitatores illius fuerint.</P>
<P><a name="033">33</A>&nbsp;Vos autem dispergam in gentes, et evaginabo post vos gladium, eritque terra vestra deserta, et civitates vestr&#230; dirut&#230;.</P>
<P><a name="034">34</A>&nbsp;Tunc placebunt terr&#230; sabbata sua cunctis diebus solitudinis su&#230;: quando fueritis</P>
<P><a name="035">35</A>&nbsp;in terra hostili, sabbatizabit, et requiescet in sabbatis solitudinis su&#230;, eo quod non requieverit in sabbatis vestris quando habitabatis in ea.</P>
<P><a name="036">36</A>&nbsp;Et qui de vobis remanserint, dabo pavorem in cordibus eorum in regionibus hostium, terrebit eos sonitus folii volantis, et ita fugient quasi gladium: cadent, nullo persequente,</P>
<P><a name="037">37</A>&nbsp;et corruent singuli super fratres suos, quasi bella fugientes, nemo vestrum inimicis audebit resistere.</P>
<P><a name="038">38</A>&nbsp;Peribitis inter gentes, et hostilis vos terra consumet.</P>
<P><a name="039">39</A>&nbsp;Quod si et de iis aliqui remanserint, tabescent in iniquitatibus suis, in terra inimicorum suorum, et propter peccata patrum suorum et sua affligentur:</P>
<P><a name="040">40</A>&nbsp;donec confiteantur iniquitates suas, et majorum suorum, quibus pr&#230;varicati sunt in me, et ambulaverunt ex adverso mihi.</P>
<P><a name="041">41</A>&nbsp;Ambulabo igitur et ego contra eos, et inducam illos in terram hostilem, donec erubescat incircumcisa mens eorum: tunc orabunt pro impietatibus suis.<BR>
</P>
<P><a name="042">42</A>&nbsp;Et recordabor f&#156;deris mei, quod pepigi cum Jacob, et Isaac, et Abraham. Terr&#230; quoque memor ero:</P>
<P><a name="043">43</A>&nbsp;qu&#230; cum relicta fuerit ab eis, complacebit sibi in sabbatis suis, patiens solitudinem propter illos. Ipsi vero rogabunt pro peccatis suis, eo quod abjecerint judicia mea, et leges meas despexerint.</P>
<P><a name="044">44</A>&nbsp;Et tamen etiam cum essent in terra hostili, non penitus abjeci eos, neque sic despexi ut consumerentur, et irritum facerent pactum meum cum eis. Ego enim sum Dominus Deus eorum,</P>
<P><a name="045">45</A>&nbsp;et recordabor f&#156;deris mei pristini, quando eduxi eos de terra &#198;gypti in conspectu gentium, ut essem Deus eorum. Ego Dominus.<BR>
 H&#230;c sunt judicia atque pr&#230;cepta et leges quas dedit Dominus inter se et filios Isra&#235;l in monte Sinai per manum Moysi.</P>
<P><HR>
<CENTER>
<A HREF="lev027.htm">Next: Leviticus Chapter 27</A></CENTER>
</BODY>
</HTML>
