[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa016)  [KJV](../kjv/isa016)  [Sep](../sep/isa016.md) 
[Tan](../tan/isa016.md)   
  
[Isaiah Index](isa.md)  
  [Previous](isa015)  [Next](isa017.md) 

------------------------------------------------------------------------

### Vulgate (Latin): Isaiah Chapter 16

<span id="001">1</span> \[Emitte agnum, Domine, dominatorem terræ,  
de petra deserti  
ad montem filiæ Sion.  

<span id="002">2</span> Et erit: sicut avis fugiens,  
et pulli de nido avolantes,  
sic erunt filiæ Moab  
in transcensu Arnon.  

<span id="003">3</span> Ini consilium,  
coge concilium;  
pone quasi noctem umbram tuam  
in meridie;  
absconde fugientes, et vagos ne prodas.  

<span id="004">4</span> Habitabunt apud te profugi mei;  
Moab, esto latibulum eorum a facie vastatoris:  
finitus est enim pulvis, consummatus est miser,  
defecit qui conculcabat terram.  

<span id="005">5</span> Et præparabitur in misericordia solium,  
et sedebit super illud in veritate  
in tabernaculo David,  
judicans et quærens judicium,  
et velociter reddens quod justum est.  

<span id="006">6</span> Audivimus superbiam Moab:  
superbus est valde;  
superbia ejus, et arrogantia ejus, et indignatio ejus  
plus quam fortitudo ejus.  

<span id="007">7</span> Idcirco ululabit Moab ad Moab;  
universus ululabit:  
his qui lætantur super muros cocti lateris,  
loquimini plagas suas.  

<span id="008">8</span> Quoniam suburbana Hesebon deserta sunt,  
et vineam Sabama  
domini gentium exciderunt:  
flagella ejus usque ad Jazer pervenerunt,  
erraverunt in deserto;  
propagines ejus relictæ sunt,  
transierunt mare.  

<span id="009">9</span> Super hoc plorabo in fletu Jazer  
vineam Sabama;  
inebriabo de lacrima mea,  
Hesebon et Eleale,  
quoniam super vindemiam tuam et super messem tuam  
vox calcantium irruit.  

<span id="010">10</span> Et auferetur lætitia et exsultatio de
Carmelo,  
et in vineis non exsultabit neque jubilabit.  
Vinum in torculari non calcabit qui calcare consueverat;  
vocem calcantium abstuli.  

<span id="011">11</span> Super hoc venter meus ad Moab  
quasi cithara sonabit,  
et viscera mea ad murum cocti lateris.  

<span id="012">12</span> Et erit: cum apparuerit quod laboravit Moab  
super excelsis suis,  
ingredietur ad sancta sua ut obsecret,  
et non valebit.\]

<span id="013">13</span> Hoc verbum quod locutus est Dominus ad Moab ex
tunc.

<span id="014">14</span> Et nunc locutus est Dominus, dicens: In tribus
annis, quasi anni mercenarii, auferetur gloria Moab super omni populo
multo, et relinquetur parvus et modicus, nequaquam multus.

------------------------------------------------------------------------

[Next: Isaiah Chapter 17](isa017.md)
