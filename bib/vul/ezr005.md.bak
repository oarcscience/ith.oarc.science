[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ezr005)  [KJV](../kjv/ezr005.md) 
[Tan](../tan/ezr005.md)   
  
[Ezra Index](ezr.md)  
  [Previous](ezr004)  [Next](ezr006.md) 

------------------------------------------------------------------------

### Vulgate (Latin): Ezra Chapter 5

<span id="001">1</span> Prophetaverunt autem Aggæus propheta, et
Zacharias filius Addo, prophetantes ad Judæos qui erant in Judæa et
Jerusalem, in nomine Dei Israël.

<span id="002">2</span> Tunc surrexerunt Zorobabel filius Salathiel, et
Josue filius Josedec, et cœperunt ædificare templum Dei in Jerusalem, et
cum eis prophetæ Dei adjuvantes eos.

<span id="003">3</span> In ipso autem tempore venit ad eos Thathanai,
qui erat dux trans flumen, et Stharbuzanai, et consiliarii eorum: sicque
dixerunt eis: Quis dedit vobis consilium ut domum hanc ædificaretis, et
muros ejus instauraretis?

<span id="004">4</span> Ad quod respondimus eis, quæ essent nomina
hominum auctorum ædificationis illius.

<span id="005">5</span> Oculus autem Dei eorum factus est super senes
Judæorum, et non potuerunt inhibere eos. Placuitque ut res ad Darium
referretur, et tunc satisfacerent adversus accusationem illam.  

<span id="006">6</span> Exemplar epistolæ, quam misit Thathanai dux
regionis trans flumen, et Stharbuzanai, et consiliatores ejus
Arphasachæi, qui erant trans flumen, ad Darium regem.

<span id="007">7</span> Sermo, quem miserant ei, sic scriptus erat:
Dario regi pax omnis.

<span id="008">8</span> Notum sit regi, isse nos ad Judæam provinciam,
ad domum Dei magni, quæ ædificatur lapide impolito, et ligna ponuntur in
parietibus: opusque illud diligenter exstruitur, et crescit in manibus
eorum.

<span id="009">9</span> Interrogavimus ergo senes illos, et ita diximus
eis: Quis dedit vobis potestatem ut domum hanc ædificaretis, et muros
hos instauraretis?

<span id="010">10</span> Sed et nomina eorum quæsivimus ab eis, ut
nuntiaremus tibi: scripsimusque nomina eorum virorum, qui sunt principes
in eis.

<span id="011">11</span> Hujuscemodi autem sermonem responderunt nobis
dicentes: Nos sumus servi Dei cæli et terræ, et ædificamus templum, quod
erat exstructum ante hos annos multos, quodque rex Israël magnus
ædificaverat, et exstruxerat.

<span id="012">12</span> Postquam autem ad iracundiam provocaverunt
patres nostri Deum cæli, tradidit eos in manus Nabuchodonosor regis
Babylonis Chaldæi, domum quoque hanc destruxit, et populum ejus
transtulit in Babylonem.

<span id="013">13</span> Anno autem primo Cyri regis Babylonis, Cyrus
rex proposuit edictum ut domus Dei hæc ædificaretur.

<span id="014">14</span> Nam et vasa templi Dei aurea et argentea, quæ
Nabuchodonosor tulerat de templo, quod erat in Jerusalem, et
asportaverat ea in templum Babylonis, protulit Cyrus rex de templo
Babylonis, et data sunt Sassabasar vocabulo, quem et principem
constituit,

<span id="015">15</span> dixitque ei: Hæc vasa tolle, et vade, et pone
ea in templo, quod est in Jerusalem, et domus Dei ædificetur in loco
suo.

<span id="016">16</span> Tunc itaque Sassabasar ille venit et posuit
fundamenta templi Dei in Jerusalem, et ex eo tempore usque nunc
ædificatur, et necdum completum est.

<span id="017">17</span> Nunc ergo si videtur regi bonum, recenseat in
bibliotheca regis, quæ est in Babylone, utrumnam a Cyro rege jussum
fuerit ut ædificaretur domus Dei in Jerusalem, et voluntatem regis super
hac re mittat ad nos.

------------------------------------------------------------------------

[Next: Ezra Chapter 6](ezr006.md)
