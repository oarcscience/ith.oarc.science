[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa031)  [KJV](../kjv/isa031)  [Sep](../sep/isa031) 
[Tan](../tan/isa031)   
  
[Isaiah Index](isa)  
  [Previous](isa030)  [Next](isa032) 

------------------------------------------------------------------------

### Vulgate (Latin): Isaiah Chapter 31

<span id="001">1</span> \[Væ qui descendunt in Ægyptum ad auxilium,  
in equis sperantes,  
et habentes fiduciam super quadrigis, quia multæ sunt;  
et super equitibus, quia prævalidi nimis;  
et non sunt confisi super Sanctum Israël,  
et Dominum non requisierunt!  

<span id="002">2</span> Ipse autem sapiens adduxit malum,  
et verba sua non abstulit;  
et consurget contra domum pessimorum,  
et contra auxilium operantium iniquitatem.  

<span id="003">3</span> Ægyptus homo, et non deus;  
et equi eorum caro, et non spiritus;  
et Dominus inclinabit manum suam,  
et corruet auxiliator, et cadet cui præstatur auxilium,  
simulque omnes consumentur.  

<span id="004">4</span> Quia hæc dicit Dominus ad me:  
Quomodo si rugiat leo  
et catulus leonis super prædam suam;  
et cum occurrerit ei multitudo pastorum,  
a voce eorum non formidabit,  
et a multitudine eorum non pavebit:  
sic descendet Dominus exercituum ut prælietur  
super montem Sion et super collem ejus.  

<span id="005">5</span> Sicut aves volantes,  
sic proteget Dominus exercituum Jerusalem,  
protegens et liberans, transiens et salvans.  

<span id="006">6</span> Convertimini, sicut in profundum recesseratis,  
filii Israël.  

<span id="007">7</span> In die enim illa abjiciet vir  
idola argenti sui, et idola auri sui,  
quæ fecerunt vobis manus vestræ in peccatum.  

<span id="008">8</span> Et cadet Assur in gladio non viri,  
et gladius non hominis vorabit eum:  
et fugiet non a facie gladii,  
et juvenes ejus vectigales erunt.  

<span id="009">9</span> Et fortitudo ejus a terrore transibit,  
et pavebunt fugientes principes ejus,  
dixit Dominus: cujus ignis est in Sion  
et caminus ejus in Jerusalem.\]

------------------------------------------------------------------------

[Next: Isaiah Chapter 32](isa032)
