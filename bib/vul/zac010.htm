<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Zechariah: Zechariah Chapter 10</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/zac010.htm">Polyglot</A>&nbsp;
<A HREF="../kjv/zac010.htm">KJV</A>&nbsp;
<A HREF="../sep/zac010.htm">Sep</A>&nbsp;
<A HREF="../tan/zac010.htm">Tan</A>&nbsp;

<BR>
<BR><A HREF="zac.htm">Zechariah Index</A><BR>
&nbsp;
<A HREF="zac009.htm">Previous</A>&nbsp;
<A HREF="zac011.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Zechariah Chapter 10</H3><P><a name="001">1</A>&nbsp;[Petite a Domino pluviam in tempore serotino,<BR> et Dominus faciet nives:<BR> et pluviam imbris dabit eis,<BR> singulis herbam in agro.<BR></P>
<P><a name="002">2</A>&nbsp;Quia simulacra locuta sunt inutile,<BR> et divini viderunt mendacium:<BR> et somniatores locuti sunt frustra,<BR> vane consolabantur:<BR> idcirco abducti sunt quasi grex:<BR> affligentur, quia non est eis pastor.<BR></P>
<P><a name="003">3</A>&nbsp;Super pastores iratus est furor meus,<BR> et super hircos visitabo:<BR> quia visitavit Dominus exercituum gregem suum, domum Juda,<BR> et posuit eos quasi equum glori&#230; su&#230; in bello.<BR></P>
<P><a name="004">4</A>&nbsp;Ex ipso angulus, ex ipso paxillus,<BR> ex ipso arcus pr&#230;lii,<BR> ex ipso egredietur omnis exactor simul.<BR></P>
<P><a name="005">5</A>&nbsp;Et erunt quasi fortes conculcantes lutum viarum in pr&#230;lio,<BR> et bellabunt, quia Dominus cum eis:<BR> et confundentur ascensores equorum.<BR></P>
<P><a name="006">6</A>&nbsp;Et confortabo domum Juda,<BR> et domum Joseph salvabo:<BR> et convertam eos, quia miserebor eorum:<BR> et erunt sicut fuerunt quando non projeceram eos:<BR> ego enim Dominus Deus eorum, et exaudiam eos.<BR></P>
<P><a name="007">7</A>&nbsp;Et erunt quasi fortes Ephraim,<BR> et l&#230;tabitur cor eorum quasi a vino:<BR> et filii eorum videbunt, et l&#230;tabuntur,<BR> et exsultabit cor eorum in Domino.<BR></P>
<P><a name="008">8</A>&nbsp;Sibilabo eis, et congregabo illos,<BR> quia redemi eos:<BR> et multiplicabo eos sicut ante fuerant multiplicati.<BR></P>
<P><a name="009">9</A>&nbsp;Et seminabo eos in populis,<BR> et de longe recordabuntur mei:<BR> et vivent cum filiis suis, et revertentur.<BR></P>
<P><a name="010">10</A>&nbsp;Et reducam eos de terra &#198;gypti,<BR> et de Assyriis congregabo eos,<BR> et ad terram Galaad et Libani adducam eos,<BR> et non invenietur eis locus:<BR></P>
<P><a name="011">11</A>&nbsp;et transibit in maris freto,<BR> et percutiet in mari fluctus,<BR> et confundentur omnia profunda fluminis:<BR> et humiliabitur superbia Assur,<BR> et sceptrum &#198;gypti recedet.<BR></P>
<P><a name="012">12</A>&nbsp;Confortabo eos in Domino,<BR> et in nomine ejus ambulabunt, dicit Dominus.]</P>
<P><HR>
<CENTER>
<A HREF="zac011.htm">Next: Zechariah Chapter 11</A></CENTER>
</BODY>
</HTML>
