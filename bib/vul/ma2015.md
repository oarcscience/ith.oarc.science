[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2015)  [Apo](../apo/ma2015) 
[Sep](../sep/ma2015)   
  
[2 Macabees Index](ma2)  
  [Previous](ma2014)  [Next](mat001) 

------------------------------------------------------------------------

### Vulgate (Latin): 2 Macabees Chapter 15

<span id="001">1</span> Nicanor autem, ut comperit Judam esse in locis
Samariæ, cogitavit cum omni impetu die sabbati committere bellum.

<span id="002">2</span> Judæis vero qui illum per necessitatem
sequebantur, dicentibus: Ne ita ferociter et barbare feceris, sed
honorem tribue diei sanctificationis, et honora eum qui universa
conspicit:

<span id="003">3</span> ille infelix interrogavit si est potens in cælo,
qui imperavit agi diem sabbatorum.

<span id="004">4</span> Et respondentibus illis: Est Dominus vivus ipse
in cælo potens, qui jussit agi septimam diem:

<span id="005">5</span> at ille ait: Et ego potens sum super terram qui
impero sumi arma, et negotia regis impleri. Tamen non obtinuit ut
consilium perficeret.

<span id="006">6</span> Et Nicanor quidem cum summa superbia erectus,
cogitaverat commune trophæum statuere de Juda.  

<span id="007">7</span> Machabæus autem semper confidebat cum omni spe
auxilium sibi a Deo affuturum:

<span id="008">8</span> et hortabatur suos ne formidarent ad adventum
nationum, sed in mente haberent adjutoria sibi facta de cælo, et nunc
sperarent ab Omnipotente sibi affuturam victoriam.

<span id="009">9</span> Et allocutus eos de lege et prophetis, admonens
etiam certamina quæ fecerant prius, promptiores constituit eos:

<span id="010">10</span> et ita animis eorum erectis simul ostendebat
gentium fallaciam, et juramentorum prævaricationem.

<span id="011">11</span> Singulos autem illorum armavit, non clypei et
hastæ munitione, sed sermonibus optimis et exhortationibus, exposito
digno fide somnio, per quod universos lætificavit.

<span id="012">12</span> Erat autem hujuscemodi visus: Oniam, qui fuerat
summus sacerdos, virum bonum et benignum, verecundum visu, modestum
moribus, et eloquio decorum, et qui a puero in virtutibus exercitatus
sit, manus protendentem orare pro omni populo Judæorum.

<span id="013">13</span> Post hoc apparuisse et alium virum ætate et
gloria mirabilem, et magni decoris habitudine circa illum.

<span id="014">14</span> Respondentem vero Oniam dixisse: Hic est
fratrum amator, et populi Israël: hic est qui multum orat pro populo et
universa sancta civitate, Jeremias propheta Dei.

<span id="015">15</span> Extendisse autem Jeremiam dextram, et dedisse
Judæ gladium aureum, dicentem:

<span id="016">16</span> Accipe sanctum gladium munus a Deo, in quo
dejicies adversarios populi mei Israël.

<span id="017">17</span> Exhortati itaque Judæ sermonibus bonis valde,
de quibus extolli posset impetus, et animi juvenum confortari,
statuerunt dimicare et confligere fortiter: ut virtus de negotiis
judicaret, eo quod civitas sancta et templum periclitarentur.

<span id="018">18</span> Erat enim pro uxoribus et filiis, itemque pro
fratribus et cognatis, minor sollicitudo: maximus vero et primus pro
sanctitate timor erat templi.

<span id="019">19</span> Sed et eos qui in civitate erant, non minima
sollicitudo habebat pro his qui congressuri erant.

<span id="020">20</span> Et cum jam omnes sperarent judicium futurum,
hostesque adessent atque exercitus esset ordinatus, bestiæ equitesque
opportuno in loco compositi,

<span id="021">21</span> considerans Machabæus adventum multitudinis, et
apparatum varium armorum, et ferocitatem bestiarum, extendens manus in
cælum, prodigia facientem Dominum invocavit, qui non secundum armorum
potentiam, sed prout ipsi placet, dat dignis victoriam.

<span id="022">22</span> Dixit autem invocans hoc modo: Tu Domine, qui
misisti angelum tuum sub Ezechia rege Juda, et interfecisti de castris
Sennacherib centum octoginta quinque millia:

<span id="023">23</span> et nunc, dominator cælorum, mitte angelum tuum
bonum ante nos in timore et tremore magnitudinis brachii tui,

<span id="024">24</span> ut metuant qui cum blasphemia veniunt adversus
sanctum populum tuum. Et hic quidem ita peroravit.  

<span id="025">25</span> Nicanor autem et qui cum ipso erant, cum tubis
et canticis admovebant.

<span id="026">26</span> Judas vero et qui cum eo erant, invocato Deo,
per orationes congressi sunt:

<span id="027">27</span> manu quidem pugnantes, sed Dominum cordibus
orantes, prostraverunt non minus triginta quinque millia, præsentia Dei
magnifice delectati.

<span id="028">28</span> Cumque cessassent, et cum gaudio redirent,
cognoverunt Nicanorem ruisse cum armis suis.

<span id="029">29</span> Facto itaque clamore, et perturbatione
excitata, patria voce omnipotentem Dominum benedicebant.

<span id="030">30</span> Præcepit autem Judas, qui per omnia corpore et
animo mori pro civibus paratus erat, caput Nicanoris, et manum cum
humero abscissam, Jerosolymam perferri.

<span id="031">31</span> Quo cum pervenisset, convocatis contribulibus
et sacerdotibus ad altare, accersiit et eos qui in arce erant.

<span id="032">32</span> Et ostenso capite Nicanoris, et manu nefaria
quam extendens contra domum sanctam omnipotentis Dei magnifice gloriatus
est.

<span id="033">33</span> Linguam etiam impii Nicanoris præcisam jussit
particulatim avibus dari: manum autem dementis contra templum suspendi.

<span id="034">34</span> Omnes igitur cæli benedixerunt Dominum,
dicentes: Benedictus qui locum suum incontaminatum servavit.

<span id="035">35</span> Suspendit autem Nicanoris caput in summa arce,
ut evidens esset, et manifestum signum auxilii Dei.

<span id="036">36</span> Itaque omnes communi consilio decreverunt nullo
modo diem istum absque celebritate præterire:

<span id="037">37</span> habere autem celebritatem tertiadecima die
mensis Adar, quod dicitur voce syriaca, pridie Mardochæi diei.  

<span id="038">38</span> Igitur his erga Nicanorem gestis, et ex illis
temporibus ab Hebræis civitate possessa, ego quoque in his faciam finem
sermonis.

<span id="039">39</span> Et si quidem bene, et ut historiæ competit, hoc
et ipse velim: sin autem minus digne, concedendum est mihi.

<span id="040">40</span> Sicut enim vinum semper bibere, aut semper
aquam, contrarium est; alternis autem uti, delectabile: ita legentibus
si semper exactus sit sermo, non erit gratus. Hic ergo erit consummatus.

------------------------------------------------------------------------

[Next: Matthew Chapter 1](mat001)
