[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev027)  [KJV](../kjv/lev027)  [Sep](../sep/lev027.md) 
[Tan](../tan/lev027.md)   
  
[Leviticus Index](lev.md)  
  [Previous](lev026)  [Next](num001.md) 

------------------------------------------------------------------------

### Vulgate (Latin): Leviticus Chapter 27

<span id="001">1</span> Locutusque est Dominus ad Moysen, dicens:

<span id="002">2</span> Loquere filiis Israël, et dices ad eos: Homo qui
votum fecerit, et spoponderit Deo animam suam, sub æstimatione dabit
pretium.

<span id="003">3</span> Si fuerit masculus a vigesimo anno usque ad
sexagesimum annum, dabit quinquaginta siclos argenti ad mensuram
sanctuarii:

<span id="004">4</span> si mulier, triginta.

<span id="005">5</span> A quinto autem anno usque ad vigesimum, masculus
dabit viginti siclos: femina, decem.

<span id="006">6</span> Ab uno mense usque ad annum quintum, pro masculo
dabuntur quinque sicli: pro femina, tres.

<span id="007">7</span> Sexagenarius et ultra masculus dabit quindecim
siclos: femina, decem.

<span id="008">8</span> Si pauper fuerit, et æstimationem reddere non
valebit, stabit coram sacerdote: et quantum ille æstimaverit, et viderit
eum posse reddere, tantum dabit.  

<span id="009">9</span> Animal autem, quod immolari potest Domino, si
quis voverit, sanctum erit,

<span id="010">10</span> et mutari non poterit, id est, nec melius malo,
nec pejus bono: quod si mutaverit, et ipsum quod mutatum est, et illud
pro quo mutatum est, consecratum erit Domino.

<span id="011">11</span> Animal immundum, quod immolari Domino non
potest, si quis voverit, adducetur ante sacerdotem:

<span id="012">12</span> qui judicans utrum bonum an malum sit, statuet
pretium.

<span id="013">13</span> Quod si dare voluerit is qui offert, addet
supra æstimationem quintam partem.  

<span id="014">14</span> Homo si voverit domum suam, et sanctificaverit
Domino, considerabit eam sacerdos utrum bona an mala sit, et juxta
pretium, quod ab eo fuerit constitutum, venundabitur:

<span id="015">15</span> sin autem ille qui voverat, voluerit redimere
eam, dabit quintam partem æstimationis supra, et habebit domum.

<span id="016">16</span> Quod si agrum possessionis suæ voverit, et
consecraverit Domino, juxta mensuram sementis æstimabitur pretium: si
triginta modiis hordei seritur terra, quinquaginta siclis venundetur
argenti.

<span id="017">17</span> Si statim ab anno incipientis jubilæi voverit
agrum, quanto valere potest, tanto æstimabitur.

<span id="018">18</span> Sin autem post aliquantum temporis, supputabit
sacerdos pecuniam juxta annorum, qui reliqui sunt, numerum usque ad
jubilæum, et detrahetur ex pretio.

<span id="019">19</span> Quod si voluerit redimere agrum ille qui
voverat, addet quintam partem æstimatæ pecuniæ, et possidebit eum.

<span id="020">20</span> Sin autem noluerit redimere, sed alteri
cuilibet fuerit venundatus, ultra eum qui voverat redimere non poterit.

<span id="021">21</span> Quia cum jubilæi venerit dies, sanctificatus
erit Domino, et possessio consecrata ad jus pertinet sacerdotum.

<span id="022">22</span> Si ager emptus est, et non de possessione
majorum sanctificatus fuerit Domino,

<span id="023">23</span> supputabit sacerdos juxta annorum numerum usque
ad jubilæum, pretium: et dabit ille qui voverat eum, Domino.

<span id="024">24</span> In jubilæo autem revertetur ad priorem dominum,
qui vendiderat eum, et habuerat in sorte possessionis suæ.

<span id="025">25</span> Omnis æstimatio siclo sanctuarii ponderabitur.
Siclus viginti obolos habet.  

<span id="026">26</span> Primogenita, quæ ad Dominum pertinent, nemo
sanctificare poterit et vovere: sive bos, sive ovis fuerit, Domini sunt.

<span id="027">27</span> Quod si immundum est animal, redimet qui
obtulit, juxta æstimationem tuam, et addet quintam partem pretii: si
redimere noluerit, vendetur alteri quantocumque a te fuerit æstimatum.

<span id="028">28</span> Omne quod Domino consecratur, sive homo fuerit,
sive animal, sive ager, non vendetur, nec redimi poterit. Quidquid semel
fuerit consecratum, Sanctum sanctorum erit Domino:

<span id="029">29</span> et omnis consecratio, quæ offertur ab homine,
non redimetur, sed morte morietur.  

<span id="030">30</span> Omnes decimæ terræ, sive de frugibus, sive de
pomis arborum, Domini sunt, et illi sanctificantur.

<span id="031">31</span> Si quis autem voluerit redimere decimas suas,
addet quintam partem earum.

<span id="032">32</span> Omnium decimarum bovis et ovis et capræ, quæ
sub pastoris virga transeunt, quidquid decimum venerit, sanctificabitur
Domino.

<span id="033">33</span> Non eligetur nec bonum nec malum, nec altero
commutabitur, si quis mutaverit: et quod mutatum est, et pro quo mutatum
est, sanctificabitur Domino, et non redimetur.  

<span id="034">34</span> Hæc sunt præcepta, quæ mandavit Dominus Moysi
ad filios Israël in monte Sinai.

------------------------------------------------------------------------

[Next: Numbers Chapter 1](num001.md)
