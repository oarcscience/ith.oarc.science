[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen046)  [KJV](../kjv/gen046)  [Sep](../sep/gen046) 
[Tan](../tan/gen046)   
  
[Genesis Index](gen)  
  [Previous](gen045)  [Next](gen047) 

------------------------------------------------------------------------

### Vulgate (Latin): Genesis Chapter 46

<span id="001">1</span> Profectusque Israël cum omnibus quæ habebat,
venit ad Puteum juramenti: et mactatis ibi victimis Deo patris sui
Isaac,

<span id="002">2</span> audivit eum per visionem noctis vocantem se, et
dicentem sibi: Jacob, Jacob. Cui respondit: Ecce adsum.

<span id="003">3</span> Ait illi Deus: Ego sum fortissimus Deus patris
tui: noli timere, descende in Ægyptum, quia in gentem magnam faciam te
ibi.

<span id="004">4</span> Ego descendam tecum illuc, et ego inde adducam
te revertentem: Joseph quoque ponet manus suas super oculos tuos.

<span id="005">5</span> Surrexit autem Jacob a Puteo juramenti:
tuleruntque eum filii cum parvulis et uxoribus suis in plaustris quæ
miserat Pharao ad portandum senem,

<span id="006">6</span> et omnia quæ possederat in terra Chanaan:
venitque in Ægyptum cum omni semine suo,

<span id="007">7</span> filii ejus, et nepotes, filiæ, et cuncta simul
progenies.

<span id="008">8</span> Hæc sunt autem nomina filiorum Israël, qui
ingressi sunt in Ægyptum, ipse cum liberis suis. Primogenitus Ruben.

<span id="009">9</span> Filii Ruben: Henoch et Phallu et Hesron et
Charmi.

<span id="010">10</span> Filii Simeon: Jamuel et Jamin et Ahod, et
Jachin et Sohar, et Saul filius Chanaanitidis.

<span id="011">11</span> Filii Levi: Gerson et Caath et Merari.

<span id="012">12</span> Filii Juda: Her et Onan et Sela et Phares et
Zara; mortui sunt autem Her et Onan in terra Chanaan. Natique sunt filii
Phares: Hesron et Hamul.

<span id="013">13</span> Filii Issachar: Thola et Phua et Job et Semron.

<span id="014">14</span> Filii Zabulon: Sared et Elon et Jahelel.

<span id="015">15</span> Hi filii Liæ quos genuit in Mesopotamia Syriæ
cum Dina filia sua: omnes animæ filiorum ejus et filiarum, triginta
tres.

<span id="016">16</span> Filii Gad: Sephion et Haggi et Suni et Esebon
et Heri et Arodi et Areli.

<span id="017">17</span> Filii Aser: Jamne et Jesua et Jessui et Beria,
Sara quoque soror eorum. Filii Beria: Heber et Melchiel.

<span id="018">18</span> Hi filii Zelphæ, quam dedit Laban Liæ filiæ
suæ: et hos genuit Jacob sedecim animas.

<span id="019">19</span> Filii Rachel uxoris Jacob: Joseph et Benjamin.

<span id="020">20</span> Natique sunt Joseph filii in terra Ægypti, quos
genuit ei Aseneth filia Putiphare sacerdotis Heliopoleos: Manasses et
Ephraim.

<span id="021">21</span> Filii Benjamin: Bela et Bechor et Asbel et Gera
et Naaman et Echi et Ros et Mophim et Ophim et Ared.

<span id="022">22</span> Hi filii Rachel quos genuit Jacob: omnes animæ,
quatuordecim.

<span id="023">23</span> Filii Dan: Husim.

<span id="024">24</span> Filii Nephthali: Jasiel et Guni et Jeser et
Sallem.

<span id="025">25</span> Hi filii Balæ, quam dedit Laban Racheli filiæ
suæ: et hos genuit Jacob: omnes animæ, septem.

<span id="026">26</span> Cunctæ animæ, quæ ingressæ sunt cum Jacob in
Ægyptum, et egressæ sunt de femore illius, absque uxoribus filiorum
ejus, sexaginta sex.

<span id="027">27</span> Filii autem Joseph, qui nati sunt ei in terra
Ægypti, animæ duæ. Omnes animæ domus Jacob, quæ ingressæ sunt in
Ægyptum, fuere septuaginta.  

<span id="028">28</span> Misit autem Judam ante se ad Joseph, ut
nuntiaret ei, et occurreret in Gessen.

<span id="029">29</span> Quo cum pervenisset, juncto Joseph curro suo,
ascendit obviam patri suo ad eumdem locum: vidensque eum, irruit super
collum ejus, et inter amplexus flevit.

<span id="030">30</span> Dixitque pater ad Joseph: Jam lætus moriar,
quia vidi faciem tuam, et superstitem te relinquo.

<span id="031">31</span> At ille locutus est ad fratres suos, et ad
omnem domum patris sui: Ascendam, et nuntiabo Pharaoni, dicamque ei:
Fratres mei, et domus patris mei, qui erant in terra Chanaan, venerunt
ad me:

<span id="032">32</span> et sunt viri pastores ovium, curamque habent
alendorum gregum: pecora sua, et armenta, et omnia quæ habere potuerunt,
adduxerunt secum.

<span id="033">33</span> Cumque vocaverit vos, et dixerit: Quod est opus
vestrum?

<span id="034">34</span> respondebitis: Viri pastores sumus servi tui,
ab infantia nostra usque in præsens, et nos et patres nostri. Hæc autem
dicetis, ut habitare possitis in terra Gessen: quia detestantur Ægyptii
omnes pastores ovium.

------------------------------------------------------------------------

[Next: Genesis Chapter 47](gen047)
