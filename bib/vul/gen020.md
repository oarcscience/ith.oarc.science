[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen020)  [KJV](../kjv/gen020)  [Sep](../sep/gen020) 
[Tan](../tan/gen020)   
  
[Genesis Index](gen)  
  [Previous](gen019)  [Next](gen021) 

------------------------------------------------------------------------

### Vulgate (Latin): Genesis Chapter 20

<span id="001">1</span> Profectus inde Abraham in terram australem,
habitavit inter Cades et Sur: et peregrinatus est in Geraris.

<span id="002">2</span> Dixitque de Sara uxore suo: Soror mea est. Misit
ergo Abimelech rex Geraræ, et tulit eam.

<span id="003">3</span> Venit autem Deus ad Abimelech per somnium nocte,
et ait illi: En morieris propter mulierem quam tulisti: habet enim
virum.

<span id="004">4</span> Abimelech vero non tetigerat eam, et ait:
Domine, num gentem ignorantem et justam interficies?

<span id="005">5</span> nonne ipse dixit mihi: Soror mea est: et ipsa
ait: Frater meus est? In simplicitate cordis mei, et munditia manuum
mearum feci hoc.

<span id="006">6</span> Dixitque ad eum Deus: Et ego scio quod simplici
corde feceris: et ideo custodivi te ne peccares in me, et non dimisi ut
tangeres eam.

<span id="007">7</span> Nunc ergo redde viro suo uxorem, quia propheta
est: et orabit pro te, et vives: si autem nolueris reddere, scito quod
morte morieris tu, et omnia quæ tua sunt.

<span id="008">8</span> Statimque de nocte consurgens Abimelech, vocavit
omnes servos suos: et locutus est universa verba hæc in auribus eorum,
timueruntque omnes viri valde.

<span id="009">9</span> Vocavit autem Abimelech etiam Abraham, et dixit
ei: Quid fecisti nobis? quid peccavimus in te, quia induxisti super me
et super regnum meum peccatum grande? quæ non debuisti facere, fecisti
nobis.

<span id="010">10</span> Rursumque expostulans, ait: Quid vidisti, ut
hoc faceres?

<span id="011">11</span> Respondit Abraham: Cogitavi mecum, dicens:
Forsitan non est timor Dei in loco isto: et interficient me propter
uxorem meam:

<span id="012">12</span> alias autem et vere soror mea est, filia patris
mei, et non filia matris meæ, et duxi eam in uxorem.

<span id="013">13</span> Postquam autem eduxit me Deus de domo patris
mei, dixi ad eam: Hanc misericordiam facies mecum: in omni loco, ad quem
ingrediemur, dices quod frater tuus sim.

<span id="014">14</span> Tulit igitur Abimelech oves et boves, et servos
et ancillas, et dedit Abraham: reddiditque illi Saram uxorem suam,

<span id="015">15</span> et ait: Terra coram vobis est, ubicumque tibi
placuerit habita.

<span id="016">16</span> Saræ autem dixit: Ecce mille argenteos dedi
fratri tuo, hoc erit tibi in velamen oculorum ad omnes qui tecum sunt,
et quocumque perrexeris: mementoque te deprehensam.

<span id="017">17</span> Orante autem Abraham, sanavit Deus Abimelech et
uxorem, ancillasque ejus, et pepererunt:

<span id="018">18</span> concluserat enim Dominus omnem vulvam domus
Abimelech propter Saram uxorem Abrahæ.

------------------------------------------------------------------------

[Next: Genesis Chapter 21](gen021)
