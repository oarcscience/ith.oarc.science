[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job042)  [KJV](../kjv/job042)  [Sep](../sep/job042) 
[Tan](../tan/job042)   
  
[Job Index](job)  
  [Previous](job041)  [Next](psa001) 

------------------------------------------------------------------------

### Vulgate (Latin): Job Chapter 42

<span id="001">1</span> Respondens autem Job Domino, dixit:

<span id="002">2</span> \[Scio quia omnia potes,  
et nulla te latet cogitatio.  

<span id="003">3</span> Quis est iste qui celat consilium absque
scientia?  
ideo insipienter locutus sum,  
et quæ ultra modum excederent scientiam meam.  

<span id="004">4</span> Audi, et ego loquar:  
interrogabo te, et responde mihi.  

<span id="005">5</span> Auditu auris audivi te:  
nunc autem oculus meus videt te.  

<span id="006">6</span> Idcirco ipse me reprehendo,  
et ago pœnitentiam in favilla et cinere.\]  

<span id="007">7</span> Postquam autem locutus est Dominus verba hæc ad
Job, dixit ad Eliphaz Themanitem: Iratus est furor meus in te, et in
duos amicos tuos, quoniam non estis locuti coram me rectum, sicut servus
meus Job.

<span id="008">8</span> Sumite ergo vobis septem tauros et septem
arietes, et ite ad servum meum Job, et offerte holocaustum pro vobis:
Job autem servus meus orabit pro vobis. Faciem ejus suscipiam, ut non
vobis imputetur stultitia: neque enim locuti estis ad me recta, sicut
servus meus Job.

<span id="009">9</span> Abierunt ergo Eliphaz Themanites, et Baldad
Suhites, et Sophar Naamathites, et fecerunt sicut locutus fuerat Dominus
ad eos: et suscepit Dominus faciem Job.

<span id="010">10</span> Dominus quoque conversus est ad pœnitentiam
Job, cum oraret ille pro amicis suis: et addidit Dominus omnia quæcumque
fuerant Job, duplicia.

<span id="011">11</span> Venerunt autem ad eum omnes fratres sui, et
universæ sorores suæ, et cuncti qui noverant eum prius, et comederunt
cum eo panem in domo ejus: et moverunt super eum caput, et consolati
sunt eum super omni malo quod intulerat Dominus super eum: et dederunt
ei unusquisque ovem unam, et inaurem auream unam.

<span id="012">12</span> Dominus autem benedixit novissimis Job magis
quam principio ejus: et facta sunt ei quatuordecim millia ovium, et sex
millia camelorum, et mille juga boum, et mille asinæ.

<span id="013">13</span> Et fuerunt ei septem filii, et tres filiæ.

<span id="014">14</span> Et vocavit nomen unius Diem, et nomen secundæ
Cassiam, et nomen tertiæ Cornustibii.

<span id="015">15</span> Non sunt autem inventæ mulieres speciosæ sicut
filiæ Job in universa terra: deditque eis pater suus hæreditatem inter
fratres earum.

<span id="016">16</span> Vixit autem Job post hæc centum quadraginta
annis, et vidit filios suos, et filios filiorum suorum usque ad quartam
generationem: et mortuus est senex, et plenus dierum.

------------------------------------------------------------------------

[Next: Psalms Chapter 1](psa001)
