[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1014)  [GNT](../gnt/co1014.md) 
[KJV](../kjv/co1014.md)   
  
[1 Corinthians Index](co1.md)  
  [Previous](co1013)  [Next](co1015.md) 

------------------------------------------------------------------------

### Vulgate (Latin): 1 Corinthians Chapter 14

<span id="001">1</span> Sectamini caritatem, æmulamini spiritualia:
magis autem ut prophetetis.

<span id="002">2</span> Qui enim loquitur lingua, non hominibus
loquitur, sed Deo: nemo enim audit. Spiritu autem loquitur mysteria.

<span id="003">3</span> Nam qui prophetat, hominibus loquitur ad
ædificationem, et exhortationem, et consolationem.

<span id="004">4</span> Qui loquitur lingua, semetipsum ædificat: qui
autem prophetat, ecclesiam Dei ædificat.

<span id="005">5</span> Volo autem omnes vos loqui linguis: magis autem
prophetare. Nam major est qui prophetat, quam qui loquitur linguis; nisi
forte interpretetur ut ecclesia ædificationem accipiat.

<span id="006">6</span> Nunc autem, fratres, si venero ad vos linguis
loquens: quid vobis prodero, nisi vobis loquar aut in revelatione, aut
in scientia, aut in prophetia, aut in doctrina?

<span id="007">7</span> Tamen quæ sine anima sunt vocem dantia, sive
tibia, sive cithara; nisi distinctionem sonituum dederint, quomodo
scietur id quod canitur, aut quod citharizatur?

<span id="008">8</span> Etenim si incertam vocem det tuba, quis parabit
se ad bellum?

<span id="009">9</span> Ita et vos per linguam nisi manifestum sermonem
dederitis: quomodo scietur id quod dicitur? eritis enim in aëra
loquentes.

<span id="010">10</span> Tam multa, ut puta genera linguarum sunt in hoc
mundo: et nihil sine voce est.

<span id="011">11</span> Si ergo nesciero virtutem vocis, ero ei, cui
loquor, barbarus: et qui loquitur, mihi barbarus.

<span id="012">12</span> Sic et vos, quoniam æmulatores estis spirituum,
ad ædificationem ecclesiæ quærite ut abundetis.

<span id="013">13</span> Et ideo qui loquitur lingua, oret ut
interpretetur.

<span id="014">14</span> Nam si orem lingua, spiritus meus orat, mens
autem mea sine fructu est.

<span id="015">15</span> Quid ergo est? Orabo spiritu, orabo et mente:
psallam spiritu, psallam et mente.

<span id="016">16</span> Ceterum si benedixeris spiritu, qui supplet
locum idiotæ, quomodo dicet: Amen, super tuam benedictionem? quoniam
quid dicas, nescit.

<span id="017">17</span> Nam tu quidem bene gratias agis, sed alter non
ædificatur.

<span id="018">18</span> Gratias ago Deo meo, quod omnium vestrum lingua
loquor.

<span id="019">19</span> Sed in ecclesia volo quinque verba sensu meo
loqui, ut et alios instruam: quam decem millia verborum in lingua.

<span id="020">20</span> Fratres, nolite pueri effici sensibus, sed
malitia parvuli estote: sensibus autem perfecti estote.

<span id="021">21</span> In lege scriptum est: Quoniam in aliis linguis
et labiis aliis loquar populo huic: et nec sic exaudient me, dicit
Dominus.

<span id="022">22</span> Itaque linguæ in signum sunt non fidelibus, sed
infidelibus: prophetiæ autem non infidelibus, sed fidelibus.

<span id="023">23</span> Si ergo conveniat universa ecclesia in unum, et
omnes linguis loquantur, intrent autem idiotæ, aut infideles: nonne
dicent quod insanitis?

<span id="024">24</span> Si autem omnes prophetent, intret autem quis
infidelis, vel idiota, convincitur ab omnibus, dijudicatur ab omnibus:

<span id="025">25</span> occulta cordis ejus manifesta fiunt: et ita
cadens in faciem adorabit Deum, pronuntians quod vere Deus in vobis
sit.  

<span id="026">26</span> Quid ergo est, fratres? Cum convenitis,
unusquisque vestrum psalmum habet, doctrinam habet, apocalypsim habet,
linguam habet, interpretationem habet: omnia ad ædificationem fiant.

<span id="027">27</span> Sive lingua quis loquitur, secundum duos, aut
ut multum tres, et per partes, et unus interpretatur.

<span id="028">28</span> Si autem non fuerit interpres, taceat in
ecclesia: sibi autem loquatur, et Deo.

<span id="029">29</span> Prophetæ autem duo, aut tres dicant, et ceteri
dijudicent.

<span id="030">30</span> Quod si alii revelatum fuerit sedenti, prior
taceat.

<span id="031">31</span> Potestis enim omnes per singulos prophetare: ut
omnes discant, et omnes exhortentur:

<span id="032">32</span> et spiritus prophetarum prophetis subjecti
sunt.

<span id="033">33</span> Non enim est dissensionis Deus, sed pacis:
sicut et in omnibus ecclesiis sanctorum doceo.

<span id="034">34</span> Mulieres in ecclesiis taceant, non enim
permittitur eis loqui, sed subditas esse, sicut et lex dicit.

<span id="035">35</span> Si quid autem volunt discere, domi viros suos
interrogent. Turpe est enim mulieri loqui in ecclesia.

<span id="036">36</span> An a vobis verbum Dei processit? aut in vos
solos pervenit?

<span id="037">37</span> Si quis videtur propheta esse, aut spiritualis,
cognoscat quæ scribo vobis, quia Domini sunt mandata.

<span id="038">38</span> Si quis autem ignorat, ignorabitur.

<span id="039">39</span> Itaque fratres æmulamini prophetare: et loqui
linguis nolite prohibere.

<span id="040">40</span> Omnia autem honeste, et secundum ordinem fiant.

------------------------------------------------------------------------

[Next: 1 Corinthians Chapter 15](co1015.md)
