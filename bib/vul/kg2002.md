[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2002)  [KJV](../kjv/kg2002)  [Sep](../sep/kg2002) 
[Tan](../tan/kg2002)   
  
[2 Kings Index](kg2)  
  [Previous](kg2001)  [Next](kg2003) 

------------------------------------------------------------------------

### Vulgate (Latin): 2 Kings Chapter 2

<span id="001">1</span> Factum est autem cum levare vellet Dominus Eliam
per turbinem in cælum, ibant Elias et Eliseus de Galgalis.

<span id="002">2</span> Dixitque Elias ad Eliseum: Sede hic, quia
Dominus misit me usque in Bethel. Cui ait Eliseus: Vivit Dominus, et
vivit anima tua, quia non derelinquam te. Cumque descendissent Bethel,

<span id="003">3</span> egressi sunt filii prophetarum qui erant in
Bethel, ad Eliseum, et dixerunt ei: Numquid nosti quia hodie Dominus
tollet dominum tuum a te? Qui respondit: Et ego novi: silete.

<span id="004">4</span> Dixit autem Elias ad Eliseum: Sede hic, quia
Dominus misit me in Jericho. Et ille ait: Vivit Dominus, et vivit anima
tua, quia non derelinquam te. Cumque venissent Jericho,

<span id="005">5</span> accesserunt filii prophetarum qui erant in
Jericho, ad Eliseum, et dixerunt ei: Numquid nosti quia Dominus hodie
tollet dominum tuum a te? Et ait: Ego novi: silete.

<span id="006">6</span> Dixit autem ei Elias: Sede hic, quia Dominus
misit me usque ad Jordanem. Qui ait: Vivit Dominus, et vivit anima tua,
quia non derelinquam te. Ierunt igitur ambo pariter,

<span id="007">7</span> et quinquaginta viri de filiis prophetarum
secuti sunt eos, qui et steterunt e contra, longe: illi autem ambo
stabant super Jordanem.

<span id="008">8</span> Tulitque Elias pallium suum, et involvit illud,
et percussit aquas: quæ divisæ sunt in utramque partem, et transierunt
ambo per siccum.

<span id="009">9</span> Cumque transissent, Elias dixit ad Eliseum:
Postula quod vis ut faciam tibi, antequam tollar a te. Dixitque Eliseus:
Obsecro ut fiat in me duplex spiritus tuus.

<span id="010">10</span> Qui respondit: Rem difficilem postulasti:
attamen si videris me quando tollar a te, erit tibi quod petisti: si
autem non videris, non erit.  

<span id="011">11</span> Cumque pergerent, et incedentes
sermocinarentur, ecce currus igneus, et equi ignei diviserunt utrumque:
et ascendit Elias per turbinem in cælum.

<span id="012">12</span> Eliseus autem videbat, et clamabat: Pater mi,
pater mi, currus Israël, et auriga ejus. Et non vidit eum amplius:
apprehenditque vestimenta sua, et scidit illa in duas partes.

<span id="013">13</span> Et levavit pallium Eliæ, quod ceciderat ei:
reversusque stetit super ripam Jordanis,

<span id="014">14</span> et pallio Eliæ, quod ceciderat ei, percussit
aquas, et non sunt divisæ: et dixit: Ubi est Deus Eliæ etiam nunc?
Percussitque aquas, et divisæ sunt huc atque illuc, et transiit Eliseus.

<span id="015">15</span> Videntes autem filii prophetarum qui erant in
Jericho e contra, dixerunt: Requievit spiritus Eliæ super Eliseum. Et
venientes in occursum ejus, adoraverunt eum proni in terram,

<span id="016">16</span> dixeruntque illi: Ecce cum servis tuis sunt
quinquaginta viri fortes qui possunt ire, et quærere dominum tuum, ne
forte tulerit eum spiritus Domini, et projecerit eum in unum montium,
aut in unam vallium. Qui ait: Nolite mittere.

<span id="017">17</span> Coëgeruntque eum donec acquiesceret, et
diceret: Mittite. Et miserunt quinquaginta viros: qui cum quæsissent
tribus diebus, non invenerunt.

<span id="018">18</span> Et reversi sunt ad eum: at ille habitabat in
Jericho, et dixit eis: Numquid non dixi vobis: Nolite mittere?

<span id="019">19</span> Dixerunt quoque viri civitatis ad Eliseum: Ecce
habitatio civitatis hujus optima est, sicut tu ipse, domine, perspicis:
sed aquæ pessimæ sunt, et terra sterilis.

<span id="020">20</span> At ille ait: Afferte mihi vas novum, et mittite
in illud sal. Quod cum attulissent,

<span id="021">21</span> egressus ad fontem aquarum misit in illum sal,
et ait: Hæc dicit Dominus: Sanavi aquas has, et non erit ultra in eis
mors, neque sterilitas.

<span id="022">22</span> Sanatæ sunt ergo aquæ usque in diem hanc, juxta
verbum Elisei quod locutus est.

<span id="023">23</span> Ascendit autem inde in Bethel: cumque
ascenderet per viam, pueri parvi egressi sunt de civitate, et illudebant
ei, dicentes: Ascende calve, ascende calve.

<span id="024">24</span> Qui cum respexisset, vidit eos, et maledixit
eis in nomine Domini: egressique sunt duo ursi de saltu, et laceraverunt
ex eis quadraginta duos pueros.

<span id="025">25</span> Abiit autem inde in montem Carmeli, et inde
reversus est in Samariam.

------------------------------------------------------------------------

[Next: 2 Kings Chapter 3](kg2003)
