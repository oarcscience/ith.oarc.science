[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg018)  [KJV](../kjv/jdg018.md) 
[Sep:JdB](../sep/jdb018)  [Sep:JdA](../sep/jda018.md) 
[Tan](../tan/jdg018.md)   
  
[Judges Index](jdg.md)  
  [Previous](jdg017)  [Next](jdg019.md) 

------------------------------------------------------------------------

### Vulgate (Latin): Judges Chapter 18

<span id="001">1</span> In diebus illis non erat rex in Israël, et
tribus Dan quærebat possessionem sibi, ut habitaret in ea: usque ad
illum enim diem inter ceteras tribus sortem non acceperat.

<span id="002">2</span> Miserunt ergo filii Dan stirpis et familiæ suæ
quinque viros fortissimos de Saraa et Esthaol, ut explorarent terram, et
diligenter inspicerent: dixeruntque eis: Ite, et considerate terram. Qui
cum pergentes venissent in montem Ephraim, et intrassent domum Michæ,
requieverunt ibi:

<span id="003">3</span> et agnoscentes vocem adolescentis Levitæ,
utentesque illius diversorio, dixerunt ad eum: Quis te huc adducit? quid
hic agis? quam ob causam huc venire voluisti?

<span id="004">4</span> Qui respondit eis: Hæc et hæc præstitit mihi
Michas, et me mercede conduxit, ut sim ei sacerdos.

<span id="005">5</span> Rogaverunt autem eum ut consuleret Dominum ut
scire possent an prospero itinere pergerent, et res haberet effectum.

<span id="006">6</span> Qui respondit eis: Ite in pace: Dominus respicit
viam vestram, et iter quo pergitis.

<span id="007">7</span> Euntes igitur quinque viri venerunt Lais:
videruntque populum habitantem in ea absque ullo timore, juxta
consuetudinem Sidoniorum, securum et quietum, nullo ei penitus
resistente, magnarumque opum, et procul a Sidone atque a cunctis
hominibus separatum.  

<span id="008">8</span> Reversique ad fratres suos in Saraa et Esthaol,
et quid egissent sciscitantibus responderunt:

<span id="009">9</span> Surgite, ascendamus ad eos: vidimus enim terram
valde opulentam et uberem. Nolite negligere, nolite cessare: eamus, et
possideamus eam: nullus erit labor.

<span id="010">10</span> Intrabimus ad securos, in regionem latissimam,
tradetque nobis Dominus locum, in quo nullius rei est penuria eorum quæ
gignuntur in terra.

<span id="011">11</span> Profecti igitur sunt de cognatione Dan, id est,
de Saraa et Esthaol, sexcenti viri accincti armis bellicis,

<span id="012">12</span> ascendentesque manserunt in Cariathiarim Judæ:
qui locus ex eo tempore Castrorum Dan nomen accepit, et est post tergum
Cariathiarim.

<span id="013">13</span> Inde transierunt in montem Ephraim. Cumque
venissent ad domum Michæ,

<span id="014">14</span> dixerunt quinque viri, qui prius missi fuerant
ad considerandam terram Lais, ceteris fratribus suis: Nostis quod in
domibus istis sit ephod, et theraphim, et sculptile, atque conflatile:
videte quid vobis placeat.  

<span id="015">15</span> Et cum paululum declinassent, ingressi sunt
domum adolescentis Levitæ, qui erat in domo Michæ: salutaveruntque eum
verbis pacificis.

<span id="016">16</span> Sexcenti autem viri ita ut erant armati,
stabant ante ostium.

<span id="017">17</span> At illi, qui ingressi fuerant domum juvenis,
sculptile, et ephod, et theraphim, atque conflatile tollere nitebantur,
et sacerdos stabat ante ostium, sexcentis viris fortissimis haud procul
expectantibus.

<span id="018">18</span> Tulerunt igitur qui intraverant sculptile,
ephod, et idola, atque conflatile. Quibus dixit sacerdos: Quid facitis?

<span id="019">19</span> Cui responderunt: Tace et pone digitum super os
tuum: venique nobiscum, ut habeamus te patrem, ac sacerdotem. Quid tibi
melius est, ut sis sacerdos in domo unius viri, an in una tribu et
familia in Israël?

<span id="020">20</span> Quod cum audisset, acquievit sermonibus eorum,
et tulit ephod, et idola, ac sculptile, et profectus est cum eis.

<span id="021">21</span> Qui cum pergerent, et ante se ire fecissent
parvulos ac jumenta, et omne quod erat pretiosum,

<span id="022">22</span> et jam a domo Michæ essent procul, viri qui
habitabant in ædibus Michæ conclamantes secuti sunt,

<span id="023">23</span> et post tergum clamare cœperunt. Qui cum
respexissent, dixerunt ad Micham: Quid tibi vis? cur clamas?

<span id="024">24</span> Qui respondit: Deos meos, quos mihi feci,
tulistis, et sacerdotem, et omnia quæ habeo, et dicitis: Quid tibi est?

<span id="025">25</span> Dixeruntque ei filii Dan: Cave ne ultra
loquaris ad nos, et veniant ad te viri animo concitati, et ipse cum omni
domo tua pereas.

<span id="026">26</span> Et sic cœpto itinere perrexerunt. Videns autem
Michas quod fortiores se essent, reversus est in domum suam.  

<span id="027">27</span> Sexcenti autem viri tulerunt sacerdotem, et quæ
supra diximus: veneruntque in Lais ad populum quiescentem atque securum,
et percusserunt eos in ore gladii: urbemque incendio tradiderunt,

<span id="028">28</span> nullo penitus ferente præsidium, eo quod procul
habitarent a Sidone, et cum nullo hominum haberent quidquam societatis
ac negotii. Erat autem civitas sita in regione Rohob: quam rursum
exstruentes habitaverunt in ea,

<span id="029">29</span> vocato nomine civitatis Dan, juxta vocabulum
patris sui, quem genuerat Israël, quæ prius Lais dicebatur.

<span id="030">30</span> Posueruntque sibi sculptile, et Jonathan filium
Gersam filii Moysi ac filios ejus sacerdotes in tribu Dan, usque ad diem
captivitatis suæ.

<span id="031">31</span> Mansitque apud eos idolum Michæ omni tempore
quo fuit domus Dei in Silo. In diebus illis non erat rex in Israël.

------------------------------------------------------------------------

[Next: Judges Chapter 19](jdg019.md)
