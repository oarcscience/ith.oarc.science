[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/th2002)  [GNT](../gnt/th2002.md) 
[KJV](../kjv/th2002.md)   
  
[2 Thessalonians Index](th2.md)  
  [Previous](th2001)  [Next](th2003.md) 

------------------------------------------------------------------------

### Vulgate (Latin): 2 Thessalonians Chapter 2

<span id="001">1</span> Rogamus autem vos, fratres, per adventum Domini
nostri Jesu Christi, et nostræ congregationis in ipsum:

<span id="002">2</span> ut non cito moveamini a vestro sensu, neque
terreamini, neque per spiritum, neque per sermonem, neque per epistolam
tamquam per nos missam, quasi instet dies Domini.

<span id="003">3</span> Ne quis vos seducat ullo modo: quoniam nisi
venerit discessio primum, et revelatus fuerit homo peccati filius
perditionis,

<span id="004">4</span> qui adversatur, et extollitur supra omne, quod
dicitur Deus, aut quod colitur, ita ut in templo Dei sedeat ostendens se
tamquam sit Deus.

<span id="005">5</span> Non retinetis quod cum adhuc essem apud vos, hæc
dicebam vobis?

<span id="006">6</span> et nunc quid detineat scitis, ut reveletur in
suo tempore.

<span id="007">7</span> Nam mysterium jam operatur iniquitatis: tantum
ut qui tenet nunc, teneat, donec de medio fiat.

<span id="008">8</span> Et tunc revelabitur ille iniquus, quem Dominus
Jesus interficiet spiritu oris sui, et destruet illustratione adventus
sui eum:

<span id="009">9</span> cujus est adventus secundum operationem Satanæ
in omni virtute, et signis, et prodigiis mendacibus,

<span id="010">10</span> et in omni seductione iniquitatis iis qui
pereunt: eo quod caritatem veritatis non receperunt ut salvi fierent.

<span id="011">11</span> Ideo mittet illis Deus operationem erroris ut
credant mendacio,

<span id="012">12</span> ut judicentur omnes qui non crediderunt
veritati, sed consenserunt iniquitati.  

<span id="013">13</span> Nos autem debemus gratias agere Deo semper pro
vobis, fratres dilecti a Deo, quod elegerit vos Deus primitias in
salutem in sanctificatione spiritus, et in fide veritatis:

<span id="014">14</span> in qua et vocavit vos per Evangelium nostrum in
acquisitionem gloriæ Domini nostri Jesu Christi.

<span id="015">15</span> Itaque fratres, state: et tenete traditiones,
quas didicistis, sive per sermonem, sive per epistolam nostram.

<span id="016">16</span> Ipse autem Dominus noster Jesus Christus, et
Deus et Pater noster, qui dilexit nos, et dedit consolationem æternam,
et spem bonam in gratia,

<span id="017">17</span> exhortetur corda vestra, et confirmet in omni
opere et sermone bono.

------------------------------------------------------------------------

[Next: 2 Thessalonians Chapter 3](th2003.md)
