[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir036)  [Apo](../apo/sir036) 
[Sep](../sep/sir036)   
  
[Sirach Index](sir)  
  [Previous](sir035)  [Next](sir037) 

------------------------------------------------------------------------

### Vulgate (Latin): Sirach Chapter 36

<span id="001">1</span> \[Miserere nostri, Deus omnium, et respice
nos,  
et ostende nobis lucem miserationum tuarum:  

<span id="002">2</span> et immitte timorem tuum super gentes quæ non
exquisierunt te,  
ut cognoscant quia non est deus nisi tu,  
et enarrent magnalia tua.  

<span id="003">3</span> Alleva manum tuam super gentes alienas,  
ut videant potentiam tuam.  

<span id="004">4</span> Sicut enim in conspectu eorum sanctificatus es
in nobis,  
sic in conspectu nostro magnificaberis in eis:  

<span id="005">5</span> ut cognoscant te, sicut et nos cognovimus  
quoniam non est deus præter te, Domine.  

<span id="006">6</span> Innova signa, et immuta mirabilia.  

<span id="007">7</span> Glorifica manum et brachium dextrum.  

<span id="008">8</span> Excita furorem, et effunde iram.  

<span id="009">9</span> Tolle adversarium, et afflige inimicum.  

<span id="010">10</span> Festina tempus, et memento finis,  
ut enarrent mirabilia tua.  

<span id="011">11</span> In ira flammæ devoretur qui salvatur:  
et qui pessimant plebem tuam inveniant perditionem.  

<span id="012">12</span> Contere caput principum inimicorum,  
dicentium: Non est alius præter nos.  

<span id="013">13</span> Congrega omnes tribus Jacob,  
ut cognoscant quia non est deus nisi tu,  
et enarrent magnalia tua,  
et hæreditabis eos sicut ab initio.  

<span id="014">14</span> Miserere plebi tuæ, super quam invocatum est
nomen tuum,  
et Israël quem coæquasti primogenito tuo.  

<span id="015">15</span> Miserere civitati sanctificationis tuæ,  
Jerusalem, civitati requiei tuæ.  

<span id="016">16</span> Reple Sion inenarrabilibus verbis tuis,  
et gloria tua populum tuum.  

<span id="017">17</span> Da testimonium his qui ab initio creaturæ tuæ
sunt,  
et suscita prædicationes quas locuti sunt in nomine tuo prophetæ
priores.  

<span id="018">18</span> Da mercedem sustinentibus te,  
ut prophetæ tui fideles inveniantur:  
et exaudi orationes servorum tuorum,  

<span id="019">19</span> secundum benedictionem Aaron de populo tuo:  
et dirige nos in viam justitiæ,  
et sciant omnes qui habitant terram  
quia tu es Deus conspector sæculorum.\]  

<span id="020">20</span> \[Omnem escam manducabit venter:  
et est cibus cibo melior.  

<span id="021">21</span> Fauces contingunt cibum feræ,  
et cor sensatum verba mendacia.  

<span id="022">22</span> Cor pravum dabit tristitiam,  
et homo peritus resistet illi.  

<span id="023">23</span> Omnem masculum excipiet mulier:  
et est filia melior filia.  

<span id="024">24</span> Species mulieris exhilarat faciem viri sui,  
et super omnem concupiscentiam hominis superducit desiderium.  

<span id="025">25</span> Si est lingua curationis,  
est et mitigationis et misericordiæ:  
non est vir illius secundum filios hominum.  

<span id="026">26</span> Qui possidet mulierem bonam inchoat
possessionem:  
adjutorium secundum illum est, et columna ut requies.  

<span id="027">27</span> Ubi non est sepes, diripietur possessio:  
et ubi non est mulier, ingemiscit egens.  

<span id="028">28</span> Quis credit ei qui non habet nidum,  
et deflectens ubicumque obscuraverit,  
quasi succinctus latro exiliens de civitate in civitatem?\]

------------------------------------------------------------------------

[Next: Sirach Chapter 37](sir037)
