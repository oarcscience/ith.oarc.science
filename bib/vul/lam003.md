[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lam003)  [KJV](../kjv/lam003)  [Sep](../sep/lam003.md) 
[Tan](../tan/lam003.md)   
  
[Lamentations Index](lam.md)  
  [Previous](lam002)  [Next](lam004.md) 

------------------------------------------------------------------------

### Vulgate (Latin): Lamentations Chapter 3

<span id="001">1</span> \[Ego vir videns paupertatem meam  
in virga indignationis ejus.  

<span id="002">2</span> Me minavit, et adduxit in tenebras,  
et non in lucem.  

<span id="003">3</span> Tantum in me vertit et convertit  
manum suam tota die.  

<span id="004">4</span> Vetustam fecit pellem meam et carnem meam;  
contrivit ossa mea.  

<span id="005">5</span> Ædificavit in gyro meo, et circumdedit me  
felle et labore.  

<span id="006">6</span> In tenebrosis collocavit me,  
quasi mortuos sempiternos.  

<span id="007">7</span> Circumædificavit adversum me, ut non egrediar;  
aggravavit compedem meum.  

<span id="008">8</span> Sed et cum clamavero, et rogavero,  
exclusit orationem meam.  

<span id="009">9</span> Conclusit vias meas lapidibus quadris;  
semitas meas subvertit.  

<span id="010">10</span> Ursus insidians factus est mihi,  
leo in absconditis.  

<span id="011">11</span> Semitas meas subvertit, et confregit me;  
posuit me desolatam.  

<span id="012">12</span> Tetendit arcum suum, et posuit me  
quasi signum ad sagittam.  

<span id="013">13</span> Misit in renibus meis  
filias pharetræ suæ.  

<span id="014">14</span> Factus sum in derisum omni populo meo,  
canticum eorum tota die.  

<span id="015">15</span> Replevit me amaritudinibus;  
inebriavit me absinthio.  

<span id="016">16</span> Et fregit ad numerum dentes meos;  
cibavit me cinere.  

<span id="017">17</span> Et repulsa est a pace anima mea;  
oblitus sum bonorum.  

<span id="018">18</span> Et dixi: Periit finis meus,  
et spes mea a Domino.  

<span id="019">19</span> Recordare paupertatis, et transgressionis
meæ,  
absinthii et fellis.  

<span id="020">20</span> Memoria memor ero, et tabescet  
in me anima mea.  

<span id="021">21</span> Hæc recolens in corde meo,  
ideo sperabo.  

<span id="022">22</span> Misericordiæ Domini, quia non sumus
consumpti;  
quia non defecerunt miserationes ejus.  

<span id="023">23</span> Novi diluculo,  
multa est fides tua.  

<span id="024">24</span> Pars mea Dominus, dixit anima mea;  
propterea exspectabo eum.  

<span id="025">25</span> Bonus est Dominus sperantibus in eum,  
animæ quærenti illum.  

<span id="026">26</span> Bonum est præstolari cum silentio  
salutare Dei.  

<span id="027">27</span> Bonum est viro cum portaverit jugum  
ab adolescentia sua.  

<span id="028">28</span> Sedebit solitarius, et tacebit,  
quia levavit super se.  

<span id="029">29</span> Ponet in pulvere os suum,  
si forte sit spes.  

<span id="030">30</span> Dabit percutienti se maxillam:  
saturabitur opprobriis.  

<span id="031">31</span> Quia non repellet  
in sempiternum Dominus.  

<span id="032">32</span> Quia si abjecit, et miserebitur,  
secundum multitudinem misericordiarum suarum.  

<span id="033">33</span> Non enim humiliavit ex corde suo  
et abjecit filios hominum.  

<span id="034">34</span> Ut conteret sub pedibus suis  
omnes vinctos terræ.  

<span id="035">35</span> Ut declinaret judicium viri  
in conspectu vultus Altissimi.  

<span id="036">36</span> Ut perverteret hominem in judicio suo;  
Dominus ignoravit.  

<span id="037">37</span> Quis est iste qui dixit ut fieret,  
Domino non jubente?  

<span id="038">38</span> Ex ore Altissimi non egredientur  
nec mala nec bona?  

<span id="039">39</span> Quid murmuravit homo vivens,  
vir pro peccatis suis?  

<span id="040">40</span> Scrutemur vias nostras, et quæramus,  
et revertamur ad Dominum.  

<span id="041">41</span> Levemus corda nostra cum manibus  
ad Dominum in cælos.  

<span id="042">42</span> Nos inique egimus, et ad iracundiam
provocavimus;  
idcirco tu inexorabilis es.  

<span id="043">43</span> Operuisti in furore, et percussisti nos;  
occidisti, nec pepercisti.  

<span id="044">44</span> Opposuisti nubem tibi,  
ne transeat oratio.  

<span id="045">45</span> Eradicationem et abjectionem posuisti me  
in medio populorum.  

<span id="046">46</span> Aperuerunt super nos os suum  
omnes inimici.  

<span id="047">47</span> Formido et laqueus facta est nobis  
vaticinatio, et contritio.  

<span id="048">48</span> Divisiones aquarum deduxit oculus meus,  
in contritione filiæ populi mei.  

<span id="049">49</span> Oculus meus afflictus est, nec tacuit,  
eo quod non esset requies.  

<span id="050">50</span> Donec respiceret et videret  
Dominus de cælis.  

<span id="051">51</span> Oculus meus deprædatus est animam meam  
in cunctis filiabus urbis meæ.  

<span id="052">52</span> Venatione ceperunt me quasi avem  
inimici mei gratis.  

<span id="053">53</span> Lapsa est in lacum vita mea,  
et posuerunt lapidem super me.  

<span id="054">54</span> Inundaverunt aquæ super caput meum;  
dixi: Perii.  

<span id="055">55</span> Invocavi nomen tuum, Domine,  
de lacu novissimo.  

<span id="056">56</span> Vocem meam audisti; ne avertas aurem tuam  
a singultu meo et clamoribus.  

<span id="057">57</span> Appropinquasti in die quando invocavi te;  
dixisti: Ne timeas.  

<span id="058">58</span> Judicasti, Domine, causam animæ meæ,  
redemptor vitæ meæ.  

<span id="059">59</span> Vidisti, Domine, iniquitatem illorum adversum
me:  
judica judicium meum.  

<span id="060">60</span> Vidisti omnem furorem,  
universas cogitationes eorum adversum me.  

<span id="061">61</span> Audisti opprobrium eorum, Domine,  
omnes cogitationes eorum adversum me.  

<span id="062">62</span> Labia insurgentium mihi, et meditationes
eorum  
adversum me tota die.  

<span id="063">63</span> Sessionem eorum et resurrectionem eorum vide;  
ego sum psalmus eorum.  

<span id="064">64</span> Redes eis vicem, Domine,  
juxta opera manuum suarum.  

<span id="065">65</span> Dabis eis scutum cordis,  
laborem tuum.  

<span id="066">66</span> Persequeris in furore, et conteres eos  
sub cælis, Domine.\]

------------------------------------------------------------------------

[Next: Lamentations Chapter 4](lam004.md)
