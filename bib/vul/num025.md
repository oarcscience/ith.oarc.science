[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num025)  [KJV](../kjv/num025)  [Sep](../sep/num025) 
[Tan](../tan/num025)   
  
[Numbers Index](num)  
  [Previous](num024)  [Next](num026) 

------------------------------------------------------------------------

### Vulgate (Latin): Numbers Chapter 25

<span id="001">1</span> Morabatur autem eo tempore Israël in Settim, et
fornicatus est populus cum filiabus Moab,

<span id="002">2</span> quæ vocaverunt eos ad sacrificia sua. At ille
comederunt et adoraverunt deos earum.

<span id="003">3</span> Initiatusque est Israël Beelphegor: et iratus
Dominus,

<span id="004">4</span> ait ad Moysen: Tolle cunctos principes populi,
et suspende eos contra solem in patibulis, ut avertatur furor meus ab
Israël.

<span id="005">5</span> Dixitque Moyses ad judices Israël: Occidat
unusquisque proximos suos, qui initiati sunt Beelphegor.

<span id="006">6</span> Et ecce unus de filiis Israël intravit coram
fratribus suis ad scortum Madianitidem, vidente Moyse, et omni turba
filiorum Israël, qui flebant ante fores tabernaculi.  

<span id="007">7</span> Quod cum vidisset Phinees filius Eleazari filii
Aaron sacerdotis, surrexit de medio multitudinis, et arrepto pugione,

<span id="008">8</span> ingressus est post virum Israëlitem in lupanar,
et perfodit ambos simul, virum scilicet et mulierem in locis
genitalibus. Cessavitque plaga a filiis Israël:

<span id="009">9</span> et occisi sunt viginti quatuor millia hominum.

<span id="010">10</span> Dixitque Dominus ad Moysen:

<span id="011">11</span> Phinees filius Eleazari filii Aaron sacerdotis
avertit iram meam a filiis Israël: quia zelo meo commotus est contra
eos, ut non ipse delerem filios Israël in zelo meo.

<span id="012">12</span> Idcirco loquere ad eum: Ecce do ei pacem
fœderis mei,

<span id="013">13</span> et erit tam ipsi quam semini ejus pactum
sacerdotii sempiternum: quia zelatus est pro Deo suo, et expiavit scelus
filiorum Israël.

<span id="014">14</span> Erat autem nomen viri Israëlitæ, qui occisus
est cum Madianitide, Zambri filius Salu, dux de cognatione et tribu
Simeonis.

<span id="015">15</span> Porro mulier Madianitis, quæ pariter interfecta
est, vocabatur Cozbi filia Sur principis nobilissimi Madianitarum.

<span id="016">16</span> Locutusque est Dominus ad Moysen, dicens:

<span id="017">17</span> Hostes vos sentiant Madianitæ, et percutite
eos:

<span id="018">18</span> quia et ipsi hostiliter egerunt contra vos, et
decepere insidiis per idolum Phogor, et Cozbi filiam ducis Madian
sororem suam, quæ percussa est in die plagæ pro sacrilegio Phogor.

------------------------------------------------------------------------

[Next: Numbers Chapter 26](num026)
