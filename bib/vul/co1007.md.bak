[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1007)  [GNT](../gnt/co1007.md) 
[KJV](../kjv/co1007.md)   
  
[1 Corinthians Index](co1.md)  
  [Previous](co1006)  [Next](co1008.md) 

------------------------------------------------------------------------

### Vulgate (Latin): 1 Corinthians Chapter 7

<span id="001">1</span> De quibus autem scripsistis mihi: Bonum est
homini mulierem non tangere:

<span id="002">2</span> propter fornicationem autem unusquisque suam
uxorem habeat, et unaquæque suum virum habeat.

<span id="003">3</span> Uxori vir debitum reddat: similiter autem et
uxor viro.

<span id="004">4</span> Mulier sui corporis potestatem non habet, sed
vir. Similiter autem et vir sui corporis potestatem non habet, sed
mulier.

<span id="005">5</span> Nolite fraudare invicem, nisi forte ex consensu
ad tempus, ut vacetis orationi: et iterum revertimini in idipsum, ne
tentet vos Satanas propter incontinentiam vestram.

<span id="006">6</span> Hoc autem dico secundum indulgentiam, non
secundum imperium.

<span id="007">7</span> Volo enim omnes vos esse sicut meipsum: sed
unusquisque proprium donum habet ex Deo: alius quidem sic, alius vero
sic.

<span id="008">8</span> Dico autem non nuptis, et viduis: bonum est
illis si sic permaneant, sicut et ego.

<span id="009">9</span> Quod si non se continent, nubant. Melius est
enim nubere, quam uri.  

<span id="010">10</span> Iis autem qui matrimonio juncti sunt, præcipio
non ego, sed Dominus, uxorem a viro non discedere:

<span id="011">11</span> quod si discesserit, manere innuptam, aut viro
suo reconciliari. Et vir uxorem non dimittat.  

<span id="012">12</span> Nam ceteris ego dico, non Dominus. Si quis
frater uxorem habet infidelem, et hæc consentit habitare cum illo, non
dimittat illam.

<span id="013">13</span> Et si qua mulier fidelis habet virum infidelem,
et hic consentit habitare cum illa, non dimittat virum:

<span id="014">14</span> sanctificatus est enim vir infidelis per
mulierem fidelem, et sanctificata est mulier infidelis per virum
fidelem: alioquin filii vestri immundi essent, nunc autem sancti sunt.

<span id="015">15</span> Quod si infidelis discedit, discedat: non enim
servituti subjectus est frater, aut soror in hujusmodi: in pace autem
vocavit nos Deus.

<span id="016">16</span> Unde enim scis mulier, si virum salvum facies?
aut unde scis vir, si mulierem salvam facies?  

<span id="017">17</span> Nisi unicuique sicut divisit Dominus,
unumquemque sicut vocavit Deus, ita ambulet, et sicut in omnibus
ecclesiis doceo.

<span id="018">18</span> Circumcisus aliquis vocatus est? non adducat
præputium. In præputio aliquis vocatus est? non circumcidatur.

<span id="019">19</span> Circumcisio nihil est, et præputium nihil est:
sed observatio mandatorum Dei.

<span id="020">20</span> Unusquisque in qua vocatione vocatus est, in ea
permaneat.

<span id="021">21</span> Servus vocatus es? non sit tibi curæ: sed et si
potes fieri liber, magis utere.

<span id="022">22</span> Qui enim in Domino vocatus est servus, libertus
est Domini: similiter qui liber vocatus est, servus est Christi.

<span id="023">23</span> Pretio empti estis: nolite fieri servi hominum.

<span id="024">24</span> Unusquisque in quo vocatus est, fratres, in hoc
permaneat apud Deum.  

<span id="025">25</span> De virginibus autem præceptum Domini non habeo:
consilium autem do, tamquam misericordiam consecutus a Domino, ut sim
fidelis.

<span id="026">26</span> Existimo ergo hoc bonum esse propter instantem
necessitatem, quoniam bonum est homini sic esse.

<span id="027">27</span> Alligatus es uxori? noli quærere solutionem.
Solutus es ab uxore? noli quærere uxorem.

<span id="028">28</span> Si autem acceperis uxorem, non peccasti. Et si
nupserit virgo, non peccavit: tribulationem tamen carnis habebunt
hujusmodi. Ego autem vobis parco.

<span id="029">29</span> Hoc itaque dico, fratres: tempus breve est:
reliquum est, ut et qui habent uxores, tamquam non habentes sint:

<span id="030">30</span> et qui flent, tamquam non flentes: et qui
gaudent, tamquam non gaudentes: et qui emunt, tamquam non possidentes:

<span id="031">31</span> et qui utuntur hoc mundo, tamquam non utantur:
præterit enim figura hujus mundi.

<span id="032">32</span> Volo autem vos sine sollicitudine esse. Qui
sine uxore est, sollicitus est quæ Domini sunt, quomodo placeat Deo.

<span id="033">33</span> Qui autem cum uxore est, sollicitus est quæ
sunt mundi, quomodo placeat uxori, et divisus est.

<span id="034">34</span> Et mulier innupta, et virgo, cogitat quæ Domini
sunt, ut sit sancta corpore, et spiritu. Quæ autem nupta est, cogitat
quæ sunt mundi, quomodo placeat viro.

<span id="035">35</span> Porro hoc ad utilitatem vestram dico: non ut
laqueum vobis injiciam, sed ad id, quod honestum est, et quod facultatem
præbeat sine impedimento Dominum obsecrandi.

<span id="036">36</span> Si quis autem turpem se videri existimat super
virgine sua, quod sit superadulta, et ita oportet fieri: quod vult
faciat: non peccat, si nubat.

<span id="037">37</span> Nam qui statuit in corde suo firmus, non habens
necessitatem, potestatem autem habens suæ voluntatis, et hoc judicavit
in corde suo, servare virginem suam, bene facit.

<span id="038">38</span> Igitur et qui matrimonio jungit virginem suam,
bene facit: et qui non jungit, melius facit.

<span id="039">39</span> Mulier alligata est legi quanto tempore vir
ejus vivit, quod si dormierit vir ejus, liberata est: cui vult nubat,
tantum in Domino.

<span id="040">40</span> Beatior autem erit si sic permanserit secundum
meum consilium: puto autem quod et ego Spiritum Dei habeam.

------------------------------------------------------------------------

[Next: 1 Corinthians Chapter 8](co1008.md)
