[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eph006)  [GNT](../gnt/eph006) 
[KJV](../kjv/eph006)   
  
[Ephesians Index](eph)  
  [Previous](eph005)  [Next](phi001) 

------------------------------------------------------------------------

### Vulgate (Latin): Ephesians Chapter 6

<span id="001">1</span> Filii, obedite parentibus vestris in Domino: hoc
enim justum est.

<span id="002">2</span> Honora patrem tuum, et matrem tuam, quod est
mandatum primum in promissione:

<span id="003">3</span> ut bene sit tibi, et sis longævus super terram.

<span id="004">4</span> Et vos patres, nolite ad iracundiam provocare
filios vestros: sed educate illos in disciplina et correptione Domini.  

<span id="005">5</span> Servi, obedite dominis carnalibus cum timore et
tremore, in simplicitate cordis vestri, sicut Christo:

<span id="006">6</span> non ad oculum servientes, quasi hominibus
placentes, sed ut servi Christi, facientes voluntatem Dei ex animo,

<span id="007">7</span> cum bona voluntate servientes, sicut Domino, et
non hominibus:

<span id="008">8</span> scientes quoniam unusquisque quodcumque fecerit
bonum, hoc recipiet a Domino, sive servus, sive liber.

<span id="009">9</span> Et vos domini, eadem facite illis, remittentes
minas: scientes quia et illorum et vester Dominus est in cælis: et
personarum acceptio non est apud eum.  

<span id="010">10</span> De cetero, fratres, confortamini in Domino, et
in potentia virtutis ejus.

<span id="011">11</span> Induite vos armaturam Dei, ut possitis stare
adversus insidias diaboli:

<span id="012">12</span> quoniam non est nobis colluctatio adversus
carnem et sanguinem, sed adversus principes, et potestates, adversus
mundi rectores tenebrarum harum, contra spiritualia nequitiæ, in
cælestibus.

<span id="013">13</span> Propterea accipite armaturam Dei, ut possitis
resistere in die malo, et in omnibus perfecti stare.

<span id="014">14</span> State ergo succincti lumbos vestros in
veritate, et induti loricam justitiæ,

<span id="015">15</span> et calceati pedes in præparatione Evangelii
pacis,

<span id="016">16</span> in omnibus sumentes scutum fidei, in quo
possitis omnia tela nequissimi ignea extinguere:

<span id="017">17</span> et galeam salutis assumite, et gladium spiritus
(quod est verbum Dei),

<span id="018">18</span> per omnem orationem et obsecrationem orantes
omni tempore in spiritu: et in ipso vigilantes in omni instantia et
obsecratione pro omnibus sanctis:

<span id="019">19</span> et pro me, ut detur mihi sermo in apertione
oris mei cum fiducia, notum facere mysterium Evangelii:

<span id="020">20</span> pro quo legatione fungor in catena, ita ut in
ipso audeam, prout oportet me loqui.  

<span id="021">21</span> Ut autem et vos sciatis quæ circa me sunt, quid
agam, omnia vobis nota faciet Tychicus, carissimus frater, et fidelis
minister in Domino:

<span id="022">22</span> quem misi ad vos in hoc ipsum, ut cognoscatis
quæ circa nos sunt, et consoletur corda vestra.

<span id="023">23</span> Pax fratribus, et caritas cum fide a Deo Patre
et Domino Jesu Christo.

<span id="024">24</span> Gratia cum omnibus qui diligunt Dominum nostrum
Jesum Christum in incorruptione. Amen.

------------------------------------------------------------------------

[Next: Philippians Chapter 1](phi001)
