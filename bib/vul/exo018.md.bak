[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo018)  [KJV](../kjv/exo018)  [Sep](../sep/exo018.md) 
[Tan](../tan/exo018.md)   
  
[Exodus Index](exo.md)  
  [Previous](exo017)  [Next](exo019.md) 

------------------------------------------------------------------------

### Vulgate (Latin): Exodus Chapter 18

<span id="001">1</span> Cumque audisset Jethro, sacerdos Madian,
cognatus Moysi, omnia quæ fecerat Deus Moysi, et Israëli populo suo, et
quod eduxisset Dominus Israël de Ægypto,

<span id="002">2</span> tulit Sephoram uxorem Moysi quam remiserat,

<span id="003">3</span> et duos filios ejus: quorum unus vocabatur
Gersam, dicente patre: Advena fui in terra aliena;

<span id="004">4</span> alter vero Eliezer: Deus enim, ait, patris mei
adjutor meus, et eruit me de gladio Pharaonis.

<span id="005">5</span> Venit ergo Jethro cognatus Moysi, et filii ejus,
et uxor ejus ad Moysen in desertum, ubi erat castrametatus juxta montem
Dei.

<span id="006">6</span> Et mandavit Moysi, dicens: Ego Jethro cognatus
tuus venio ad te, et uxor tua, et duo filii cum ea.

<span id="007">7</span> Qui egressus in occursum cognati sui, adoravit,
et osculatus est eum: salutaveruntque se mutuo verbis pacificis. Cumque
intrasset tabernaculum,

<span id="008">8</span> narravit Moyses cognato suo cuncta quæ fecerat
Dominus Pharaoni et Ægyptiis propter Israël: universumque laborem, qui
accidisset eis in itinere, et quod liberaverat eos Dominus.

<span id="009">9</span> Lætatusque est Jethro super omnibus bonis, quæ
fecerat Dominus Israëli, eo quod eruisset eum de manu Ægyptiorum.

<span id="010">10</span> Et ait: Benedictus Dominus, qui liberavit vos
de manu Ægyptiorum, et de manu Pharaonis; qui eruit populum suum de manu
Ægypti.

<span id="011">11</span> Nunc cognovi, quia magnus Dominus super omnes
deos: eo quod superbe egerint contra illos.

<span id="012">12</span> Obtulit ergo Jethro cognatus Moysi holocausta
et hostias Deo: veneruntque Aaron et omnes seniores Israël, ut
comederent panem cum eo coram Deo.  

<span id="013">13</span> Altera autem die sedit Moyses ut judicaret
populum, qui assistebat Moysi a mane usque ad vesperam.

<span id="014">14</span> Quod cum vidisset cognatus ejus, omnia scilicet
quæ agebat in populo, ait: Quid est hoc quod facis in plebe? cur solus
sedes, et omnis populus præstolatur de mane usque ad vesperam?

<span id="015">15</span> Cui respondit Moyses: Venit ad me populus
quærens sententiam Dei:

<span id="016">16</span> cumque acciderit eis aliqua disceptatio,
veniunt ad me ut judicem inter eos, et ostendam præcepta Dei, et leges
ejus.

<span id="017">17</span> At ille: Non bonam, inquit, rem facis.

<span id="018">18</span> Stulto labore consumeris et tu, et populus iste
qui tecum est: ultra vires tuas est negotium; solus illud non poteris
sustinere.

<span id="019">19</span> Sed audi verba mea atque consilia, et erit Deus
tecum. Esto tu populo in his quæ ad Deum pertinent, ut referas quæ
dicuntur ad eum:

<span id="020">20</span> ostendasque populo cæremonias et ritum colendi,
viamque per quam ingredi debeant, et opus quod facere debeant.

<span id="021">21</span> Provide autem de omni plebe viros potentes, et
timentes Deum, in quibus sit veritas, et qui oderint avaritiam, et
constitue ex eis tribunos, et centuriones, et quinquagenarios, et
decanos,

<span id="022">22</span> qui judicent populum omni tempore: quidquid
autem majus fuerit, referant ad te, et ipsi minora tantummodo judicent:
leviusque sit tibi, partito in alios onere.

<span id="023">23</span> Si hoc feceris, implebis imperium Dei, et
præcepta ejus poteris sustentare: et omnis hic populus revertetur ad
loca sua cum pace.

<span id="024">24</span> Quibus auditis, Moyses fecit omnia quæ ille
suggesserat.

<span id="025">25</span> Et electis viris strenuis de cuncto Israël,
constituit eos principes populi, tribunos, et centuriones, et
quinquagenarios, et decanos.

<span id="026">26</span> Qui judicabant plebem omni tempore: quidquid
autem gravius erat, referebant ad eum, faciliora tantummodo judicantes.

<span id="027">27</span> Dimisitque cognatum suum: qui reversus abiit in
terram suam.

------------------------------------------------------------------------

[Next: Exodus Chapter 19](exo019.md)
