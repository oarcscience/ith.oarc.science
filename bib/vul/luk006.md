[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk006)  [GNT](../gnt/luk006.md) 
[KJV](../kjv/luk006.md)   
  
[Luke Index](luk.md)  
  [Previous](luk005)  [Next](luk007.md) 

------------------------------------------------------------------------

### Vulgate (Latin): Luke Chapter 6

<span id="001">1</span> Factum est autem in sabbato secundo, primo, cum
transiret per sata, vellebant discipuli ejus spicas, et manducabant
confricantes manibus.

<span id="002">2</span> Quidam autem pharisæorum, dicebant illis: Quid
facitis quod non licet in sabbatis?

<span id="003">3</span> Et respondens Jesus ad eos, dixit: Nec hoc
legistis quod fecit David, cum esurisset ipse, et qui cum illo erant?

<span id="004">4</span> quomodo intravit in domum Dei, et panes
propositionis sumpsit, et manducavit, et dedit his qui cum ipso erant:
quos non licet manducare nisi tantum sacerdotibus?

<span id="005">5</span> Et dicebat illis: Quia dominus est Filius
hominis etiam sabbati.  

<span id="006">6</span> Factum est autem in alio sabbato, ut intraret in
synagogam, et doceret. Et erat ibi homo, et manus ejus dextra erat
arida.

<span id="007">7</span> Observabant autem scribæ et pharisæi si in
sabbato curaret, ut invenirent unde accusarent eum.

<span id="008">8</span> Ipse vero sciebat cogitationes eorum: et ait
homini qui habebat manum aridam: Surge, et sta in medium. Et surgens
stetit.

<span id="009">9</span> Ait autem ad illos Jesus: Interrogo vos si licet
sabbatis benefacere, an male: animam salvam facere, an perdere?

<span id="010">10</span> Et circumspectis omnibus dixit homini: Extende
manum tuam. Et extendit: et restituta est manus ejus.

<span id="011">11</span> Ipsi autem repleti sunt insipientia, et
colloquebantur ad invicem, quidnam facerent Jesu.  

<span id="012">12</span> Factum est autem in illis diebus, exiit in
montem orare, et erat pernoctans in oratione Dei.

<span id="013">13</span> Et cum dies factus esset, vocavit discipulos
suos: et elegit duodecim ex ipsis (quos et apostolos nominavit):

<span id="014">14</span> Simonem, quem cognominavit Petrum, et Andream
fratrem ejus, Jacobum, et Joannem, Philippum, et Bartholomæum,

<span id="015">15</span> Matthæum, et Thomam, Jacobum Alphæi, et
Simonem, qui vocatur Zelotes,

<span id="016">16</span> et Judam Jacobi, et Judam Iscariotem, qui fuit
proditor.

<span id="017">17</span> Et descendens cum illis, stetit in loco
campestri, et turba discipulorum ejus, et multitudo copiosa plebis ab
omni Judæa, et Jerusalem, et maritima, et Tyri, et Sidonis,

<span id="018">18</span> qui venerant ut audirent eum, et sanarentur a
languoribus suis. Et qui vexabantur a spiritibus immundis, curabantur.

<span id="019">19</span> Et omnis turba quærebat eum tangere: quia
virtus de illo exibat, et sanabat omnes.  

<span id="020">20</span> Et ipse elevatis oculis in discipulis suis,
dicebat: Beati pauperes, quia vestrum est regnum Dei.

<span id="021">21</span> Beati qui nunc esuritis, quia saturabimini.
Beati qui nunc fletis, quia ridebitis.

<span id="022">22</span> Beati eritis cum vos oderint homines, et cum
separaverint vos, et exprobraverint, et ejicerint nomen vestrum tamquam
malum propter Filium hominis.

<span id="023">23</span> Gaudete in illa die, et exsultate: ecce enim
merces vestra multa est in cælo: secundum hæc enim faciebant prophetis
patres eorum.

<span id="024">24</span> Verumtamen væ vobis divitibus, quia habetis
consolationem vestram.

<span id="025">25</span> Væ vobis, qui saturati estis: quia esurietis.
Væ vobis, qui ridetis nunc: quia lugebitis et flebitis.

<span id="026">26</span> Væ cum benedixerint vobis homines: secundum hæc
enim faciebant pseudoprophetis patres eorum.  

<span id="027">27</span> Sed vobis dico, qui auditis: diligite inimicos
vestros, benefacite his qui oderunt vos.

<span id="028">28</span> Benedicite maledicentibus vobis, et orate pro
calumniantibus vos.

<span id="029">29</span> Et qui te percutit in maxillam, præbe et
alteram. Et ab eo qui aufert tibi vestimentum, etiam tunicam noli
prohibere.

<span id="030">30</span> Omni autem petenti te, tribue: et qui aufert
quæ tua sunt, ne repetas.

<span id="031">31</span> Et prout vultis ut faciant vobis homines, et
vos facite illis similiter.

<span id="032">32</span> Et si diligitis eos qui vos diligunt, quæ vobis
est gratia? nam et peccatores diligentes se diligunt.

<span id="033">33</span> Et si benefeceritis his qui vobis benefaciunt,
quæ vobis est gratia? siquidem et peccatores hoc faciunt.

<span id="034">34</span> Et si mutuum dederitis his a quibus speratis
recipere, quæ gratia est vobis? nam et peccatores peccatoribus
fœnerantur, ut recipiant æqualia.

<span id="035">35</span> Verumtamen diligite inimicos vestros:
benefacite, et mutuum date, nihil inde sperantes: et erit merces vestra
multa, et eritis filii Altissimi, quia ipse benignus est super ingratos
et malos.

<span id="036">36</span> Estote ergo misericordes sicut et Pater vester
misericors est.  

<span id="037">37</span> Nolite judicare, et non judicabimini: nolite
condemnare, et non condemnabimini. Dimitte, et dimittemini.

<span id="038">38</span> Date, et dabitur vobis: mensuram bonam, et
confertam, et coagitatam, et supereffluentem dabunt in sinum vestrum.
Eadem quippe mensura, qua mensi fueritis, remetietur vobis.

<span id="039">39</span> Dicebat autem illis et similitudinem: Numquid
potest cæcus cæcum ducere? nonne ambo in foveam cadunt?

<span id="040">40</span> Non est discipulus super magistrum: perfectus
autem omnis erit, si sit sicut magister ejus.

<span id="041">41</span> Quid autem vides festucam in oculo fratris tui,
trabem autem, quæ in oculo tuo est, non consideras?

<span id="042">42</span> aut quomodo potes dicere fratri tuo: Frater,
sine ejiciam festucam de oculo tuo: ipse in oculo tuo trabem non videns?
Hypocrita, ejice primum trabem de oculo tuo: et tunc perspicies ut
educas festucam de oculo fratris tui.

<span id="043">43</span> Non est enim arbor bona, quæ facit fructus
malos: neque arbor mala, faciens fructum bonum.

<span id="044">44</span> Unaquæque enim arbor de fructu suo cognoscitur.
Neque enim de spinis colligunt ficus: neque de rubo vindemiant uvam.

<span id="045">45</span> Bonus homo de bono thesauro cordis sui profert
bonum: et malus homo de malo thesauro profert malum. Ex abundantia enim
cordis os loquitur.

<span id="046">46</span> Quid autem vocatis me Domine, Domine: et non
facitis quæ dico?  

<span id="047">47</span> Omnis qui venit ad me, et audit sermones meos,
et facit eos, ostendam vobis cui similis sit:

<span id="048">48</span> similis est homini ædificanti domum, qui fodit
in altum, et posuit fundamentum super petram: inundatione autem facta,
illisum est flumen domui illi, et non potuit eam movere: fundata enim
erat super petram.

<span id="049">49</span> Qui autem audit, et non facit, similis est
homini ædificanti domum suam super terram sine fundamento: in quam
illisus est fluvius, et continuo cecidit: et facta est ruina domus
illius magna.

------------------------------------------------------------------------

[Next: Luke Chapter 7](luk007.md)
