[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos008)  [KJV](../kjv/hos008)  [Sep](../sep/hos008) 
[Tan](../tan/hos008)   
  
[Hosea Index](hos)  
  [Previous](hos007)  [Next](hos009) 

------------------------------------------------------------------------

### Vulgate (Latin): Hosea Chapter 8

<span id="001">1</span> \[In gutture tuo sit tuba  
quasi aquila super domum Domini,  
pro eo quod transgressi sunt fœdus meum,  
et legem meam prævaricati sunt.  

<span id="002">2</span> Me invocabunt: Deus meus,  
cognovimus te Israël.  

<span id="003">3</span> Projecit Israël bonum:  
inimicus persequetur eum.  

<span id="004">4</span> Ipsi regnaverunt, et non ex me;  
principes exstiterunt, et non cognovi:  
argentum suum et aurum suum fecerunt sibi idola,  
ut interirent.  

<span id="005">5</span> Projectus est vitulus tuus, Samaria;  
iratus est furor meus in eos.  
Usquequo non poterunt emundari?  

<span id="006">6</span> Quia ex Israël et ipse est:  
artifex fecit illum, et non est deus;  
quoniam in aranearum telas erit vitulus Samariæ.  

<span id="007">7</span> Quia ventum seminabunt,  
et turbinem metent:  
culmus stans non est in eo;  
germen non faciet farinam:  
quod etsi fecerit, alieni comedent eam.  

<span id="008">8</span> Devoratus est Israël;  
nunc factus est in nationibus quasi vas immundum.  

<span id="009">9</span> Quia ipsi ascenderunt ad Assur,  
onager solitarius sibi;  
Ephraim munera dederunt amatoribus.  

<span id="010">10</span> Sed et cum mercede conduxerint nationes,  
nunc congregabo eos,  
et quiescent paulisper ab onere regis et principum.  

<span id="011">11</span> Quia multiplicavit Ephraim altaria ad
peccandum;  
factæ sunt ei aræ in delictum.  

<span id="012">12</span> Scribam ei multiplices leges meas,  
quæ velut alienæ computatæ sunt.  

<span id="013">13</span> Hostias offerent,  
immolabunt carnes et comedent,  
et Dominus non suscipiet eas:  
nunc recordabitur iniquitatis eorum,  
et visitabit peccata eorum:  
ipsi in Ægyptum convertentur.  

<span id="014">14</span> Et oblitus est Israël factoris sui,  
et ædificavit delubra;  
et Judas multiplicavit urbes munitas;  
et mittam ignem in civitates ejus,  
et devorabit ædes illius.\]

------------------------------------------------------------------------

[Next: Hosea Chapter 9](hos009)
