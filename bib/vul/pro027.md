[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro027)  [KJV](../kjv/pro027) 
[Tan](../tan/pro027)   
  
[Proverbs Index](pro)  
  [Previous](pro026)  [Next](pro028) 

------------------------------------------------------------------------

### Vulgate (Latin): Proverbs Chapter 27

<span id="001">1</span> \[Ne glorieris in crastinum,  
ignorans quid superventura pariat dies.  

<span id="002">2</span> Laudet te alienus, et non os tuum;  
extraneus, et non labia tua.  

<span id="003">3</span> Grave est saxum, et onerosa arena,  
sed ira stulti utroque gravior.  

<span id="004">4</span> Ira non habet misericordiam nec erumpens
furor,  
et impetum concitati ferre quis poterit?  

<span id="005">5</span> Melior est manifesta correptio  
quam amor absconditus.  

<span id="006">6</span> Meliora sunt vulnera diligentis  
quam fraudulenta oscula odientis.  

<span id="007">7</span> Anima saturata calcabit favum,  
et anima esuriens etiam amarum pro dulci sumet.  

<span id="008">8</span> Sicut avis transmigrans de nido suo,  
sic vir qui derelinquit locum suum.  

<span id="009">9</span> Unguento et variis odoribus delectatur cor,  
et bonis amici consiliis anima dulcoratur.\]  

<span id="010">10</span> \[Amicum tuum et amicum patris tui ne
dimiseris,  
et domum fratris tui ne ingrediaris in die afflictionis tuæ.  
Melior est vicinus juxta  
quam frater procul.  

<span id="011">11</span> Stude sapientiæ, fili mi, et lætifica cor
meum,  
ut possis exprobranti respondere sermonem.  

<span id="012">12</span> Astutus videns malum, absconditus est:  
parvuli transeuntes sustinuerunt dispendia.  

<span id="013">13</span> Tolle vestimentum ejus qui spopondit pro
extraneo,  
et pro alienis aufer ei pignus.  

<span id="014">14</span> Qui benedicit proximo suo voce grandi,  
de nocte consurgens maledicenti similis erit.  

<span id="015">15</span> Tecta perstillantia in die frigoris  
et litigiosa mulier comparantur.  

<span id="016">16</span> Qui retinet eam quasi qui ventum teneat,  
et oleum dexteræ suæ vocabit.  

<span id="017">17</span> Ferrum ferro exacuitur,  
et homo exacuit faciem amici sui.  

<span id="018">18</span> Qui servat ficum comedet fructus ejus,  
et qui custos est domini sui glorificabitur.  

<span id="019">19</span> Quomodo in aquis resplendent vultus
prospicientium,  
sic corda hominum manifesta sunt prudentibus.  

<span id="020">20</span> Infernus et perditio numquam implentur:  
similiter et oculi hominum insatiabiles.  

<span id="021">21</span> Quomodo probatur in conflatorio argentum et in
fornace aurum,  
sic probatur homo ore laudantis.  
Cor iniqui inquirit mala,  
cor autem rectum inquirit scientiam.  

<span id="022">22</span> Si contuderis stultum in pila  
quasi ptisanas feriente desuper pilo,  
non auferetur ab eo stultitia ejus.\]  

<span id="023">23</span> \[Diligenter agnosce vultum pecoris tui,  
tuosque greges considera:  

<span id="024">24</span> non enim habebis jugiter potestatem,  
sed corona tribuetur in generationem et generationem.  

<span id="025">25</span> Aperta sunt prata, et apparuerunt herbæ
virentes,  
et collecta sunt fœna de montibus.  

<span id="026">26</span> Agni ad vestimentum tuum,  
et hædi ad agri pretium.  

<span id="027">27</span> Sufficiat tibi lac caprarum in cibos tuos,  
et in necessaria domus tuæ, et ad victum ancillis tuis.\]

------------------------------------------------------------------------

[Next: Proverbs Chapter 28](pro028)
