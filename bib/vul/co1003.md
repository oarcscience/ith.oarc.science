[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1003)  [GNT](../gnt/co1003.md) 
[KJV](../kjv/co1003.md)   
  
[1 Corinthians Index](co1.md)  
  [Previous](co1002)  [Next](co1004.md) 

------------------------------------------------------------------------

### Vulgate (Latin): 1 Corinthians Chapter 3

<span id="001">1</span> Et ego, fratres, non potui vobis loqui quasi
spiritualibus, sed quasi carnalibus. Tamquam parvulis in Christo,

<span id="002">2</span> lac vobis potum dedi, non escam: nondum enim
poteratis: sed nec nunc quidem potestis: adhuc enim carnales estis.

<span id="003">3</span> Cum enim sit inter vos zelus, et contentio:
nonne carnales estis, et secundum hominem ambulatis?

<span id="004">4</span> Cum enim quis dicat: Ego quidem sum Pauli; alius
autem: Ego Apollo: nonne homines estis?  
Quid igitur est Apollo? quid vero Paulus?

<span id="005">5</span> ministri ejus, cui credidistis, ut unicuique
sicut Dominus dedit.

<span id="006">6</span> Ego plantavi, Apollo rigavit: sed Deus
incrementum dedit.

<span id="007">7</span> Itaque neque qui plantat est aliquid, neque qui
rigat: sed qui incrementum dat, Deus.

<span id="008">8</span> Qui autem plantat, et qui rigat, unum sunt.
Unusquisque autem propriam mercedem accipiet, secundum suum laborem.

<span id="009">9</span> Dei enim sumus adjutores: Dei agricultura estis,
Dei ædificatio estis.

<span id="010">10</span> Secundum gratiam Dei, quæ data est mihi, ut
sapiens architectus fundamentum posui: alius autem superædificat.
Unusquisque autem videat quomodo superædificet.

<span id="011">11</span> Fundamentum enim aliud nemo potest ponere
præter id quod positum est, quod est Christus Jesus.

<span id="012">12</span> Si quis autem superædificat super fundamentum
hoc, aurum, argentum, lapides pretiosos, ligna, fœnum, stipulam,

<span id="013">13</span> uniuscujusque opus manifestum erit: dies enim
Domini declarabit, quia in igne revelabitur: et uniuscujusque opus quale
sit, ignis probabit.

<span id="014">14</span> Si cujus opus manserit quod superædificavit,
mercedem accipiet.

<span id="015">15</span> Si cujus opus arserit, detrimentum patietur:
ipse autem salvus erit, sic tamen quasi per ignem.

<span id="016">16</span> Nescitis quia templum Dei estis, et Spiritus
Dei habitat in vobis?

<span id="017">17</span> Si quis autem templum Dei violaverit, disperdet
illum Deus. Templum enim Dei sanctum est, quod estis vos.  

<span id="018">18</span> Nemo se seducat: si quis videtur inter vos
sapiens esse in hoc sæculo, stultus fiat ut sit sapiens.

<span id="019">19</span> Sapientia enim hujus mundi, stultitia est apud
Deum. Scriptum est enim: Comprehendam sapientes in astutia eorum.

<span id="020">20</span> Et iterum: Dominus novit cogitationes
sapientium quoniam vanæ sunt.

<span id="021">21</span> Nemo itaque glorietur in hominibus.

<span id="022">22</span> Omnia enim vestra sunt, sive Paulus, sive
Apollo, sive Cephas, sive mundus, sive vita, sive mors, sive præsentia,
sive futura: omnia enim vestra sunt:

<span id="023">23</span> vos autem Christi: Christus autem Dei.

------------------------------------------------------------------------

[Next: 1 Corinthians Chapter 4](co1004.md)
