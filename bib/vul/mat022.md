[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat022)  [GNT](../gnt/mat022.md) 
[KJV](../kjv/mat022.md)   
  
[Matthew Index](mat.md)  
  [Previous](mat021)  [Next](mat023.md) 

------------------------------------------------------------------------

### Vulgate (Latin): Matthew Chapter 22

<span id="001">1</span> Et respondens Jesus, dixit iterum in parabolis
eis, dicens:

<span id="002">2</span> Simile factum est regnum cælorum homini regi,
qui fecit nuptias filio suo.

<span id="003">3</span> Et misit servos suos vocare invitatos ad
nuptias, et nolebant venire.

<span id="004">4</span> Iterum misit alios servos, dicens: Dicite
invitatis: Ecce prandium meum paravi, tauri mei et altilia occisa sunt,
et omnia parata: venite ad nuptias.

<span id="005">5</span> Illi autem neglexerunt: et abierunt, alius in
villam suam, alius vero ad negotiationem suam:

<span id="006">6</span> reliqui vero tenuerunt servos ejus, et
contumeliis affectos occiderunt.

<span id="007">7</span> Rex autem cum audisset, iratus est: et missis
exercitibus suis, perdidit homicidas illos, et civitatem illorum
succendit.

<span id="008">8</span> Tunc ait servis suis: Nuptiæ quidem paratæ sunt,
sed qui invitati erant, non fuerunt digni:

<span id="009">9</span> ite ergo ad exitus viarum, et quoscumque
inveneritis, vocate ad nuptias.

<span id="010">10</span> Et egressi servi ejus in vias, congregaverunt
omnes quos invenerunt, malos et bonos: et impletæ sunt nuptiæ
discumbentium.

<span id="011">11</span> Intravit autem rex ut videret discumbentes, et
vidit ibi hominem non vestitum veste nuptiali.

<span id="012">12</span> Et ait illi: Amice, quomodo huc intrasti non
habens vestem nuptialem? At ille obmutuit.

<span id="013">13</span> Tunc dicit rex ministris: Ligatis manibus et
pedibus ejus, mittite eum in tenebras exteriores: ibi erit fletus et
stridor dentium.

<span id="014">14</span> Multi enim sunt vocati, pauci vero electi.  

<span id="015">15</span> Tunc abeuntes pharisæi, consilium inierunt ut
caperent eum in sermone.

<span id="016">16</span> Et mittunt ei discipulos suos cum Herodianis,
dicentes: Magister, scimus quia verax es, et viam Dei in veritate doces,
et non est tibi cura de aliquo: non enim respicis personam hominum:

<span id="017">17</span> dic ergo nobis quid tibi videtur, licet censum
dare Cæsari, an non?

<span id="018">18</span> Cognita autem Jesus nequitia eorum, ait: Quid
me tentatis, hypocritæ?

<span id="019">19</span> ostendite mihi numisma census. At illi
obtulerunt ei denarium.

<span id="020">20</span> Et ait illis Jesus: Cujus est imago hæc, et
superscriptio?

<span id="021">21</span> Dicunt ei: Cæsaris. Tunc ait illis: Reddite
ergo quæ sunt Cæsaris, Cæsari: et quæ sunt Dei, Deo.

<span id="022">22</span> Et audientes mirati sunt, et relicto eo
abierunt.  

<span id="023">23</span> In illo die accesserunt ad eum sadducæi, qui
dicunt non esse resurrectionem: et interrogaverunt eum,

<span id="024">24</span> dicentes: Magister, Moyses dixit: Si quis
mortuus fuerit non habens filium, ut ducat frater ejus uxorem illius, et
suscitet semen fratri suo.

<span id="025">25</span> Erant autem apud nos septem fratres: et primus,
uxore ducta, defunctus est: et non habens semen, reliquit uxorem suam
fratri suo.

<span id="026">26</span> Similiter secundus, et tertius usque ad
septimum.

<span id="027">27</span> Novissime autem omnium et mulier defuncta est.

<span id="028">28</span> In resurrectione ergo cujus erit de septem
uxor? omnes enim habuerunt eam.

<span id="029">29</span> Respondens autem Jesus, ait illis: Erratis
nescientes Scripturas, neque virtutem Dei.

<span id="030">30</span> In resurrectione enim neque nubent, neque
nubentur: sed erunt sicut angeli Dei in cælo.

<span id="031">31</span> De resurrectione autem mortuorum non legistis
quod dictum est a Deo dicente vobis:

<span id="032">32</span> Ego sum Deus Abraham, et Deus Isaac, et Deus
Jacob? Non est Deus mortuorum, sed viventium.

<span id="033">33</span> Et audientes turbæ, mirabantur in doctrina
ejus.  

<span id="034">34</span> Pharisæi autem audientes quod silentium
imposuisset sadducæis, convenerunt in unum:

<span id="035">35</span> et interrogavit eum unus ex eis legis doctor,
tentans eum:

<span id="036">36</span> Magister, quod est mandatum magnum in lege?

<span id="037">37</span> Ait illi Jesus: Diliges Dominum Deum tuum ex
toto corde tuo, et in tota anima tua, et in tota mente tua.

<span id="038">38</span> Hoc est maximum, et primum mandatum.

<span id="039">39</span> Secundum autem simile est huic: Diliges
proximum tuum, sicut teipsum.

<span id="040">40</span> In his duobus mandatis universa lex pendet, et
prophetæ.  

<span id="041">41</span> Congregatis autem pharisæis, interrogavit eos
Jesus,

<span id="042">42</span> dicens: Quid vobis videtur de Christo? cujus
filius est? Dicunt ei: David.

<span id="043">43</span> Ait illis: Quomodo ergo David in spiritu vocat
eum Dominum, dicens:

<span id="044">44</span> Dixit Dominus Domino meo: Sede a dextris meis,
donec ponam inimicos tuos scabellum pedum tuorum?

<span id="045">45</span> Si ergo David vocat eum Dominum, quomodo filius
ejus est?

<span id="046">46</span> Et nemo poterat ei respondere verbum: neque
ausus fuit quisquam ex illa die eum amplius interrogare.

------------------------------------------------------------------------

[Next: Matthew Chapter 23](mat023.md)
