<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 17</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa2017.htm">Polyglot</A>&nbsp;
<A HREF="../kjv/sa2017.htm">KJV</A>&nbsp;
<A HREF="../sep/sa2017.htm">Sep</A>&nbsp;
<A HREF="../tan/sa2017.htm">Tan</A>&nbsp;

<BR>
<BR><A HREF="sa2.htm">2 Samuel Index</A><BR>
&nbsp;
<A HREF="sa2016.htm">Previous</A>&nbsp;
<A HREF="sa2018.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 17</H3><P><a name="001">1</A>&nbsp;Dixit ergo Achitophel ad Absalom: Eligam mihi duodecim millia virorum, et consurgens persequar David hac nocte.</P>
<P><a name="002">2</A>&nbsp;Et irruens super eum (quippe qui lassus est, et solutis manibus), percutiam eum: cumque fugerit omnis populus qui cum eo est, percutiam regem desolatum.</P>
<P><a name="003">3</A>&nbsp;Et reducam universum populum, quomodo unus homo reverti solet: unum enim virum tu qu&#230;ris: et omnis populus erit in pace.</P>
<P><a name="004">4</A>&nbsp;Placuitque sermo ejus Absalom, et cunctis majoribus natu Isra&#235;l.</P>
<P><a name="005">5</A>&nbsp;Ait autem Absalom: Vocate Chusai Arachiten, et audiamus quid etiam ipse dicat.</P>
<P><a name="006">6</A>&nbsp;Cumque venisset Chusai ad Absalom, ait Absalom ad eum: Hujuscemodi sermonem locutus est Achitophel: facere debemus an non? quod das consilium?</P>
<P><a name="007">7</A>&nbsp;Et dixit Chusai ad Absalom: Non est bonum consilium quod dedit Achitophel hac vice.</P>
<P><a name="008">8</A>&nbsp;Et rursum intulit Chusai: Tu nosti patrem tuum, et viros qui cum eo sunt, esse fortissimos et amaro animo, veluti si ursa raptis catulis in saltu s&#230;viat: sed et pater tuus vir bellator est, nec morabitur cum populo.</P>
<P><a name="009">9</A>&nbsp;Forsitan nunc latitat in foveis, aut in uno, quo voluerit, loco: et cum ceciderit unus quilibet in principio, audiet quicumque audierit, et dicet: Facta est plaga in populo qui sequebatur Absalom.</P>
<P><a name="010">10</A>&nbsp;Et fortissimus quisque, cujus cor est quasi leonis, pavore solvetur: scit enim omnis populus Isra&#235;l fortem esse patrem tuum, et robustos omnes qui cum eo sunt.</P>
<P><a name="011">11</A>&nbsp;Sed hoc mihi videtur rectum esse consilium. Congregetur ad te universus Isra&#235;l, a Dan usque Bersabee, quasi arena maris innumerabilis: et tu eris in medio eorum.</P>
<P><a name="012">12</A>&nbsp;Et irruemus super eum in quocumque loco inventus fuerit, et operiemus eum, sicut cadere solet ros super terram: et non relinquemus de viris qui cum eo sunt, ne unum quidem.</P>
<P><a name="013">13</A>&nbsp;Quod si urbem aliquam fuerit ingressus, circumdabit omnis Isra&#235;l civitati illi funes, et trahemus eam in torrentem, ut non reperiatur ne calculus quidem ex ea.<BR>
</P>
<P><a name="014">14</A>&nbsp;Dixitque Absalom, et omnes viri Isra&#235;l: Melius est consilium Chusai Arachit&#230;, consilio Achitophel: Domini autem nutu dissipatum est consilium Achitophel utile, ut induceret Dominus super Absalom malum.</P>
<P><a name="015">15</A>&nbsp;Et ait Chusai Sadoc et Abiathar sacerdotibus: Hoc et hoc modo consilium dedit Achitophel Absalom et senioribus Isra&#235;l: et ego tale et tale dedi consilium.</P>
<P><a name="016">16</A>&nbsp;Nunc ergo mittite cito, et nuntiate David, dicentes: Ne moreris nocte hac in campestribus deserti, sed absque dilatione transgredere: ne forte absorbeatur rex, et omnis populus qui cum eo est.</P>
<P><a name="017">17</A>&nbsp;Jonathas autem et Achimaas stabant juxta fontem Rogel: abiit ancilla et nuntiavit eis. Et illi profecti sunt, ut referrent ad regem David nuntium: non enim poterant videri, aut introire civitatem.</P>
<P><a name="018">18</A>&nbsp;Vidit autem eos quidam puer, et indicavit Absalom: illi vero concito gradu ingressi sunt domum cujusdam viri in Bahurim, qui habebat puteum in vestibulo suo: et descenderunt in eum.</P>
<P><a name="019">19</A>&nbsp;Tulit autem mulier, et expandit velamen super os putei, quasi siccans ptisanas: et sic latuit res.</P>
<P><a name="020">20</A>&nbsp;Cumque venissent servi Absalom in domum, ad mulierem dixerunt: Ubi est Achimaas et Jonathas? Et respondit eis mulier: Transierunt festinanter, gustata paululum aqua. At hi qui qu&#230;rebant, cum non reperissent, reversi sunt in Jerusalem.</P>
<P><a name="021">21</A>&nbsp;Cumque abiissent, ascenderunt illi de puteo, et pergentes nuntiaverunt regi David, et dixerunt: Surgite, et transite cito fluvium: quoniam hujuscemodi dedit consilium contra vos Achitophel.</P>
<P><a name="022">22</A>&nbsp;Surrexit ergo David, et omnis populus qui cum eo erat, et transierunt Jordanem, donec dilucesceret: et ne unus quidem residuus fuit, qui non transisset fluvium.</P>
<P><a name="023">23</A>&nbsp;Porro Achitophel videns quod non fuisset factum consilium suum, stravit asinum suum, surrexitque, et abiit in domum suam et in civitatem suam: et disposita domo sua, suspendio interiit, et sepultus est in sepulchro patris sui.<BR>
</P>
<P><a name="024">24</A>&nbsp;David autem venit in castra, et Absalom transivit Jordanem, ipse et omnes viri Isra&#235;l cum eo.</P>
<P><a name="025">25</A>&nbsp;Amasam vero constituit Absalom pro Joab super exercitum: Amasa autem erat filius viri qui vocabatur Jetra de Jezra&#235;li, qui ingressus est ad Abigail filiam Naas, sororem Sarvi&#230;, qu&#230; fuit mater Joab.</P>
<P><a name="026">26</A>&nbsp;Et castrametatus est Isra&#235;l cum Absalom in terra Galaad.</P>
<P><a name="027">27</A>&nbsp;Cumque venisset David in castra, Sobi filius Naas de Rabbath filiorum Ammon, et Machir filius Ammihel de Lodabar, et Berzellai Galaadites de Rogelim,</P>
<P><a name="028">28</A>&nbsp;obtulerunt ei stratoria, et tapetia, et vasa fictilia, frumentum, et hordeum, et farinam, et polentam, et fabam, et lentem, et frixum cicer,</P>
<P><a name="029">29</A>&nbsp;et mel, et butyrum, oves, et pingues vitulos: dederuntque David, et populo qui cum eo erat, ad vescendum: suspicati enim sunt populum fame et siti fatigari in deserto.</P>
<P><HR>
<CENTER>
<A HREF="sa2018.htm">Next: 2 Samuel Chapter 18</A></CENTER>
</BODY>
</HTML>
