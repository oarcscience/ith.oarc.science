[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir008)  [Apo](../apo/sir008.md) 
[Sep](../sep/sir008.md)   
  
[Sirach Index](sir.md)  
  [Previous](sir007)  [Next](sir009.md) 

------------------------------------------------------------------------

### Vulgate (Latin): Sirach Chapter 8

<span id="001">1</span> \[Non litiges cum homine potente,  
ne forte incidas in manus illius.  

<span id="002">2</span> Non contendas cum viro locuplete,  
ne forte contra te constituat litem tibi:  

<span id="003">3</span> multos enim perdidit aurum et argentum,  
et usque ad cor regum extendit et convertit.  

<span id="004">4</span> Non litiges cum homine linguato,  
et non strues in ignem illius ligna.  

<span id="005">5</span> Non communices homini indocto,  
ne male de progenie tua loquatur.  

<span id="006">6</span> Ne despicias hominem avertentem se a peccato,  
neque improperes ei:  
memento quoniam omnes in correptione sumus.  

<span id="007">7</span> Ne spernas hominem in sua senectute,  
etenim ex nobis senescunt.  

<span id="008">8</span> Noli de mortuo inimico tuo gaudere:  
sciens quoniam omnes morimur,  
et in gaudium nolumus venire.  

<span id="009">9</span> Ne despicias narrationem presbyterorum
sapientium,  
et in proverbiis eorum conversare:  

<span id="010">10</span> ab ipsis enim disces sapientiam et doctrinam
intellectus,  
et servire magnatis sine querela.  

<span id="011">11</span> Non te prætereat narratio seniorum,  
ipsi enim didicerunt a patribus suis:  

<span id="012">12</span> quoniam ab ipsis disces intellectum,  
et in tempore necessitatis dare responsum.  

<span id="013">13</span> Non incendas carbones peccatorum arguens eos,  
et ne incendaris flamma ignis peccatorum illorum.  

<span id="014">14</span> Ne contra faciem stes contumeliosi,  
ne sedeat quasi insidiator ori tuo.  

<span id="015">15</span> Noli fœnerari homini fortiori te:  
quod si fœneraveris, quasi perditum habe.  

<span id="016">16</span> Non spondeas super virtutem tuam:  
quod si spoponderis, quasi restituens cogita.  

<span id="017">17</span> Non judices contra judicem,  
quoniam secundum quod justum est judicat.  

<span id="018">18</span> Cum audace non eas in via,  
ne forte gravet mala sua in te:  
ipse enim secundum voluntatem suam vadit,  
et simul cum stultitia illius peries.  

<span id="019">19</span> Cum iracundo non facias rixam,  
et cum audace non eas in desertum:  
quoniam quasi nihil est ante illum sanguis,  
et ubi non est adjutorium, elidet te.  

<span id="020">20</span> Cum fatuis consilium non habeas:  
non enim poterunt diligere nisi quæ eis placent.  

<span id="021">21</span> Coram extraneo ne facias consilium:  
nescis enim quid pariet.  

<span id="022">22</span> Non omni homini cor tuum manifestes,  
ne forte inferat tibi gratiam falsam, et convicietur tibi.\]

------------------------------------------------------------------------

[Next: Sirach Chapter 9](sir009.md)
