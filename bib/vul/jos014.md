[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos014)  [KJV](../kjv/jos014) 
[Sep:JsB](../sep/jsb014)  [Tan](../tan/jos014)   
  
[Joshua Index](jos)  
  [Previous](jos013)  [Next](jos015) 

------------------------------------------------------------------------

### Vulgate (Latin): Joshua Chapter 14

<span id="001">1</span> Hoc est quod possederunt filii Israël in terra
Chanaan, quam dederunt eis Eleazar sacerdos, et Josue filius Nun, et
principes familiarum per tribus Israël:

<span id="002">2</span> sorte omnia dividentes, sicut præceperat Dominus
in manu Moysi, novem tribubus, et dimidiæ tribui.

<span id="003">3</span> Duabus enim tribubus, et dimidiæ, dederat Moyses
trans Jordanem possessionem: absque Levitis, qui nihil terræ acceperunt
inter fratres suos:

<span id="004">4</span> sed in eorum successerunt locum filii Joseph in
duas divisi tribus, Manasse et Ephraim: nec acceperunt Levitæ aliam in
terra partem, nisi urbes ad habitandum, et suburbana earum ad alenda
jumenta et pecora sua.

<span id="005">5</span> Sicut præceperat Dominus Moysi, ita fecerunt
filii Israël, et diviserunt terram.  

<span id="006">6</span> Accesserunt itaque filii Juda ad Josue in
Galgala, locutusque est ad eum Caleb filius Jephone Cenezæus: Nosti quid
locutus sit Dominus ad Moysen hominem Dei de me et te in Cadesbarne.

<span id="007">7</span> Quadraginta annorum eram quando misit me Moyses
famulus Domini de Cadesbarne, ut considerarem terram, nuntiavique ei
quod mihi verum videbatur.

<span id="008">8</span> Fratres autem mei, qui ascenderant mecum,
dissolverunt cor populi: et nihilominus ego secutus sum Dominum Deum
meum.

<span id="009">9</span> Juravitque Moyses in die illo, dicens: Terra,
quam calcavit pes tuus, erit possessio tua, et filiorum tuorum in
æternum: quia secutus es Dominum Deum meum.

<span id="010">10</span> Concessit ergo Dominus vitam mihi, sicut
pollicitus est, usque in præsentem diem. Quadraginta et quinque anni
sunt, ex quo locutus est Dominus verbum istud ad Moysen, quando
ambulabat Israël per solitudinem: hodie octoginta quinque annorum sum,

<span id="011">11</span> sic valens ut eo valebam tempore quando ad
explorandum missus sum: illius in me temporis fortitudo usque hodie
perseverat, tam ad bellandum quam ad gradiendum.

<span id="012">12</span> Da ergo mihi montem istum, quem pollicitus est
Dominus, te quoque audiente, in quo Enacim sunt, et urbes magnæ atque
munitæ: si forte sit Dominus mecum, et potuero delere eos, sicut
promisit mihi.

<span id="013">13</span> Benedixitque ei Josue, et tradidit ei Hebron in
possessionem:

<span id="014">14</span> atque ex eo fuit Hebron Caleb filio Jephone
Cenezæo usque in præsentem diem, quia secutus est Dominum Deum Israël.

<span id="015">15</span> Nomen Hebron ante vocabatur Cariath Arbe: Adam
maximus ibi inter Enacim situs est: et terra cessavit a præliis.

------------------------------------------------------------------------

[Next: Joshua Chapter 15](jos015)
