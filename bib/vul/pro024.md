[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro024)  [KJV](../kjv/pro024)  [Sep](../sep/pro024.md) 
[Tan](../tan/pro024.md)   
  
[Proverbs Index](pro.md)  
  [Previous](pro023)  [Next](pro025.md) 

------------------------------------------------------------------------

### Vulgate (Latin): Proverbs Chapter 24

<span id="001">1</span> \[Ne æmuleris viros malos,  
nec desideres esse cum eis:  

<span id="002">2</span> quia rapinas meditatur mens eorum,  
et fraudes labia eorum loquuntur.  

<span id="003">3</span> Sapientia ædificabitur domus,  
et prudentia roborabitur.  

<span id="004">4</span> In doctrina replebuntur cellaria,  
universa substantia pretiosa et pulcherrima.  

<span id="005">5</span> Vir sapiens fortis est,  
et vir doctus robustus et validus:  

<span id="006">6</span> quia cum dispositione initur bellum,  
et erit salus ubi multa consilia sunt.  

<span id="007">7</span> Excelsa stulto sapientia;  
in porta non aperiet os suum.  

<span id="008">8</span> Qui cogitat mala facere stultus vocabitur:  

<span id="009">9</span> cogitatio stulti peccatum est,  
et abominatio hominum detractor.  

<span id="010">10</span> Si desperaveris lassus in die angustiæ,  
imminuetur fortitudo tua.\]  

<span id="011">11</span> \[Erue eos qui ducuntur ad mortem,  
et qui trahuntur ad interitum, liberare ne cesses.  

<span id="012">12</span> Si dixeris: Vires non suppetunt;  
qui inspector est cordis ipse intelligit:  
et servatorem animæ tuæ nihil fallit,  
reddetque homini juxta opera sua.  

<span id="013">13</span> Comede, fili mi, mel, quia bonum est,  
et favum dulcissimum gutturi tuo.  

<span id="014">14</span> Sic et doctrina sapientiæ animæ tuæ:  
quam cum inveneris, habebis in novissimis spem,  
et spes tua non peribit.  

<span id="015">15</span> Ne insidieris, et quæras impietatem in domo
justi,  
neque vastes requiem ejus.  

<span id="016">16</span> Septies enim cadet justus, et resurget:  
impii autem corruent in malum.  

<span id="017">17</span> Cum ceciderit inimicus tuus ne gaudeas,  
et in ruina ejus ne exsultet cor tuum:  

<span id="018">18</span> ne forte videat Dominus, et displiceat ei,  
et auferat ab eo iram suam.  

<span id="019">19</span> Ne contendas cum pessimis,  
nec æmuleris impios:  

<span id="020">20</span> quoniam non habent futurorum spem mali,  
et lucerna impiorum extinguetur.  

<span id="021">21</span> Time Dominum, fili mi, et regem,  
et cum detractoribus non commiscearis:  

<span id="022">22</span> quoniam repente consurget perditio eorum,  
et ruinam utriusque quis novit?\]  

<span id="023">23</span> Hæc quoque sapientibus. \[Cognoscere personam
in judicio non est bonum.  

<span id="024">24</span> Qui dicunt impio: Justus es: maledicent eis
populi,  
et detestabuntur eos tribus.  

<span id="025">25</span> Qui arguunt eum laudabuntur,  
et super ipsos veniet benedictio.  

<span id="026">26</span> Labia deosculabitur  
qui recta verba respondet.  

<span id="027">27</span> Præpara foris opus tuum,  
et diligenter exerce agrum tuum,  
ut postea ædifices domum tuam.  

<span id="028">28</span> Ne sis testis frustra contra proximum tuum,  
nec lactes quemquam labiis tuis.  

<span id="029">29</span> Ne dicas: Quomodo fecit mihi, sic faciam ei;  
reddam unicuique secundum opus suum.\]  

<span id="030">30</span> \[Per agrum hominis pigri transivi,  
et per vineam viri stulti:  

<span id="031">31</span> et ecce totum repleverant urticæ,  
et operuerant superficiem ejus spinæ,  
et maceria lapidum destructa erat.  

<span id="032">32</span> Quod cum vidissem, posui in corde meo,  
et exemplo didici disciplinam.  

<span id="033">33</span> Parum, inquam, dormies, modicum dormitabis;  
pauxillum manus conseres ut quiescas:  

<span id="034">34</span> et veniet tibi quasi cursor egestas,  
et mendicitas quasi vir armatus.\]

------------------------------------------------------------------------

[Next: Proverbs Chapter 25](pro025.md)
