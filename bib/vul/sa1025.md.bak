[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1025)  [KJV](../kjv/sa1025)  [Sep](../sep/sa1025.md) 
[Tan](../tan/sa1025.md)   
  
[1 Samuel Index](sa1.md)  
  [Previous](sa1024)  [Next](sa1026.md) 

------------------------------------------------------------------------

### Vulgate (Latin): 1 Samuel Chapter 25

<span id="001">1</span> Mortuus est autem Samuel, et congregatus est
universus Israël, et planxerunt eum, et sepelierunt eum in domo sua in
Ramatha. Consurgensque David descendit in desertum Pharan.

<span id="002">2</span> Erat autem vir quispiam in solitudine Maon, et
possessio ejus in Carmelo, et homo ille magnus nimis: erantque ei oves
tria millia, et mille capræ: et accidit ut tonderetur grex ejus in
Carmelo.

<span id="003">3</span> Nomen autem viri illius erat Nabal. Et nomen
uxoris ejus Abigail: eratque mulier illa prudentissima, et speciosa:
porro vir ejus durus, et pessimus, et malitiosus: erat autem de genere
Caleb.

<span id="004">4</span> Cum ergo audisset David in deserto quod tonderet
Nabal gregem suum,

<span id="005">5</span> misit decem juvenes, et dixit eis: Ascendite in
Carmelum, et venietis ad Nabal, et salutabitis eum ex nomine meo
pacifice.

<span id="006">6</span> Et dicetis: Sit fratribus meis et tibi pax, et
domui tuæ pax, et omnibus, quæcumque habes, sit pax.

<span id="007">7</span> Audivi quod tonderent pastores tui, qui erant
nobiscum in deserto: numquam eis molesti fuimus, nec aliquando defuit
quidquam eis de grege, omni tempore quo fuerunt nobiscum in Carmelo.

<span id="008">8</span> Interroga pueros tuos, et indicabunt tibi. Nunc
ergo inveniant pueri tui gratiam in oculis tuis: in die enim bona
venimus: quodcumque invenerit manus tua, da servis tuis, et filio tuo
David.

<span id="009">9</span> Cumque venissent pueri David, locuti sunt ad
Nabal omnia verba hæc ex nomine David: et siluerunt.

<span id="010">10</span> Respondens autem Nabal pueris David, ait: Quis
est David? et quis est filius Isai? hodie increverunt servi qui fugiunt
dominos suos.

<span id="011">11</span> Tollam ergo panes meos, et aquas meas, et
carnes pecorum quæ occidi tonsoribus meis, et dabo viris quos nescio
unde sint?  

<span id="012">12</span> Regressi sunt itaque pueri David per viam suam,
et reversi venerunt, et nuntiaverunt ei omnia verba quæ dixerat.

<span id="013">13</span> Tunc ait David pueris suis: Accingatur
unusquisque gladio suo. Et accincti sunt singuli gladiis suis,
accinctusque est et David ense suo: et secuti sunt David quasi
quadringenti viri: porro ducenti remanserunt ad sarcinas.

<span id="014">14</span> Abigail autem uxori Nabal nuntiavit unus de
pueris suis, dicens: Ecce David misit nuntios de deserto, ut
benedicerent domino nostro: et aversatus est eos.

<span id="015">15</span> Homines isti boni satis fuerant nobis, et non
molesti: nec quidquam aliquando periit omni tempore quo fuimus
conversati cum eis in deserto:

<span id="016">16</span> pro muro erant nobis tam in nocte quam in die,
omnibus diebus quibus pavimus apud eos greges.

<span id="017">17</span> Quam ob rem considera, et recogita quid facias:
quoniam completa est malitia adversum virum tuum, et adversum domum
tuam, et ipse est filius Belial, ita ut nemo possit ei loqui.

<span id="018">18</span> Festinavit igitur Abigail, et tulit ducentos
panes, et duos utres vini, et quinque arietes coctos, et quinque sata
polentæ, et centum ligaturas uvæ passæ, et ducentas massas caricarum, et
posuit super asinos:

<span id="019">19</span> dixitque pueris suis: Præcedite me: ecce ego
post tergum sequar vos: viro autem suo Nabal non indicavit.

<span id="020">20</span> Cum ergo ascendisset asinum, et descenderet ad
radices montis, David et viri ejus descendebant in occursum ejus: quibus
et illa occurrit.

<span id="021">21</span> Et ait David: Vere frustra servavi omnia quæ
hujus erant in deserto, et non periit quidquam de cunctis quæ ad eum
pertinebant: et reddidit mihi malum pro bono.

<span id="022">22</span> Hæc faciat Deus inimicis David, et hæc addat,
si reliquero de omnibus quæ ad ipsum pertinent usque mane mingentem ad
parietem.  

<span id="023">23</span> Cum autem vidisset Abigail David, festinavit,
et descendit de asino, et procidit coram David super faciem suam, et
adoravit super terram,

<span id="024">24</span> et cecidit ad pedes ejus, et dixit: In me sit,
domine mi, hæc iniquitas: loquatur, obsecro, ancilla tua in auribus
tuis, et audi verba famulæ tuæ.

<span id="025">25</span> Ne ponat, oro, dominus meus rex cor suum super
virum istum iniquum Nabal: quoniam secundum nomen suum stultus est, et
stultitia est cum eo: ego autem ancilla tua non vidi pueros tuos, domine
mi, quos misisti.

<span id="026">26</span> Nunc ergo, domine mi, vivit Dominus, et vivit
anima tua, qui prohibuit te ne venires in sanguinem, et salvavit manum
tuam tibi: et nunc fiant sicut Nabal inimici tui, et qui quærunt domino
meo malum.

<span id="027">27</span> Quapropter suscipe benedictionem hanc, quam
attulit ancilla tua tibi domino meo, et da pueris qui sequuntur te
dominum meum.

<span id="028">28</span> Aufer iniquitatem famulæ tuæ: faciens enim
faciet Dominus tibi domino meo domum fidelem, quia prælia Domini, domine
mi, tu præliaris: malitia ergo non inveniatur in te omnibus diebus vitæ
tuæ.

<span id="029">29</span> Si enim surrexerit aliquando homo persequens
te, et quærens animam tuam, erit anima domini mei custodita quasi in
fasciculo viventium apud Dominum Deum tuum: porro inimicorum tuorum
anima rotabitur, quasi in impetu et circulo fundæ.

<span id="030">30</span> Cum ergo fecerit Dominus tibi domino meo omnia
quæ locutus est bona de te, et constituerit te ducem super Israël,

<span id="031">31</span> non erit tibi hoc in singultum, et in scrupulum
cordis domino meo, quod effuderis sanguinem innoxium, aut ipse te ultus
fueris: et cum benefecerit Dominus domino meo, recordaberis ancillæ tuæ.

<span id="032">32</span> Et ait David ad Abigail: Benedictus Dominus
Deus Israël, qui misit hodie te in occursum meum, et benedictum eloquium
tuum,

<span id="033">33</span> et benedicta tu, quæ prohibuisti me hodie ne
irem ad sanguinem, et ulciscerer me manu mea.

<span id="034">34</span> Alioquin vivit Dominus Deus Israël, qui
prohibuit me ne malum facerem tibi: nisi cito venisses in occursum mihi,
non remansisset Nabal usque ad lucem matutinam mingens ad parietem.

<span id="035">35</span> Suscepit ergo David de manu ejus omnia quæ
attulerat ei, dixitque ei: Vade pacifice in domum tuam: ecce audivi
vocem tuam, et honoravi faciem tuam.  

<span id="036">36</span> Venit autem Abigail ad Nabal: et ecce erat ei
convivium in domo ejus quasi convivium regis, et cor Nabal jucundum:
erat enim ebrius nimis: et non indicavit ei verbum pusillum aut grande
usque mane.

<span id="037">37</span> Diluculo autem cum digessisset vinum Nabal,
indicavit ei uxor sua verba hæc: et emortuum est cor ejus intrinsecus,
et factus est quasi lapis.

<span id="038">38</span> Cumque pertransissent decem dies, percussit
Dominus Nabal, et mortuus est.

<span id="039">39</span> Quod cum audisset David mortuum Nabal, ait:
Benedictus Dominus, qui judicavit causam opprobrii mei de manu Nabal, et
servum suum custodivit a malo, et malitiam Nabal reddidit Dominus in
caput ejus. Misit ergo David, et locutus est ad Abigail, ut sumeret eam
sibi in uxorem.

<span id="040">40</span> Et venerunt pueri David ad Abigail in Carmelum,
et locuti sunt ad eam, dicentes: David misit nos ad te, ut accipiat te
sibi in uxorem.

<span id="041">41</span> Quæ consurgens, adoravit prona in terram, et
ait: Ecce famula tua sit in ancillam, ut lavet pedes servorum domini
mei.

<span id="042">42</span> Et festinavit, et surrexit Abigail, et ascendit
super asinum, et quinque puellæ ierunt cum ea, pedissequæ ejus, et
secuta est nuntios David: et facta est illi uxor.

<span id="043">43</span> Sed et Achinoam accepit David de Jezraël: et
fuit utraque uxor ejus.

<span id="044">44</span> Saul autem dedit Michol filiam suam, uxorem
David, Phalti filio Lais, qui erat de Gallim.

------------------------------------------------------------------------

[Next: 1 Samuel Chapter 26](sa1026.md)
