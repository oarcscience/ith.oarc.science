[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2006)  [KJV](../kjv/ch2006)  [Sep](../sep/ch2006.md) 
[Tan](../tan/ch2006.md)   
  
[2 Chronicles Index](ch2.md)  
  [Previous](ch2005)  [Next](ch2007.md) 

------------------------------------------------------------------------

### Vulgate (Latin): 2 Chronicles Chapter 6

<span id="001">1</span> Tunc Salomon ait: Dominus pollicitus est ut
habitaret in caligine:

<span id="002">2</span> ego autem ædificavi domum nomini ejus, ut
habitaret ibi in perpetuum.

<span id="003">3</span> Et convertit rex faciem suam, et benedixit
universæ multitudini Israël (nam omnis turba stabat intenta), et ait:

<span id="004">4</span> Benedictus Dominus Deus Israël, qui quod locutus
est David patri meo, opere complevit, dicens:

<span id="005">5</span> A die qua eduxi populum meum de terra Ægypti,
non elegi civitatem de cunctis tribubus Israël ut ædificaretur in ea
domus nomini meo, neque elegi quemquam alium virum ut esset dux in
populo Israël:

<span id="006">6</span> sed elegi Jerusalem ut sit nomen meum in ea, et
elegi David ut constituerem eum super populum meum Israël.

<span id="007">7</span> Cumque fuisset voluntatis David patris mei ut
ædificaret domum nomini Domini Dei Israël,

<span id="008">8</span> dixit Dominus ad eum: Quia hæc fuit voluntas
tua, ut ædificares domum nomini meo, bene quidem fecisti hujuscemodi
habere voluntatem:

<span id="009">9</span> sed non tu ædificabis domum: verum filius tuus,
qui egredietur de lumbis tuis, ipse ædificabit domum nomini meo.

<span id="010">10</span> Complevit ergo Dominus sermonem suum quem
locutus fuerat: et ego surrexi pro David patre meo, et sedi super
thronum Israël, sicut locutus est Dominus: et ædificavi domum nomini
Domini Dei Israël.

<span id="011">11</span> Et posui in ea arcam in qua est pactum Domini
quod pepigit cum filiis Israël.  

<span id="012">12</span> Stetit ergo coram altari Domini ex adverso
universæ multitudinis Israël, et extendit manus suas.

<span id="013">13</span> Siquidem fecerat Salomon basim æneam, et
posuerat eam in medio basilicæ, habentem quinque cubitos longitudinis,
et quinque cubitos latitudinis, et tres cubitos altitudinis: stetitque
super eam, et deinceps flexis genibus contra universam multitudinem
Israël, et palmis in cælum levatis,

<span id="014">14</span> ait: Domine Deus Israël, non est similis tui
deus in cælo et in terra: qui custodis pactum et misericordiam cum
servis tuis qui ambulant coram te in toto corde suo:

<span id="015">15</span> qui præstitisti servo tuo David patri meo
quæcumque locutus fueras ei: et quæ ore promiseras, opere complesti,
sicut et præsens tempus probat.

<span id="016">16</span> Nunc ergo Domine Deus Israël, imple servo tuo
patri meo David quæcumque locutus es, dicens: Non deficiet ex te vir
coram me, qui sedeat super thronum Israël: ita tamen si custodierint
filii tui vias suas, et ambulaverint in lege mea, sicut et tu ambulasti
coram me.

<span id="017">17</span> Et nunc Domine Deus Israël, firmetur sermo tuus
quem locutus es servo tuo David.

<span id="018">18</span> Ergone credibile est ut habitet Deus cum
hominibus super terram? si cælum et cæli cælorum non te capiunt, quanto
magis domus ista quam ædificavi?

<span id="019">19</span> Sed ad hoc tantum facta est, ut respicias
orationem servi tui, et obsecrationem ejus, Domine Deus meus, et audias
preces quas fundit famulus tuus coram te:

<span id="020">20</span> ut aperias oculos tuos super domum istam diebus
ac noctibus, super locum in quo pollicitus es ut invocaretur nomen tuum,

<span id="021">21</span> et exaudires orationem quam servus tuus orat in
eo: et exaudias preces famuli tui, et populi tui Israël. Quicumque
oraverit in loco isto, exaudi de habitaculo tuo, id est, de cælis, et
propitiare.  

<span id="022">22</span> Si peccaverit quispiam in proximum suum, et
jurare contra eum paratus venerit, seque maledicto constrinxerit coram
altari in domo ista:

<span id="023">23</span> tu audies de cælo, et facies judicium servorum
tuorum, ita ut reddas iniquo viam suam in caput proprium, et ulciscaris
justum, retribuens ei secundum justitiam suam.

<span id="024">24</span> Si superatus fuerit populus tuus Israël ab
inimicis (peccabunt enim tibi), et conversi egerint pœnitentiam, et
obsecraverint nomen tuum, et fuerint deprecati in loco isto,

<span id="025">25</span> tu exaudies de cælo: et propitiare peccato
populi tui Israël, et reduc eos in terram quam dedisti eis, et patribus
eorum.

<span id="026">26</span> Si clauso cælo pluvia non fluxerit propter
peccata populi, et deprecati te fuerint in loco isto, et confessi nomini
tuo, et conversi a peccatis suis, cum eos afflixeris,

<span id="027">27</span> exaudi de cælo, Domine, et dimitte peccata
servis tuis et populi tui Israël, et doce eos viam bonam, per quam
ingrediantur: et da pluviam terræ quam dedisti populo tuo ad
possidendum.

<span id="028">28</span> Fames si orta fuerit in terra, et pestilentia,
ærugo, et aurugo, et locusta, et bruchus: et hostes, vastatis
regionibus, portas obsederint civitatis, omnisque plaga et infirmitas
presserit:

<span id="029">29</span> si quis de populo tuo Israël fuerit deprecatus,
cognoscens plagam et infirmitatem suam, et expanderit manus suas in domo
hac,

<span id="030">30</span> tu exaudies de cælo, de sublimi scilicet
habitaculo tuo: et propitiare, et redde unicuique secundum vias suas,
quas nosti eum habere in corde suo (tu enim solus nosti corda filiorum
hominum):

<span id="031">31</span> ut timeant te, et ambulent in viis tuis cunctis
diebus quibus vivunt super faciem terræ quam dedisti patribus nostris.

<span id="032">32</span> Externum quoque, qui non est de populo tuo
Israël, si venerit de terra longinqua propter nomen tuum magnum, et
propter manum tuam robustam, et brachium tuum extentum, et adoraverit in
loco isto,

<span id="033">33</span> tu exaudies de cælo firmissimo habitaculo tuo,
et facies cuncta pro quibus invocaverit te ille peregrinus: ut sciant
omnes populi terræ nomen tuum, et timeant te sicut populus tuus Israël,
et cognoscant quia nomen tuum invocatum est super domum hanc quam
ædificavi.

<span id="034">34</span> Si egressus fuerit populus tuus ad bellum
contra adversarios suos per viam in qua miseris eos, adorabunt te contra
viam in qua civitas hæc est, quam elegisti, et domus quam ædificavi
nomini tuo,

<span id="035">35</span> tu exaudies de cælo preces eorum, et
obsecrationem: et ulciscaris.  

<span id="036">36</span> Si autem peccaverint tibi (neque enim est homo
qui non peccet), et iratus fueris eis, et tradideris hostibus, et
captivos duxerint eos in terram longinquam, vel certe quæ juxta est,

<span id="037">37</span> et conversi in corde suo in terra ad quam
captivi ducti fuerant, egerint pœnitentiam, et deprecati te fuerint in
terra captivitatis suæ, dicentes: Peccavimus: inique fecimus, injuste
egimus:

<span id="038">38</span> et reversi fuerint ad te in toto corde suo, et
in tota anima sua, in terra captivitatis suæ ad quam ducti sunt,
adorabunt te contra viam terræ suæ, quam dedisti patribus eorum, et
urbis quam elegisti, et domus quam ædificavi nomini tuo:

<span id="039">39</span> tu exaudies de cælo, hoc est, de firmo
habitaculo tuo, preces eorum: et facias judicium, et dimittas populo
tuo, quamvis peccatori:

<span id="040">40</span> tu es enim Deus meus: aperiantur, quæso, oculi
tui, et aures tuæ intentæ sint ad orationem quæ fit in loco isto.

<span id="041">41</span> Nunc igitur consurge, Domine Deus, in requiem
tuam, tu et arca fortitudinis tuæ: sacerdotes tui, Domine Deus,
induantur salutem, et sancti tui lætentur in bonis.

<span id="042">42</span> Domine Deus, ne averteris faciem christi tui:
memento misericordiarum David servi tui.

------------------------------------------------------------------------

[Next: 2 Chronicles Chapter 7](ch2007.md)
