[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo029)  [KJV](../kjv/exo029)  [Sep](../sep/exo029.md) 
[Tan](../tan/exo029.md)   
  
[Exodus Index](exo.md)  
  [Previous](exo028)  [Next](exo030.md) 

------------------------------------------------------------------------

### Vulgate (Latin): Exodus Chapter 29

<span id="001">1</span> Sed et hoc facies, ut mihi in sacerdotio
consecrentur. Tolle vitulum de armento, et arietes duos immaculatos,

<span id="002">2</span> panesque azymos, et crustulam absque fermento,
quæ conspersa sit oleo, lagana quoque azyma oleo lita: de simila
triticea cuncta facies.

<span id="003">3</span> Et posita in canistro offeres: vitulum autem et
duos arietes.

<span id="004">4</span> Et Aaron ac filios ejus applicabis ad ostium
tabernaculi testimonii. Cumque laveris patrem cum filiis suis aqua,

<span id="005">5</span> indues Aaron vestimentis suis, id est, linea et
tunica, et superhumerali et rationali, quod constringes balteo.

<span id="006">6</span> Et pones tiaram in capite ejus, et laminam
sanctam super tiaram,

<span id="007">7</span> et oleum unctionis fundes super caput ejus:
atque hoc ritu consecrabitur.

<span id="008">8</span> Filios quoque illius applicabis, et indues
tunicis lineis, cingesque balteo,

<span id="009">9</span> Aaron scilicet et liberos ejus, et impones eis
mitras: eruntque sacerdotes mihi religione perpetua. Postquam
initiaveris manus eorum,

<span id="010">10</span> applicabis et vitulum coram tabernaculo
testimonii. Imponentque Aaron et filii ejus manus super caput illius,

<span id="011">11</span> et mactabis eum in conspectu Domini, juxta
ostium tabernaculi testimonii.

<span id="012">12</span> Sumptumque de sanguine vituli, pones super
cornua altaris digito tuo, reliquum autem sanguinem fundes juxta basim
ejus.

<span id="013">13</span> Sumes et adipem totum qui operit intestina, et
reticulum jecoris, ac duos renes, et adipem qui super eos est, et
offeres incensum super altare:

<span id="014">14</span> carnes vero vituli et corium et fimum combures
foris extra castra, eo quod pro peccato sit.  

<span id="015">15</span> Unum quoque arietem sumes, super cujus caput
ponent Aaron et filii ejus manus.

<span id="016">16</span> Quem cum mactaveris, tolles de sanguine ejus,
et fundes circa altare.

<span id="017">17</span> Ipsum autem arietem secabis in frustra: lotaque
intestina ejus ac pedes, pones super concisas carnes, et super caput
illius.

<span id="018">18</span> Et offeres totum arietem in incensum super
altare: oblatio est Domino, odor suavissimus victimæ Domini.  

<span id="019">19</span> Tolles quoque arietem alterum, super cujus
caput Aaron et filii ejus ponent manus.

<span id="020">20</span> Quem cum immolaveris, sumes de sanguine ejus,
et pones super extremum auriculæ dextræ Aaron et filiorum ejus, et super
pollices manus eorum ac pedis dextri, fundesque sanguinem super altare
per circuitum.

<span id="021">21</span> Cumque tuleris de sanguine qui est super
altare, et de oleo unctionis, asperges Aaron et vestes ejus, filios et
vestimenta eorum. Consecratisque ipsis et vestibus,

<span id="022">22</span> tolles adipem de ariete, et caudam et arvinam,
quæ operit vitalia, ac reticulum jecoris, et duos renes, atque adipem,
qui super eos est, armumque dextrum, eo quod sit aries consecrationis:

<span id="023">23</span> tortamque panis unius, crustulam conspersam
oleo, laganum de canistro azymorum, quod positum est in conspectu
Domini:

<span id="024">24</span> ponesque omnia super manus Aaron et filiorum
ejus, et sanctificabis eos elevans coram Domino.

<span id="025">25</span> Suscipiesque universa de manibus eorum: et
incendes super altare in holocaustum, odorem suavissimum in conspectu
Domini, quia oblatio ejus est.

<span id="026">26</span> Sumes quoque pectusculum de ariete, quo
initiatus est Aaron, sanctificabisque illud elevatum coram Domino, et
cedet in partem tuam.

<span id="027">27</span> Sanctificabisque et pectusculum consecratum, et
armum quem de ariete separasti,

<span id="028">28</span> quo initiatus est Aaron et filii ejus,
cedentque in partem Aaron et filiorum ejus jure perpetuo a filiis
Israël: quia primitiva sunt et initia de victimis eorum pacificis quæ
offerunt Domino.  

<span id="029">29</span> Vestem autem sanctam, qua utetur Aaron,
habebunt filii ejus post eum, ut ungantur in ea, et consecrantur manus
eorum.

<span id="030">30</span> Septem diebus utetur illa qui pontifex pro eo
fuerit constitutus de filiis ejus, et qui ingredietur tabernaculum
testimonii ut ministret in sanctuario.  

<span id="031">31</span> Arietem autem consecrationis tolles, et coques
carnes ejus in loco sancto:

<span id="032">32</span> quibus vescetur Aaron et filii ejus. Panes
quoque, qui sunt in canistro, in vestibulo tabernaculi testimonii
comedent,

<span id="033">33</span> ut sit placabile sacrificium, et sanctificentur
offerentium manus. Alienigena non vescetur ex eis, quia sancti sunt.

<span id="034">34</span> Quod si remanserit de carnibus consecratis,
sive de panibus usque mane, combures reliquias igni: non comedentur,
quia sanctificata sunt.  

<span id="035">35</span> Omnia, quæ præcepi tibi, facies super Aaron et
filiis ejus. Septem diebus consecrabis manus eorum:

<span id="036">36</span> et vitulum pro peccato offeres per singulos
dies ad expiandum. Mundabisque altare cum immolaveris expiationis
hostiam, et unges illud in sanctificationem.

<span id="037">37</span> Septem diebus expiabis altare, et
sanctificabis, et erit Sanctum sanctorum: omnis, qui tetigerit illud,
sanctificabitur.  

<span id="038">38</span> Hoc est quod facies in altari: agnos anniculos
duos per singulos dies jugiter,

<span id="039">39</span> unum agnum mane, et alterum vespere,

<span id="040">40</span> decimam partem similæ conspersæ oleo tuso, quod
habeat mensuram quartam partem hin, et vinum ad libandum ejusdem mensuræ
in agno uno.

<span id="041">41</span> Alterum vero agnum offeres ad vesperam juxta
ritum matutinæ oblationis, et juxta ea quæ diximus, in odorem
suavitatis:

<span id="042">42</span> sacrificium est Domino, oblatione perpetua in
generationes vestras, ad ostium tabernaculi testimonii coram Domino, ubi
constituam ut loquar ad te.

<span id="043">43</span> Ibique præcipiam filiis Israël, et
sanctificabitur altare in gloria mea.

<span id="044">44</span> Sanctificabo et tabernaculum testimonii cum
altari, et Aaron cum filiis suis, ut sacerdotio fungantur mihi.

<span id="045">45</span> Et habitabo in medio filiorum Israël, eroque
eis Deus,

<span id="046">46</span> et scient quia ego Dominus Deus eorum, qui
eduxi eos de terra Ægypti, ut manerem inter illos, ego Dominus Deus
ipsorum.

------------------------------------------------------------------------

[Next: Exodus Chapter 30](exo030.md)
