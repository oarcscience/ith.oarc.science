[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2016)  [KJV](../kjv/ch2016)  [Sep](../sep/ch2016) 
[Tan](../tan/ch2016)   
  
[2 Chronicles Index](ch2)  
  [Previous](ch2015)  [Next](ch2017) 

------------------------------------------------------------------------

### Vulgate (Latin): 2 Chronicles Chapter 16

<span id="001">1</span> Anno autem trigesimo sexto regni ejus, ascendit
Baasa rex Israël in Judam, et muro circumdabat Rama, ut nullus tute
posset egredi et ingredi de regno Asa.

<span id="002">2</span> Protulit ergo Asa argentum et aurum de thesauris
domus Domini, et de thesauris regis, misitque ad Benadad regem Syriæ,
qui habitabat in Damasco, dicens:

<span id="003">3</span> Fœdus inter me et te est; pater quoque meus et
pater tuus habuere concordiam: quam ob rem misi tibi argentum et aurum,
ut rupto fœdere quod habes cum Baasa rege Israël, facias eum a me
recedere.

<span id="004">4</span> Quo comperto, Benadad misit principes exercituum
suorum ad urbes Israël: qui percusserunt Ahion, et Dan, et Abelmaim, et
universas urbes Nephthali muratas.

<span id="005">5</span> Quod cum audisset Baasa, desiit ædificare Rama,
et intermisit opus suum.

<span id="006">6</span> Porro Asa rex assumpsit universum Judam, et
tulerunt lapides de Rama, et ligna quæ ædificationi præparaverat Baasa,
ædificavitque ex eis Gabaa et Maspha.

<span id="007">7</span> In tempore illo venit Hanani propheta ad Asa
regem Juda, et dixit ei: Quia habuisti fiduciam in rege Syriæ, et non in
Domino Deo tuo, idcirco evasit Syriæ regis exercitus de manu tua.

<span id="008">8</span> Nonne Æthiopes et Libyes multo plures erant
quadrigis, et equitibus, et multitudine nimia, quos cum Domino
credidisses, tradidit in manu tua?

<span id="009">9</span> Oculi enim Domini contemplantur universam
terram, et præbent fortitudinem his qui corde perfecto credunt in eum.
Stulte igitur egisti, et propter hoc ex præsenti tempore adversum te
bella consurgent.

<span id="010">10</span> Iratusque Asa adversus videntem, jussit eum
mitti in nervum: valde quippe super hoc fuerat indignatus: et interfecit
de populo in tempore illo plurimos.  

<span id="011">11</span> Opera autem Asa prima et novissima scripta sunt
in libro regum Juda et Israël.

<span id="012">12</span> Ægrotavit etiam Asa anno trigesimo nono regni
sui, dolore pedum vehementissimo, et nec in infirmitate sua quæsivit
Dominum, sed magis in medicorum arte confisus est.

<span id="013">13</span> Dormivitque cum patribus suis, et mortuus est
anno quadragesimo primo regni sui.

<span id="014">14</span> Et sepelierunt eum in sepulchro suo quod
foderat sibi in civitate David: posueruntque eum super lectum suum
plenum aromatibus et unguentibus meretriciis, quæ erant pigmentariorum
arte confecta, et combusserunt super eum ambitione nimia.

------------------------------------------------------------------------

[Next: 2 Chronicles Chapter 17](ch2017)
