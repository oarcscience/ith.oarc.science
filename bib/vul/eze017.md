[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze017)  [KJV](../kjv/eze017)  [Sep](../sep/eze017) 
[Tan](../tan/eze017)   
  
[Ezekiel Index](eze)  
  [Previous](eze016)  [Next](eze018) 

------------------------------------------------------------------------

### Vulgate (Latin): Ezekiel Chapter 17

<span id="001">1</span> Et factum est verbum Domini ad me, dicens:

<span id="002">2</span> Fili hominis, propone ænigma, et narra parabolam
ad domum Israël,

<span id="003">3</span> et dices: Hæc dicit Dominus Deus: Aquila grandis
magnarum alarum, longo membrorum ductu, plena plumis et varietate, venit
ad Libanum, et tulit medullam cedri.

<span id="004">4</span> Summitatem frondium ejus avulsit, et
transportavit eam in terram Chanaan: in urbe negotiatorum posuit illam.

<span id="005">5</span> Et tulit de semine terræ, et posuit illud in
terra pro semine, ut firmaret radicem super aquas multas: in superficie
posuit illud.

<span id="006">6</span> Cumque germinasset, crevit in vineam latiorem,
humili statura, respicientibus ramis ejus ad eam, et radices ejus sub
illa erant: facta est ergo vinea, et fructificavit in palmites, et
emisit propagines.

<span id="007">7</span> Et facta est aquila altera grandis, magnis alis,
multisque plumis: et ecce vinea ista quasi mittens radices suas ad eam,
palmites suos extendit ad illam, ut irrigaret eam de areolis germinis
sui.

<span id="008">8</span> In terra bona super aquas multas plantata est,
ut faciat frondes, et portet fructum, ut sit in vineam grandem.

<span id="009">9</span> Dic: Hæc dicit Dominus Deus: Ergone
prosperabitur? nonne radices ejus evellet, et fructus ejus distringet,
et siccabit omnes palmites germinis ejus, et arescet, et non in brachio
grandi, neque in populo multo, ut evelleret eam radicitus?

<span id="010">10</span> Ecce plantata est: ergone prosperabitur? nonne,
cum tetigerit eam ventus urens, siccabitur, et in areis germinis sui
arescet?  

<span id="011">11</span> Et factum est verbum Domini ad me, dicens:

<span id="012">12</span> Dic ad domum exasperantem: Nescitis quid ista
significent? Dic: Ecce venit rex Babylonis in Jerusalem, et assumet
regem et principes ejus, et adducet eos ad semetipsum in Babylonem.

<span id="013">13</span> Et tollet de semine regni, ferietque cum eo
fœdus, et ab eo accipiet jusjurandum. Sed et fortes terræ tollet,

<span id="014">14</span> ut sit regnum humile, et non elevetur, sed
custodiat pactum ejus, et servet illud.

<span id="015">15</span> Qui recedens ab eo misit nuntios ad Ægyptum, ut
daret sibi equos et populum multum: numquid prosperabitur, vel
consequetur salutem, qui fecit hæc? et qui dissolvit pactum, numquid
effugiet?

<span id="016">16</span> Vivo ego, dicit Dominus Deus, quoniam in loco
regis qui constituit eum regem, cujus fecit irritum juramentum, et
solvit pactum quod habebat cum eo, in medio Babylonis morietur.

<span id="017">17</span> Et non in exercitu grandi, neque in populo
multo, faciet contra eum Pharao prælium: in jactu aggeris, et in
exstructione vallorum, ut interficiat animas multas.

<span id="018">18</span> Spreverat enim juramentum, ut solveret fœdus,
et ecce dedit manum suam: et cum omnia hæc fecerit, non effugiet.

<span id="019">19</span> Propterea hæc dicit Dominus Deus: Vivo ego,
quoniam juramentum quod sprevit, et fœdus quod prævaricatus est, ponam
in caput ejus.

<span id="020">20</span> Et expandam super eum rete meum, et
comprehendetur in sagena mea: et adducam eum in Babylonem, et judicabo
eum ibi in prævaricatione qua despexit me.

<span id="021">21</span> Et omnes profugi ejus, cum universo agmine suo,
gladio cadent: residui autem in omnem ventum dispergentur: et scietis
quia ego Dominus locutus sum.

<span id="022">22</span> Hæc dicit Dominus Deus: Et sumam ego de medulla
cedri sublimis, et ponam: de vertice ramorum ejus tenerum distringam, et
plantabo super montem excelsum et eminentem.

<span id="023">23</span> In monte sublimi Israël plantabo illud, et
erumpet in germen, et faciet fructum, et erit in cedrum magnam: et
habitabunt sub ea omnes volucres, et universum volatile sub umbra
frondium ejus nidificabit:

<span id="024">24</span> et scient omnia ligna regionis quia ego Dominus
humiliavi lignum sublime, et exaltavi lignum humile; et siccavi lignum
viride, et frondere feci lignum aridum. Ego Dominus locutus sum, et
feci.

------------------------------------------------------------------------

[Next: Ezekiel Chapter 18](eze018)
