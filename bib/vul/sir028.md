[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir028)  [Apo](../apo/sir028.md) 
[Sep](../sep/sir028.md)   
  
[Sirach Index](sir.md)  
  [Previous](sir027)  [Next](sir029.md) 

------------------------------------------------------------------------

### Vulgate (Latin): Sirach Chapter 28

<span id="001">1</span> \[Qui vindicari vult, a Domino inveniet
vindictam,  
et peccata illius servans servabit.  

<span id="002">2</span> Relinque proximo tuo nocenti te,  
et tunc deprecanti tibi peccata solventur.  

<span id="003">3</span> Homo homini reservat iram,  
et a Deo quærit medelam:  

<span id="004">4</span> in hominem similem sibi non habet
misericordiam,  
et de peccatis suis deprecatur.  

<span id="005">5</span> Ipse cum caro sit reservat iram,  
et propitiationem petit a Deo:  
quis exorabit pro delictis illius?  

<span id="006">6</span> Memento novissimorum, et desine inimicari:  

<span id="007">7</span> tabitudo enim et mors imminent in mandatis
ejus.  

<span id="008">8</span> Memorare timorem Dei,  
et non irascaris proximo.  

<span id="009">9</span> Memorare testamentum Altissimi,  
et despice ignorantiam proximi.  

<span id="010">10</span> Abstine te a lite,  
et minues peccata.  

<span id="011">11</span> Homo enim iracundus incendit litem,  
et vir peccator turbabit amicos,  
et in medio pacem habentium immittet inimicitiam.  

<span id="012">12</span> Secundum enim ligna silvæ sic ignis
exardescit:  
et secundum virtutem hominis sic iracundia illius erit,  
et secundum substantiam suam exaltabit iram suam.  

<span id="013">13</span> Certamen festinatum incendit ignem,  
et lis festinans effundit sanguinem:  
et lingua testificans adducit mortem.  

<span id="014">14</span> Si sufflaveris in scintillam, quasi ignis
exardebit:  
et si exspueris super illam, extinguetur:  
utraque ex ore proficiscuntur.\]  

<span id="015">15</span> \[Susurro et bilinguis maledictus,  
multos enim turbabit pacem habentes.  

<span id="016">16</span> Lingua tertia multos commovit,  
et dispersit illos de gente in gentem.  

<span id="017">17</span> Civitates muratas divitum destruxit,  
et domus magnatorum effodit.  

<span id="018">18</span> Virtutes populorum concidit,  
et gentes fortes dissolvit.  

<span id="019">19</span> Lingua tertia mulieres viratas ejecit,  
et privavit illas laboribus suis.  

<span id="020">20</span> Qui respicit illam non habebit requiem,  
nec habebit amicum in quo requiescat.  

<span id="021">21</span> Flagelli plaga livorem facit:  
plaga autem linguæ comminuet ossa.  

<span id="022">22</span> Multi ceciderunt in ore gladii:  
sed non sic quasi qui interierunt per linguam suam.  

<span id="023">23</span> Beatus qui tectus est a lingua nequam,  
qui in iracundiam illius non transivit,  
et qui non attraxit jugum illius,  
et in vinculis ejus non est ligatus:  

<span id="024">24</span> jugum enim illius jugum ferreum est,  
et vinculum illius vinculum æreum est;  

<span id="025">25</span> mors illius mors nequissima:  
et utilis potius infernus quam illa.  

<span id="026">26</span> Perseverantia illius non permanebit,  
sed obtinebit vias injustorum,  
et in flamma sua non comburet justos.  

<span id="027">27</span> Qui relinquunt Deum incident in illam,  
et exardebit in illis, et non extinguetur,  
et immittetur in illos quasi leo,  
et quasi pardus lædet illos.  

<span id="028">28</span> Sepi aures tuas spinis:  
linguam nequam noli audire:  
et ori tuo facito ostia et seras.  

<span id="029">29</span> Aurum tuum et argentum tuum confla,  
et verbis tuis facito stateram,  
et frenos ori tuo rectos:  

<span id="030">30</span> et attende ne forte labaris in lingua,  
et cadas in conspectu inimicorum insidiantium tibi,  
et sit casus tuus insanabilis in mortem.\]

------------------------------------------------------------------------

[Next: Sirach Chapter 29](sir029.md)
