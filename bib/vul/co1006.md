[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1006)  [GNT](../gnt/co1006.md) 
[KJV](../kjv/co1006.md)   
  
[1 Corinthians Index](co1.md)  
  [Previous](co1005)  [Next](co1007.md) 

------------------------------------------------------------------------

### Vulgate (Latin): 1 Corinthians Chapter 6

<span id="001">1</span> Audet aliquis vestrum habens negotium adversus
alterum, judicari apud iniquos, et non apud sanctos?

<span id="002">2</span> an nescitis quoniam sancti de hoc mundo
judicabunt? et si in vobis judicabitur mundus, indigni estis qui de
minimis judicetis?

<span id="003">3</span> Nescitis quoniam angelos judicabimus? quanto
magis sæcularia?

<span id="004">4</span> Sæcularia igitur judicia si habueritis:
contemptibiles, qui sunt in ecclesia, illos constituite ad judicandum.

<span id="005">5</span> Ad verecundiam vestram dico. Sic non est inter
vos sapiens quisquam, qui possit judicare inter fratrem suum?

<span id="006">6</span> Sed frater cum fratre judicio contendit: et hoc
apud infideles?

<span id="007">7</span> Jam quidem omnino delictum est in vobis, quod
judicia habetis inter vos. Quare non magis injuriam accipitis? quare non
magis fraudem patimini?

<span id="008">8</span> Sed vos injuriam facitis, et fraudatis: et hoc
fratribus.  

<span id="009">9</span> An nescitis quia iniqui regnum Dei non
possidebunt? Nolite errare: neque fornicarii, neque idolis servientes,
neque adulteri,

<span id="010">10</span> neque molles, neque masculorum concubitores,
neque fures, neque avari, neque ebriosi, neque maledici, neque rapaces
regnum Dei possidebunt.

<span id="011">11</span> Et hæc quidam fuistis: sed abluti estis, sed
sanctificati estis, sed justificati estis in nomine Domini nostri Jesu
Christi, et in Spiritu Dei nostri.

<span id="012">12</span> Omnia mihi licent, sed non omnia expediunt:
omnia mihi licent, sed ego sub nullis redigar potestate.

<span id="013">13</span> Esca ventri, et venter escis: Deus autem et
hunc et has destruet: corpus autem non fornicationi, sed Domino: et
Dominus corpori.

<span id="014">14</span> Deus vero et Dominum suscitavit: et nos
suscitabit per virtutem suam.

<span id="015">15</span> Nescitis quoniam corpora vestra membra sunt
Christi? Tollens ergo membra Christi, faciam membra meretricis? Absit.

<span id="016">16</span> An nescitis quoniam qui adhæret meretrici, unum
corpus efficitur? Erunt enim (inquit) duo in carne una.

<span id="017">17</span> Qui autem adhæret Domino, unus spiritus est.

<span id="018">18</span> Fugite fornicationem. Omne peccatum, quodcumque
fecerit homo, extra corpus est: qui autem fornicatur, in corpus suum
peccat.

<span id="019">19</span> An nescitis quoniam membra vestra, templum sunt
Spiritus Sancti, qui in vobis est, quem habetis a Deo, et non estis
vestri?

<span id="020">20</span> Empti enim estis pretio magno. Glorificate, et
portate Deum in corpore vestro.

------------------------------------------------------------------------

[Next: 1 Corinthians Chapter 7](co1007.md)
