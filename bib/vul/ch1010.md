[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1010)  [KJV](../kjv/ch1010)  [Sep](../sep/ch1010) 
[Tan](../tan/ch1010)   
  
[1 Chronicles Index](ch1)  
  [Previous](ch1009)  [Next](ch1011) 

------------------------------------------------------------------------

### Vulgate (Latin): 1 Chronicles Chapter 10

<span id="001">1</span> Philisthiim autem pugnabant contra Israël,
fugeruntque viri Israël Palæsthinos, et ceciderunt vulnerati in monte
Gelboë.

<span id="002">2</span> Cumque appropinquassent Philisthæi, persequentes
Saul et filios ejus, percusserunt Jonathan, et Abinadab, et Melchisua
filios Saul.

<span id="003">3</span> Et aggravatum est prælium contra Saul,
inveneruntque eum sagittarii, et vulneraverunt jaculis.

<span id="004">4</span> Et dixit Saul ad armigerum suum: Evagina gladium
tuum, et interfice me, ne forte veniant incircumcisi isti, et illudant
mihi. Noluit autem armiger ejus hoc facere, timore perterritus: arripuit
ergo Saul ensem, et irruit in eum.

<span id="005">5</span> Quod cum vidisset armiger ejus, videlicet
mortuum esse Saul, irruit etiam ipse in gladium suum, et mortuus est.

<span id="006">6</span> Interiit ergo Saul: et tres filii ejus, et omnis
domus illius pariter concidit.

<span id="007">7</span> Quod cum vidissent viri Israël qui habitabant in
campestribus, fugerunt: et Saul ac filiis ejus mortuis, dereliquerunt
urbes suas, et huc illucque dispersi sunt: veneruntque Philisthiim, et
habitaverunt in eis.

<span id="008">8</span> Die igitur altero detrahentes Philisthiim spolia
cæsorum, invenerunt Saul et filios ejus jacentes in monte Gelboë.

<span id="009">9</span> Cumque spoliassent eum, et amputassent caput,
armisque nudassent, miserunt in terram suam, ut circumferretur, et
ostenderetur idolorum templis, et populis:

<span id="010">10</span> arma autem ejus consecraverunt in fano dei sui,
et caput affixerunt in templo Dagon.

<span id="011">11</span> Hoc cum audissent viri Jabes Galaad, omnia
scilicet quæ Philisthiim fecerant super Saul,

<span id="012">12</span> consurrexerunt singuli virorum fortium, et
tulerunt cadavera Saul et filiorum ejus: attuleruntque ea in Jabes, et
sepelierunt ossa eorum subter quercum, quæ erat in Jabes, et
jejunaverunt septem diebus.

<span id="013">13</span> Mortuus est ergo Saul propter iniquitates suas,
eo quod prævaricatus sit mandatum Domini quod præceperat, et non
custodierit illud: sed insuper etiam pythonissam consuluerit,

<span id="014">14</span> nec speraverit in Domino: propter quod
interfecit eum, et transtulit regnum ejus ad David filium Isai.

------------------------------------------------------------------------

[Next: 1 Chronicles Chapter 11](ch1011)
