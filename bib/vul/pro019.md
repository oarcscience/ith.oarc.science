[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro019)  [KJV](../kjv/pro019)  [Sep](../sep/pro019.md) 
[Tan](../tan/pro019.md)   
  
[Proverbs Index](pro.md)  
  [Previous](pro018)  [Next](pro020.md) 

------------------------------------------------------------------------

### Vulgate (Latin): Proverbs Chapter 19

<span id="001">1</span> \[Melior est pauper qui ambulat in simplicitate
sua  
quam dives torquens labia sua, et insipiens.  

<span id="002">2</span> Ubi non est scientia animæ, non est bonum,  
et qui festinus est pedibus offendet.  

<span id="003">3</span> Stultitia hominis supplantat gressus ejus,  
et contra Deum fervet animo suo.  

<span id="004">4</span> Divitiæ addunt amicos plurimos;  
a paupere autem et hi quos habuit separantur.  

<span id="005">5</span> Testis falsus non erit impunitus,  
et qui mendacia loquitur non effugiet.  

<span id="006">6</span> Multi colunt personam potentis,  
et amici sunt dona tribuentis.  

<span id="007">7</span> Fratres hominis pauperis oderunt eum;  
insuper et amici procul recesserunt ab eo.\]  
\[Qui tantum verba sectatur nihil habebit;  

<span id="008">8</span> qui autem possessor est mentis diligit animam
suam,  
et custos prudentiæ inveniet bona.  

<span id="009">9</span> Falsus testis non erit impunitus,  
et qui loquitur mendacia peribit.  

<span id="010">10</span> Non decent stultum deliciæ,  
nec servum dominari principibus.  

<span id="011">11</span> Doctrina viri per patientiam noscitur,  
et gloria ejus est iniqua prætergredi.  

<span id="012">12</span> Sicut fremitus leonis, ita et regis ira,  
et sicut ros super herbam, ita et hilaritas ejus.  

<span id="013">13</span> Dolor patris filius stultus,  
et tecta jugiter perstillantia litigiosa mulier.  

<span id="014">14</span> Domus et divitiæ dantur a parentibus;  
a Domino autem proprie uxor prudens.  

<span id="015">15</span> Pigredo immittit soporem,  
et anima dissoluta esuriet.  

<span id="016">16</span> Qui custodit mandatum custodit animam suam;  
qui autem negligit viam suam mortificabitur.  

<span id="017">17</span> Fœneratur Domino qui miseretur pauperis,  
et vicissitudinem suam reddet ei.  

<span id="018">18</span> Erudi filium tuum; ne desperes:  
ad interfectionem autem ejus ne ponas animam tuam.  

<span id="019">19</span> Qui impatiens est sustinebit damnum,  
et cum rapuerit, aliud apponet.  

<span id="020">20</span> Audi consilium, et suscipe disciplinam,  
ut sis sapiens in novissimis tuis.  

<span id="021">21</span> Multæ cogitationes in corde viri;  
voluntas autem Domini permanebit.  

<span id="022">22</span> Homo indigens misericors est,  
et melior est pauper quam vir mendax.  

<span id="023">23</span> Timor Domini ad vitam,  
et in plenitudine commorabitur absque visitatione pessima.\]  

<span id="024">24</span> \[Abscondit piger manum suam sub ascella,  
nec ad os suum applicat eam.  

<span id="025">25</span> Pestilente flagellato stultus sapientior
erit;  
si autem corripueris sapientem, intelliget disciplinam.  

<span id="026">26</span> Qui affligit patrem, et fugat matrem,  
ignominiosus est et infelix.  

<span id="027">27</span> Non cesses, fili, audire doctrinam,  
nec ignores sermones scientiæ.  

<span id="028">28</span> Testis iniquus deridet judicium,  
et os impiorum devorat iniquitatem.  

<span id="029">29</span> Parata sunt derisoribus judicia,  
et mallei percutientes stultorum corporibus.\]

------------------------------------------------------------------------

[Next: Proverbs Chapter 20](pro020.md)
