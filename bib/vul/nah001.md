[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/nah001)  [KJV](../kjv/nah001)  [Sep](../sep/nah001.md) 
[Tan](../tan/nah001.md)   
  
[Nahum Index](nah.md)  
  [Previous](mic007)  [Next](nah002.md) 

------------------------------------------------------------------------

### Vulgate (Latin): Nahum Chapter 1

<span id="001">1</span> Onus Ninive. Liber visionis Nahum Elcesæi.  

<span id="002">2</span> \[Deus æmulator, et ulciscens Dominus:  
ulciscens Dominus, et habens furorem:  
ulciscens Dominus in hostes suos,  
et irascens ipse inimicis suis.  

<span id="003">3</span> Dominus patiens, et magnus fortitudine,  
et mundans non faciet innocentem.  
Dominus in tempestate et turbine viæ ejus,  
et nebulæ pulvis pedum ejus.  

<span id="004">4</span> Increpans mare, et exsiccans illud,  
et omnia flumina ad desertum deducens.  
Infirmatus est Basan et Carmelus,  
et flos Libani elanguit.  

<span id="005">5</span> Montes commoti sunt ab eo,  
et colles desolati sunt:  
et contremuit terra a facie ejus,  
et orbis, et omnes habitantes in eo.  

<span id="006">6</span> Ante faciem indignationis ejus quis stabit?  
et quis resistet in ira furoris ejus?  
Indignatio ejus effusa est ut ignis,  
et petræ dissolutæ sunt ab eo.  

<span id="007">7</span> Bonus Dominus,  
et confortans in die tribulationis,  
et sciens sperantes in se.  

<span id="008">8</span> Et in diluvio prætereunte consummationem faciet
loci ejus,  
et inimicos ejus persequentur tenebræ.  

<span id="009">9</span> Quid cogitatis contra Dominum?  
Consummationem ipse faciet:  
non consurget duplex tribulatio,  

<span id="010">10</span> quia sicut spinæ se invicem complectuntur,  
sic convivium eorum pariter potantium;  
consumentur quasi stipula ariditate plena.  

<span id="011">11</span> Ex te exibit cogitans contra Dominum
malitiam,  
mente pertractans prævaricationem.  

<span id="012">12</span> Hæc dicit Dominus:  
Si perfecti fuerint, et ita plures,  
sic quoque attondentur, et pertransibit:  
afflixi te, et non affligam te ultra.  

<span id="013">13</span> Et nunc conteram virgam ejus de dorso tuo,  
et vincula tua disrumpam.  

<span id="014">14</span> Et præcipiet super te Dominus;  
non seminabitur ex nomine tuo amplius:  
de domo Dei tui interficiam sculptile, et conflatile;  
ponam sepulchrum tuum, quia inhonoratus es.  

<span id="015">15</span> Ecce super montes pedes evangelizantis,  
et annuntiantis pacem.  
Celebra, Juda, festivitates tuas,  
et redde vota tua,  
quia non adjiciet ultra ut pertranseat in te Belial:  
universus interiit.\]

------------------------------------------------------------------------

[Next: Nahum Chapter 2](nah002.md)
