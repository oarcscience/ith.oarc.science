[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch1016)  [KJV](../kjv/ch1016)  [Sep](../sep/ch1016.md) 
[Tan](../tan/ch1016.md)   
  
[1 Chronicles Index](ch1.md)  
  [Previous](ch1015)  [Next](ch1017.md) 

------------------------------------------------------------------------

### Vulgate (Latin): 1 Chronicles Chapter 16

<span id="001">1</span> Attulerunt igitur arcam Dei, et constituerunt
eam in medio tabernaculi quod tetenderat ei David: et obtulerunt
holocausta et pacifica coram Deo.

<span id="002">2</span> Cumque complesset David offerens holocausta et
pacifica, benedixit populo in nomine Domini.

<span id="003">3</span> Et divisit universis per singulos, a viro usque
ad mulierem, tortam panis, et partem assæ carnis bubalæ, et frixam oleo
similam.  

<span id="004">4</span> Constituitque coram arca Domini de Levitis, qui
ministrarent, et recordarentur operum ejus, et glorificarent atque
laudarent Dominum Deum Israël:

<span id="005">5</span> Asaph principem, et secundum ejus Zachariam:
porro Jahiel, et Semiramoth, et Jehiel, et Mathathiam, et Eliab, et
Banaiam, et Obededom: Jehiel super organa psalterii et lyras: Asaph
autem ut cymbalis personaret:

<span id="006">6</span> Banaiam vero et Jaziel sacerdotes canere tuba
jugiter coram arca fœderis Domini.  

<span id="007">7</span> In illo die fecit David principem ad confitendum
Domino Asaph et fratres ejus:

<span id="008">8</span> \[Confitemini Domino, et invocate nomen ejus:  
notas facite in populis adinventiones ejus.  

<span id="009">9</span> Cantate ei, et psallite ei,  
et narrate omnia mirabilia ejus.  

<span id="010">10</span> Laudate nomen sanctum ejus:  
lætetur cor quærentium Dominum.  

<span id="011">11</span> Quærite Dominum, et virtutem ejus:  
quærite faciem ejus semper.  

<span id="012">12</span> Recordamini mirabilium ejus quæ fecit;  
signorum illius, et judiciorum oris ejus,  

<span id="013">13</span> semen Israël servi ejus,  
filii Jacob electi ejus.  

<span id="014">14</span> Ipse Dominus Deus noster:  
in universa terra judicia ejus.  

<span id="015">15</span> Recordamini in sempiternum pacti ejus:  
sermonis quem præcepit in mille generationes,  

<span id="016">16</span> quem pepigit cum Abraham,  
et juramenti illius cum Isaac.  

<span id="017">17</span> Et constituit illud Jacob in præceptum,  
et Israël in pactum sempiternum,  

<span id="018">18</span> dicens: Tibi dabo terram Chanaan,  
funiculum hæreditatis vestræ:  

<span id="019">19</span> cum essent pauci numero,  
parvi et coloni ejus.  

<span id="020">20</span> Et transierunt de gente in gentem,  
et de regno ad populum alterum.  

<span id="021">21</span> Non dimisit quemquam calumniari eos,  
sed increpavit pro eis reges.  

<span id="022">22</span> Nolite tangere christos meos,  
et in prophetis meis nolite malignari.  

<span id="023">23</span> Cantate Domino omnis terra;  
annuntiate ex die in diem salutare ejus:  

<span id="024">24</span> narrate in gentibus gloriam ejus;  
in cunctis populis mirabilia ejus.  

<span id="025">25</span> Quia magnus Dominus, et laudabilis nimis,  
et horribilis super omnes deos.  

<span id="026">26</span> Omnes enim dii populorum idola:  
Dominus autem cælos fecit.  

<span id="027">27</span> Confessio et magnificentia coram eo:  
fortitudo et gaudium in loco ejus.  

<span id="028">28</span> Afferte Domino, familiæ populorum:  
afferte Domino gloriam et imperium.  

<span id="029">29</span> Date Domino gloriam;  
nomini ejus levate sacrificium,  
et venite in conspectu ejus:  
et adorate Dominum in decore sancto.  

<span id="030">30</span> Commoveatur a facie ejus omnis terra:  
ipse enim fundavit orbem immobilem.  

<span id="031">31</span> Lætentur cæli, et exultet terra,  
et dicant in nationibus: Dominus regnavit.  

<span id="032">32</span> Tonet mare et plenitudo ejus;  
exultent agri, et omnia quæ in eis sunt.  

<span id="033">33</span> Tunc laudabunt ligna saltus coram Domino:  
quia venit judicare terram.  

<span id="034">34</span> Confitemini Domino, quoniam bonus:  
quoniam in æternum misericordia ejus.  

<span id="035">35</span> Et dicite: Salva nos, Deus salvator noster,  
et congrega nos, et erue de gentibus:  
ut confiteamur nomini sancto tuo,  
et exultemus in carminibus tuis.  

<span id="036">36</span> Benedictus Dominus Deus Israël,  
ab æterno usque in æternum.\] Et dicat omnis populo: Amen, et hymnum
Domino.

<span id="037">37</span> Reliquit itaque ibi coram arca fœderis Domini
Asaph et fratres ejus, ut ministrarent in conspectu arcæ jugiter per
singulos dies, et vices suas.

<span id="038">38</span> Porro Obededom, et fratres ejus sexaginta octo:
et Obededom filium Idithun, et Hosa, constituit janitores;

<span id="039">39</span> Sadoc autem sacerdotem, et fratres ejus
sacerdotes, coram tabernaculo Domini in excelso quod erat in Gabaon,

<span id="040">40</span> ut offerrent holocausta Domino super altare
holocautomatis jugiter, mane et vespere, juxta omnia quæ scripta sunt in
lege Domini, quam præcepit Israëli.

<span id="041">41</span> Et post eum Heman, et Idithun, et reliquos
electos, unumquemque vocabulo suo ad confitendum Domino, quoniam in
æternum misericordia ejus.

<span id="042">42</span> Heman quoque et Idithun canentes tuba, et
quatientes cymbala et omnia musicorum organa ad canendum Deo: filios
autem Idithun fecit esse portarios.

<span id="043">43</span> Reversusque est omnis populus in domum suam: et
David, ut benediceret etiam domui suæ.

------------------------------------------------------------------------

[Next: 1 Chronicles Chapter 17](ch1017.md)
