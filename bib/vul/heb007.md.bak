[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/heb007)  [GNT](../gnt/heb007.md) 
[KJV](../kjv/heb007.md)   
  
[Hebrews Index](heb.md)  
  [Previous](heb006)  [Next](heb008.md) 

------------------------------------------------------------------------

### Vulgate (Latin): Hebrews Chapter 7

<span id="001">1</span> Hic enim Melchisedech, rex Salem, sacerdos Dei
summi, qui obviavit Abrahæ regresso a cæde regum, et benedixit ei:

<span id="002">2</span> cui et decimas omnium divisit Abraham: primum
quidem qui interpretatur rex justitiæ: deinde autem et rex Salem, quod
est, rex pacis,

<span id="003">3</span> sine patre, sine matre, sine genealogia, neque
initium dierum, neque finem vitæ habens, assimilatus autem Filio Dei,
manet sacerdos in perpetuum.  

<span id="004">4</span> Intuemini autem quantus sit hic, cui et decimas
dedit de præcipuis Abraham patriarcha.

<span id="005">5</span> Et quidem de filiis Levi sacerdotium
accipientes, mandatum habent decimas sumere a populo secundum legem, id
est, a fratribus suis: quamquam et ipsi exierint de lumbis Abrahæ.

<span id="006">6</span> Cujus autem generatio non annumeratur in eis,
decimas sumpsit ab Abraham, et hunc, qui habebat repromissiones,
benedixit.

<span id="007">7</span> Sine ulla autem contradictione, quod minus est,
a meliore benedicitur.

<span id="008">8</span> Et hic quidem, decimas morientes homines
accipiunt: ibi autem contestatur, quia vivit.

<span id="009">9</span> Et (ut ita dictum sit) per Abraham, et Levi, qui
decimas accepit, decimatus est:

<span id="010">10</span> adhuc enim in lumbis patris erat, quando
obviavit ei Melchisedech.  

<span id="011">11</span> Si ergo consummatio per sacerdotium Leviticum
erat (populus enim sub ipso legem accepit) quid adhuc necessarium fuit
secundum ordinem Melchisedech, alium surgere sacerdotem, et non secundum
ordinem Aaron dici?

<span id="012">12</span> Translato enim sacerdotio, necesse erat ut et
legis translatio fiat.

<span id="013">13</span> In quo enim hæc dicuntur, de alia tribu est, de
qua nullus altari præsto fuit.

<span id="014">14</span> Manifestum est enim quod ex Juda ortus sit
Dominus noster: in qua tribu nihil de sacerdotibus Moyses locutus est.

<span id="015">15</span> Et amplius adhuc manifestum est: si secundum
similitudinem Melchisedech exsurgat alius sacerdos,

<span id="016">16</span> qui non secundum legem mandati carnalis factus
est, sed secundum virtutem vitæ insolubilis.

<span id="017">17</span> Contestatur enim: Quoniam tu es sacerdos in
æternum, secundum ordinem Melchisedech.

<span id="018">18</span> Reprobatio quidem fit præcedentis mandati,
propter infirmitatem ejus, et inutilitatem:

<span id="019">19</span> nihil enim ad perfectum adduxit lex:
introductio vero melioris spei, per quam proximamus ad Deum.

<span id="020">20</span> Et quantum est non sine jurejurando (alii
quidem sine jurejurando sacerdotes facti sunt,

<span id="021">21</span> hic autem cum jurejurando per eum, qui dixit ad
illum: Juravit Dominus, et non pœnitebit eum: tu es sacerdos in
æternum):

<span id="022">22</span> in tantum melioris testamenti sponsor factus
est Jesus.

<span id="023">23</span> Et alii quidem plures facti sunt sacerdotes,
idcirco quod morte prohiberentur permanere:

<span id="024">24</span> hic autem eo quod maneat in æternum,
sempiternum habet sacerdotium.

<span id="025">25</span> Unde et salvare in perpetuum potest accedentes
per semetipsum ad Deum: semper vivens ad interpellandum pro nobis.

<span id="026">26</span> Talis enim decebat ut nobis esset pontifex,
sanctus, innocens, impollutus, segregatus a peccatoribus, et excelsior
cælis factus:

<span id="027">27</span> qui non habet necessitatem quotidie,
quemadmodum sacerdotes, prius pro suis delictis hostias offerre, deinde
pro populi: hoc enim fecit semel, seipsum offerendo.

<span id="028">28</span> Lex enim homines constituit sacerdotes
infirmitatem habentes: sermo autem jurisjurandi, qui post legem est,
Filium in æternum perfectum.

------------------------------------------------------------------------

[Next: Hebrews Chapter 8](heb008.md)
