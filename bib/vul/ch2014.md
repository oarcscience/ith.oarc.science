[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2014)  [KJV](../kjv/ch2014)  [Sep](../sep/ch2014.md) 
[Tan](../tan/ch2014.md)   
  
[2 Chronicles Index](ch2.md)  
  [Previous](ch2013)  [Next](ch2015.md) 

------------------------------------------------------------------------

### Vulgate (Latin): 2 Chronicles Chapter 14

<span id="001">1</span> Dormivit autem Abia cum patribus suis, et
sepelierunt eum in civitate David: regnavitque Asa filius ejus pro eo,
in cujus diebus quievit terra annis decem.

<span id="002">2</span> Fecit autem Asa quod bonum et placitum erat in
conspectu Dei sui, et subvertit altaria peregrini cultus, et excelsa.

<span id="003">3</span> Et confregit statuas, lucosque succidit:

<span id="004">4</span> et præcepit Judæ ut quæreret Dominum Deum patrum
suorum, et faceret legem, et universa mandata:

<span id="005">5</span> et abstulit de cunctis urbibus Juda aras et
fana, et regnavit in pace.

<span id="006">6</span> Ædificavit quoque urbes munitas in Juda, quia
quietus erat, et nulla temporibus ejus bella surrexerant, pacem Domino
largiente.

<span id="007">7</span> Dixit autem Judæ: Ædificemus civitates istas, et
vallemus muris, et roboremus turribus, et portis, et seris, donec a
bellis quieta sunt omnia, eo quod quæsierimus Dominum Deum patrum
nostrorum, et dederit nobis pacem per gyrum. Ædificaverunt igitur, et
nullum in exstruendo impedimentum fuit.

<span id="008">8</span> Habuit autem Asa in exercitu suo portantium
scuta et hastas de Juda trecenta millia, de Benjamin vero scutariorum et
sagittariorum ducenta octoginta millia: omnes isti viri fortissimi.  

<span id="009">9</span> Egressus est autem contra eos Zara Æthiops cum
exercitu suo, decies centena millia, et curribus trecentis: et venit
usque Maresa.

<span id="010">10</span> Porro Asa perrexit obviam ei, et instruxit
aciem ad bellum in valle Sephata, quæ est juxta Maresa:

<span id="011">11</span> et invocavit Dominum Deum, et ait: Domine, non
est apud te ulla distantia, utrum in paucis auxilieris, an in pluribus.
Adjuva nos, Domine Deus noster: in te enim, et in tuo nomine habentes
fiduciam, venimus contra hanc multitudinem. Domine, Deus noster tu es:
non prævaleat contra te homo.

<span id="012">12</span> Exterruit itaque Dominus Æthiopes coram Asa et
Juda: fugeruntque Æthiopes.

<span id="013">13</span> Et persecutus est eos Asa, et populus qui cum
eo erat, usque Gerara: et ruerunt Æthiopes usque ad internecionem, quia
Domino cædente contriti sunt, et exercitu illius præliante. Tulerunt
ergo spolia multa,

<span id="014">14</span> et percusserunt civitates omnes per circuitum
Geraræ: grandis quippe cunctos terror invaserat: et diripuerunt urbes,
et multam prædam asportaverunt.

<span id="015">15</span> Sed et caulas ovium destruentes, tulerunt
pecorum infinitam multitudinem, et camelorum: reversique sunt in
Jerusalem.

------------------------------------------------------------------------

[Next: 2 Chronicles Chapter 15](ch2015.md)
