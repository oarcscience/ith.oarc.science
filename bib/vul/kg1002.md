[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1002)  [KJV](../kjv/kg1002)  [Sep](../sep/kg1002.md) 
[Tan](../tan/kg1002.md)   
  
[1 Kings Index](kg1.md)  
  [Previous](kg1001)  [Next](kg1003.md) 

------------------------------------------------------------------------

### Vulgate (Latin): 1 Kings Chapter 2

<span id="001">1</span> Appropinquaverunt autem dies David ut moreretur:
præcepitque Salomoni filio suo, dicens:

<span id="002">2</span> Ego ingredior viam universæ terræ: confortare,
et esto vir.

<span id="003">3</span> Et observa custodias Domini Dei tui, ut ambules
in viis ejus: ut custodias cæremonias ejus, et præcepta ejus, et
judicia, et testimonia, sicut scriptum est in lege Moysi: ut intelligas
universa quæ facis, et quocumque te verteris:

<span id="004">4</span> ut confirmet Dominus sermones suos quos locutus
est de me, dicens: Si custodierint filii tui vias suas, et ambulaverint
coram me in veritate, in omni corde suo et in omni anima sua, non
auferetur tibi vir de solio Israël.

<span id="005">5</span> Tu quoque nosti quæ fecerit mihi Joab filius
Sarviæ, quæ fecerit duobus principibus exercitus Israël, Abner filio
Ner, et Amasæ filio Jether: quos occidit, et effudit sanguinem belli in
pace, et posuit cruorem prælii in balteo suo qui erat circa lumbos ejus,
et in calceamento suo quod erat in pedibus ejus.

<span id="006">6</span> Facies ergo juxta sapientiam tuam, et non
deduces canitiem ejus pacifice ad inferos.

<span id="007">7</span> Sed et filiis Berzellai Galaaditis reddes
gratiam, eruntque comedentes in mensa tua: occurrerunt enim mihi quando
fugiebam a facie Absalom fratris tui.

<span id="008">8</span> Habes quoque apud te Semei filium Gera filii
Jemini de Bahurim, qui maledixit mihi maledictione pessima quando ibam
ad castra: sed quia descendit mihi in occursum cum transirem Jordanem,
et juravi ei per Dominum, dicens: Non te interficiam gladio:

<span id="009">9</span> tu noli pati eum esse innoxium. Vir autem
sapiens es, ut scias quæ facies ei: deducesque canos ejus cum sanguine
ad inferos.

<span id="010">10</span> Dormivit igitur David cum patribus suis, et
sepultus est in civitate David.

<span id="011">11</span> Dies autem quibus regnavit David super Israël,
quadraginta anni sunt: in Hebron regnavit septem annis; in Jerusalem,
triginta tribus.  

<span id="012">12</span> Salomon autem sedit super thronum David patris
sui, et firmatum est regnum ejus nimis.

<span id="013">13</span> Et ingressus est Adonias filius Haggith ad
Bethsabee matrem Salomonis. Quæ dixit ei: Pacificusne est ingressus
tuus? Qui respondit: Pacificus.

<span id="014">14</span> Addiditque: Sermo mihi est ad te. Cui ait:
Loquere. Et ille:

<span id="015">15</span> Tu, inquit, nosti, quia meum erat regnum, et me
præposuerat omnis Israël sibi in regem: sed translatum est regnum, et
factum est fratris mei: a Domino enim constitutum est ei.

<span id="016">16</span> Nunc ergo petitionem unam precor a te: ne
confundas faciem meam. Quæ dixit ad eum: Loquere.

<span id="017">17</span> Et ille ait: Precor ut dicas Salomoni regi
(neque enim negare tibi quidquam potest) ut det mihi Abisag Sunamitidem
uxorem.

<span id="018">18</span> Et ait Bethsabee: Bene: ego loquar pro te regi.

<span id="019">19</span> Venit ergo Bethsabee ad regem Salomonem ut
loqueretur ei pro Adonia: et surrexit rex in occursum ejus, adoravitque
eam, et sedit super thronum suum: positusque est thronus matri regis,
quæ sedit ad dexteram ejus.

<span id="020">20</span> Dixitque ei: Petitionem unam parvulam ego
deprecor a te: ne confundas faciem meam. Et dixit ei rex: Pete, mater
mea: neque enim fas est ut avertam faciem tuam.

<span id="021">21</span> Quæ ait: Detur Abisag Sunamitis Adoniæ fratri
tuo uxor.

<span id="022">22</span> Responditque rex Salomon, et dixit matri suæ:
Quare postulas Abisag Sunamitidem Adoniæ? postula ei et regnum: ipse est
enim frater meus major me, et habet Abiathar sacerdotem, et Joab filium
Sarviæ.

<span id="023">23</span> Juravit itaque rex Salomon per Dominum, dicens:
Hæc faciat mihi Deus, et hæc addat, quia contra animam suam locutus est
Adonias verbum hoc.

<span id="024">24</span> Et nunc vivit Dominus, qui firmavit me, et
collocavit me super solium David patris mei, et qui fecit mihi domum,
sicut locutus est, quia hodie occidetur Adonias.

<span id="025">25</span> Misitque rex Salomon per manum Banaiæ filii
Jojadæ, qui interfecit eum, et mortuus est.

<span id="026">26</span> Abiathar quoque sacerdoti dixit rex: Vade in
Anathoth ad agrum tuum: equidem vir mortis es: sed hodie te non
interficiam, quia portasti arcam Domini Dei coram David patre meo, et
sustinuisti laborem in omnibus in quibus laboravit pater meus.

<span id="027">27</span> Ejecit ergo Salomon Abiathar ut non esset
sacerdos Domini, ut impleretur sermo Domini quem locutus est super domum
Heli in Silo.  

<span id="028">28</span> Venit autem nuntius ad Joab, quod Joab
declinasset post Adoniam, et post Salomonem non declinasset: fugit ergo
Joab in tabernaculum Domini, et apprehendit cornu altaris.

<span id="029">29</span> Nuntiatumque est regi Salomoni quod fugisset
Joab in tabernaculum Domini, et esset juxta altare: misitque Salomon
Banaiam filium Jojadæ, dicens: Vade, interfice eum.

<span id="030">30</span> Et venit Banaias ad tabernaculum Domini, et
dixit ei: Hæc dicit rex: Egredere. Qui ait: Non egrediar, sed hic
moriar. Renuntiavit Banaias regi sermonem, dicens: Hæc locutus est Joab,
et hæc respondit mihi.

<span id="031">31</span> Dixitque ei rex: Fac sicut locutus est, et
interfice eum, et sepeli: et amovebis sanguinem innocentem qui effusus
est a Joab, a me, et a domo patris mei.

<span id="032">32</span> Et reddet Dominus sanguinem ejus super caput
ejus, quia interfecit duos viros justos, melioresque se: et occidit eos
gladio, patre meo David ignorante, Abner filium Ner principem militiæ
Israël, et Amasam filium Jether principem exercitus Juda:

<span id="033">33</span> et revertetur sanguis illorum in caput Joab, et
in caput seminis ejus in sempiternum. David autem et semini ejus, et
domui, et throno illius, sit pax usque in æternum a Domino.

<span id="034">34</span> Ascendit itaque Banaias filius Jojadæ, et
aggressus eum interfecit: sepultusque est in domo sua in deserto.

<span id="035">35</span> Et constituit rex Banaiam filium Jojadæ pro eo
super exercitum, et Sadoc sacerdotem posuit pro Abiathar.  

<span id="036">36</span> Misit quoque rex, et vocavit Semei: dixitque
ei: Ædifica tibi domum in Jerusalem, et habita ibi: et non egredieris
inde huc atque illuc.

<span id="037">37</span> Quacumque autem die egressus fueris, et
transieris torrentem Cedron, scito te interficiendum: sanguis tuus erit
super caput tuum.

<span id="038">38</span> Dixitque Semei regi: Bonus sermo: sicut locutus
est dominus meus rex, sic faciet servus tuus. Habitavit itaque Semei in
Jerusalem diebus multis.

<span id="039">39</span> Factum est autem post annos tres ut fugerent
servi Semei ad Achis filium Maacha regem Geth: nuntiatumque est Semei
quod servi ejus issent in Geth.

<span id="040">40</span> Et surrexit Semei, et stravit asinum suum,
ivitque ad Achis in Geth ad requirendum servos suos, et adduxit eos de
Geth.

<span id="041">41</span> Nuntiatum est autem Salomoni quod isset Semei
in Geth de Jerusalem, et rediisset.

<span id="042">42</span> Et mittens vocavit eum, dixitque illi: Nonne
testificatus sum tibi per Dominum, et prædixi tibi: Quacumque die
egressus ieris huc et illuc, scito te esse moriturum: et respondisti
mihi: Bonus sermo, quem audivi?

<span id="043">43</span> quare ergo non custodisti jusjurandum Domini,
et præceptum quod præceperam tibi?

<span id="044">44</span> Dixitque rex ad Semei: Tu nosti omne malum
cujus tibi conscium est cor tuum, quod fecisti David patri meo: reddidit
Dominus malitiam tuam in caput tuum:

<span id="045">45</span> et rex Salomon benedictus, et thronus David
erit stabilis coram Domino usque in sempiternum.

<span id="046">46</span> Jussit itaque rex Banaiæ filio Jojadæ, qui
egressus, percussit eum, et mortuus est.

------------------------------------------------------------------------

[Next: 1 Kings Chapter 3](kg1003.md)
