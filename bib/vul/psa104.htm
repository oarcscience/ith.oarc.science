<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Psalms: Psalms Chapter 104</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/psa104.htm">Polyglot</A>&nbsp;
<A HREF="../kjv/psa104.htm">KJV</A>&nbsp;
<A HREF="../sep/psa104.htm">Sep</A>&nbsp;
<A HREF="../tan/psa104.htm">Tan</A>&nbsp;

<BR>
<BR><A HREF="psa.htm">Psalms Index</A><BR>
&nbsp;
<A HREF="psa103.htm">Previous</A>&nbsp;
<A HREF="psa105.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Psalms Chapter 104</H3><P><a name="001">1</A>&nbsp;Alleluja. [Confitemini Domino, et invocate nomen ejus;<BR> annuntiate inter gentes opera ejus.<BR></P>
<P><a name="002">2</A>&nbsp;Cantate ei, et psallite ei;<BR> narrate omnia mirabilia ejus.<BR></P>
<P><a name="003">3</A>&nbsp;Laudamini in nomine sancto ejus;<BR> l&#230;tetur cor qu&#230;rentium Dominum.<BR></P>
<P><a name="004">4</A>&nbsp;Qu&#230;rite Dominum, et confirmamini;<BR> qu&#230;rite faciem ejus semper.<BR></P>
<P><a name="005">5</A>&nbsp;Mementote mirabilium ejus qu&#230; fecit;<BR> prodigia ejus, et judicia oris ejus:<BR></P>
<P><a name="006">6</A>&nbsp;semen Abraham servi ejus;<BR> filii Jacob electi ejus.<BR></P>
<P><a name="007">7</A>&nbsp;Ipse Dominus Deus noster;<BR> in universa terra judicia ejus.<BR></P>
<P><a name="008">8</A>&nbsp;Memor fuit in s&#230;culum testamenti sui;<BR> verbi quod mandavit in mille generationes:<BR></P>
<P><a name="009">9</A>&nbsp;quod disposuit ad Abraham,<BR> et juramenti sui ad Isaac:<BR></P>
<P><a name="010">10</A>&nbsp;et statuit illud Jacob in pr&#230;ceptum,<BR> et Isra&#235;l in testamentum &#230;ternum,<BR></P>
<P><a name="011">11</A>&nbsp;dicens: Tibi dabo terram Chanaan,<BR> funiculum h&#230;reditatis vestr&#230;:<BR></P>
<P><a name="012">12</A>&nbsp;cum essent numero brevi,<BR> paucissimi, et incol&#230; ejus.<BR></P>
<P><a name="013">13</A>&nbsp;Et pertransierunt de gente in gentem,<BR> et de regno ad populum alterum.<BR></P>
<P><a name="014">14</A>&nbsp;Non reliquit hominem nocere eis:<BR> et corripuit pro eis reges.<BR></P>
<P><a name="015">15</A>&nbsp;Nolite tangere christos meos,<BR> et in prophetis meis nolite malignari.<BR></P>
<P><a name="016">16</A>&nbsp;Et vocavit famem super terram,<BR> et omne firmamentum panis contrivit.<BR></P>
<P><a name="017">17</A>&nbsp;Misit ante eos virum:<BR> in servum venundatus est, Joseph.<BR></P>
<P><a name="018">18</A>&nbsp;Humiliaverunt in compedibus pedes ejus;<BR> ferrum pertransiit animam ejus:<BR></P>
<P><a name="019">19</A>&nbsp;donec veniret verbum ejus.<BR> Eloquium Domini inflammavit eum.<BR></P>
<P><a name="020">20</A>&nbsp;Misit rex, et solvit eum;<BR> princeps populorum, et dimisit eum.<BR></P>
<P><a name="021">21</A>&nbsp;Constituit eum dominum domus su&#230;,<BR> et principem omnis possessionis su&#230;:<BR></P>
<P><a name="022">22</A>&nbsp;ut erudiret principes ejus sicut semetipsum,<BR> et senes ejus prudentiam doceret.<BR></P>
<P><a name="023">23</A>&nbsp;Et intravit Isra&#235;l in &#198;gyptum,<BR> et Jacob accola fuit in terra Cham.<BR></P>
<P><a name="024">24</A>&nbsp;Et auxit populum suum vehementer,<BR> et firmavit eum super inimicos ejus.<BR></P>
<P><a name="025">25</A>&nbsp;Convertit cor eorum, ut odirent populum ejus,<BR> et dolum facerent in servos ejus.<BR></P>
<P><a name="026">26</A>&nbsp;Misit Moysen servum suum;<BR> Aaron quem elegit ipsum.<BR></P>
<P><a name="027">27</A>&nbsp;Posuit in eis verba signorum suorum,<BR> et prodigiorum in terra Cham.<BR></P>
<P><a name="028">28</A>&nbsp;Misit tenebras, et obscuravit;<BR> et non exacerbavit sermones suos.<BR></P>
<P><a name="029">29</A>&nbsp;Convertit aquas eorum in sanguinem,<BR> et occidit pisces eorum.<BR></P>
<P><a name="030">30</A>&nbsp;Edidit terra eorum ranas<BR> in penetralibus regum ipsorum.<BR></P>
<P><a name="031">31</A>&nbsp;Dixit, et venit c&#156;nomyia et ciniphes<BR> in omnibus finibus eorum.<BR></P>
<P><a name="032">32</A>&nbsp;Posuit pluvias eorum grandinem:<BR> ignem comburentem in terra ipsorum.<BR></P>
<P><a name="033">33</A>&nbsp;Et percussit vineas eorum, et ficulneas eorum,<BR> et contrivit lignum finium eorum.<BR></P>
<P><a name="034">34</A>&nbsp;Dixit, et venit locusta,<BR> et bruchus cujus non erat numerus:<BR></P>
<P><a name="035">35</A>&nbsp;et comedit omne f&#156;num in terra eorum,<BR> et comedit omnem fructum terr&#230; eorum.<BR></P>
<P><a name="036">36</A>&nbsp;Et percussit omne primogenitum in terra eorum,<BR> primitias omnis laboris eorum.<BR></P>
<P><a name="037">37</A>&nbsp;Et eduxit eos cum argento et auro,<BR> et non erat in tribubus eorum infirmus.<BR></P>
<P><a name="038">38</A>&nbsp;L&#230;tata est &#198;gyptus in profectione eorum,<BR> quia incubuit timor eorum super eos.<BR></P>
<P><a name="039">39</A>&nbsp;Expandit nubem in protectionem eorum,<BR> et ignem ut luceret eis per noctem.<BR></P>
<P><a name="040">40</A>&nbsp;Petierunt, et venit coturnix,<BR> et pane c&#230;li saturavit eos.<BR></P>
<P><a name="041">41</A>&nbsp;Dirupit petram, et fluxerunt aqu&#230;:<BR> abierunt in sicco flumina.<BR></P>
<P><a name="042">42</A>&nbsp;Quoniam memor fuit verbi sancti sui,<BR> quod habuit ad Abraham puerum suum.<BR></P>
<P><a name="043">43</A>&nbsp;Et eduxit populum suum in exsultatione,<BR> et electos suos in l&#230;titia.<BR></P>
<P><a name="044">44</A>&nbsp;Et dedit illis regiones gentium,<BR> et labores populorum possederunt:<BR></P>
<P><a name="045">45</A>&nbsp;ut custodiant justificationes ejus,<BR> et legem ejus requirant.]</P>
<P><HR>
<CENTER>
<A HREF="psa105.htm">Next: Psalms Chapter 105</A></CENTER>
</BODY>
</HTML>
