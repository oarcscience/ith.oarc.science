<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Matthew: Matthew Chapter 17</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/mat017.htm">Polyglot</A>&nbsp;
<A HREF="../gnt/mat017.htm">GNT</A>&nbsp;
<A HREF="../kjv/mat017.htm">KJV</A>&nbsp;

<BR>
<BR><A HREF="mat.htm">Matthew Index</A><BR>
&nbsp;
<A HREF="mat016.htm">Previous</A>&nbsp;
<A HREF="mat018.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Matthew Chapter 17</H3><P><a name="001">1</A>&nbsp;Et post dies sex assumit Jesus Petrum, et Jacobum, et Joannem fratrem ejus, et ducit illos in montem excelsum seorsum:</P>
<P><a name="002">2</A>&nbsp;et transfiguratus est ante eos. Et resplenduit facies ejus sicut sol: vestimenta autem ejus facta sunt alba sicut nix.</P>
<P><a name="003">3</A>&nbsp;Et ecce apparuerunt illis Moyses et Elias cum eo loquentes.</P>
<P><a name="004">4</A>&nbsp;Respondens autem Petrus, dixit ad Jesum: Domine, bonum est nos hic esse: si vis, faciamus tria tabernacula, tibi unum, Moysi unum, et Eli&#230; unum.</P>
<P><a name="005">5</A>&nbsp;Adhuc eo loquente, ecce nubes lucida obumbravit eos. Et ecce vox de nube, dicens: Hic est Filius meus dilectus, in quo mihi bene complacui: ipsum audite.</P>
<P><a name="006">6</A>&nbsp;Et audientes discipuli ceciderunt in faciem suam, et timuerunt valde.</P>
<P><a name="007">7</A>&nbsp;Et accessit Jesus, et tetigit eos: dixitque eis: Surgite, et nolite timere.</P>
<P><a name="008">8</A>&nbsp;Levantes autem oculos suos, neminem viderunt, nisi solum Jesum.</P>
<P><a name="009">9</A>&nbsp;Et descendentibus illis de monte, pr&#230;cepit eis Jesus, dicens: Nemini dixeritis visionem, donec Filius hominis a mortuis resurgat.</P>
<P><a name="010">10</A>&nbsp;Et interrogaverunt eum discipuli, dicentes: Quid ergo scrib&#230; dicunt, quod Eliam oporteat primum venire?</P>
<P><a name="011">11</A>&nbsp;At ille respondens, ait eis: Elias quidem venturus est, et restituet omnia.</P>
<P><a name="012">12</A>&nbsp;Dico autem vobis, quia Elias jam venit, et non cognoverunt eum, sed fecerunt in eo qu&#230;cumque voluerunt. Sic et Filius hominis passurus est ab eis.</P>
<P><a name="013">13</A>&nbsp;Tunc intellexerunt discipuli, quia de Joanne Baptista dixisset eis.<BR>
</P>
<P><a name="014">14</A>&nbsp;Et cum venisset ad turbam, accessit ad eum homo genibus provolutus ante eum, dicens: Domine, miserere filio meo, quia lunaticus est, et male patitur: nam s&#230;pe cadit in ignem, et crebro in aquam.</P>
<P><a name="015">15</A>&nbsp;Et obtuli eum discipulis tuis, et non potuerunt curare eum.</P>
<P><a name="016">16</A>&nbsp;Respondens autem Jesus, ait: O generatio incredula, et perversa, quousque ero vobiscum? usquequo patiar vos? Afferte huc illum ad me.</P>
<P><a name="017">17</A>&nbsp;Et increpavit illum Jesus, et exiit ab eo d&#230;monium, et curatus est puer ex illa hora.</P>
<P><a name="018">18</A>&nbsp;Tunc accesserunt discipuli ad Jesum secreto, et dixerunt: Quare nos non potuimus ejicere illum?</P>
<P><a name="019">19</A>&nbsp;Dixit illis Jesus: Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic: Transi hinc illuc, et transibit, et nihil impossibile erit vobis.</P>
<P><a name="020">20</A>&nbsp;Hoc autem genus non ejicitur nisi per orationem et jejunium.<BR>
</P>
<P><a name="021">21</A>&nbsp;Conversantibus autem eis in Galil&#230;a, dixit illis Jesus: Filius hominis tradendus est in manus hominum:</P>
<P><a name="022">22</A>&nbsp;et occident eum, et tertia die resurget. Et contristati sunt vehementer.<BR>
</P>
<P><a name="023">23</A>&nbsp;Et cum venissent Capharnaum, accesserunt qui didrachma accipiebant ad Petrum, et dixerunt ei: Magister vester non solvit didrachma?</P>
<P><a name="024">24</A>&nbsp;Ait: Etiam. Et cum intrasset in domum, pr&#230;venit eum Jesus, dicens: Quid tibi videtur Simon? reges terr&#230; a quibus accipiunt tributum vel censum? a filiis suis, an ab alienis?</P>
<P><a name="025">25</A>&nbsp;Et ille dixit: Ab alienis. Dixit illi Jesus: Ergo liberi sunt filii.</P>
<P><a name="026">26</A>&nbsp;Ut autem non scandalizemus eos, vade ad mare, et mitte hamum: et eum piscem, qui primus ascenderit, tolle: et aperto ore ejus, invenies staterem: illum sumens, da eis pro me et te.</P>
<P><HR>
<CENTER>
<A HREF="mat018.htm">Next: Matthew Chapter 18</A></CENTER>
</BODY>
</HTML>
