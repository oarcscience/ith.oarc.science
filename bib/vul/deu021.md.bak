[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu021)  [KJV](../kjv/deu021)  [Sep](../sep/deu021.md) 
[Tan](../tan/deu021.md)   
  
[Deuteronomy Index](deu.md)  
  [Previous](deu020)  [Next](deu022.md) 

------------------------------------------------------------------------

### Vulgate (Latin): Deuteronomy Chapter 21

<span id="001">1</span> Quando inventum fuerit in terra, quam Dominus
Deus tuus daturus est tibi, hominis cadaver occisi, et ignorabitur cædis
reus,

<span id="002">2</span> egredientur majores natu, et judices tui, et
metientur a loco cadaveris singularum per circuitum spatia civitatum:

<span id="003">3</span> et quam viciniorem ceteris esse perspexerint,
seniores civitatis illius tollent vitulam de armento, quæ non traxit
jugum, nec terram scidit vomere,

<span id="004">4</span> et ducent eam ad vallem asperam atque saxosam,
quæ numquam arata est, nec sementem recepit: et cædent in ea cervices
vitulæ:

<span id="005">5</span> accedentque sacerdotes filii Levi, quos elegerit
Dominus Deus tuus ut ministrent ei, et benedicant in nomine ejus, et ad
verbum eorum omne negotium, et quidquid mundum, vel immundum est,
judicetur.

<span id="006">6</span> Et venient majores natu civitatis illius ad
interfectum, lavabuntque manus suas super vitulam, quæ in valle percussa
est,

<span id="007">7</span> et dicent: Manus nostræ non effuderunt sanguinem
hunc, nec oculi viderunt:

<span id="008">8</span> propitius esto populo tuo Israël, quem
redemisti, Domine, et ne reputes sanguinem innocentem in medio populi
tui Israël. Et auferetur ab eis reatus sanguinis:

<span id="009">9</span> tu autem alienus eris ab innocentis cruore, qui
fusus est, cum feceris quod præcepit Dominus.  

<span id="010">10</span> Si egressus fueris ad pugnam contra inimicos
tuos, et tradiderit eos Dominus Deus tuus in manu tua, captivosque
duxeris,

<span id="011">11</span> et videris in numero captivorum mulierem
pulchram, et adamaveris eam, voluerisque habere uxorem,

<span id="012">12</span> introduces eam in domum tuam: quæ radet
cæsariem, et circumcidet ungues,

<span id="013">13</span> et deponet vestem, in qua capta est: sedensque
in domo tua, flebit patrem et matrem suam uno mense: et postea intrabis
ad eam, dormiesque cum illa, et erit uxor tua.

<span id="014">14</span> Si autem postea non sederit animo tuo, dimittes
eam liberam, nec vendere poteris pecunia, nec opprimere per potentiam:
quia humiliasti eam.  

<span id="015">15</span> Si habuerit homo uxores duas, unam dilectam, et
alteram odiosam, genuerintque ex eo liberos, et fuerit filius odiosæ
primogenitus,

<span id="016">16</span> volueritque substantiam inter filios suos
dividere, non poterit filium dilectæ facere primogenitum, et præferre
filio odiosæ:

<span id="017">17</span> sed filium odiosæ agnoscet primogenitum,
dabitque ei de his quæ habuerit cuncta duplicia: iste est enim
principium liberorum ejus, et huic debentur primogenita.  

<span id="018">18</span> Si genuerit homo filium contumacem et
protervum, qui non audiat patris aut matris imperium, et coërcitus
obedire contempserit:

<span id="019">19</span> apprehendent eum, et ducent ad seniores
civitatis illius, et ad portam judicii,

<span id="020">20</span> dicentque ad eos: Filius noster iste protervus
et contumax est: monita nostra audire contemnit, comessationibus vacat,
et luxuriæ atque conviviis:

<span id="021">21</span> lapidibus eum obruet populus civitatis, et
morietur, ut auferatis malum de medio vestri, et universus Israël
audiens pertimescat.  

<span id="022">22</span> Quando peccaverit homo quod morte plectendum
est, et adjudicatus morti appensus fuerit in patibulo:

<span id="023">23</span> non permanebit cadaver ejus in ligno, sed in
eadem die sepelietur: quia maledictus a Deo est qui pendet in ligno: et
nequaquam contaminabis terram tuam, quam Dominus Deus tuus dederit tibi
in possessionem.

------------------------------------------------------------------------

[Next: Deuteronomy Chapter 22](deu022.md)
