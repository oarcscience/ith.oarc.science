[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo002)  [KJV](../kjv/exo002)  [Sep](../sep/exo002) 
[Tan](../tan/exo002)   
  
[Exodus Index](exo)  
  [Previous](exo001)  [Next](exo003) 

------------------------------------------------------------------------

### Vulgate (Latin): Exodus Chapter 2

<span id="001">1</span> Egressus est post hæc vir de domo Levi: et
accepit uxorem stirpis suæ.

<span id="002">2</span> Quæ concepit, et peperit filium: et videns eum
elegantem, abscondit tribus mensibus.

<span id="003">3</span> Cumque jam celare non posset, sumpsit fiscellam
scirpeam, et linivit eam bitumine ac pice: posuitque intus infantulum,
et exposuit eum in carecto ripæ fluminis,

<span id="004">4</span> stante procul sorore ejus, et considerante
eventum rei.

<span id="005">5</span> Ecce autem descendebat filia Pharaonis ut
lavaretur in flumine: et puellæ ejus gradiebantur per crepidinem alvei.
Quæ cum vidisset fiscellam in papyrione, misit unam e famulabus suis: et
allatam

<span id="006">6</span> aperiens, cernensque in ea parvulum vagientem,
miserta ejus, ait: De infantibus Hebræorum est hic.

<span id="007">7</span> Cui soror pueri: Vis, inquit, ut vadam, et vocem
tibi mulierem hebræam, quæ nutrire possit infantulum?

<span id="008">8</span> Respondit: Vade. Perrexit puella et vocavit
matrem suam.

<span id="009">9</span> Ad quam locuta filia Pharaonis: Accipe, ait,
puerum istum, et nutri mihi: ego dabo tibi mercedem tuam. Suscepit
mulier, et nutrivit puerum: adultumque tradidit filiæ Pharaonis.

<span id="010">10</span> Quem illa adoptavit in locum filii, vocavitque
nomen ejus Moyses, dicens: Quia de aqua tuli eum.  

<span id="011">11</span> In diebus illis postquam creverat Moyses,
egressus est ad fratres suos: viditque afflictionem eorum, et virum
ægyptium percutientem quemdam de Hebræis fratribus suis.

<span id="012">12</span> Cumque circumspexisset huc atque illuc, et
nullum adesse vidisset, percussum Ægyptium abscondit sabulo.

<span id="013">13</span> Et egressus die altero conspexit duos Hebræos
rixantes: dixitque ei qui faciebat injuriam: Quare percutis proximum
tuum?

<span id="014">14</span> Qui respondit: Quis te constituit principem et
judicem super nos? num occidere me tu vis, sicut heri occidisti
Ægyptium? Timuit Moyses, et ait: Quomodo palam factum est verbum
istud?  

<span id="015">15</span> Audivitque Pharao sermonem hunc, et quærebat
occidere Moysen: qui fugiens de conspectu ejus, moratus est in terra
Madian, et sedit juxta puteum.

<span id="016">16</span> Erant autem sacerdoti Madian septem filiæ, quæ
venerunt ad hauriendam aquam: et impletis canalibus adaquare cupiebant
greges patris sui.

<span id="017">17</span> Supervenere pastores, et ejecerunt eas:
surrexitque Moyses, et defensis puellis, adaquavit oves earum.

<span id="018">18</span> Quæ cum revertissent ad Raguel patrem suum,
dixit ad eas: Cur velocius venistis solito?

<span id="019">19</span> Responderunt: Vir ægyptius liberavit nos de
manu pastorum: insuper et hausit aquam nobiscum, potumque dedit ovibus.

<span id="020">20</span> At ille: Ubi est? inquit: quare dimisistis
hominem? vocate eum ut comedat panem.

<span id="021">21</span> Juravit ergo Moyses quod habitaret cum eo.
Accepitque Sephoram filiam ejus uxorem:

<span id="022">22</span> quæ peperit ei filium, quem vocavit Gersam,
dicens: Advena fui in terra aliena. Alterum vero peperit, quem vocavit
Eliezer, dicens: Deus enim patris mei adjutor meus eripuit me de manu
Pharaonis.  

<span id="023">23</span> Post multum vero tempore mortuus est rex
Ægypti: et ingemiscentes filii Israël, propter opera vociferati sunt:
ascenditque clamor eorum ad Deum ab operibus.

<span id="024">24</span> Et audivit gemitum eorum, ac recordatus est
fœderis quod pepigit cum Abraham, Isaac et Jacob.

<span id="025">25</span> Et respexit Dominus filios Israël et cognovit
eos.

------------------------------------------------------------------------

[Next: Exodus Chapter 3](exo003)
