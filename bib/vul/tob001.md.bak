[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/tob001)  [Apo](../apo/tob001.md) 
[Sep:ToA](../sep/toa001)  [Sep:ToS](../sep/tos001.md)   
  
[Tobias Index](tob.md)  
  [Previous](neh013)  [Next](tob002.md) 

------------------------------------------------------------------------

### Vulgate (Latin): Tobias Chapter 1

<span id="001">1</span> Tobias ex tribu et civitate Nephthali (quæ est
in superioribus Galilææ supra Naasson, post viam quæ ducit ad
occidentem, in sinistro habens civitatem Sephet)

<span id="002">2</span> cum captus esset in diebus Salmanasar regis
Assyriorum, in captivitate tamen positus, viam veritatis non deseruit,

<span id="003">3</span> ita ut omnia quæ habere poterat, quotidie
concaptivis fratribus, qui erant ex ejus genere, impertiret.

<span id="004">4</span> Cumque esset junior omnibus in tribu Nephthali,
nihil tamen puerile gessit in opere.

<span id="005">5</span> Denique, cum irent omnes ad vitulos aureos quos
Jeroboam fecerat rex Israël, hic solus fugiebat consortia omnium.

<span id="006">6</span> Sed pergebat in Jerusalem ad templum Domini, et
ibi adorabat Dominum Deum Israël, omnia primitiva sua et decimas suas
fideliter offerens,

<span id="007">7</span> ita ut in tertio anno proselytis et advenis
ministraret omnem decimationem.

<span id="008">8</span> Hæc et his similia secundum legem Dei puerulus
observabat.

<span id="009">9</span> Cum vero factus esset vir, accepit uxorem Annam
de tribu sua, genuitque ex ea filium, nomen suum imponens ei:

<span id="010">10</span> quem ab infantia timere Deum docuit, et
abstinere ab omni peccato.

<span id="011">11</span> Igitur, cum per captivitatem devenisset cum
uxore sua et filio in civitatem Niniven cum omni tribu sua

<span id="012">12</span> (cum omnes ederent ex cibis gentilium), iste
custodivit animam suam, et numquam contaminatus est in escis eorum.

<span id="013">13</span> Et quoniam memor fuit Domini in toto corde suo,
dedit illi Deus gratiam in conspectu Salmanasar regis,

<span id="014">14</span> et dedit illi potestatem quocumque vellet ire,
habens libertatem quæcumque facere voluisset.

<span id="015">15</span> Pergebat ergo ad omnes qui erant in
captivitate, et monita salutis dabat eis.

<span id="016">16</span> Cum autem venisset in Rages civitatem Medorum,
et ex his quibus honoratus fuerat a rege, habuisset decem talenta
argenti:

<span id="017">17</span> et cum in multa turba generis sui Gabelum
egentem videret, qui erat ex tribu ejus, sub chirographo dedit illi
memoratum pondus argenti.

<span id="018">18</span> Post multum vero temporis, mortuo Salmanasar
rege, cum regnaret Sennacherib filius ejus pro eo, et filios Israël
exosos haberet in conspectu suo,

<span id="019">19</span> Tobias quotidie pergebat per omnem cognationem
suam, et consolabatur eos, dividebatque unicuique, prout poterat, de
facultatibus suis:

<span id="020">20</span> esurientes alebat, nudisque vestimenta
præbebat, et mortuis atque occisis sepulturam sollicitus exhibebat.

<span id="021">21</span> Denique cum reversus esset rex Sennacherib,
fugiens a Judæa plagam quam circa eum fecerat Deus propter blasphemiam
suam, et iratus multos occideret ex filiis Israël, Tobias sepeliebat
corpora eorum.

<span id="022">22</span> At ubi nuntiatum est regi, jussit eum occidi,
et tulit omnem substantiam ejus.

<span id="023">23</span> Tobias vero cum filio suo et cum uxore suo
fugiens, nudus latuit, quia multi diligebant eum.

<span id="024">24</span> Post dies vero quadraginta quinque occiderunt
regem filii ipsius,

<span id="025">25</span> et reversus est Tobias in domum suam, omnisque
facultas ejus restituta est ei.

------------------------------------------------------------------------

[Next: Tobias Chapter 2](tob002.md)
