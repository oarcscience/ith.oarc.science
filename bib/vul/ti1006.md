[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ti1006)  [GNT](../gnt/ti1006) 
[KJV](../kjv/ti1006)   
  
[1 Timothy Index](ti1)  
  [Previous](ti1005)  [Next](ti2001) 

------------------------------------------------------------------------

### Vulgate (Latin): 1 Timothy Chapter 6

<span id="001">1</span> Quicumque sunt sub jugo servi, dominos suos omni
honore dignos arbitrentur, ne nomen Domini et doctrina blasphemetur.

<span id="002">2</span> Qui autem fideles habent dominos, non
contemnant, quia fratres sunt: sed magis serviant, quia fideles sunt et
dilecti, qui beneficii participes sunt. Hæc doce, et exhortare.  

<span id="003">3</span> Si quis aliter docet, et non acquiescit sanis
sermonibus Domini nostri Jesu Christi, et ei, quæ secundum pietatem est,
doctrinæ:

<span id="004">4</span> superbus est, nihil sciens, sed languens circa
quæstiones, et pugnas verborum: ex quibus oriuntur invidiæ,
contentiones, blasphemiæ, suspiciones malæ,

<span id="005">5</span> conflictationes hominum mente corruptorum, et
qui veritate privati sunt, existimantium quæstum esse pietatem.

<span id="006">6</span> Est autem quæstus magnus pietas cum
sufficientia.

<span id="007">7</span> Nihil enim intulimus in hunc mundum: haud dubium
quod nec auferre quid possumus.

<span id="008">8</span> Habentes autem alimenta, et quibus tegamur, his
contenti simus.

<span id="009">9</span> Nam qui volunt divites fieri, incidunt in
tentationem, et in laqueum diaboli, et desideria multa inutilia, et
nociva, quæ mergunt homines in interitum et perditionem.

<span id="010">10</span> Radix enim omnium malorum est cupiditas: quam
quidam appetentes erraverunt a fide, et inseruerunt se doloribus
malis.  

<span id="011">11</span> Tu autem, o homo Dei, hæc fuge: sectare vero
justitiam, pietatem, fidem, caritatem, patientiam, mansuetudinem.

<span id="012">12</span> Certa bonum certamen fidei, apprehende vitam
æternam, in qua vocatus es, et confessus bonam confessionem coram multis
testibus.

<span id="013">13</span> Præcipio tibi coram Deo, qui vivificat omnia,
et Christo Jesu, qui testimonium reddidit sub Pontio Pilato, bonam
confessionem,

<span id="014">14</span> ut serves mandatum sine macula,
irreprehensibile usque in adventum Domini nostri Jesu Christi,

<span id="015">15</span> quem suis temporibus ostendet beatus et solus
potens, Rex regum, et Dominus dominantium:

<span id="016">16</span> qui solus habet immortalitatem, et lucem
inhabitat inaccessibilem: quem nullus hominum vidit, sed nec videre
potest: cui honor, et imperium sempiternum. Amen.

<span id="017">17</span> Divitibus hujus sæculi præcipe non sublime
sapere, neque sperare in incerto divitiarum, sed in Deo vivo (qui
præstat nobis omnia abunde ad fruendum)

<span id="018">18</span> bene agere, divites fieri in bonis operibus,
facile tribuere, communicare,

<span id="019">19</span> thesaurizare sibi fundamentum bonum in futurum,
ut apprehendant veram vitam.  

<span id="020">20</span> O Timothee, depositum custodi, devitans
profanas vocum novitates, et oppositiones falsi nominis scientiæ,

<span id="021">21</span> quam quidam promittentes, circa fidem
exciderunt. Gratia tecum. Amen.

------------------------------------------------------------------------

[Next: 2 Timothy Chapter 1](ti2001)
