[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma1006)  [Apo](../apo/ma1006) 
[Sep](../sep/ma1006)   
  
[1 Macabees Index](ma1)  
  [Previous](ma1005)  [Next](ma1007) 

------------------------------------------------------------------------

### Vulgate (Latin): 1 Macabees Chapter 6

<span id="001">1</span> Et rex Antiochus perambulabat superiores
regiones, et audivit esse civitatem Elymaidem in Perside nobilissimam,
et copiosam in argento et auro,

<span id="002">2</span> templumque in ea locuples valde, et illic
velamina aurea, et loricæ, et scuta, quæ reliquit Alexander Philippi rex
Macedo, qui regnavit primus in Græcia.

<span id="003">3</span> Et venit, et quærebat capere civitatem, et
deprædari eam: et non potuit, quoniam innotuit sermo his qui erant in
civitate:

<span id="004">4</span> et insurrexerunt in prælium, et fugit inde, et
abiit cum tristitia magna, et reversus est in Babyloniam.

<span id="005">5</span> Et venit qui nuntiaret ei in Perside, quia
fugata sunt castra quæ erant in terra Juda:

<span id="006">6</span> et quia abiit Lysias cum virtute forti in
primis, et fugatus est a facie Judæorum, et invaluerunt armis, et
viribus, et spoliis multis, quæ ceperunt de castris, quæ exciderunt:

<span id="007">7</span> et quia diruerunt abominationem, quam
ædificaverat super altare quod erat in Jerusalem: et sanctificationem,
sicut prius, circumdederunt muris excelsis, sed et Bethsuram civitatem
suam.

<span id="008">8</span> Et factum est ut audivit rex sermones istos,
expavit, et commotus est valde: et decidit in lectum, et incidit in
languorem præ tristitia, quia non factum est ei sicut cogitabat.

<span id="009">9</span> Et erat illic per dies multos, quia renovata est
in eo tristitia magna, et arbitratus est se mori.

<span id="010">10</span> Et vocavit omnes amicos suos, et dixit illis:
Recessit somnus ab oculis meis, et concidi, et corrui corde præ
sollicitudine:

<span id="011">11</span> et dixi in corde meo: In quantam tribulationem
deveni, et in quos fluctus tristitiæ, in qua nunc sum: qui jucundus
eram, et dilectus in potestate mea!

<span id="012">12</span> Nunc vero reminiscor malorum quæ feci in
Jerusalem, unde et abstuli omnia spolia aurea et argentea quæ erant in
ea, et misi auferre habitantes Judæam sine causa.

<span id="013">13</span> Cognovi ergo quia propterea invenerunt me mala
ista: et ecce pereo tristitia magna in terra aliena.

<span id="014">14</span> Et vocavit Philippum, unum de amicis suis, et
præposuit eum super universum regnum suum:

<span id="015">15</span> et dedit ei diadema, et stolam suam, et
annulum, ut adduceret Antiochum filium suum, et nutriret eum, et
regnaret.

<span id="016">16</span> Et mortuus est illic Antiochus rex anno
centesimo quadragesimo nono.

<span id="017">17</span> Et cognovit Lysias quoniam mortuus est rex, et
constituit regnare Antiochum filium ejus, quem nutrivit adolescentem: et
vocavit nomen ejus Eupator.  

<span id="018">18</span> Et hi qui erant in arce, concluserant Israël in
circuitu sanctorum: et quærebant eis mala semper, et firmamentum
gentium.

<span id="019">19</span> Et cogitavit Judas disperdere eos: et
convocavit universum populum, ut obsiderent eos.

<span id="020">20</span> Et convenerunt simul, et obsederunt eos anno
centesimo quinquagesimo, et fecerunt ballistas et machinas.

<span id="021">21</span> Et exierunt quidam ex eis qui obsidebantur: et
adjunxerunt se illis aliqui impii ex Israël,

<span id="022">22</span> et abierunt ad regem, et dixerunt: Quousque non
facis judicium, et vindicas fratres nostros?

<span id="023">23</span> Nos decrevimus servire patri tuo, et ambulare
in præceptis ejus, et obsequi edictis ejus:

<span id="024">24</span> et filii populi nostri propter hoc alienabant
se a nobis, et quicumque inveniebantur ex nobis, interficiebantur, et
hæreditates nostræ diripiebantur.

<span id="025">25</span> Et non ad nos tantum extenderunt manum, sed et
in omnes fines nostros:

<span id="026">26</span> et ecce applicuerunt hodie ad arcem Jerusalem
occupare eam, et munitionem Bethsuram munierunt:

<span id="027">27</span> et nisi præveneris eos velocius, majora quam
hæc facient, et non poteris obtinere eos.

<span id="028">28</span> Et iratus est rex, ut hæc audivit: et
convocavit omnes amicos suos, et principes exercitus sui, et eos qui
super equites erant:

<span id="029">29</span> sed et de regnis aliis et de insulis maritimis
venerunt ad eum exercitus conductitii.

<span id="030">30</span> Et erat numerus exercitus ejus, centum millia
peditum, et viginti millia equitum, et elephanti triginta duo, docti ad
prælium.

<span id="031">31</span> Et venerunt per Idumæam, et applicuerunt ad
Bethsuram, et pugnaverunt dies multos: et fecerunt machinas, et
exierunt, et succenderunt eas igni, et pugnaverunt viriliter.  

<span id="032">32</span> Et recessit Judas ab arce, et movit castra ad
Bethzacharam contra castra regis.

<span id="033">33</span> Et surrexit rex ante lucem, et concitavit
exercitus in impetum contra viam Bethzacharam: et comparaverunt se
exercitus in prælium, et tubis cecinerunt:

<span id="034">34</span> et elephantis ostenderunt sanguinem uvæ et
mori, ad acuendos eos in prælium:

<span id="035">35</span> et diviserunt bestias per legiones, et
astiterunt singulis elephantis mille viri in loricis concatenatis, et
galeæ æreæ in capitibus eorum: et quingenti equites ordinati unicuique
bestiæ electi erant.

<span id="036">36</span> Hi ante tempus, ubicumque erat bestia, ibi
erant: et quocumque ibat, ibant, et non discedebant ab ea.

<span id="037">37</span> Sed et turres ligneæ super eos firmæ
protegentes super singulas bestias: et super eas machinæ: et super
singulas viri virtutis triginta duo, qui pugnabant desuper: et Indus
magister bestiæ.

<span id="038">38</span> Et residuum equitatum hinc et inde statuit in
duas partes, tubis exercitum commovere, et perurgere constipatos in
legionibus ejus.

<span id="039">39</span> Et ut refulsit sol in clypeos aureos et æreos,
resplenduerunt montes ab eis, et resplenduerunt sicut lampades ignis.

<span id="040">40</span> Et distincta est pars exercitus regis per
montes excelsos, et alia per loca humilia: et ibant caute et ordinate.

<span id="041">41</span> Et commovebantur omnes inhabitantes terram a
voce multitudinis, et incessu turbæ, et collisione armorum: erat enim
exercitus magnus valde, et fortis.

<span id="042">42</span> Et appropiavit Judas et exercitus ejus in
prælium, et ceciderunt de exercitu regis sexcenti viri.

<span id="043">43</span> Et vidit Eleazar filius Saura unam de bestiis
loricatam loricis regis: et erat eminens super ceteras bestias, et visum
est ei quod in ea esset rex:

<span id="044">44</span> et dedit se ut liberaret populum suum, et
acquireret sibi nomen æternum.

<span id="045">45</span> Et cucurrit ad eam audacter in medio legionis,
interficiens a dextris et a sinistris, et cadebant ab eo huc atque
illuc.

<span id="046">46</span> Et ivit sub pedes elephantis, et supposuit se
ei, et occidit eum: et cecidit in terram super ipsum, et mortuus est
illic.

<span id="047">47</span> Et videntes virtutem regis, et impetum
exercitus ejus, diverterunt se ab eis.  

<span id="048">48</span> Castra autem regis ascenderunt contra eos in
Jerusalem, et applicuerunt castra regis ad Judæam, et montem Sion.

<span id="049">49</span> Et fecit pacem cum his qui erant in Bethsura:
et exierunt de civitate, quia non erant eis ibi alimenta conclusis, quia
sabbata erant terræ.

<span id="050">50</span> Et comprehendit rex Bethsuram: et constituit
illic custodiam servare eam.

<span id="051">51</span> Et convertit castra ad locum sanctificationis
dies multos: et statuit illic ballistas, et machinas, et ignis jacula,
et tormenta ad lapides jactandos, et spicula, et scorpios ad mittendas
sagittas, et fundibula.

<span id="052">52</span> Fecerunt autem et ipsi machinas adversus
machinas eorum, et pugnaverunt dies multos.

<span id="053">53</span> Escæ autem non erant in civitate, eo quod
septimus annus esset: et qui remanserant in Judæa de gentibus,
consumpserant reliquias eorum, quæ repositæ fuerant.

<span id="054">54</span> Et remanserunt in sanctis viri pauci, quoniam
obtinuerat eos fames: et dispersi sunt unusquisque in locum suum.  

<span id="055">55</span> Et audivit Lysias quod Philippus, quem
constituerat rex Antiochus cum adhuc viveret, ut nutriret Antiochum
filium suum, et regnaret,

<span id="056">56</span> reversus esset a Perside et Media, et exercitus
qui abierat cum ipso, et quia quærebat suscipere regni negotia:

<span id="057">57</span> festinavit ire, et dicere ad regem, et duces
exercitus: Deficimus quotidie, et esca nobis modica est; et locus, quem
obsidemus, est munitus, et incumbit nobis ordinare de regno.

<span id="058">58</span> Nunc itaque demus dextras hominibus istis, et
faciamus cum illis pacem, et cum omni gente eorum:

<span id="059">59</span> et constituamus illis ut ambulent in legitimis
suis sicut prius: propter legitima enim ipsorum, quæ despeximus, irati
sunt, et fecerunt omnia hæc.

<span id="060">60</span> Et placuit sermo in conspectu regis et
principum: et misit ad eos pacem facere, et receperunt illam.

<span id="061">61</span> Et juravit illis rex et principes, et exierunt
de munitione.

<span id="062">62</span> Et intravit rex montem Sion, et vidit
munitionem loci: et rupit citius juramentum quod juravit, et mandavit
destruere murum in gyro.

<span id="063">63</span> Et discessit festinanter, et reversus est
Antiochiam, et invenit Philippum dominantem civitati: et pugnavit
adversus eum, et occupavit civitatem.

------------------------------------------------------------------------

[Next: 1 Macabees Chapter 7](ma1007)
