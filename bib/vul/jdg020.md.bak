[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg020)  [KJV](../kjv/jdg020.md) 
[Sep:JdB](../sep/jdb020)  [Sep:JdA](../sep/jda020.md) 
[Tan](../tan/jdg020.md)   
  
[Judges Index](jdg.md)  
  [Previous](jdg019)  [Next](jdg021.md) 

------------------------------------------------------------------------

### Vulgate (Latin): Judges Chapter 20

<span id="001">1</span> Egressi itaque sunt omnes filii Israël, et
pariter congregati, quasi vir unus, de Dan usque Bersabee, et terra
Galaad, ad Dominum in Maspha.

<span id="002">2</span> Omnesque anguli populorum, et cunctæ tribus
Israël in ecclesiam populi Dei convenerunt, quadringenta millia peditum
pugnatorum.

<span id="003">3</span> (Nec latuit filios Benjamin quod ascendissent
filii Israël in Maspha.) Interrogatusque Levita, maritus mulieris
interfectæ, quomodo tantum scelus perpetratum esset,

<span id="004">4</span> respondit: Veni in Gabaa Benjamin cum uxore mea,
illucque diverti:

<span id="005">5</span> et ecce homines civitatis illius circumdederunt
nocte domum in qua manebam, volentes me occidere, et uxorem meam
incredibili furore libidinis vexantes, denique mortua est.

<span id="006">6</span> Quam arreptam, in frustra concidi, misique
partes in omnes terminos possessionis vestræ: quia numquam tantum nefas,
et tam grande piaculum, factum est in Israël.

<span id="007">7</span> Adestis, omnes filii Israël: decernite quid
facere debeatis.

<span id="008">8</span> Stansque omnis populus, quasi unius hominis
sermone respondit: Non recedemus in tabernacula nostra, nec suam
quisquam intrabit domum:

<span id="009">9</span> sed hoc contra Gabaa in commune faciamus.

<span id="010">10</span> Decem viri eligantur e centum ex omnibus
tribubus Israël, et centum de mille, et mille de decem millibus, ut
comportent exercitui cibaria, et possimus pugnare contra Gabaa Benjamin,
et reddere ei pro scelere, quod meretur.

<span id="011">11</span> Convenitque universus Israël ad civitatem,
quasi homo unus eadem mente, unoque consilio.  

<span id="012">12</span> Et miserunt nuntios ad omnem tribum Benjamin,
qui dicerent: Cur tantum nefas in vobis repertum est?

<span id="013">13</span> Tradite homines de Gabaa, qui hoc flagitium
perpetrarunt, ut moriantur, et auferatur malum de Israël. Qui noluerunt
fratrum suorum filiorum Israël audire mandatum:

<span id="014">14</span> sed ex cunctis urbibus, quæ sortis suæ erant,
convenerunt in Gabaa, ut illis ferrent auxilium, et contra universum
populum Israël dimicarent.

<span id="015">15</span> Inventique sunt viginti quinque millia de
Benjamin educentium gladium, præter habitatores Gabaa,

<span id="016">16</span> qui septingenti erant viri fortissimi, ita
sinistra ut dextra præliantes: et sic fundis lapides ad certum
jacientes, ut capillum quoque possent percutere, et nequaquam in alteram
partem ictus lapidis deferretur.

<span id="017">17</span> Virorum quoque Israël, absque filiis Benjamin,
inventa sunt quadringenta millia educentium gladium, et paratorum ad
pugnam.  

<span id="018">18</span> Qui surgentes venerunt in domum Dei, hoc est,
in Silo: consulueruntque Deum, atque dixerunt: Quis erit in exercitu
nostro princeps certaminis contra filios Benjamin? Quibus respondit
Dominus: Judas sit dux vester.

<span id="019">19</span> Statimque filii Israël surgentes mane,
castrametati sunt juxta Gabaa:

<span id="020">20</span> et inde procedentes ad pugnam contra Benjamin,
urbem oppugnare cœperunt.

<span id="021">21</span> Egressique filii Benjamin de Gabaa, occiderunt
de filiis Israël die illo viginti duo millia virorum.

<span id="022">22</span> Rursum filii Israël et fortitudine et numero
confidentes, in eodem loco in quo prius certaverant, aciem direxerunt:

<span id="023">23</span> ita tamen ut prius ascenderent et flerent coram
Domino usque ad noctem, consulerentque eum, et dicerent: Debeo ultra
procedere ad dimicandum contra filios Benjamin fratres meos, an non?
Quibus ille respondit: Ascendite ad eos, et inite certamen.

<span id="024">24</span> Cumque filii Israël altera die contra filios
Benjamin ad prælium processissent,

<span id="025">25</span> eruperunt filii Benjamin de portis Gabaa: et
occurrentes eis tanta in illos cæde bacchati sunt, ut decem et octo
millia virorum educentium gladium prosternerent.  

<span id="026">26</span> Quam ob rem omnes filii Israël venerunt in
domum Dei, et sedentes flebant coram Domino: jejunaveruntque die illo
usque ad vesperam, et obtulerunt ei holocausta, atque pacificas
victimas,

<span id="027">27</span> et super statu suo interrogaverunt. Eo tempore
ibi erat arca fœderis Dei,

<span id="028">28</span> et Phinees filius Eleazari filii Aaron
præpositus domus. Consuluerunt igitur Dominum, atque dixerunt: Exire
ultra debemus ad pugnam contra filios Benjamin fratres nostros, an
quiescere? Quibus ait Dominus: Ascendite: cras enim tradam eos in manus
vestras.

<span id="029">29</span> Posueruntque filii Israël insidias per
circuitum urbis Gabaa:

<span id="030">30</span> et tertia vice, sicut semel et bis, contra
Benjamin exercitum produxerunt.

<span id="031">31</span> Sed et filii Benjamin audacter eruperunt de
civitate, et fugientes adversarios longius persecuti sunt, ita ut
vulnerarent ex eis sicut primo die et secundo, et cæderent per duas
semitas vertentes terga, quarum una ferebatur in Bethel et altera in
Gabaa, atque prosternerent triginta circiter viros:

<span id="032">32</span> putaverunt enim solito eos more cedere. Qui
fugam arte simulantes inierunt consilium ut abstraherent eos de
civitate, et quasi fugientes ad supradictas semitas perducerent.

<span id="033">33</span> Omnes itaque filii Israël surgentes de sedibus
suis, tetenderunt aciem in loco qui vocatur Baalthamar. Insidiæ quoque,
quæ circa urbem erant, paulatim se aperire cœperunt,

<span id="034">34</span> et ab occidentali urbis parte procedere. Sed et
alia decem millia virorum de universo Israël, habitatores urbis ad
certamina provocabant. Ingravatumque est bellum contra filios Benjamin:
et non intellexerunt quod ex omni parte illis instaret interitus.

<span id="035">35</span> Percussitque eos Dominus in conspectu filiorum
Israël, et interfecerunt ex eis in illo die viginti quinque millia, et
centum viros, omnes bellatores et educentes gladium.  

<span id="036">36</span> Filii autem Benjamin cum se inferiores esse
vidissent, cœperunt fugere. Quod cernentes filii Israël, dederunt eis ad
fugiendum locum, ut ad præparatas insidias devenirent, quas juxta urbem
posuerant.

<span id="037">37</span> Qui cum repente de latibulis surrexissent, et
Benjamin terga cædentibus daret, ingressi sunt civitatem, et
percusserunt eam in ore gladii.

<span id="038">38</span> Signum autem dederant filii Israël his quos in
insidiis collocaverant, ut postquam urbem cepissent, ignem accenderent:
ut ascendente in altum fumo, captam urbem demonstrarent.

<span id="039">39</span> Quod cum cernerent filii Israël in ipso
certamine positi (putaverunt enim filii Benjamin eos fugere, et
instantius persequebantur, cæsis de exercitu eorum triginta viris),

<span id="040">40</span> et viderent quasi columnam fumi de civitate
conscendere: Benjamin quoque aspiciens retro, cum captam cerneret
civitatem, et flammas in sublime ferri:

<span id="041">41</span> qui prius simulaverant fugam, versa facie
fortius resistebant. Quod cum vidissent filii Benjamin, in fugam versi
sunt,

<span id="042">42</span> et ad viam deserti ire cœperunt, illuc quoque
eos adversariis persequentibus: sed et hi qui urbem succenderant,
occurrerunt eis.

<span id="043">43</span> Atque ita factum est, ut ex utraque parte ab
hostibus cæderentur, nec erat ulla requies morientium. Ceciderunt, atque
prostrati sunt ad orientalem plagam urbis Gabaa.

<span id="044">44</span> Fuerunt autem qui in eodem loco interfecti
sunt, decem et octo millia virorum, omnes robustissimi pugnatores.  

<span id="045">45</span> Quod cum vidissent qui remanserant de Benjamin,
fugerunt in solitudinem: et pergebant ad petram, cujus vocabulum est
Remmon. In illa quoque fuga palantes, et in diversa tendentes,
occiderunt quinque millia virorum. Et cum ultra tenderent, persecuti
sunt eos, et interfecerunt etiam alia duo millia.

<span id="046">46</span> Et sic factum est, ut omnes qui ceciderant de
Benjamin in diversis locis essent viginti quinque millia pugnatores ad
bella promptissimi.

<span id="047">47</span> Remanserunt itaque de omni numero Benjamin, qui
evadere et fugere in solitudinem potuerunt, sexcenti viri: sederuntque
in petra Remmon mensibus quatuor.

<span id="048">48</span> Regressi autem filii Israël, omnes reliquias
civitatis a viris usque ad jumenta gladio percusserunt, cunctasque urbes
et viculos Benjamin vorax flamma consumpsit.

------------------------------------------------------------------------

[Next: Judges Chapter 21](jdg021.md)
