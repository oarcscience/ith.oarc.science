[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir013)  [Apo](../apo/sir013.md) 
[Sep](../sep/sir013.md)   
  
[Sirach Index](sir.md)  
  [Previous](sir012)  [Next](sir014.md) 

------------------------------------------------------------------------

### Vulgate (Latin): Sirach Chapter 13

<span id="001">1</span> \[Qui tetigerit picem inquinabitur ab ea:  
et qui communicaverit superbo induet superbiam.  

<span id="002">2</span> Pondus super se tollat qui honestiori se
communicat,  
et ditiori te ne socius fueris.  

<span id="003">3</span> Quid communicabit cacabus ad ollam?  
quando enim se colliserint, confringetur.  

<span id="004">4</span> Dives injuste egit, et fremet:  
pauper autem læsus tacebit.  

<span id="005">5</span> Si largitus fueris, assumet te:  
et si non habueris, derelinquet te.  

<span id="006">6</span> Si habes, convivet tecum, et evacuabit te:  
et ipse non dolebit super te.  

<span id="007">7</span> Si necessarius illi fueris, supplantabit te,  
et subridens spem dabit, narrans tibi bona,  
et dicet: Quid opus est tibi?  

<span id="008">8</span> Et confundet te in cibis suis,  
donec te exinaniat bis et ter:  
et in novissimo deridebit te,  
et postea videns derelinquet te,  
et caput suum movebit ad te.  

<span id="009">9</span> Humiliare Deo, et exspecta manus ejus.  

<span id="010">10</span> Attende ne seductus in stultitiam humilieris.  

<span id="011">11</span> Noli esse humilis in sapientia tua,  
ne humiliatus in stultitiam seducaris.  

<span id="012">12</span> Advocatus a potentiore, discede:  
ex hoc enim magis te advocabit.  

<span id="013">13</span> Ne improbus sis, ne impingaris:  
et ne longe sis ab eo, ne eas in oblivionem.  

<span id="014">14</span> Ne retineas ex æquo loqui cum illo,  
nec credas multis verbis illius:  
ex multa enim loquela tentabit te,  
et subridens interrogabit te de absconditis tuis.  

<span id="015">15</span> Immitis animus illius conservabit verba tua:  
et non parcet de malitia, et de vinculis.  

<span id="016">16</span> Cave tibi, et attende diligenter auditui tuo,  
quoniam cum subversione tua ambulas:  

<span id="017">17</span> audiens vero illa,  
quasi in somnis vide, et vigilabis.  

<span id="018">18</span> Omni vita tua dilige Deum,  
et invoca illum in salute tua.  

<span id="019">19</span> Omne animal diligit simile sibi,  
sic et omnis homo proximum sibi.  

<span id="020">20</span> Omnis caro ad similem sibi conjungetur,  
et omnis homo simili sui sociabitur.  

<span id="021">21</span> Si communicabit lupus agno aliquando,  
sic peccator justo.  

<span id="022">22</span> Quæ communicatio sancto homini ad canem?  
aut quæ pars diviti ad pauperem?  

<span id="023">23</span> Venatio leonis onager in eremo:  
sic et pascua divitum sunt pauperes.  

<span id="024">24</span> Et sicut abominatio est superbo humilitas,  
sic et execratio divitis pauper.  

<span id="025">25</span> Dives commotus confirmatur ab amicis suis:  
humilis autem cum ceciderit, expelletur et a notis.  

<span id="026">26</span> Diviti decepto multi recuperatores:  
locutus est superbia, et justificaverunt illum.  

<span id="027">27</span> Humilis deceptus est, insuper et arguitur:  
locutus est sensate, et non est datus ei locus.  

<span id="028">28</span> Dives locutus est, et omnes tacuerunt,  
et verbum illius usque ad nubes perducent.  

<span id="029">29</span> Pauper locutus est, et dicunt: Quis est hic?  
et si offenderit, subvertent illum.\]  

<span id="030">30</span> \[Bona est substantia cui non est peccatum in
conscientia:  
et nequissima paupertas in ore impii.  

<span id="031">31</span> Cor hominis immutat faciem illius,  
sive in bona, sive in mala.  

<span id="032">32</span> Vestigium cordis boni et faciem bonam  
difficile invenies, et cum labore.\]

------------------------------------------------------------------------

[Next: Sirach Chapter 14](sir014.md)
