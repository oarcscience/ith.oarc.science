[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job029)  [KJV](../kjv/job029)  [Sep](../sep/job029) 
[Tan](../tan/job029)   
  
[Job Index](job)  
  [Previous](job028)  [Next](job030) 

------------------------------------------------------------------------

### Vulgate (Latin): Job Chapter 29

<span id="001">1</span> Addidit quoque Job, assumens parabolam suam, et
dixit:

<span id="002">2</span> \[Quis mihi tribuat ut sim juxta menses
pristinos,  
secundum dies quibus Deus custodiebat me?  

<span id="003">3</span> Quando splendebat lucerna ejus super caput
meum,  
et ad lumen ejus ambulabam in tenebris:  

<span id="004">4</span> sicut fui in diebus adolescentiæ meæ,  
quando secreto Deus erat in tabernaculo meo:  

<span id="005">5</span> quando erat Omnipotens mecum,  
et in circuitu meo pueri mei:  

<span id="006">6</span> quando lavabam pedes meos butyro,  
et petra fundebat mihi rivos olei:  

<span id="007">7</span> quando procedebam ad portam civitatis,  
et in platea parabant cathedram mihi.  

<span id="008">8</span> Videbant me juvenes, et abscondebantur:  
et senes assurgentes stabant.  

<span id="009">9</span> Principes cessabant loqui,  
et digitum superponebant ori suo.  

<span id="010">10</span> Vocem suam cohibebant duces,  
et lingua eorum gutturi suo adhærebat.  

<span id="011">11</span> Auris audiens beatificabat me,  
et oculus videns testimonium reddebat mihi:  

<span id="012">12</span> eo quod liberassem pauperem vociferantem,  
et pupillum cui non esset adjutor.  

<span id="013">13</span> Benedictio perituri super me veniebat,  
et cor viduæ consolatus sum.  

<span id="014">14</span> Justitia indutus sum,  
et vestivi me, sicut vestimento et diademate, judicio meo.  

<span id="015">15</span> Oculus fui cæco, et pes claudo.  

<span id="016">16</span> Pater eram pauperum,  
et causam quam nesciebam diligentissime investigabam.  

<span id="017">17</span> Conterebam molas iniqui,  
et de dentibus illius auferebam prædam.  

<span id="018">18</span> Dicebamque: In nidulo meo moriar,  
et sicut palma multiplicabo dies.  

<span id="019">19</span> Radix mea aperta est secus aquas,  
et ros morabitur in messione mea.  

<span id="020">20</span> Gloria mea semper innovabitur,  
et arcus meus in manu mea instaurabitur.  

<span id="021">21</span> Qui me audiebant, expectabant sententiam,  
et intenti tacebant ad consilium meum.  

<span id="022">22</span> Verbis meis addere nihil audebant,  
et super illos stillabat eloquium meum.  

<span id="023">23</span> Expectabant me sicut pluviam,  
et os suum aperiebant quasi ad imbrem serotinum.  

<span id="024">24</span> Siquando ridebam ad eos, non credebant:  
et lux vultus mei non cadebat in terram.  

<span id="025">25</span> Si voluissem ire ad eos, sedebam primus:  
cumque sederem quasi rex, circumstante exercitu,  
eram tamen mœrentium consolator.\]

------------------------------------------------------------------------

[Next: Job Chapter 30](job030)
