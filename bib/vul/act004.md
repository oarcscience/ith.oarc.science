[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act004)  [GNT](../gnt/act004.md) 
[KJV](../kjv/act004.md)   
  
[Acts Index](act.md)  
  [Previous](act003)  [Next](act005.md) 

------------------------------------------------------------------------

### Vulgate (Latin): Acts Chapter 4

<span id="001">1</span> Loquentibus autem illis ad populum,
supervenerunt sacerdotes, et magistratus templi, et sadducæi,

<span id="002">2</span> dolentes quod docerent populum, et annuntiarent
in Jesu resurrectionem ex mortuis:

<span id="003">3</span> et injecerunt in eos manus, et posuerunt eos in
custodiam in crastinum: erat enim jam vespera.

<span id="004">4</span> Multi autem eorum qui audierant verbum,
crediderunt: et factus est numerus virorum quinque millia.

<span id="005">5</span> Factum est autem in crastinum, ut congregarentur
principes eorum, et seniores, et scribæ, in Jerusalem:

<span id="006">6</span> et Annas princeps sacerdotum, et Caiphas, et
Joannes, et Alexander, et quotquot erant de genere sacerdotali.

<span id="007">7</span> Et statuentes eos in medio, interrogabant: In
qua virtute, aut in quo nomine fecistis hoc vos?  

<span id="008">8</span> Tunc repletus Spiritu Sancto Petrus, dixit ad
eos: Principes populi, et seniores, audite:

<span id="009">9</span> si nos hodie dijudicamur in benefacto hominis
infirmi, in quo iste salvus factus est,

<span id="010">10</span> notum sit omnibus vobis, et omni plebi Israël,
quia in nomine Domini nostri Jesu Christi Nazareni, quem vos
crucifixistis, quem Deus suscitavit a mortuis, in hoc iste astat coram
vobis sanus.

<span id="011">11</span> Hic est lapis qui reprobatus est a vobis
ædificantibus, qui factus est in caput anguli:

<span id="012">12</span> et non est in alio aliquo salus. Nec enim aliud
nomen est sub cælo datum hominibus, in quo oporteat nos salvos fieri.  

<span id="013">13</span> Videntes autem Petri constantiam, et Joannis,
comperto quod homines essent sine litteris, et idiotæ, admirabantur, et
cognoscebant eos quoniam cum Jesu fuerant:

<span id="014">14</span> hominem quoque videntes stantem cum eis, qui
curatus fuerat, nihil poterant contradicere.

<span id="015">15</span> Jusserunt autem eos foras extra concilium
secedere: et conferebant ad invicem,

<span id="016">16</span> dicentes: Quid faciemus hominibus istis?
quoniam quidem notum signum factum est per eos omnibus habitantibus
Jerusalem: manifestum est, et non possumus negare.

<span id="017">17</span> Sed ne amplius divulgetur in populum,
comminemur eis ne ultra loquantur in nomine hoc ulli hominum.

<span id="018">18</span> Et vocantes eos, denuntiaverunt ne omnino
loquerentur neque docerent in nomine Jesu.

<span id="019">19</span> Petrus vero et Joannes respondentes, dixerunt
ad eos: Si justum est in conspectu Dei vos potius audire quam Deum,
judicate.

<span id="020">20</span> Non enim possumus quæ vidimus et audivimus non
loqui.

<span id="021">21</span> At illi comminantes dimiserunt eos, non
invenientes quomodo punirent eos propter populum: quia omnes
clarificabant id quod factum fuerat in eo quod acciderat.

<span id="022">22</span> Annorum enim erat amplius quadraginta homo, in
quo factum fuerat signum istud sanitatis.  

<span id="023">23</span> Dimissi autem venerunt ad suos, et
annuntiaverunt eis quanta ad eos principes sacerdotum et seniores
dixissent.

<span id="024">24</span> Qui cum audissent, unanimiter levaverunt vocem
ad Deum, et dixerunt: Domine, tu es qui fecisti cælum et terram, mare et
omnia quæ in eis sunt:

<span id="025">25</span> qui Spiritu Sancto per os patris nostri David
pueri tui dixisti: \[Quare fremuerunt gentes,  
et populi meditati sunt inania?  

<span id="026">26</span> Astiterunt reges terræ,  
et principes convenerunt in unum  
adversus Dominum, et adversus Christum ejus.\]

<span id="027">27</span> Convenerunt enim vere in civitate ista adversus
sanctum puerum tuum Jesum, quem unxisti, Herodes et Pontius Pilatus, cum
gentibus et populis Israël,

<span id="028">28</span> facere quæ manus tua et consilium tuum
decreverunt fieri.

<span id="029">29</span> Et nunc, Domine, respice in minas eorum, et da
servis tuis cum omni fiducia loqui verbum tuum,

<span id="030">30</span> in eo quod manum tuam extendas ad sanitates, et
signa, et prodigia fieri per nomen sancti filii tui Jesu.

<span id="031">31</span> Et cum orassent, motus est locus in quo erant
congregati: et repleti sunt omnes Spiritu Sancto, et loquebantur verbum
Dei cum fiducia.  

<span id="032">32</span> Multitudinis autem credentium erat cor unum et
anima una: nec quisquam eorum quæ possidebat, aliquid suum esse dicebat,
sed erant illis omnia communia.

<span id="033">33</span> Et virtute magna reddebant Apostoli testimonium
resurrectionis Jesu Christi Domini nostri: et gratia magna erat in
omnibus illis.

<span id="034">34</span> Neque enim quisquam egens erat inter illos.
Quotquot enim possessores agrorum aut domorum erant, vendentes
afferebant pretia eorum quæ vendebant,

<span id="035">35</span> et ponebant ante pedes Apostolorum. Dividebatur
autem singulis prout cuique opus erat.

<span id="036">36</span> Joseph autem, qui cognominatus est Barnabas ab
Apostolis (quod est interpretatum, Filius consolationis), Levites,
Cyprius genere,

<span id="037">37</span> cum haberet agrum, vendidit eum, et attulit
pretium, et posuit ante pedes Apostolorum.

------------------------------------------------------------------------

[Next: Acts Chapter 5](act005.md)
