[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa049)  [KJV](../kjv/psa049)  [Sep](../sep/psa049.md) 
[Tan](../tan/psa049.md)   
  
[Psalms Index](psa.md)  
  [Previous](psa048)  [Next](psa050.md) 

------------------------------------------------------------------------

### Vulgate (Latin): Psalms Chapter 49

<span id="001">1</span> Psalmus Asaph. \[Deus deorum Dominus locutus
est,  
et vocavit terram a solis ortu usque ad occasum.  

<span id="002">2</span> Ex Sion species decoris ejus:  

<span id="003">3</span> Deus manifeste veniet;  
Deus noster, et non silebit.  
Ignis in conspectu ejus exardescet;  
et in circuitu ejus tempestas valida.  

<span id="004">4</span> Advocabit cælum desursum, et terram,  
discernere populum suum.  

<span id="005">5</span> Congregate illi sanctos ejus,  
qui ordinant testamentum ejus super sacrificia.  

<span id="006">6</span> Et annuntiabunt cæli justitiam ejus,  
quoniam Deus judex est.  

<span id="007">7</span> Audi, populus meus, et loquar;  
Israël, et testificabor tibi:  
Deus, Deus tuus ego sum.  

<span id="008">8</span> Non in sacrificiis tuis arguam te;  
holocausta autem tua in conspectu meo sunt semper.  

<span id="009">9</span> Non accipiam de domo tua vitulos,  
neque de gregibus tuis hircos:  

<span id="010">10</span> quoniam meæ sunt omnes feræ silvarum,  
jumenta in montibus, et boves.  

<span id="011">11</span> Cognovi omnia volatilia cæli,  
et pulchritudo agri mecum est.  

<span id="012">12</span> Si esuriero, non dicam tibi:  
meus est enim orbis terræ et plenitudo ejus.  

<span id="013">13</span> Numquid manducabo carnes taurorum?  
aut sanguinem hircorum potabo?  

<span id="014">14</span> Immola Deo sacrificium laudis,  
et redde Altissimo vota tua.  

<span id="015">15</span> Et invoca me in die tribulationis:  
eruam te, et honorificabis me.  

<span id="016">16</span> Peccatori autem dixit Deus: Quare tu enarras
justitias meas?  
et assumis testamentum meum per os tuum?  

<span id="017">17</span> Tu vero odisti disciplinam,  
et projecisti sermones meos retrorsum.  

<span id="018">18</span> Si videbas furem, currebas cum eo;  
et cum adulteris portionem tuam ponebas.  

<span id="019">19</span> Os tuum abundavit malitia,  
et lingua tua concinnabat dolos.  

<span id="020">20</span> Sedens adversus fratrem tuum loquebaris,  
et adversus filium matris tuæ ponebas scandalum.  

<span id="021">21</span> Hæc fecisti, et tacui.  
Existimasti inique quod ero tui similis:  
arguam te, et statuam contra faciem tuam.  

<span id="022">22</span> Intelligite hæc, qui obliviscimini Deum,  
nequando rapiat, et non sit qui eripiat.  

<span id="023">23</span> Sacrificium laudis honorificabit me,  
et illic iter quo ostendam illi salutare Dei.\]

------------------------------------------------------------------------

[Next: Psalms Chapter 50](psa050.md)
