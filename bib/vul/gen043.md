[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen043)  [KJV](../kjv/gen043)  [Sep](../sep/gen043.md) 
[Tan](../tan/gen043.md)   
  
[Genesis Index](gen.md)  
  [Previous](gen042)  [Next](gen044.md) 

------------------------------------------------------------------------

### Vulgate (Latin): Genesis Chapter 43

<span id="001">1</span> Interim fames omnem terram vehementer premebat.

<span id="002">2</span> Consumptisque cibis quos ex Ægypto detulerant,
dixit Jacob ad filios suos: Revertimini, et emite nobis pauxillum
escarum.

<span id="003">3</span> Respondit Judas: Denuntiavit nobis vir ille sub
attestatione jurisjurandi, dicens: Non videbitis faciem meam, nisi
fratrem vestrum minimum adduxeritis vobiscum.

<span id="004">4</span> Si ergo vis eum mittere nobiscum, pergemus
pariter, et ememus tibi necessaria:

<span id="005">5</span> sin autem non vis, non ibimus: vir enim, ut sæpe
diximus, denuntiavit nobis, dicens: Non videbitis faciem meam absque
fratre vestro minimo.

<span id="006">6</span> Dixit eis Israël: In meam hoc fecistis miseriam,
ut indicaretis ei et alium habere vos fratrem.

<span id="007">7</span> At illi responderunt: Interrogavit nos homo per
ordinem nostram progeniem: si pater viveret: si haberemus fratrem: et
nos respondimus ei consequenter juxta id quod fuerat sciscitatus:
numquid scire poteramus quod dicturus esset: Adducite fratrem vestrum
vobiscum?

<span id="008">8</span> Judas quoque dixit patri suo: Mitte puerum
mecum, ut proficiscamur, et possimus vivere: ne moriamur nos et parvuli
nostri.

<span id="009">9</span> Ego suscipio puerum: de manu mea require illum:
nisi reduxero, et reddidero eum tibi, ero peccati reus in te omni
tempore.

<span id="010">10</span> Si non intercessisset dilatio, jam vice alter
venissemus.

<span id="011">11</span> Igitur Israël pater eorum dixit ad eos: Si sic
necesse est, facite quod vultis: sumite de optimis terræ fructibus in
vasis vestris, et deferte viro munera, modicum resinæ, et mellis, et
storacis, stactes, et terebinthi, et amygdalarum.

<span id="012">12</span> Pecuniam quoque duplicem ferte vobiscum: et
illam, quam invenistis in sacculis, reportate, ne forte errore factum
sit:

<span id="013">13</span> sed et fratrem vestrum tollite, et ite ad
virum.

<span id="014">14</span> Deus autem meus omnipotens faciat vobis eum
placabilem: et remittat vobiscum fratrem vestrum quem tenet, et hunc
Benjamin: ego autem quasi orbatus absque liberis ero.  

<span id="015">15</span> Tulerunt ergo viri munera, et pecuniam
duplicem, et Benjamin: descenderuntque in Ægyptum, et steterunt coram
Joseph.

<span id="016">16</span> Quos cum ille vidisset et Benjamin simul,
præcepit dispensatori domus suæ, dicens: Introduc viros domum, et occide
victimas, et instrue convivium: quoniam mecum sunt comesturi meridie.

<span id="017">17</span> Fecit ille quod sibi fuerat imperatum, et
introduxit viros domum.

<span id="018">18</span> Ibique exterriti, dixerunt mutuo: Propter
pecuniam, quam retulimus prius in saccis nostris, introducti sumus: ut
devolvat in nos calumniam, et violenter subjiciat servituti et nos, et
asinos nostros.

<span id="019">19</span> Quam ob rem in ipsis foribus accedentes ad
dispensatorem domus,

<span id="020">20</span> locuti sunt: Oramus, domine, ut audias nos. Jam
ante descendimus ut emeremus escas:

<span id="021">21</span> quibus emptis, cum venissemus ad diversorium,
aperuimus saccos nostros, et invenimus pecuniam in ore saccorum: quam
nunc eodem pondere reportavimus.

<span id="022">22</span> Sed et aliud attulimus argentum, ut emamus quæ
nobis necessaria sunt: non est in nostra conscientia quis posuerit eam
in marsupiis nostris.

<span id="023">23</span> At ille respondit: Pax vobiscum, nolite timere:
Deus vester, et Deus patris vestri, dedit vobis thesauros in saccis
vestris: nam pecuniam, quam dedistis mihi, probatam ego habeo. Eduxitque
ad eos Simeon.

<span id="024">24</span> Et introductis domum, attulit aquam, et
laverunt pedes suos, deditque pabulum asinis eorum.

<span id="025">25</span> Illi vero parabant munera, donec ingrederetur
Joseph meridie: audierant enim quod ibi comesturi essent panem.

<span id="026">26</span> Igitur ingressus est Joseph domum suam,
obtuleruntque ei munera, tenentes in manibus suis: et adoraverunt proni
in terram.

<span id="027">27</span> At ille, clementer resalutatis eis,
interrogavit eos, dicens: Salvusne est pater vester senex, de quo
dixeratis mihi? adhuc vivit?

<span id="028">28</span> Qui responderunt: Sospes est servus tuus pater
noster, adhuc vivit. Et incurvati, adoraverunt eum.

<span id="029">29</span> Attollens autem Joseph oculos, vidit Benjamin
fratrem suum uterinum, et ait: Iste est frater vester parvulus, de quo
dixeratis mihi? Et rursum: Deus, inquit, misereatur tui, fili mi.

<span id="030">30</span> Festinavitque, quia commota fuerant viscera
ejus super fratre suo, et erumpebant lacrimæ: et introiens cubiculum
flevit.

<span id="031">31</span> Rursumque lota facie egressus, continuit se, et
ait: Ponite panes.

<span id="032">32</span> Quibus appositis, seorsum Joseph, et seorsum
fratribus, Ægyptiis quoque qui vescebantur simul, seorsum (illicitum est
enim Ægyptiis comedere cum Hebræis, et profanum putant hujuscemodi
convivium)

<span id="033">33</span> sederunt coram eo, primogenitus juxta
primogenita sua, et minimus juxta ætatem suam. Et mirabantur nimis,

<span id="034">34</span> sumptis partibus quas ab eo acceperant:
majorque pars venit Benjamin, ita ut quinque partibus excederet.
Biberuntque et inebriati sunt cum eo.

------------------------------------------------------------------------

[Next: Genesis Chapter 44](gen044.md)
