[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ecc007)  [KJV](../kjv/ecc007)  [Sep](../sep/ecc007.md) 
[Tan](../tan/ecc007.md)   
  
[Ecclesiastes Index](ecc.md)  
  [Previous](ecc006)  [Next](ecc008.md) 

------------------------------------------------------------------------

### Vulgate (Latin): Ecclesiastes Chapter 7

<span id="001">1</span> \[Quid necesse est homini majora se quærere,  
cum ignoret quid conducat sibi in vita sua,  
numero dierum peregrinationis suæ,  
et tempore quod velut umbra præterit?  
aut quis ei poterit indicare  
quod post eum futurum sub sole sit?  

<span id="002">2</span> Melius est nomen bonum quam unguenta pretiosa,  
et dies mortis die nativitatis.  

<span id="003">3</span> Melius est ire ad domum luctus  
quam ad domum convivii;  
in illa enim finis cunctorum admonetur hominum,  
et vivens cogitat quid futurum sit.  

<span id="004">4</span> Melior est ira risu,  
quia per tristitiam vultus corrigitur animus delinquentis.  

<span id="005">5</span> Cor sapientium ubi tristitia est,  
et cor stultorum ubi lætitia.  

<span id="006">6</span> Melius est a sapiente corripi,  
quam stultorum adulatione decipi;  

<span id="007">7</span> quia sicut sonitus spinarum ardentium sub
olla,  
sic risus stulti.  
Sed et hoc vanitas.  

<span id="008">8</span> Calumnia conturbat sapientem,  
et perdet robur cordis illius.  

<span id="009">9</span> Melior est finis orationis quam principium.  
Melior est patiens arrogante.  

<span id="010">10</span> Ne sis velox ad irascendum,  
quia ira in sinu stulti requiescit.  

<span id="011">11</span> Ne dicas: Quid putas causæ est  
quod priora tempora meliora fuere quam nunc sunt?  
stulta enim est hujuscemodi interrogatio.  

<span id="012">12</span> Utilior est sapientia cum divitiis,  
et magis prodest videntibus solem.  

<span id="013">13</span> Sicut enim protegit sapientia, sic protegit
pecunia;  
hoc autem plus habet eruditio et sapientia,  
quod vitam tribuunt possessori suo.  

<span id="014">14</span> Considera opera Dei,  
quod nemo possit corrigere quem ille despexerit.  

<span id="015">15</span> In die bona fruere bonis,  
et malam diem præcave;  
sicut enim hanc, sic et illam fecit Deus,  
ut non inveniat homo contra eum justas querimonias.  

<span id="016">16</span> Hæc quoque vidi in diebus vanitatis meæ:  
justus perit in justitia sua,  
et impius multo vivit tempore in malitia sua.  

<span id="017">17</span> Noli esse justus multum,  
neque plus sapias quam necesse est,  
ne obstupescas.  

<span id="018">18</span> Ne impie agas multum,  
et noli esse stultus,  
ne moriaris in tempore non tuo.  

<span id="019">19</span> Bonum est te sustentare justum:  
sed et ab illo ne subtrahas manum tuam;  
quia qui timet Deum nihil negligit.  

<span id="020">20</span> Sapientia confortavit sapientem  
super decem principes civitatis;  

<span id="021">21</span> non est enim homo justus in terra  
qui faciat bonum et non peccet.  

<span id="022">22</span> Sed et cunctis sermonibus qui dicuntur  
ne accomodes cor tuum,  
ne forte audias servum tuum maledicentem tibi;  

<span id="023">23</span> scit enim conscientia tua  
quia et tu crebro maledixisti aliis.  

<span id="024">24</span> Cuncta tentavi in sapientia.  
Dixi: Sapiens efficiar:  
et ipsa longius recessit a me,  

<span id="025">25</span> multo magis quam erat.  
Et alta profunditas, quis inveniet eam?\]  

<span id="026">26</span> \[Lustravi universa animo meo,  
ut scirem et considerarem,  
et quærerem sapientiam, et rationem,  
et ut cognoscerem impietatem stulti,  
et errorem imprudentium:  

<span id="027">27</span> et inveni amariorem morte mulierem,  
quæ laqueus venatorum est,  
et sagena cor ejus;  
vincula sunt manus illius.  
Qui placet Deo effugiet illam;  
qui autem peccator est capietur ab illa.  

<span id="028">28</span> Ecce hoc inveni, dixit Ecclesiastes,  
unum et alterum ut invenirem rationem,  

<span id="029">29</span> quam adhuc quærit anima mea,  
et non inveni.  
Virum de mille unum reperi;  
mulierem ex omnibus non inveni.  

<span id="030">30</span> Solummodo hoc inveni,  
quod fecerit Deus hominem rectum,  
et ipse se infinitis miscuerit quæstionibus.  
Quis talis ut sapiens est?  
et quis cognovit solutionem verbi?\]

------------------------------------------------------------------------

[Next: Ecclesiastes Chapter 8](ecc008.md)
