[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat006)  [GNT](../gnt/mat006.md) 
[KJV](../kjv/mat006.md)   
  
[Matthew Index](mat.md)  
  [Previous](mat005)  [Next](mat007.md) 

------------------------------------------------------------------------

### Vulgate (Latin): Matthew Chapter 6

<span id="001">1</span> Attendite ne justitiam vestram faciatis coram
hominibus, ut videamini ab eis: alioquin mercedem non habebitis apud
Patrem vestrum qui in cælis est.

<span id="002">2</span> Cum ergo facis eleemosynam, noli tuba canere
ante te, sicut hypocritæ faciunt in synagogis, et in vicis, ut
honorificentur ab hominibus. Amen dico vobis, receperunt mercedem suam.

<span id="003">3</span> Te autem faciente eleemosynam, nesciat sinistra
tua quid faciat dextera tua:

<span id="004">4</span> ut sit eleemosyna tua in abscondito, et Pater
tuus, qui videt in abscondito, reddet tibi.  

<span id="005">5</span> Et cum oratis, non eritis sicut hypocritæ qui
amant in synagogis et in angulis platearum stantes orare, ut videantur
ab hominibus: amen dico vobis, receperunt mercedem suam.

<span id="006">6</span> Tu autem cum oraveris, intra in cubiculum tuum,
et clauso ostio, ora Patrem tuum in abscondito: et Pater tuus, qui videt
in abscondito, reddet tibi.

<span id="007">7</span> Orantes autem, nolite multum loqui, sicut
ethnici, putant enim quod in multiloquio suo exaudiantur.

<span id="008">8</span> Nolite ergo assimilari eis: scit enim Pater
vester, quid opus sit vobis, antequam petatis eum.

<span id="009">9</span> Sic ergo vos orabitis: \[Pater noster, qui es in
cælis,  
sanctificetur nomen tuum.  

<span id="010">10</span> Adveniat regnum tuum;  
fiat voluntas tua, sicut in cælo et in terra.  

<span id="011">11</span> Panem nostrum supersubstantialem da nobis
hodie,  

<span id="012">12</span> et dimitte nobis debita nostra,  
sicut et nos dimittimus debitoribus nostris.  

<span id="013">13</span> Et ne nos inducas in tentationem,  
sed libera nos a malo. Amen.\]

<span id="014">14</span> Si enim dimiseritis hominibus peccata eorum:
dimittet et vobis Pater vester cælestis delicta vestra.

<span id="015">15</span> Si autem non dimiseritis hominibus: nec Pater
vester dimittet vobis peccata vestra.  

<span id="016">16</span> Cum autem jejunatis, nolite fieri sicut
hypocritæ, tristes. Exterminant enim facies suas, ut appareant hominibus
jejunantes. Amen dico vobis, quia receperunt mercedem suam.

<span id="017">17</span> Tu autem, cum jejunas, unge caput tuum, et
faciem tuam lava,

<span id="018">18</span> ne videaris hominibus jejunans, sed Patri tuo,
qui est in abscondito: et Pater tuus, qui videt in abscondito, reddet
tibi.  

<span id="019">19</span> Nolite thesaurizare vobis thesauros in terra:
ubi ærugo, et tinea demolitur: et ubi fures effodiunt, et furantur.

<span id="020">20</span> Thesaurizate autem vobis thesauros in cælo, ubi
neque ærugo, neque tinea demolitur, et ubi fures non effodiunt, nec
furantur.

<span id="021">21</span> Ubi enim est thesaurus tuus, ibi est et cor
tuum.

<span id="022">22</span> Lucerna corporis tui est oculus tuus. Si oculus
tuus fuerit simplex, totum corpus tuum lucidum erit.

<span id="023">23</span> Si autem oculus tuus fuerit nequam, totum
corpus tuum tenebrosum erit. Si ergo lumen, quod in te est, tenebræ
sunt: ipsæ tenebræ quantæ erunt?

<span id="024">24</span> Nemo potest duobus dominis servire: aut enim
unum odio habebit, et alterum diliget: aut unum sustinebit, et alterum
contemnet. Non potestis Deo servire et mammonæ.

<span id="025">25</span> Ideo dico vobis, ne solliciti sitis animæ
vestræ quid manducetis, neque corpori vestro quid induamini. Nonne anima
plus est quam esca, et corpus plus quam vestimentum?

<span id="026">26</span> Respicite volatilia cæli, quoniam non serunt,
neque metunt, neque congregant in horrea: et Pater vester cælestis
pascit illa. Nonne vos magis pluris estis illis?

<span id="027">27</span> Quis autem vestrum cogitans potest adjicere ad
staturam suam cubitum unum?

<span id="028">28</span> Et de vestimento quid solliciti estis?
Considerate lilia agri quomodo crescunt: non laborant, neque nent.

<span id="029">29</span> Dico autem vobis, quoniam nec Salomon in omni
gloria sua coopertus est sicut unum ex istis.

<span id="030">30</span> Si autem fœnum agri, quod hodie est, et cras in
clibanum mittitur, Deus sic vestit, quanto magis vos modicæ fidei?

<span id="031">31</span> Nolite ergo solliciti esse, dicentes: Quid
manducabimus, aut quid bibemus, aut quo operiemur?

<span id="032">32</span> hæc enim omnia gentes inquirunt. Scit enim
Pater vester, quia his omnibus indigetis.

<span id="033">33</span> Quærite ergo primum regnum Dei, et justitiam
ejus: et hæc omnia adjicientur vobis.

<span id="034">34</span> Nolite ergo solliciti esse in crastinum.
Crastinus enim dies sollicitus erit sibi ipsi: sufficit diei malitia
sua.

------------------------------------------------------------------------

[Next: Matthew Chapter 7](mat007.md)
