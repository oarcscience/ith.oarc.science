[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir051)  [Apo](../apo/sir051.md) 
[Sep](../sep/sir051.md)   
  
[Sirach Index](sir.md)  
  [Previous](sir050)  [Next](isa001.md) 

------------------------------------------------------------------------

### Vulgate (Latin): Sirach Chapter 51

<span id="001">1</span> Oratio Jesu filii Sirach. \[Confitebor tibi,
Domine rex,  
et collaudabo te Deum salvatorem meum.  

<span id="002">2</span> Confitebor nomini tuo,  
quoniam adjutor et protector factus es mihi,  

<span id="003">3</span> et liberasti corpus meum a perditione:  
a laqueo linguæ iniquæ, et a labiis operantium mendacium:  
et in conspectu astantium factus es mihi adjutor.  

<span id="004">4</span> Et liberasti me, secundum multitudinem
misericordiæ nominis tui,  
a rugientibus præparatis ad escam:  

<span id="005">5</span> de manibus quærentium animam meam,  
et de portis tribulationum quæ circumdederunt me;  

<span id="006">6</span> a pressura flammæ quæ circumdedit me,  
et in medio ignis non sum æstuatus;  

<span id="007">7</span> de altitudine ventris inferi,  
et a lingua coinquinata, et a verbo mendacii,  
a rege iniquo, et a lingua injusta.  

<span id="008">8</span> Laudabit usque ad mortem anima mea Dominum,  

<span id="009">9</span> et vita mea appropinquans erat in inferno
deorsum.  

<span id="010">10</span> Circumdederunt me undique, et non erat qui
adjuvaret:  
respiciens eram ad adjutorium hominum, et non erat.  

<span id="011">11</span> Memoratus sum misericordiæ tuæ Domine,  
et operationis tuæ, quæ a sæculo sunt:  

<span id="012">12</span> quoniam eruis sustinentes te, Domine,  
et liberas eos de manibus gentium.  

<span id="013">13</span> Exaltasti super terram habitationem meam,  
et pro morte defluente deprecatus sum.  

<span id="014">14</span> Invocavi Dominum patrem Domini mei,  
ut non derelinquat me in die tribulationis meæ,  
et in tempore superborum, sine adjutorio.  

<span id="015">15</span> Laudabo nomen tuum assidue,  
et collaudabo illud in confessione:  
et exaudita est oratio mea,  

<span id="016">16</span> et liberasti me de perditione,  
et eripuisti me de tempore iniquo.  

<span id="017">17</span> Propterea confitebor, et laudem dicam tibi,  
et benedicam nomini Domini.\]  

<span id="018">18</span> \[Cum adhuc junior essem, priusquam
oberrarem,  
quæsivi sapientiam palam in oratione mea.  

<span id="019">19</span> Ante templum postulabam pro illis,  
et usque in novissimis inquiram eam:  
et effloruit tamquam præcox uva.  

<span id="020">20</span> Lætatum est cor meum in ea:  
ambulavit pes meus iter rectum:  
a juventute mea investigabam eam.  

<span id="021">21</span> Inclinavi modico aurem meam,  
et excepi illam.  

<span id="022">22</span> Multam inveni in meipso sapientiam,  
et multum profeci in ea.  

<span id="023">23</span> Danti mihi sapientiam dabo gloriam:  

<span id="024">24</span> consiliatus sum enim ut facerem illam.  
Zelatus sum bonum, et non confundar.  

<span id="025">25</span> Colluctata est anima mea in illa,  
et in faciendo eam confirmatus sum.  

<span id="026">26</span> Manus meas extendi in altum,  
et insipientiam ejus luxi;  

<span id="027">27</span> animam meam direxi ad illam,  
et in agnitione inveni eam.  

<span id="028">28</span> Possedi cum ipsa cor ab initio:  
propter hoc, non derelinquar.  

<span id="029">29</span> Venter meus conturbatus est quærendo illam:  
propterea bonam possidebo possessionem.  

<span id="030">30</span> Dedit mihi Dominus linguam mercedem meam,  
et in ipsa laudabo eum.  

<span id="031">31</span> Appropiate ad me, indocti,  
et congregate vos in domum disciplinæ.  

<span id="032">32</span> Quid adhuc retardatis? et quid dicitis in
his?  
animæ vestræ sitiunt vehementer.  

<span id="033">33</span> Aperui os meum, et locutus sum:  
Comparate vobis sine argento,  

<span id="034">34</span> et collum vestrum subjicite jugo:  
et suscipiat anima vestra disciplinam:  
in proximo est enim invenire eam.  

<span id="035">35</span> Videte oculis vestris, quia modicum laboravi,  
et inveni mihi multam requiem.  

<span id="036">36</span> Assumite disciplinam in multo numero argenti,  
et copiosum aurum possidete in ea.  

<span id="037">37</span> Lætetur anima vestra in misericordia ejus,  
et non confundemini in laude ipsius.  

<span id="038">38</span> Operamini opus vestrum ante tempus,  
et dabit vobis mercedem vestram in tempore suo.\]

------------------------------------------------------------------------

[Next: Isaiah Chapter 1](isa001.md)
