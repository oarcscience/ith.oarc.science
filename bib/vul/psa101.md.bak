[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa101)  [KJV](../kjv/psa101)  [Sep](../sep/psa101.md) 
[Tan](../tan/psa101.md)   
  
[Psalms Index](psa.md)  
  [Previous](psa100)  [Next](psa102.md) 

------------------------------------------------------------------------

### Vulgate (Latin): Psalms Chapter 101

<span id="001">1</span> Oratio pauperis, cum anxius fuerit, et in
conspectu Domini effuderit precem suam.

<span id="002">2</span> \[Domine, exaudi orationem meam,  
et clamor meus ad te veniat.  

<span id="003">3</span> Non avertas faciem tuam a me:  
in quacumque die tribulor, inclina ad me aurem tuam;  
in quacumque die invocavero te, velociter exaudi me.  

<span id="004">4</span> Quia defecerunt sicut fumus dies mei,  
et ossa mea sicut cremium aruerunt.  

<span id="005">5</span> Percussus sum ut fœnum, et aruit cor meum,  
quia oblitus sum comedere panem meum.  

<span id="006">6</span> A voce gemitus mei  
adhæsit os meum carni meæ.  

<span id="007">7</span> Similis factus sum pellicano solitudinis;  
factus sum sicut nycticorax in domicilio.  

<span id="008">8</span> Vigilavi, et factus sum sicut passer solitarius
in tecto.  

<span id="009">9</span> Tota die exprobrabant mihi inimici mei,  
et qui laudabant me adversum me jurabant:  

<span id="010">10</span> quia cinerem tamquam panem manducabam,  
et potum meum cum fletu miscebam,  

<span id="011">11</span> a facie iræ et indignationis tuæ:  
quia elevans allisisti me.  

<span id="012">12</span> Dies mei sicut umbra declinaverunt,  
et ego sicut fœnum arui.  

<span id="013">13</span> Tu autem, Domine, in æternum permanes,  
et memoriale tuum in generationem et generationem.  

<span id="014">14</span> Tu exsurgens misereberis Sion,  
quia tempus miserendi ejus, quia venit tempus:  

<span id="015">15</span> quoniam placuerunt servis tuis lapides ejus,  
et terræ ejus miserebuntur.  

<span id="016">16</span> Et timebunt gentes nomen tuum, Domine,  
et omnes reges terræ gloriam tuam:  

<span id="017">17</span> quia ædificavit Dominus Sion,  
et videbitur in gloria sua.  

<span id="018">18</span> Respexit in orationem humilium  
et non sprevit precem eorum.  

<span id="019">19</span> Scribantur hæc in generatione altera,  
et populus qui creabitur laudabit Dominum.  

<span id="020">20</span> Quia prospexit de excelso sancto suo;  
Dominus de cælo in terram aspexit:  

<span id="021">21</span> ut audiret gemitus compeditorum;  
ut solveret filios interemptorum:  

<span id="022">22</span> ut annuntient in Sion nomen Domini,  
et laudem ejus in Jerusalem:  

<span id="023">23</span> in conveniendo populos in unum, et reges,  
ut serviant Domino.  

<span id="024">24</span> Respondit ei in via virtutis suæ:  
Paucitatem dierum meorum nuntia mihi:  

<span id="025">25</span> ne revoces me in dimidio dierum meorum,  
in generationem et generationem anni tui.  

<span id="026">26</span> Initio tu, Domine, terram fundasti,  
et opera manuum tuarum sunt cæli.  

<span id="027">27</span> Ipsi peribunt, tu autem permanes;  
et omnes sicut vestimentum veterascent.  
Et sicut opertorium mutabis eos, et mutabuntur;  

<span id="028">28</span> tu autem idem ipse es, et anni tui non
deficient.  

<span id="029">29</span> Filii servorum tuorum habitabunt,  
et semen eorum in sæculum dirigetur.\]

------------------------------------------------------------------------

[Next: Psalms Chapter 102](psa102.md)
