[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev007)  [KJV](../kjv/lev007)  [Sep](../sep/lev007.md) 
[Tan](../tan/lev007.md)   
  
[Leviticus Index](lev.md)  
  [Previous](lev006)  [Next](lev008.md) 

------------------------------------------------------------------------

### Vulgate (Latin): Leviticus Chapter 7

<span id="001">1</span> Hæc quoque lex hostiæ pro delicto, Sancta
sanctorum est:

<span id="002">2</span> idcirco ubi immolabitur holocaustum, mactabitur
et victima pro delicto: sanguis ejus per gyrum altaris fundetur.

<span id="003">3</span> Offerent ex ea caudam et adipem qui operit
vitalia:

<span id="004">4</span> duos renunculos, et pinguedinem quæ juxta ilia
est, reticulumque jecoris cum renunculis.

<span id="005">5</span> Et adolebit ea sacerdos super altare: incensum
est Domini pro delicto.

<span id="006">6</span> Omnis masculus de sacerdotali genere, in loco
sancto vescetur his carnibus, quia Sanctum sanctorum est.

<span id="007">7</span> Sicut pro peccato offertur hostia, ita et pro
delicto: utriusque hostiæ lex una erit: ad sacerdotem, qui eam
obtulerit, pertinebit.

<span id="008">8</span> Sacerdos qui offert holocausti victimam, habebit
pellem ejus.

<span id="009">9</span> Et omne sacrificium similæ, quod coquitur in
clibano, et quidquid in craticula, vel in sartagine præparatur, ejus
erit sacerdotis a quo offertur:

<span id="010">10</span> sive oleo conspersa, sive arida fuerint,
cunctis filiis Aaron mensura æqua per singulos dividetur.  

<span id="011">11</span> Hæc est lex hostiæ pacificorum quæ offertur
Domino.

<span id="012">12</span> Si pro gratiarum actione oblatio fuerit,
offerent panes absque fermento conspersos oleo, et lagana azyma uncta
oleo, coctamque similam, et collyridas olei admistione conspersas:

<span id="013">13</span> panes quoque fermentatos cum hostia gratiarum,
quæ immolatur pro pacificis:

<span id="014">14</span> ex quibus unus pro primitiis offeretur Domino,
et erit sacerdotis qui fundet hostiæ sanguinem,

<span id="015">15</span> cujus carnes eadem comedentur die, nec
remanebit ex eis quidquam usque mane.

<span id="016">16</span> Si voto, vel sponte quispiam obtulerit hostiam,
eadem similiter edetur die: sed et si quid in crastinum remanserit,
vesci licitum est:

<span id="017">17</span> quidquid autem tertius invenerit dies, ignis
absumet.

<span id="018">18</span> Si quis de carnibus victimæ pacificorum die
tertio comederit, irrita fiet oblatio, nec proderit offerenti: quin
potius quæcumque anima tali se edulio contaminaverit, prævaricationis
rea erit.

<span id="019">19</span> Caro, quæ aliquid tetigerit immundum, non
comedetur, sed comburetur igni: qui fuerit mundus, vescetur ex ea.

<span id="020">20</span> Anima polluta quæ ederit de carnibus hostiæ
pacificorum, quæ oblata est Domino, peribit de populis suis.

<span id="021">21</span> Et quæ tetigerit immunditiam hominis, vel
jumenti, sive omnis rei quæ polluere potest, et comederit de hujuscemodi
carnibus, interibit de populis suis.  

<span id="022">22</span> Locutusque est Dominus ad Moysen, dicens:

<span id="023">23</span> Loquere filiis Israël: Adipem ovis, et bovis,
et capræ non comedetis.

<span id="024">24</span> Adipem cadaveris morticini, et ejus animalis,
quod a bestia captum est, habebitis in varios usus.

<span id="025">25</span> Si quis adipem, qui offerri debet in incensum
Domini, comederit, peribit de populo suo.

<span id="026">26</span> Sanguinem quoque omnis animalis non sumetis in
cibo, tam de avibus quam de pecoribus.

<span id="027">27</span> Omnis anima, quæ ederit sanguinem, peribit de
populis suis.  

<span id="028">28</span> Locutusque est Dominus ad Moysen, dicens:

<span id="029">29</span> Loquere filiis Israël, dicens: Qui offert
victimam pacificorum Domino, offerat simul et sacrificium, id est,
libamenta ejus.

<span id="030">30</span> Tenebit manibus adipem hostiæ, et pectusculum:
cumque ambo oblata Domino consecraverit, tradet sacerdoti,

<span id="031">31</span> qui adolebit adipem super altare, pectusculum
autem erit Aaron et filiorum ejus.

<span id="032">32</span> Armus quoque dexter de pacificorum hostiis
cedet in primitias sacerdotis.

<span id="033">33</span> Qui obtulerit sanguinem et adipem filiorum
Aaron, ipse habebit et armum dextrum in portione sua.

<span id="034">34</span> Pectusculum enim elevationis, et armum
separationis, tuli a filiis Israël de hostiis eorum pacificis, et dedi
Aaron sacerdoti, et filiis ejus, lege perpetua, ab omni populo Israël.

<span id="035">35</span> Hæc est unctio Aaron et filiorum ejus in
cæremoniis Domini die qua obtulit eos Moyses, ut sacerdotio fungerentur,

<span id="036">36</span> et quæ præcepit eis dari Dominus a filiis
Israël religione perpetua in generationibus suis.

<span id="037">37</span> Ista est lex holocausti, et sacrificii pro
peccato atque delicto, et pro consecratione et pacificorum victimis,

<span id="038">38</span> quam constituit Dominus Moysi in monte Sinai,
quando mandabit filiis Israël ut offerrent oblationes suas Domino in
deserto Sinai.

------------------------------------------------------------------------

[Next: Leviticus Chapter 8](lev008.md)
