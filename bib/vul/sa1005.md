[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1005)  [KJV](../kjv/sa1005)  [Sep](../sep/sa1005) 
[Tan](../tan/sa1005)   
  
[1 Samuel Index](sa1)  
  [Previous](sa1004)  [Next](sa1006) 

------------------------------------------------------------------------

### Vulgate (Latin): 1 Samuel Chapter 5

<span id="001">1</span> Philisthiim autem tulerunt arcam Dei, et
asportaverunt eam a lapide Adjutorii in Azotum.

<span id="002">2</span> Tuleruntque Philisthiim arcam Dei, et intulerunt
eam in templum Dagon, et statuerunt eam juxta Dagon.

<span id="003">3</span> Cumque surrexissent diluculo Azotii altera die,
ecce Dagon jacebat pronus in terra ante arcam Domini: et tulerunt Dagon,
et restituerunt eum in locum suum.

<span id="004">4</span> Rursumque mane die altera consurgentes,
invenerunt Dagon jacentem super faciem suam in terra coram arca Domini:
caput autem Dagon, et duæ palmæ manuum ejus abscissæ erant super limen:

<span id="005">5</span> porro Dagon solus truncus remanserat in loco
suo. Propter hanc causam non calcant sacerdotes Dagon, et omnes qui
ingrediuntur templum ejus, super limen Dagon in Azoto, usque in
hodiernum diem.

<span id="006">6</span> Aggravata est autem manus Domini super Azotios,
et demolitus est eos: et percussit in secretiori parte natium Azotum, et
fines ejus. Et ebullierunt villæ et agri in medio regionis illius, et
nati sunt mures et facta est confusio mortis magnæ in civitate.

<span id="007">7</span> Videntes autem viri Azotii hujuscemodi plagam,
dixerunt: Non maneat arca Dei Israël apud nos: quoniam dura est manus
ejus super nos, et super Dagon deum nostrum.

<span id="008">8</span> Et mittentes congregaverunt omnes satrapas
Philisthinorum ad se, et dixerunt: Quid faciemus de arca Dei Israël?
Responderuntque Gethæi: Circumducatur arca Dei Israël. Et circumduxerunt
arcam Dei Israël.

<span id="009">9</span> Illis autem circumducentibus eam, fiebat manus
Domini per singulas civitates interfectionis magnæ nimis: et percutiebat
viros uniuscujusque urbis, a parvo usque ad majorem, et computrescebant
prominentes extales eorum. Inieruntque Gethæi consilium, et fecerunt
sibi sedes pelliceas.

<span id="010">10</span> Miserunt ergo arcam Dei in Accaron. Cumque
venisset arca Dei in Accaron, exclamaverunt Accaronitæ, dicentes:
Adduxerunt ad nos arcam Dei Israël ut interficiat nos et populum
nostrum.

<span id="011">11</span> Miserunt itaque et congregaverunt omnes
satrapas Philisthinorum: qui dixerunt: Dimittite arcam Dei Israël, et
revertatur in locum suum, et non interficiat nos cum populo nostro.

<span id="012">12</span> Fiebat enim pavor mortis in singulis urbibus,
et gravissima valde manus Dei. Viri quoque qui mortui non fuerant,
percutiebantur in secretiori parte natium: et ascendebat ululatus
uniuscujusque civitatis in cælum.

------------------------------------------------------------------------

[Next: 1 Samuel Chapter 6](sa1006)
