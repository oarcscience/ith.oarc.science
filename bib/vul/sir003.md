[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir003)  [Apo](../apo/sir003) 
[Sep](../sep/sir003)   
  
[Sirach Index](sir)  
  [Previous](sir002)  [Next](sir004) 

------------------------------------------------------------------------

### Vulgate (Latin): Sirach Chapter 3

<span id="001">1</span> \[Filii sapientiæ ecclesia justorum,  
et natio illorum obedientia et dilectio.  

<span id="002">2</span> Judicium patris audite, filii,  
et sic facite, ut salvi sitis.  

<span id="003">3</span> Deus enim honoravit patrem in filiis:  
et judicium matris exquirens, firmavit in filios.  

<span id="004">4</span> Qui diligit Deum exorabit pro peccatis,  
et continebit se ab illis,  
et in oratione dierum exaudietur.  

<span id="005">5</span> Et sicut qui thesaurizat,  
ita et qui honorificat matrem suam.  

<span id="006">6</span> Qui honorat patrem suum jucundabitur in
filiis,  
et in die orationis suæ exaudietur.  

<span id="007">7</span> Qui honorat patrem suum vita vivet longiore,  
et qui obedit patri refrigerabit matrem.  

<span id="008">8</span> Qui timet Dominum honorat parentes,  
et quasi dominis serviet his qui se genuerunt.  

<span id="009">9</span> In opere, et sermone, et omni patientia, honora
patrem tuum,  

<span id="010">10</span> ut superveniat tibi benedictio ab eo,  
et benedictio illius in novissimo maneat.  

<span id="011">11</span> Benedictio patris firmat domos filiorum:  
maledictio autem matris eradicat fundamenta.  

<span id="012">12</span> Ne glorieris in contumelia patris tui:  
non enim est tibi gloria ejus confusio.  

<span id="013">13</span> Gloria enim hominis ex honore patris sui,  
et dedecus filii pater sine honore.  

<span id="014">14</span> Fili, suscipe senectam patris tui,  
et non contristes eum in vita illius:  

<span id="015">15</span> et si defecerit sensu, veniam da,  
et ne spernas eum in virtute tua:  
eleemosyna enim patris non erit in oblivione.  

<span id="016">16</span> Nam pro peccato matris restituetur tibi
bonum:  

<span id="017">17</span> et in justitia ædificabitur tibi,  
et in die tribulationis commemorabitur tui,  
et sicut in sereno glacies, solventur peccata tua.  

<span id="018">18</span> Quam malæ famæ est qui derelinquit patrem,  
et est maledictus a Deo qui exasperat matrem!\]  

<span id="019">19</span> \[Fili, in mansuetudine opera tua perfice,  
et super hominum gloriam diligeris.  

<span id="020">20</span> Quanto magnus es, humilia te in omnibus,  
et coram Deo invenies gratiam:  

<span id="021">21</span> quoniam magna potentia Dei solius,  
et ab humilibus honoratur.  

<span id="022">22</span> Altiora te ne quæsieris,  
et fortiora te ne scrutatus fueris:  
sed quæ præcepit tibi Deus, illa cogita semper,  
et in pluribus operibus ejus ne fueris curiosus.  

<span id="023">23</span> Non est enim tibi necessarium  
ea, quæ abscondita sunt, videre oculis tuis.  

<span id="024">24</span> In supervacuis rebus noli scrutari
multipliciter,  
et in pluribus operibus ejus non eris curiosus.  

<span id="025">25</span> Plurima enim super sensum hominum ostensa sunt
tibi:  

<span id="026">26</span> multos quoque supplantavit suspicio illorum,  
et in vanitate detinuit sensus illorum.  

<span id="027">27</span> Cor durum habebit male in novissimo,  
et qui amat periculum in illo peribit.  

<span id="028">28</span> Cor ingrediens duas vias non habebit
successus,  
et pravus corde in illis scandalizabitur.  

<span id="029">29</span> Cor nequam gravabitur in doloribus,  
et peccator adjiciet ad peccandum.  

<span id="030">30</span> Synagogæ superborum non erit sanitas,  
frutex enim peccati radicabitur in illis, et non intelligetur.  

<span id="031">31</span> Cor sapientis intelligitur in sapientia,  
et auris bona audiet cum omni concupiscentia sapientiam.  

<span id="032">32</span> Sapiens cor et intelligibile abstinebit se a
peccatis,  
et in operibus justitiæ successus habebit.\]  

<span id="033">33</span> \[Ignem ardentem exstinguit aqua,  
et eleemosyna resistit peccatis:  

<span id="034">34</span> et Deus prospector est ejus qui reddit
gratiam:  
meminit ejus in posterum,  
et in tempore casus sui inveniet firmamentum.\]

------------------------------------------------------------------------

[Next: Sirach Chapter 4](sir004)
