<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 28</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/job028.htm">Polyglot</A>&nbsp;
<A HREF="../kjv/job028.htm">KJV</A>&nbsp;
<A HREF="../sep/job028.htm">Sep</A>&nbsp;
<A HREF="../tan/job028.htm">Tan</A>&nbsp;

<BR>
<BR><A HREF="job.htm">Job Index</A><BR>
&nbsp;
<A HREF="job027.htm">Previous</A>&nbsp;
<A HREF="job029.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 28</H3><P><a name="001">1</A>&nbsp;[Habet argentum venarum suarum principia,<BR> et auro locus est in quo conflatur.<BR></P>
<P><a name="002">2</A>&nbsp;Ferrum de terra tollitur,<BR> et lapis solutus calore in &#230;s vertitur.<BR></P>
<P><a name="003">3</A>&nbsp;Tempus posuit tenebris,<BR> et universorum finem ipse considerat:<BR> lapidem quoque caliginis et umbram mortis.<BR></P>
<P><a name="004">4</A>&nbsp;Dividit torrens a populo peregrinante<BR> eos quos oblitus est pes egentis hominis, et invios.<BR></P>
<P><a name="005">5</A>&nbsp;Terra de qua oriebatur panis,<BR> in loco suo igni subversa est.<BR></P>
<P><a name="006">6</A>&nbsp;Locus sapphiri lapides ejus,<BR> et gleb&#230; illius aurum.<BR></P>
<P><a name="007">7</A>&nbsp;Semitam ignoravit avis,<BR> nec intuitus est eam oculus vulturis.<BR></P>
<P><a name="008">8</A>&nbsp;Non calcaverunt eam filii institorum,<BR> nec pertransivit per eam le&#230;na.<BR></P>
<P><a name="009">9</A>&nbsp;Ad silicem extendit manum suam:<BR> subvertit a radicibus montes.<BR></P>
<P><a name="010">10</A>&nbsp;In petris rivos excidit,<BR> et omne pretiosum vidit oculus ejus.<BR></P>
<P><a name="011">11</A>&nbsp;Profunda quoque fluviorum scrutatus est,<BR> et abscondita in lucem produxit.<BR></P>
<P><a name="012">12</A>&nbsp;Sapientia vero ubi invenitur?<BR> et quis est locus intelligenti&#230;?<BR></P>
<P><a name="013">13</A>&nbsp;Nescit homo pretium ejus,<BR> nec invenitur in terra suaviter viventium.<BR></P>
<P><a name="014">14</A>&nbsp;Abyssus dicit: Non est in me,<BR> et mare loquitur: Non est mecum.<BR></P>
<P><a name="015">15</A>&nbsp;Non dabitur aurum obrizum pro ea,<BR> nec appendetur argentum in commutatione ejus.<BR></P>
<P><a name="016">16</A>&nbsp;Non conferetur tinctis Indi&#230; coloribus,<BR> nec lapidi sardonycho pretiosissimo vel sapphiro.<BR></P>
<P><a name="017">17</A>&nbsp;Non ad&#230;quabitur ei aurum vel vitrum,<BR> nec commutabuntur pro ea vasa auri.<BR></P>
<P><a name="018">18</A>&nbsp;Excelsa et eminentia non memorabuntur comparatione ejus:<BR> trahitur autem sapientia de occultis.<BR></P>
<P><a name="019">19</A>&nbsp;Non ad&#230;quabitur ei topazius de &#198;thiopia,<BR> nec tinctur&#230; mundissim&#230; componetur.<BR></P>
<P><a name="020">20</A>&nbsp;Unde ergo sapientia venit?<BR> et quis est locus intelligenti&#230;?<BR></P>
<P><a name="021">21</A>&nbsp;Abscondita est ab oculis omnium viventium:<BR> volucres quoque c&#230;li latet.<BR></P>
<P><a name="022">22</A>&nbsp;Perditio et mors dixerunt:<BR> Auribus nostris audivimus famam ejus.<BR></P>
<P><a name="023">23</A>&nbsp;Deus intelligit viam ejus,<BR> et ipse novit locum illius.<BR></P>
<P><a name="024">24</A>&nbsp;Ipse enim fines mundi intuetur,<BR> et omnia qu&#230; sub c&#230;lo sunt respicit.<BR></P>
<P><a name="025">25</A>&nbsp;Qui fecit ventis pondus,<BR> et aquas appendit in mensura.<BR></P>
<P><a name="026">26</A>&nbsp;Quando ponebat pluviis legem,<BR> et viam procellis sonantibus:<BR></P>
<P><a name="027">27</A>&nbsp;tunc vidit illam et enarravit,<BR> et pr&#230;paravit, et investigavit.<BR></P>
<P><a name="028">28</A>&nbsp;Et dixit homini: Ecce timor Domini, ipsa est sapientia;<BR> et recedere a malo, intelligentia.]</P>
<P><HR>
<CENTER>
<A HREF="job029.htm">Next: Job Chapter 29</A></CENTER>
</BODY>
</HTML>
