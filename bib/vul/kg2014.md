[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2014)  [KJV](../kjv/kg2014)  [Sep](../sep/kg2014.md) 
[Tan](../tan/kg2014.md)   
  
[2 Kings Index](kg2.md)  
  [Previous](kg2013)  [Next](kg2015.md) 

------------------------------------------------------------------------

### Vulgate (Latin): 2 Kings Chapter 14

<span id="001">1</span> In anno secundo Joas filii Joachaz regis Israël,
regnavit Amasias filius Joas regis Juda.

<span id="002">2</span> Viginti quinque annorum erat cum regnare
cœpisset: viginti autem et novem annis regnavit in Jerusalem. Nomen
matris ejus Joadan de Jerusalem.

<span id="003">3</span> Et fecit rectum coram Domino, verumtamen non ut
David pater ejus. Juxta omnia quæ fecit Joas pater suus, fecit:

<span id="004">4</span> nisi hoc tantum, quod excelsa non abstulit:
adhuc enim populus immolabat, et adolebat incensum in excelsis.

<span id="005">5</span> Cumque obtinuisset regnum, percussit servos
suos, qui interfecerant regem patrem suum:

<span id="006">6</span> filios autem eorum qui occiderant, non occidit,
juxta quod scriptum est in libro legis Moysi, sicut præcepit Dominus,
dicens: Non morientur patres pro filiis, neque filii morientur pro
patribus: sed unusquisque in peccato suo morietur.

<span id="007">7</span> Ipse percussit Edom in valle Salinarum decem
millia, et apprehendit petram in prælio, vocavitque nomen ejus Jectehel
usque in præsentem diem.  

<span id="008">8</span> Tunc misit Amasias nuntios ad Joas filium
Joachaz filii Jehu regis Israël, dicens: Veni, et videamus nos.

<span id="009">9</span> Remisitque Joas rex Israël ad Amasiam regem
Juda, dicens: Carduus Libani misit ad cedrum quæ est in Libano, dicens:
Da filiam tuam filio meo uxorem. Transieruntque bestiæ saltus quæ sunt
in Libano, et conculcaverunt carduum.

<span id="010">10</span> Percutiens invaluisti super Edom, et sublevavit
te cor tuum: contentus esto gloria, et sede in domo tua: quare provocas
malum, ut cadas tu et Judas tecum?

<span id="011">11</span> Et non acquievit Amasias. Ascenditque Joas rex
Israël, et viderunt se, ipse et Amasias rex Juda, in Bethsames oppido
Judæ.

<span id="012">12</span> Percussusque est Juda coram Israël, et fugerunt
unusquisque in tabernacula sua.

<span id="013">13</span> Amasiam vero regem Juda, filium Joas filii
Ochoziæ, cepit Joas rex Israël in Bethsames, et adduxit eum in
Jerusalem: et interrupit murum Jerusalem, a porta Ephraim usque ad
portam anguli, quadringentis cubitis.

<span id="014">14</span> Tulitque omne aurum et argentum, et universa
vasa quæ inventa sunt in domo Domini et in thesauris regis, et obsides,
et reversus est in Samariam.  

<span id="015">15</span> Reliqua autem verborum Joas quæ fecit, et
fortitudo ejus qua pugnavit contra Amasiam regem Juda, nonne hæc scripta
sunt in libro sermonum dierum regum Israël?

<span id="016">16</span> Dormivitque Joas cum patribus suis, et sepultus
est in Samaria cum regibus Israël, et regnavit Jeroboam filius ejus pro
eo.

<span id="017">17</span> Vixit autem Amasias filius Joas rex Juda
postquam mortuus est Joas filius Joachaz regis Israël, quindecim annis.

<span id="018">18</span> Reliqua autem sermonum Amasiæ, nonne hæc
scripta sunt in libro sermonum dierum regum Juda?

<span id="019">19</span> Factaque est contra eum conjuratio in
Jerusalem: at ille fugit in Lachis. Miseruntque post eum in Lachis, et
interfecerunt eum ibi:

<span id="020">20</span> et asportaverunt in equis, sepultusque est in
Jerusalem cum patribus suis in civitate David.

<span id="021">21</span> Tulit autem universus populus Judæ Azariam
annos natum sedecim, et constituerunt eum regem pro patre ejus Amasia.

<span id="022">22</span> Ipse ædificavit Ælath, et restituit eam Judæ,
postquam dormivit rex cum patribus suis.  

<span id="023">23</span> Anno quintodecimo Amasiæ filii Joas regis Juda,
regnavit Jeroboam filius Joas regis Israël in Samaria, quadraginta et
uno anno.

<span id="024">24</span> Et fecit quod malum est coram Domino: non
recessit ab omnibus peccatis Jeroboam filii Nabat, qui peccare fecit
Israël.

<span id="025">25</span> Ipse restituit terminos Israël ab introitu
Emath usque ad mare solitudinis, juxta sermonem Domini Dei Israël quem
locutus est per servum suum Jonam filium Amathi prophetam, qui erat de
Geth, quæ est in Opher.

<span id="026">26</span> Vidit enim Dominus afflictionem Israël amaram
nimis, et quod consumpti essent usque ad clausos carcere et extremos, et
non esset qui auxiliaretur Israëli.

<span id="027">27</span> Nec locutus est Dominus ut deleret nomen Israël
de sub cælo, sed salvavit eos in manu Jeroboam filii Joas.

<span id="028">28</span> Reliqua autem sermonum Jeroboam, et universa
quæ fecit, et fortitudo ejus qua præliatus est, et quomodo restituit
Damascum et Emath Judæ in Israël, nonne hæc scripta sunt in libro
sermonum dierum regum Israël?

<span id="029">29</span> Dormivitque Jeroboam cum patribus suis regibus
Israël, et regnavit Zacharias filius ejus pro eo.

------------------------------------------------------------------------

[Next: 2 Kings Chapter 15](kg2015.md)
