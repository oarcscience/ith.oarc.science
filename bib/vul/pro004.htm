<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Proverbs: Proverbs Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/pro004.htm">Polyglot</A>&nbsp;
<A HREF="../kjv/pro004.htm">KJV</A>&nbsp;
<A HREF="../sep/pro004.htm">Sep</A>&nbsp;
<A HREF="../tan/pro004.htm">Tan</A>&nbsp;

<BR>
<BR><A HREF="pro.htm">Proverbs Index</A><BR>
&nbsp;
<A HREF="pro003.htm">Previous</A>&nbsp;
<A HREF="pro005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Proverbs Chapter 4</H3><P><a name="001">1</A>&nbsp;[Audite, filii, disciplinam patris,<BR> et attendite ut sciatis prudentiam.<BR></P>
<P><a name="002">2</A>&nbsp;Donum bonum tribuam vobis:<BR> legem meam ne derelinquatis.<BR></P>
<P><a name="003">3</A>&nbsp;Nam et ego filius fui patris mei,<BR> tenellus et unigenitus coram matre mea.<BR></P>
<P><a name="004">4</A>&nbsp;Et docebat me, atque dicebat:<BR> Suscipiat verba mea cor tuum;<BR> custodi pr&#230;cepta mea, et vives.<BR></P>
<P><a name="005">5</A>&nbsp;Posside sapientiam, posside prudentiam:<BR> ne obliviscaris, neque declines a verbis oris mei.<BR></P>
<P><a name="006">6</A>&nbsp;Ne dimittas eam, et custodiet te:<BR> dilige eam, et conservabit te.<BR></P>
<P><a name="007">7</A>&nbsp;Principium sapienti&#230;: posside sapientiam,<BR> et in omni possessione tua acquire prudentiam.<BR></P>
<P><a name="008">8</A>&nbsp;Arripe illam, et exaltabit te;<BR> glorificaberis ab ea cum eam fueris amplexatus.<BR></P>
<P><a name="009">9</A>&nbsp;Dabit capiti tuo augmenta gratiarum,<BR> et corona inclyta proteget te.]<BR>
</P>
<P><a name="010">10</A>&nbsp;[Audi, fili mi, et suscipe verba mea,<BR> ut multiplicentur tibi anni vit&#230;.<BR></P>
<P><a name="011">11</A>&nbsp;Viam sapienti&#230; monstrabo tibi;<BR> ducam te per semitas &#230;quitatis:<BR></P>
<P><a name="012">12</A>&nbsp;quas cum ingressus fueris, non arctabuntur gressus tui,<BR> et currens non habebis offendiculum.<BR></P>
<P><a name="013">13</A>&nbsp;Tene disciplinam, ne dimittas eam;<BR> custodi illam, quia ipsa est vita tua.<BR></P>
<P><a name="014">14</A>&nbsp;Ne delecteris in semitis impiorum,<BR> nec tibi placeat malorum via.<BR></P>
<P><a name="015">15</A>&nbsp;Fuge ab ea, nec transeas per illam;<BR> declina, et desere eam.<BR></P>
<P><a name="016">16</A>&nbsp;Non enim dormiunt nisi malefecerint,<BR> et rapitur somnus ab eis nisi supplantaverint.<BR></P>
<P><a name="017">17</A>&nbsp;Comedunt panem impietatis,<BR> et vinum iniquitatis bibunt.<BR></P>
<P><a name="018">18</A>&nbsp;Justorum autem semita quasi lux splendens procedit,<BR> et crescit usque ad perfectam diem.<BR></P>
<P><a name="019">19</A>&nbsp;Via impiorum tenebrosa;<BR> nesciunt ubi corruant.<BR></P>
<P><a name="020">20</A>&nbsp;Fili mi, ausculta sermones meos,<BR> et ad eloquia mea inclina aurem tuam.<BR></P>
<P><a name="021">21</A>&nbsp;Ne recedant ab oculis tuis:<BR> custodi ea in medio cordis tui:<BR></P>
<P><a name="022">22</A>&nbsp;vita enim sunt invenientibus ea,<BR> et univers&#230; carni sanitas.<BR></P>
<P><a name="023">23</A>&nbsp;Omni custodia serva cor tuum,<BR> quia ex ipso vita procedit.<BR></P>
<P><a name="024">24</A>&nbsp;Remove a te os pravum,<BR> et detrahentia labia sint procul a te.<BR></P>
<P><a name="025">25</A>&nbsp;Oculi tui recta videant,<BR> et palpebr&#230; tu&#230; pr&#230;cedant gressus tuos.<BR></P>
<P><a name="026">26</A>&nbsp;Dirige semitam pedibus tuis,<BR> et omnes vi&#230; tu&#230; stabilientur.<BR></P>
<P><a name="027">27</A>&nbsp;Ne declines ad dexteram neque ad sinistram;<BR> averte pedem tuum a malo:<BR> vias enim qu&#230; a dextris sunt novit Dominus:<BR> pervers&#230; vero sunt qu&#230; a sinistris sunt.<BR> Ipse autem rectos faciet cursus tuos,<BR> itinera autem tua in pace producet.]</P>
<P><HR>
<CENTER>
<A HREF="pro005.htm">Next: Proverbs Chapter 5</A></CENTER>
</BODY>
</HTML>
