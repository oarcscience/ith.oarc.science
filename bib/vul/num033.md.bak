[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num033)  [KJV](../kjv/num033)  [Sep](../sep/num033.md) 
[Tan](../tan/num033.md)   
  
[Numbers Index](num.md)  
  [Previous](num032)  [Next](num034.md) 

------------------------------------------------------------------------

### Vulgate (Latin): Numbers Chapter 33

<span id="001">1</span> Hæ sunt mansiones filiorum Israël, qui egressi
sunt de Ægypto per turmas suas in manu Moysi et Aaron,

<span id="002">2</span> quas descripsit Moyses juxta castrorum loca, quæ
Domini jussione mutabant.

<span id="003">3</span> Profecti igitur de Ramesse mense primo,
quintadecima die mensis primi, altera die Phase, filii Israël in manu
excelsa, videntibus cunctis Ægyptiis,

<span id="004">4</span> et sepelientibus primogenitos, quos percusserat
Dominus (nam et in diis eorum exercuerat ultionem),

<span id="005">5</span> castrametati sunt in Soccoth.

<span id="006">6</span> Et de Soccoth venerunt in Etham, quæ est in
extremis finibus solitudinis.

<span id="007">7</span> Inde egressi venerunt contra Phihahiroth, quæ
respicit Beelsephon, et castrametati sunt ante Magdalum.

<span id="008">8</span> Profectique de Phihahiroth, transierunt per
medium mare in solitudinem: et ambulantes tribus diebus per desertum
Etham, castrametati sunt in Mara.

<span id="009">9</span> Profectique de Mara, venerunt in Elim, ubi erant
duodecim fontes aquarum, et palmæ septuaginta: ibique castrametati sunt.

<span id="010">10</span> Sed et inde egressi, fixerunt tentoria super
mare Rubrum. Profectique de mari Rubro,

<span id="011">11</span> castrametati sunt in deserto Sin.

<span id="012">12</span> Unde egressi, venerunt in Daphca.

<span id="013">13</span> Profectique de Daphca, castrametati sunt in
Alus.

<span id="014">14</span> Egressique de Alus, in Raphidim fixere
tentoria, ubi populo defuit aqua ad bibendum.

<span id="015">15</span> Profectique de Raphidim, castrametati sunt in
deserto Sinai.

<span id="016">16</span> Sed et de solitudine Sinai egressi, venerunt ad
sepulchra concupiscentiæ.

<span id="017">17</span> Profectique de sepulchris concupiscentiæ,
castrametati sunt in Haseroth.

<span id="018">18</span> Et de Haseroth venerunt in Rethma.

<span id="019">19</span> Profectique de Rethma, castrametati sunt in
Remmomphares.

<span id="020">20</span> Unde egressi venerunt in Lebna.

<span id="021">21</span> De Lebna castrametati sunt in Ressa.

<span id="022">22</span> Egressique de Ressa, venerunt in Ceelatha.

<span id="023">23</span> Unde profecti, castrametati sunt in monte
Sepher.

<span id="024">24</span> Egressi de monte Sepher, venerunt in Arada.

<span id="025">25</span> Inde proficiscentes, castrametati sunt in
Maceloth.

<span id="026">26</span> Profectique de Maceloth, venerunt in Thahath.

<span id="027">27</span> De Thahath, castrametati sunt in Thare.

<span id="028">28</span> Unde egressi, fixere tentoria in Methca.

<span id="029">29</span> Et de Methca, castrametati sunt in Hesmona.

<span id="030">30</span> Profectique de Hesmona, venerunt in Moseroth.

<span id="031">31</span> Et de Moseroth, castrametati sunt in
Benejaacan.

<span id="032">32</span> Profectique de Benejaacan, venerunt in montem
Gadgad.

<span id="033">33</span> Unde profecti, castrametati sunt in Jetebatha.

<span id="034">34</span> Et de Jetebatha venerunt in Hebrona.

<span id="035">35</span> Egressique de Hebrona, castrametati sunt in
Asiongaber.

<span id="036">36</span> Inde profecti, venerunt in desertum Sin, hæc
est Cades.

<span id="037">37</span> Egressique de Cades, castrametati sunt in monte
Hor, in extremis finibus terræ Edom.

<span id="038">38</span> Ascenditque Aaron sacerdos in montem Hor
jubente Domino: et ibi mortuus est anno quadragesimo egressionis
filiorum Israël ex Ægypto, mense quinto, prima die mensis,

<span id="039">39</span> cum esset annorum centum viginti trium.

<span id="040">40</span> Audivitque Chananæus rex Arad, qui habitabat ad
meridiem, in terram Chanaan venisse filios Israël.

<span id="041">41</span> Et profecti de monte Hor, castrametati sunt in
Salmona.

<span id="042">42</span> Unde egressi, venerunt in Phunon.

<span id="043">43</span> Profectique de Phunon, castrametati sunt in
Oboth.

<span id="044">44</span> Et de Oboth venerunt in Ijeabarim, quæ est in
finibus Moabitarum.

<span id="045">45</span> Profectique de Ijeabarim, fixere tentoria in
Dibongad.

<span id="046">46</span> Unde egressi, castrametati sunt in
Helmondeblathaim.

<span id="047">47</span> Egressique de Helmondeblathaim, venerunt ad
montes Abarim contra Nabo.

<span id="048">48</span> Profectique de montibus Abarim, transierunt ad
campestria Moab, supra Jordanem, contra Jericho.

<span id="049">49</span> Ibique castrametati sunt de Bethsimoth usque ad
Abelsatim in planioribus locis Moabitarum.  

<span id="050">50</span> Ubi locutus est Dominus ad Moysen:

<span id="051">51</span> Præcipe filiis Israël, et dic ad eos: Quando
transieritis Jordanem, intrantes terram Chanaan,

<span id="052">52</span> disperdite cunctos habitatores terræ illius:
confringite titulos, et statuas comminuite, atque omnia excelsa vastate,

<span id="053">53</span> mundantes terram, et habitantes in ea. Ego enim
dedi vobis illam in possessionem,

<span id="054">54</span> quam dividetis vobis sorte. Pluribus dabitis
latiorem, et paucis angustiorem. Singulis ut sors ceciderit, ita
tribuetur hæreditas. Per tribus et familias possessio dividetur.

<span id="055">55</span> Sin autem nolueritis interficere habitatores
terræ: qui remanserint, erunt vobis quasi clavi in oculis, et lanceæ in
lateribus, et adversabuntur vobis in terra habitationis vestræ:

<span id="056">56</span> et quidquid illis cogitaveram facere, vobis
faciam.

------------------------------------------------------------------------

[Next: Numbers Chapter 34](num034.md)
