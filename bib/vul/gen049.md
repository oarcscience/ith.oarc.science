[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen049)  [KJV](../kjv/gen049)  [Sep](../sep/gen049) 
[Tan](../tan/gen049)   
  
[Genesis Index](gen)  
  [Previous](gen048)  [Next](gen050) 

------------------------------------------------------------------------

### Vulgate (Latin): Genesis Chapter 49

<span id="001">1</span> Vocavit autem Jacob filios suos, et ait eis:
Congregamini, ut annuntiem quæ ventura sunt vobis in diebus novissimis.

<span id="002">2</span> \[Congregamini, et audite, filii Jacob,  
audite Israël patrem vestrum:  

<span id="003">3</span> Ruben, primogenitus meus,  
tu fortitudo mea, et principium doloris mei;  
prior in donis, major in imperio.  

<span id="004">4</span> Effusus es sicut aqua, non crescas: quia
ascendisti cubile patris tui,  
et maculasti stratum ejus.  

<span id="005">5</span> Simeon et Levi fratres  
vasa iniquitatis bellantia.  

<span id="006">6</span> In consilium eorum non veniat anima mea,  
et in cœtu illorum non sit gloria mea:  
quia in furore suo occiderunt virum,  
et in voluntate sua suffoderunt murum.  

<span id="007">7</span> Maledictus furor eorum, quia pertinax:  
et indignatio eorum, quia dura:  
dividam eos in Jacob,  
et dispergam eos in Israël.  

<span id="008">8</span> Juda, te laudabunt fratres tui:  
manus tua in cervicibus inimicorum tuorum,  
adorabunt te filii patris tui.  

<span id="009">9</span> Catulus leonis Juda:  
ad prædam, fili mi, ascendisti:  
requiescens accubuisti ut leo,  
et quasi leæna: quis suscitabit eum?  

<span id="010">10</span> Non auferetur sceptrum de Juda,  
et dux de femore ejus,  
donec veniat qui mittendus est,  
et ipse erit expectatio gentium.  

<span id="011">11</span> Ligans ad vineam pullum suum,  
et ad vitem, o fili mi, asinam suam,  
lavabit in vino stolam suam  
et in sanguine uvæ pallium suum.  

<span id="012">12</span> Pulchriores sunt oculi ejus vino,  
et dentes ejus lacte candidiores.  

<span id="013">13</span> Zabulon in littore maris habitabit,  
et in statione navium  
pertingens usque ad Sidonem.  

<span id="014">14</span> Issachar asinus fortis  
accubans inter terminos.  

<span id="015">15</span> Vidit requiem, quod esset bona  
et terram, quod optima:  
et supposuit humerum suum ad portandum,  
factusque est tributis serviens.  

<span id="016">16</span> Dan judicabit populum suum  
sicut et alia tribus in Israël.  

<span id="017">17</span> Fiat Dan coluber in via,  
cerastes in semita,  
mordens ungulas equi,  
ut cadat ascensor ejus retro.  

<span id="018">18</span> Salutare tuum expectabo, Domine.  

<span id="019">19</span> Gad, accinctus præliabatur ante eum:  
et ipse accingetur retrorsum.  

<span id="020">20</span> Aser, pinguis panis ejus,  
et præbebit delicias regibus.  

<span id="021">21</span> Nephthali, cervus emissus,  
et dans eloquia pulchritudinis.  

<span id="022">22</span> Filius accrescens Joseph, filius accrescens et
decorus aspectu:  
filiæ discurrerunt super murum.  

<span id="023">23</span> Sed exasperaverunt eum et jurgati sunt,  
invideruntque illi habentes jacula.  

<span id="024">24</span> Sedit in forti arcus ejus,  
et dissoluta sunt vincula brachiorum et manuum illius  
per manus potentis Jacob:  
inde pastor egressus est, lapis Israël.  

<span id="025">25</span> Deus patris tui erit adjutor tuus,  
et omnipotens benedicet tibi  
benedictionibus cæli desuper, benedictionibus abyssi jacentis deorsum,  
benedictionibus uberum et vulvæ.  

<span id="026">26</span> Benedictiones patris tui confortatæ sunt
benedictionibus patrum ejus,  
donec veniret desiderium collium æternorum:  
fiant in capite Joseph,  
et in vertice Nazaræi inter fratres suos.  

<span id="027">27</span> Benjamin lupus rapax,  
mane comedat prædam,  
et vespere dividet spolia.\]

<span id="028">28</span> Omnes hi in tribubus Israël duodecim: hæc
locutus est eis pater suus, benedixitque singulis benedictionibus
propriis.  

<span id="029">29</span> Et præcepit eis, dicens: Ego congregor ad
populum meum: sepelite me cum patribus meis in spelunca duplici quæ est
in agro Ephron Hethæi,

<span id="030">30</span> contra Mambre in terra Chanaan, quam emit
Abraham cum agro ab Ephron Hethæo in possessionem sepulchri.

<span id="031">31</span> Ibi sepelierunt eum, et Saram uxorem ejus: ibi
sepultus est Isaac cum Rebecca conjuge sua: ibi et Lia condita jacet.

<span id="032">32</span> Finitisque mandatis quibus filios instruebat,
collegit pedes suos super lectulum, et obiit: appositusque est ad
populum suum.

------------------------------------------------------------------------

[Next: Genesis Chapter 50](gen050)
