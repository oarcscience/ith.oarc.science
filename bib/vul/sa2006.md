[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2006)  [KJV](../kjv/sa2006)  [Sep](../sep/sa2006) 
[Tan](../tan/sa2006)   
  
[2 Samuel Index](sa2)  
  [Previous](sa2005)  [Next](sa2007) 

------------------------------------------------------------------------

### Vulgate (Latin): 2 Samuel Chapter 6

<span id="001">1</span> Congregavit autem rursum David omnes electos ex
Israël, triginta millia.

<span id="002">2</span> Surrexitque David, et abiit, et universus
populus qui erat cum eo de viris Juda, ut adducerent arcam Dei, super
quam invocatum est nomen Domini exercituum, sedentis in cherubim super
eam.

<span id="003">3</span> Et imposuerunt arcam Dei super plaustrum novum:
tuleruntque eam de domo Abinadab, qui erat in Gabaa: Oza autem et Ahio,
filii Abinadab, minabant plaustrum novum.

<span id="004">4</span> Cumque tulissent eam de domo Abinadab, qui erat
in Gabaa, custodiens arcam Dei Ahio præcedebat arcam.

<span id="005">5</span> David autem et omnis Israël ludebant coram
Domino in omnibus lignis fabrefactis, et citharis et lyris et tympanis
et sistris et cymbalis.

<span id="006">6</span> Postquam autem venerunt ad aream Nachon,
extendit Oza manum ad arcam Dei, et tenuit eam: quoniam calcitrabant
boves, et declinaverunt eam.

<span id="007">7</span> Iratusque est indignatione Dominus contra Ozam,
et percussit eum super temeritate: qui mortuus est ibi juxta arcam Dei.

<span id="008">8</span> Contristatus est autem David, eo quod
percussisset Dominus Ozam, et vocatum est nomen loci illius: Percussio
Ozæ, usque in diem hanc.

<span id="009">9</span> Et extimuit David Dominum in die illa, dicens:
Quomodo ingredietur ad me arca Domini?

<span id="010">10</span> Et noluit divertere ad se arcam Domini in
civitatem David: sed divertit eam in domum Obededom Gethæi.

<span id="011">11</span> Et habitavit arca Domini in domo Obededom
Gethæi tribus mensibus: et benedixit Dominus Obededom, et omnem domum
ejus.  

<span id="012">12</span> Nuntiatumque est regi David quod benedixisset
Dominus Obededom, et omnia ejus, propter arcam Dei. Abiit ergo David, et
adduxit arcam Dei de domo Obededom in civitatem David cum gaudio: et
erant cum David septem chori, et victima vituli.

<span id="013">13</span> Cumque transcendissent qui portabant arcam
Domini sex passus, immolabat bovem et arietem,

<span id="014">14</span> et David saltabat totis viribus ante Dominum:
porro David erat accinctus ephod lineo.

<span id="015">15</span> Et David et omnis domus Israël ducebant arcam
testamenti Domini in jubilo, et in clangore buccinæ.

<span id="016">16</span> Cumque intrasset arca Domini in civitatem
David, Michol filia Saul, prospiciens per fenestram, vidit regem David
subsilientem atque saltantem coram Domino: et despexit eum in corde suo.

<span id="017">17</span> Et introduxerunt arcam Domini, et imposuerunt
eam in loco suo in medio tabernaculi, quod tetenderat ei David: et
obtulit David holocausta et pacifica coram Domino.

<span id="018">18</span> Cumque complesset offerens holocausta et
pacifica, benedixit populo in nomine Domini exercituum.

<span id="019">19</span> Et partitus est universæ multitudini Israël tam
viro quam mulieri singulis collyridam panis unam, et assaturam bubulæ
carnis unam, et similam frixam oleo: et abiit omnis populus, unusquisque
in domum suam.  

<span id="020">20</span> Reversusque est David ut benediceret domui suæ:
et egressa Michol filia Saul in occursum David, ait: Quam gloriosus fuit
hodie rex Israël discooperiens se ante ancillas servorum suorum, et
nudatus est, quasi si nudetur unus de scurris.

<span id="021">21</span> Dixitque David ad Michol: Ante Dominum, qui
elegit me potius quam patrem tuum et quam omnem domum ejus, et præcepit
mihi ut essem dux super populum Domini in Israël

<span id="022">22</span> et Judam, et vilior fiam plus quam factus sum:
et ero humilis in oculis meis, et cum ancillis de quibus locuta es,
gloriosior apparebo.

<span id="023">23</span> Igitur Michol filiæ Saul non est natus filius
usque in diem mortis suæ.

------------------------------------------------------------------------

[Next: 2 Samuel Chapter 7](sa2007)
