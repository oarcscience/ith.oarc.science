[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rev012)  [GNT](../gnt/rev012.md) 
[KJV](../kjv/rev012.md)   
  
[Revelation Index](rev.md)  
  [Previous](rev011)  [Next](rev013.md) 

------------------------------------------------------------------------

### Vulgate (Latin): Revelation Chapter 12

<span id="001">1</span> Et signum magnum apparuit in cælo: mulier amicta
sole, et luna sub pedibus ejus, et in capite ejus corona stellarum
duodecim:

<span id="002">2</span> et in utero habens, clamabat parturiens, et
cruciabatur ut pariat.

<span id="003">3</span> Et visum est aliud signum in cælo: et ecce draco
magnus rufus habens capita septem, et cornua decem: et in capitibus ejus
diademata septem,

<span id="004">4</span> et cauda ejus trahebat tertiam partem stellarum
cæli, et misit eas in terram: et draco stetit ante mulierem, quæ erat
paritura, ut cum peperisset, filium ejus devoraret.

<span id="005">5</span> Et peperit filium masculum, qui recturus erat
omnes gentes in virga ferrea: et raptus est filius ejus ad Deum, et ad
thronum ejus,

<span id="006">6</span> et mulier fugit in solitudinem ubi habebat locum
paratum a Deo, ut ibi pascant eam diebus mille ducentis sexaginta.  

<span id="007">7</span> Et factum est prælium magnum in cælo: Michaël et
angeli ejus præliabantur cum dracone, et draco pugnabat, et angeli ejus:

<span id="008">8</span> et non valuerunt, neque locus inventus est eorum
amplius in cælo.

<span id="009">9</span> Et projectus est draco ille magnus, serpens
antiquus, qui vocatur diabolus, et Satanas, qui seducit universum orbem:
et projectus est in terram, et angeli ejus cum illo missi sunt.

<span id="010">10</span> Et audivi vocem magnam in cælo dicentem: Nunc
facta est salus, et virtus, et regnum Dei nostri, et potestas Christi
ejus: quia projectus est accusator fratrum nostrorum, qui accusabat
illos ante conspectum Dei nostri die ac nocte.

<span id="011">11</span> Et ipsi vicerunt eum propter sanguinem Agni, et
propter verbum testimonii sui, et non dilexerunt animas suas usque ad
mortem.

<span id="012">12</span> Propterea lætamini cæli, et qui habitatis in
eis. Væ terræ, et mari, quia descendit diabolus ad vos habens iram
magnam, sciens quod modicum tempus habet.  

<span id="013">13</span> Et postquam vidit draco quod projectus esset in
terram, persecutus est mulierem, quæ peperit masculum:

<span id="014">14</span> et datæ sunt mulieri alæ duæ aquilæ magnæ ut
volaret in desertum in locum suum, ubi alitur per tempus et tempora, et
dimidium temporis a facie serpentis.

<span id="015">15</span> Et misit serpens ex ore suo post mulierem,
aquam tamquam flumen, ut eam faceret trahi a flumine.

<span id="016">16</span> Et adjuvit terra mulierem, et aperuit terra os
suum, et absorbuit flumen, quod misit draco de ore suo.

<span id="017">17</span> Et iratus est draco in mulierem: et abiit
facere prælium cum reliquis de semine ejus, qui custodiunt mandata Dei,
et habent testimonium Jesu Christi.

<span id="018">18</span> Et stetit supra arenam maris.

------------------------------------------------------------------------

[Next: Revelation Chapter 13](rev013.md)
