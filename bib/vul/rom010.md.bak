[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom010)  [GNT](../gnt/rom010.md) 
[KJV](../kjv/rom010.md)   
  
[Romans Index](rom.md)  
  [Previous](rom009)  [Next](rom011.md) 

------------------------------------------------------------------------

### Vulgate (Latin): Romans Chapter 10

<span id="001">1</span> Fratres, voluntas quidem cordis mei, et
obsecratio ad Deum, fit pro illis in salutem.

<span id="002">2</span> Testimonium enim perhibeo illis quod æmulationem
Dei habent, sed non secundum scientiam.

<span id="003">3</span> Ignorantes enim justitiam Dei, et suam quærentes
statuere, justitiæ Dei non sunt subjecti.

<span id="004">4</span> Finis enim legis, Christus, ad justitiam omni
credenti.  

<span id="005">5</span> Moyses enim scripsit, quoniam justitiam, quæ ex
lege est, qui fecerit homo, vivet in ea.

<span id="006">6</span> Quæ autem ex fide est justitia, sic dicit: Ne
dixeris in corde tuo: Qui ascendet in cælum? id est, Christum deducere:

<span id="007">7</span> aut, Quis descendet in abyssum? hoc est,
Christum a mortuis revocare.

<span id="008">8</span> Sed quid dicit Scriptura? Prope est verbum in
ore tuo, et in corde tuo: hoc est verbum fidei, quod prædicamus.

<span id="009">9</span> Quia si confitearis in ore tuo Dominum Jesum, et
in corde tuo credideris quod Deus illum suscitavit a mortuis, salvus
eris.

<span id="010">10</span> Corde enim creditur ad justitiam: ore autem
confessio fit ad salutem.

<span id="011">11</span> Dicit enim Scriptura: Omnis qui credit in
illum, non confundetur.

<span id="012">12</span> Non enim est distinctio Judæi et Græci: nam
idem Dominus omnium, dives in omnes qui invocant illum.

<span id="013">13</span> Omnis enim quicumque invocaverit nomen Domini,
salvus erit.  

<span id="014">14</span> Quomodo ergo invocabunt, in quem non
crediderunt? aut quomodo credent ei, quem non audierunt? quomodo autem
audient sine prædicante?

<span id="015">15</span> quomodo vero prædicabunt nisi mittantur? sicut
scriptum est: Quam speciosi pedes evangelizantium pacem, evangelizantium
bona!

<span id="016">16</span> Sed non omnes obediunt Evangelio. Isaias enim
dicit: Domine, quis credidit auditui nostro?

<span id="017">17</span> Ergo fides ex auditu, auditus autem per verbum
Christi.

<span id="018">18</span> Sed dico: Numquid non audierunt? Et quidem in
omnem terram exivit sonus eorum, et in fines orbis terræ verba eorum.

<span id="019">19</span> Sed dico: Numquid Israël non cognovit? Primus
Moyses dicit: Ego ad æmulationem vos adducam in non gentem: in gentem
insipientem, in iram vos mittam.

<span id="020">20</span> Isaias autem audet, et dicit: Inventus sum a
non quærentibus me: palam apparui iis qui me non interrogabant.

<span id="021">21</span> Ad Israël autem dicit: Tota die expandi manus
meas ad populum non credentem, et contradicentem.

------------------------------------------------------------------------

[Next: Romans Chapter 11](rom011.md)
