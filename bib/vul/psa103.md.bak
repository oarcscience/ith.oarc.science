[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa103)  [KJV](../kjv/psa103)  [Sep](../sep/psa103.md) 
[Tan](../tan/psa103.md)   
  
[Psalms Index](psa.md)  
  [Previous](psa102)  [Next](psa104.md) 

------------------------------------------------------------------------

### Vulgate (Latin): Psalms Chapter 103

<span id="001">1</span> Ipsi David. \[Benedic, anima mea, Domino:  
Domine Deus meus, magnificatus es vehementer.  
Confessionem et decorem induisti,  

<span id="002">2</span> amictus lumine sicut vestimento.  
Extendens cælum sicut pellem,  

<span id="003">3</span> qui tegis aquis superiora ejus:  
qui ponis nubem ascensum tuum;  
qui ambulas super pennas ventorum:  

<span id="004">4</span> qui facis angelos tuos spiritus,  
et ministros tuos ignem urentem.  

<span id="005">5</span> Qui fundasti terram super stabilitatem suam:  
non inclinabitur in sæculum sæculi.  

<span id="006">6</span> Abyssus sicut vestimentum amictus ejus;  
super montes stabunt aquæ.  

<span id="007">7</span> Ab increpatione tua fugient;  
a voce tonitrui tui formidabunt.  

<span id="008">8</span> Ascendunt montes, et descendunt campi,  
in locum quem fundasti eis.  

<span id="009">9</span> Terminum posuisti quem non transgredientur,  
neque convertentur operire terram.  

<span id="010">10</span> Qui emittis fontes in convallibus;  
inter medium montium pertransibunt aquæ.  

<span id="011">11</span> Potabunt omnes bestiæ agri;  
expectabunt onagri in siti sua.  

<span id="012">12</span> Super ea volucres cæli habitabunt;  
de medio petrarum dabunt voces.  

<span id="013">13</span> Rigans montes de superioribus suis;  
de fructu operum tuorum satiabitur terra:  

<span id="014">14</span> producens fœnum jumentis,  
et herbam servituti hominum,  
ut educas panem de terra,  

<span id="015">15</span> et vinum lætificet cor hominis:  
ut exhilaret faciem in oleo,  
et panis cor hominis confirmet.  

<span id="016">16</span> Saturabuntur ligna campi,  
et cedri Libani quas plantavit:  

<span id="017">17</span> illic passeres nidificabunt:  
herodii domus dux est eorum.  

<span id="018">18</span> Montes excelsi cervis;  
petra refugium herinaciis.  

<span id="019">19</span> Fecit lunam in tempora;  
sol cognovit occasum suum.  

<span id="020">20</span> Posuisti tenebras, et facta est nox;  
in ipsa pertransibunt omnes bestiæ silvæ:  

<span id="021">21</span> catuli leonum rugientes ut rapiant,  
et quærant a Deo escam sibi.  

<span id="022">22</span> Ortus est sol, et congregati sunt,  
et in cubilibus suis collocabuntur.  

<span id="023">23</span> Exibit homo ad opus suum,  
et ad operationem suam usque ad vesperum.  

<span id="024">24</span> Quam magnificata sunt opera tua, Domine!  
omnia in sapientia fecisti;  
impleta est terra possessione tua.  

<span id="025">25</span> Hoc mare magnum et spatiosum manibus;  
illic reptilia quorum non est numerus:  
animalia pusilla cum magnis.  

<span id="026">26</span> Illic naves pertransibunt;  
draco iste quem formasti ad illudendum ei.  

<span id="027">27</span> Omnia a te expectant  
ut des illis escam in tempore.  

<span id="028">28</span> Dante te illis, colligent;  
aperiente te manum tuam, omnia implebuntur bonitate.  

<span id="029">29</span> Avertente autem te faciem, turbabuntur;  
auferes spiritum eorum, et deficient,  
et in pulverem suum revertentur.  

<span id="030">30</span> Emittes spiritum tuum, et creabuntur,  
et renovabis faciem terræ.  

<span id="031">31</span> Sit gloria Domini in sæculum;  
lætabitur Dominus in operibus suis.  

<span id="032">32</span> Qui respicit terram, et facit eam tremere;  
qui tangit montes, et fumigant.  

<span id="033">33</span> Cantabo Domino in vita mea;  
psallam Deo meo quamdiu sum.  

<span id="034">34</span> Jucundum sit ei eloquium meum;  
ego vero delectabor in Domino.  

<span id="035">35</span> Deficiant peccatores a terra,  
et iniqui, ita ut non sint.  
Benedic, anima mea, Domino.\]

------------------------------------------------------------------------

[Next: Psalms Chapter 104](psa104.md)
