[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat017)  [GNT](../gnt/mat017.md) 
[KJV](../kjv/mat017.md)   
  
[Matthew Index](mat.md)  
  [Previous](mat016)  [Next](mat018.md) 

------------------------------------------------------------------------

### Vulgate (Latin): Matthew Chapter 17

<span id="001">1</span> Et post dies sex assumit Jesus Petrum, et
Jacobum, et Joannem fratrem ejus, et ducit illos in montem excelsum
seorsum:

<span id="002">2</span> et transfiguratus est ante eos. Et resplenduit
facies ejus sicut sol: vestimenta autem ejus facta sunt alba sicut nix.

<span id="003">3</span> Et ecce apparuerunt illis Moyses et Elias cum eo
loquentes.

<span id="004">4</span> Respondens autem Petrus, dixit ad Jesum: Domine,
bonum est nos hic esse: si vis, faciamus tria tabernacula, tibi unum,
Moysi unum, et Eliæ unum.

<span id="005">5</span> Adhuc eo loquente, ecce nubes lucida obumbravit
eos. Et ecce vox de nube, dicens: Hic est Filius meus dilectus, in quo
mihi bene complacui: ipsum audite.

<span id="006">6</span> Et audientes discipuli ceciderunt in faciem
suam, et timuerunt valde.

<span id="007">7</span> Et accessit Jesus, et tetigit eos: dixitque eis:
Surgite, et nolite timere.

<span id="008">8</span> Levantes autem oculos suos, neminem viderunt,
nisi solum Jesum.

<span id="009">9</span> Et descendentibus illis de monte, præcepit eis
Jesus, dicens: Nemini dixeritis visionem, donec Filius hominis a mortuis
resurgat.

<span id="010">10</span> Et interrogaverunt eum discipuli, dicentes:
Quid ergo scribæ dicunt, quod Eliam oporteat primum venire?

<span id="011">11</span> At ille respondens, ait eis: Elias quidem
venturus est, et restituet omnia.

<span id="012">12</span> Dico autem vobis, quia Elias jam venit, et non
cognoverunt eum, sed fecerunt in eo quæcumque voluerunt. Sic et Filius
hominis passurus est ab eis.

<span id="013">13</span> Tunc intellexerunt discipuli, quia de Joanne
Baptista dixisset eis.  

<span id="014">14</span> Et cum venisset ad turbam, accessit ad eum homo
genibus provolutus ante eum, dicens: Domine, miserere filio meo, quia
lunaticus est, et male patitur: nam sæpe cadit in ignem, et crebro in
aquam.

<span id="015">15</span> Et obtuli eum discipulis tuis, et non potuerunt
curare eum.

<span id="016">16</span> Respondens autem Jesus, ait: O generatio
incredula, et perversa, quousque ero vobiscum? usquequo patiar vos?
Afferte huc illum ad me.

<span id="017">17</span> Et increpavit illum Jesus, et exiit ab eo
dæmonium, et curatus est puer ex illa hora.

<span id="018">18</span> Tunc accesserunt discipuli ad Jesum secreto, et
dixerunt: Quare nos non potuimus ejicere illum?

<span id="019">19</span> Dixit illis Jesus: Propter incredulitatem
vestram. Amen quippe dico vobis, si habueritis fidem sicut granum
sinapis, dicetis monti huic: Transi hinc illuc, et transibit, et nihil
impossibile erit vobis.

<span id="020">20</span> Hoc autem genus non ejicitur nisi per orationem
et jejunium.  

<span id="021">21</span> Conversantibus autem eis in Galilæa, dixit
illis Jesus: Filius hominis tradendus est in manus hominum:

<span id="022">22</span> et occident eum, et tertia die resurget. Et
contristati sunt vehementer.  

<span id="023">23</span> Et cum venissent Capharnaum, accesserunt qui
didrachma accipiebant ad Petrum, et dixerunt ei: Magister vester non
solvit didrachma?

<span id="024">24</span> Ait: Etiam. Et cum intrasset in domum, prævenit
eum Jesus, dicens: Quid tibi videtur Simon? reges terræ a quibus
accipiunt tributum vel censum? a filiis suis, an ab alienis?

<span id="025">25</span> Et ille dixit: Ab alienis. Dixit illi Jesus:
Ergo liberi sunt filii.

<span id="026">26</span> Ut autem non scandalizemus eos, vade ad mare,
et mitte hamum: et eum piscem, qui primus ascenderit, tolle: et aperto
ore ejus, invenies staterem: illum sumens, da eis pro me et te.

------------------------------------------------------------------------

[Next: Matthew Chapter 18](mat018.md)
