[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh018)  [GNT](../gnt/joh018) 
[KJV](../kjv/joh018)   
  
[John Index](joh)  
  [Previous](joh017)  [Next](joh019) 

------------------------------------------------------------------------

### Vulgate (Latin): John Chapter 18

<span id="001">1</span> Hæc cum dixisset Jesus, egressus est cum
discipulis suis trans torrentem Cedron, ubi erat hortus, in quem
introivit ipse, et discipuli ejus.

<span id="002">2</span> Sciebat autem et Judas, qui tradebat eum, locum:
quia frequenter Jesus convenerat illuc cum discipulis suis.

<span id="003">3</span> Judas ergo cum accepisset cohortem, et a
pontificibus et pharisæis ministros, venit illuc cum laternis, et
facibus, et armis.

<span id="004">4</span> Jesus itaque sciens omnia quæ ventura erant
super eum, processit, et dixit eis: Quem quæritis?

<span id="005">5</span> Responderunt ei: Jesum Nazarenum. Dicit eis
Jesus: Ego sum. Stabat autem et Judas, qui tradebat eum, cum ipsis.

<span id="006">6</span> Ut ergo dixit eis: Ego sum: abierunt retrorsum,
et ceciderunt in terram.

<span id="007">7</span> Iterum ergo interrogavit eos: Quem quæritis?
Illi autem dixerunt: Jesum Nazarenum.

<span id="008">8</span> Respondit Jesus: Dixi vobis, quia ego sum: si
ergo me quæritis, sinite hos abire.

<span id="009">9</span> Ut impleretur sermo, quem dixit: Quia quos
dedisti mihi, non perdidi ex eis quemquam.

<span id="010">10</span> Simon ergo Petrus habens gladium eduxit eum: et
percussit pontificis servum, et abscidit auriculam ejus dexteram. Erat
autem nomen servo Malchus.

<span id="011">11</span> Dixit ergo Jesus Petro: Mitte gladium tuum in
vaginam. Calicem, quem dedit mihi Pater, non bibam illum?

<span id="012">12</span> Cohors ergo, et tribunus, et ministri Judæorum
comprehenderunt Jesum, et ligaverunt eum.  

<span id="013">13</span> Et adduxerunt eum ad Annam primum: erat enim
socer Caiphæ, qui erat pontifex anni illius.

<span id="014">14</span> Erat autem Caiphas, qui consilium dederat
Judæis: Quia expedit unum hominem mori pro populo.  

<span id="015">15</span> Sequebatur autem Jesum Simon Petrus, et alius
discipulus. Discipulus autem ille erat notus pontifici, et introivit cum
Jesu in atrium pontificis.

<span id="016">16</span> Petrus autem stabat ad ostium foris. Exivit
ergo discipulus alius, qui erat notus pontifici, et dixit ostiariæ: et
introduxit Petrum.

<span id="017">17</span> Dicit ergo Petro ancilla ostiaria: Numquid et
tu ex discipulis es hominis istius? Dicit ille: Non sum.

<span id="018">18</span> Stabant autem servi et ministri ad prunas, quia
frigus erat, et calefaciebant se: erat autem cum eis et Petrus stans, et
calefaciens se.  

<span id="019">19</span> Pontifex ergo interrogavit Jesum de discipulis
suis, et de doctrina ejus.

<span id="020">20</span> Respondit ei Jesus: Ego palam locutus sum
mundo: ego semper docui in synagoga, et in templo, quo omnes Judæi
conveniunt, et in occulto locutus sum nihil.

<span id="021">21</span> Quid me interrogas? interroga eos qui audierunt
quid locutus sim ipsis: ecce hi sciunt quæ dixerim ego.

<span id="022">22</span> Hæc autem cum dixisset, unus assistens
ministrorum dedit alapam Jesu, dicens: Sic respondes pontifici?

<span id="023">23</span> Respondit ei Jesus: Si male locutus sum,
testimonium perhibe de malo: si autem bene, quid me cædis?

<span id="024">24</span> Et misit eum Annas ligatum ad Caipham
pontificem.  

<span id="025">25</span> Erat autem Simon Petrus stans, et calefaciens
se. Dixerunt ergo ei: Numquid et tu ex discipulis ejus es? Negavit ille,
et dixit: Non sum.

<span id="026">26</span> Dicit ei unus ex servis pontificis, cognatus
ejus, cujus abscidit Petrus auriculam: Nonne ego te vidi in horto cum
illo?

<span id="027">27</span> Iterum ergo negavit Petrus: et statim gallus
cantavit.  

<span id="028">28</span> Adducunt ergo Jesum a Caipha in prætorium. Erat
autem mane: et ipsi non introierunt in prætorium, ut non
contaminarentur, sed ut manducarent Pascha.

<span id="029">29</span> Exivit ergo Pilatus ad eos foras, et dixit:
Quam accusationem affertis adversus hominem hunc?

<span id="030">30</span> Responderunt, et dixerunt ei: Si non esset hic
malefactor, non tibi tradidissemus eum.

<span id="031">31</span> Dixit ergo eis Pilatus: Accipite eum vos, et
secundum legem vestram judicate eum. Dixerunt ergo ei Judæi: Nobis non
licet interficere quemquam.

<span id="032">32</span> Ut sermo Jesu impleretur, quem dixit,
significans qua morte esset moriturus.

<span id="033">33</span> Introivit ergo iterum in prætorium Pilatus: et
vocavit Jesum, et dixit ei: Tu es rex Judæorum?

<span id="034">34</span> Respondit Jesus: A temetipso hoc dicis, an alii
dixerunt tibi de me?

<span id="035">35</span> Respondit Pilatus: Numquid ego Judæus sum? gens
tua et pontifices tradiderunt te mihi: quid fecisti?

<span id="036">36</span> Respondit Jesus: Regnum meum non est de hoc
mundo. Si ex hoc mundo esset regnum meum, ministri mei utique
decertarent ut non traderer Judæis: nunc autem regnum meum non est hinc.

<span id="037">37</span> Dixit itaque ei Pilatus: Ergo rex es tu?
Respondit Jesus: Tu dicis quia rex sum ego. Ego in hoc natus sum, et ad
hoc veni in mundum, ut testimonium perhibeam veritati: omnis qui est ex
veritate, audit vocem meam.

<span id="038">38</span> Dicit ei Pilatus: Quid est veritas? Et cum hoc
dixisset, iterum exivit ad Judæos, et dicit eis: Ego nullam invenio in
eo causam.

<span id="039">39</span> Est autem consuetudo vobis ut unum dimittam
vobis in Pascha: vultis ergo dimittam vobis regem Judæorum?

<span id="040">40</span> Clamaverunt ergo rursum omnes, dicentes: Non
hunc, sed Barabbam. Erat autem Barabbas latro.

------------------------------------------------------------------------

[Next: John Chapter 19](joh019)
