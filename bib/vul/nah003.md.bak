[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/nah003)  [KJV](../kjv/nah003)  [Sep](../sep/nah003.md) 
[Tan](../tan/nah003.md)   
  
[Nahum Index](nah.md)  
  [Previous](nah002)  [Next](hab001.md) 

------------------------------------------------------------------------

### Vulgate (Latin): Nahum Chapter 3

<span id="001">1</span> \[Væ civitas sanguinum,  
universa mendacii dilaceratione plena!  
non recedet a te rapina.  

<span id="002">2</span> Vox flagelli, et vox impetus rotæ, et equi
frementis,  
et quadrigæ ferventis, et equitis ascendentis,  

<span id="003">3</span> et micantis gladii, et fulgurantis hastæ,  
et multitudinis interfectæ, et gravis ruinæ;  
nec est finis cadaverum,  
et corruent in corporibus suis.  

<span id="004">4</span> Propter multitudinem fornicationum meretricis  
speciosæ, et gratæ, et habentis maleficia,  
quæ vendidit gentes in fornicationibus suis,  
et familias in maleficiis suis.  

<span id="005">5</span> Ecce ego ad te, dicit Dominus exercituum,  
et revelabo pudenda tua in facie tua;  
et ostendam gentibus nuditatem tuam,  
et regnis ignominiam tuam.  

<span id="006">6</span> Et projiciam super te abominationes,  
et contumeliis te afficiam,  
et ponam te in exemplum.  

<span id="007">7</span> Et erit: omnis qui viderit te resiliet a te,  
et dicet: Vastata est Ninive.  
Quis commovebit super te caput?  
unde quæram consolatorem tibi?  

<span id="008">8</span> Numquid melior es Alexandria populorum,  
quæ habitat in fluminibus?  
aquæ in circuitu ejus;  
cujus divitiæ, mare;  
aquæ, muri ejus.  

<span id="009">9</span> Æthiopia fortitudo ejus, et Ægyptus, et non est
finis;  
Africa et Libyes fuerunt in auxilio tuo.  

<span id="010">10</span> Sed et ipsa in transmigrationem ducta est in
captivitatem:  
parvuli ejus elisi sunt in capite omnium viarum,  
et super inclytos ejus miserunt sortem,  
et omnes optimates ejus confixi sunt in compedibus.  

<span id="011">11</span> Et tu ergo inebriaberis, et eris despecta:  
et tu quæres auxilium ab inimico.  

<span id="012">12</span> Omnes munitiones tuæ sicut ficus cum grossis
suis:  
si concussæ fuerint, cadent in os comedentis.  

<span id="013">13</span> Ecce populus tuus mulieres in medio tui:  
inimicis tuis adapertione pandentur portæ terræ tuæ,  
devorabit ignis vectes tuos.  

<span id="014">14</span> Aquam propter obsidionem hauri tibi:  
exstrue munitiones tuas,  
intra in lutum, et calca,  
subigens tene laterem.  

<span id="015">15</span> Ibi comedet te ignis,  
peribis gladio, devorabit te ut bruchus:  
congregare ut bruchus,  
multiplicare ut locusta.  

<span id="016">16</span> Plures fecisti negotiationes tuas quam stellæ
sint cæli;  
bruchus expansus est, et avolavit.  

<span id="017">17</span> Custodes tui quasi locustæ,  
et parvuli tui quasi locustæ locustarum,  
quæ considunt in sepibus in die frigoris:  
sol ortus est, et avolaverunt,  
et non est cognitus locus earum ubi fuerint.  

<span id="018">18</span> Dormitaverunt pastores tui, rex Assur,  
sepelientur principes tui:  
latitavit populus tuus in montibus,  
et non est qui congreget.  

<span id="019">19</span> Non est obscura contritio tua;  
pessima est plaga tua.  
Omnes qui audierunt auditionem tuam compresserunt manum super te:  
quia super quem non transiit malitia tua semper?\]

------------------------------------------------------------------------

[Next: Habakkuk Chapter 1](hab001.md)
