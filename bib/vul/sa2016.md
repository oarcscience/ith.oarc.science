[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2016)  [KJV](../kjv/sa2016)  [Sep](../sep/sa2016.md) 
[Tan](../tan/sa2016.md)   
  
[2 Samuel Index](sa2.md)  
  [Previous](sa2015)  [Next](sa2017.md) 

------------------------------------------------------------------------

### Vulgate (Latin): 2 Samuel Chapter 16

<span id="001">1</span> Cumque David transisset paululum montis
verticem, apparuit Siba puer Miphiboseth in occursum ejus, cum duobus
asinis, qui onerati erant ducentis panibus, et centum alligaturis uvæ
passæ, et centum massis palatharum, et utre vini.

<span id="002">2</span> Et dixit rex Sibæ: Quid sibi volunt hæc?
Responditque Siba: Asini, domesticis regis ut sedeant: panes et palathæ
ad vescendum pueris tuis: vinum autem ut bibat siquis defecerit in
deserto.

<span id="003">3</span> Et ait rex: Ubi est filius domini tui?
Responditque Siba regi: Remansit in Jerusalem, dicens: Hodie restituet
mihi domus Israël regnum patris mei.

<span id="004">4</span> Et ait rex Sibæ: Tua sint omnia quæ fuerunt
Miphiboseth. Dixitque Siba: Oro ut inveniam gratiam coram te, domine mi
rex.  

<span id="005">5</span> Venit ergo rex David usque Bahurim: et ecce
egrediebatur inde vir de cognatione domus Saul, nomine Semei, filius
Gera: procedebatque egrediens, et maledicebat,

<span id="006">6</span> mittebatque lapides contra David et contra
universos servos regis David: omnis autem populus, et universi
bellatores, a dextro et a sinistro latere regis incedebant.

<span id="007">7</span> Ita autem loquebatur Semei cum malediceret regi:
Egredere, egredere, vir sanguinum, et vir Belial.

<span id="008">8</span> Reddidit tibi Dominus universum sanguinem domus
Saul: quoniam invasisti regnum pro eo, et dedit Dominus regnum in manu
Absalom filii tui: et ecce premunt te mala tua, quoniam vir sanguinum
es.

<span id="009">9</span> Dixit autem Abisai filius Sarviæ regi: Quare
maledicit canis hic mortuus domino meo regi? vadam, et amputabo caput
ejus.

<span id="010">10</span> Et ait rex: Quid mihi et vobis est, filii
Sarviæ? dimittite eum, ut maledicat: Dominus enim præcepit ei ut
malediceret David: et quis est qui audeat dicere quare sic fecerit?

<span id="011">11</span> Et ait rex Abisai, et universis servis suis:
Ecce filius meus qui egressus est de utero meo, quærit animam meam:
quanto magis nunc filius Jemini? Dimittite eum ut maledicat juxta
præceptum Domini:

<span id="012">12</span> si forte respiciat Dominus afflictionem meam,
et reddat mihi Dominus bonum pro maledictione hac hodierna.

<span id="013">13</span> Ambulabat itaque David et socii ejus per viam
cum eo. Semei autem per jugum montis ex latere contra illum gradiebatur,
maledicens, et mittens lapides adversum eum, terramque spargens.

<span id="014">14</span> Venit itaque rex, et universus populus cum eo
lassus, et refocillati sunt ibi.  

<span id="015">15</span> Absalom autem et omnis populus ejus ingressi
sunt Jerusalem, sed et Achitophel cum eo.

<span id="016">16</span> Cum autem venisset Chusai Arachites amicus
David ad Absalom, locutus est ad eum: Salve rex, salve rex.

<span id="017">17</span> Ad quem Absalom: Hæc est, inquit, gratia tua ad
amicum tuum? quare non ivisti cum amico tuo?

<span id="018">18</span> Responditque Chusai ad Absalom: Nequaquam: quia
illius ero, quem elegit Dominus, et omnis hic populus, et universus
Israël: et cum eo manebo.

<span id="019">19</span> Sed ut et hoc inferam, cui ego serviturus sum?
nonne filio regis? Sicut parui patri tuo, ita parebo et tibi.

<span id="020">20</span> Dixit autem Absalom ad Achitophel: Inite
consilium quid agere debeamus.

<span id="021">21</span> Et ait Achitophel ad Absalom: Ingredere ad
concubinas patris tui, quas dimisit ad custodiendam domum: ut cum
audierit omnis Israël quod fœdaveris patrem tuum, roborentur tecum manus
eorum.

<span id="022">22</span> Tetenderunt ergo Absalom tabernaculum in
solario, ingressusque est ad concubinas patris sui coram universo
Israël.

<span id="023">23</span> Consilium autem Achitophel quod dabat in diebus
illis, quasi si quis consuleret Deum: sic erat omne consilium
Achitophel, et cum esset cum David, et cum esset cum Absalom.

------------------------------------------------------------------------

[Next: 2 Samuel Chapter 17](sa2017.md)
