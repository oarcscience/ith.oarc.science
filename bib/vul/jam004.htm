<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: James: James Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jam004.htm">Polyglot</A>&nbsp;
<A HREF="../gnt/jam004.htm">GNT</A>&nbsp;
<A HREF="../kjv/jam004.htm">KJV</A>&nbsp;

<BR>
<BR><A HREF="jam.htm">James Index</A><BR>
&nbsp;
<A HREF="jam003.htm">Previous</A>&nbsp;
<A HREF="jam005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): James Chapter 4</H3><P><a name="001">1</A>&nbsp;Unde bella et lites in vobis? nonne hinc: ex concupiscentiis vestris, qu&#230; militant in membris vestris?</P>
<P><a name="002">2</A>&nbsp;concupiscitis, et non habetis: occiditis, et zelatis: et non potestis adipisci: litigatis, et belligeratis, et non habetis, propter quod non postulatis.</P>
<P><a name="003">3</A>&nbsp;Petitis, et non accipitis: eo quod male petatis: ut in concupiscentiis vestris insumatis.</P>
<P><a name="004">4</A>&nbsp;Adulteri, nescitis quia amicitia hujus mundi inimica est Dei? quicumque ergo voluerit amicus esse s&#230;culi hujus, inimicus Dei constituitur.</P>
<P><a name="005">5</A>&nbsp;An putatis quia inaniter Scriptura dicat: Ad invidiam concupiscit spiritus qui habitat in vobis?</P>
<P><a name="006">6</A>&nbsp;majorem autem dat gratiam. Propter quod dicit: Deus superbis resistit, humilibus autem dat gratiam.</P>
<P><a name="007">7</A>&nbsp;Subditi ergo estote Deo, resistite autem diabolo, et fugiet a vobis.</P>
<P><a name="008">8</A>&nbsp;Appropinquate Deo, et appropinquabit vobis. Emundate manus, peccatores: et purificate corda, duplices animo.</P>
<P><a name="009">9</A>&nbsp;Miseri estote, et lugete, et plorate: risus vester in luctum convertatur, et gaudium in m&#156;rorem.</P>
<P><a name="010">10</A>&nbsp;Humiliamini in conspectu Domini, et exaltabit vos.</P>
<P><a name="011">11</A>&nbsp;Nolite detrahere alterutrum fratres. Qui detrahit fratri, aut qui judicat fratrem suum, detrahit legi, et judicat legem. Si autem judicas legem, non es factor legis, sed judex.</P>
<P><a name="012">12</A>&nbsp;Unus est legislator et judex, qui potest perdere et liberare.<BR>
</P>
<P><a name="013">13</A>&nbsp;Tu autem quis es, qui judicas proximum? Ecce nunc qui dicitis: Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus:</P>
<P><a name="014">14</A>&nbsp;qui ignoratis quid erit in crastino.</P>
<P><a name="015">15</A>&nbsp;Qu&#230; est enim vita vestra? vapor est ad modicum parens, et deinceps exterminabitur; pro eo ut dicatis: Si Dominus voluerit. Et: Si vixerimus, faciemus hoc, aut illud.</P>
<P><a name="016">16</A>&nbsp;Nunc autem exsultatis in superbiis vestris. Omnis exsultatio talis, maligna est.</P>
<P><a name="017">17</A>&nbsp;Scienti igitur bonum facere, et non facienti, peccatum est illi.</P>
<P><HR>
<CENTER>
<A HREF="jam005.htm">Next: James Chapter 5</A></CENTER>
</BODY>
</HTML>
