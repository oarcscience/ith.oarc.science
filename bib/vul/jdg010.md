[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg010)  [KJV](../kjv/jdg010.md) 
[Sep:JdB](../sep/jdb010)  [Sep:JdA](../sep/jda010.md) 
[Tan](../tan/jdg010.md)   
  
[Judges Index](jdg.md)  
  [Previous](jdg009)  [Next](jdg011.md) 

------------------------------------------------------------------------

### Vulgate (Latin): Judges Chapter 10

<span id="001">1</span> Post Abimelech surrexit dux in Israël Thola
filius Phua patrui Abimelech, vir de Issachar, qui habitavit in Samir
montis Ephraim:

<span id="002">2</span> et judicavit Israëlem viginti et tribus annis,
mortuusque est, ac sepultus in Samir.

<span id="003">3</span> Huic successit Jair Galaadites, qui judicavit
Israël per viginti et duos annos,

<span id="004">4</span> habens triginta filios sedentes super triginta
pullos asinarum, et principes triginta civitatum, quæ ex nomine ejus
sunt appellatæ Havoth Jair, id est, oppida Jair, usque in præsentem
diem, in terra Galaad.

<span id="005">5</span> Mortuusque est Jair, ac sepultus in loco cui est
vocabulum Camon.  

<span id="006">6</span> Filii autem Israël peccatis veteribus jungentes
nova, fecerunt malum in conspectu Domini, et servierunt idolis, Baalim
et Astaroth, et diis Syriæ ac Sidonis et Moab et filiorum Ammon et
Philisthiim: dimiseruntque Dominum, et non coluerunt eum.

<span id="007">7</span> Contra quos Dominus iratus, tradidit eos in
manus Philisthiim et filiorum Ammon.

<span id="008">8</span> Afflictique sunt, et vehementer oppressi per
annos decem et octo, omnes qui habitabant trans Jordanem in terra
Amorrhæi, qui est in Galaad:

<span id="009">9</span> in tantum ut filii Ammon, Jordane transmisso,
vastarent Judam et Benjamin et Ephraim: afflictusque est Israël nimis.

<span id="010">10</span> Et clamantes ad Dominum, dixerunt: Peccavimus
tibi, quia dereliquimus Dominum Deum nostrum, et servivimus Baalim.

<span id="011">11</span> Quibus locutus est Dominus: Numquid non Ægyptii
et Amorrhæi, filiique Ammon et Philisthiim,

<span id="012">12</span> Sidonii quoque et Amalec et Chanaan
oppresserunt vos, et clamastis ad me, et erui vos de manu eorum?

<span id="013">13</span> Et tamen reliquistis me, et coluistis deos
alienos: idcirco non addam ut ultra vos liberem:

<span id="014">14</span> ite, et invocate deos quos elegistis: ipsi vos
liberent in tempore angustiæ.

<span id="015">15</span> Dixeruntque filii Israël ad Dominum:
Peccavimus, redde tu nobis quidquid tibi placet: tantum nunc libera nos.

<span id="016">16</span> Quæ dicentes, omnia de finibus suis alienorum
deorum idola projecerunt, et servierunt Domino Deo: qui doluit super
miseriis eorum.

<span id="017">17</span> Itaque filii Ammon conclamantes in Galaad
fixere tentoria, contra quos congregati filii Israël in Maspha
castrametati sunt.

<span id="018">18</span> Dixeruntque principes Galaad singuli ad
proximos suos: Qui primus ex nobis contra filios Ammon cœperit dimicare,
erit dux populi Galaad.

------------------------------------------------------------------------

[Next: Judges Chapter 11](jdg011.md)
