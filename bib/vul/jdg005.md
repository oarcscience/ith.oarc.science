[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg005)  [KJV](../kjv/jdg005.md) 
[Sep:JdB](../sep/jdb005)  [Sep:JdA](../sep/jda005.md) 
[Tan](../tan/jdg005.md)   
  
[Judges Index](jdg.md)  
  [Previous](jdg004)  [Next](jdg006.md) 

------------------------------------------------------------------------

### Vulgate (Latin): Judges Chapter 5

<span id="001">1</span> Cecineruntque Debbora et Barac filius Abinoëm in
illo die, dicentes:

<span id="002">2</span> \[Qui sponte obtulistis de Israël animas vestras
ad periculum,  
benedicite Domino.  

<span id="003">3</span> Audite, reges; auribus percipite, principes:  
ego sum, ego sum, quæ Domino canam,  
psallam Domino Deo Israël.  

<span id="004">4</span> Domine, cum exires de Seir,  
et transires per regiones Edom,  
terra mota est,  
cælique ac nubes distillaverunt aquis.  

<span id="005">5</span> Montes fluxerunt a facie Domini,  
et Sinai a facie Domini Dei Israël.  

<span id="006">6</span> In diebus Samgar filii Anath,  
in diebus Jahel quieverunt semitæ:  
et qui ingrediebantur per eas,  
ambulaverunt per calles devios.  

<span id="007">7</span> Cessaverunt fortes in Israël, et quieverunt:  
donec surgeret Debbora,  
surgeret mater in Israël.  

<span id="008">8</span> Nova bella elegit Dominus,  
et portas hostium ipse subvertit:  
clypeus et hasta si apparuerint  
in quadraginta millibus Israël.\]  

<span id="009">9</span> \[Cor meum diligit principes Israël:  
qui propria voluntate obtulistis vos discrimini,  
benedicite Domino.  

<span id="010">10</span> Qui ascenditis super nitentes asinos,  
et sedetis in judicio,  
et ambulatis in via,  
loquimini.  

<span id="011">11</span> Ubi collisi sunt currus,  
et hostium suffocatus est exercitus,  
ibi narrentur justitiæ Domini,  
et clementia in fortes Israël:  
tunc descendit populus Domini ad portas,  
et obtinuit principatum.  

<span id="012">12</span> Surge, surge Debbora;  
surge, surge, et loquere canticum:  
surge Barac, et apprehende captivos tuos, fili Abinoëm.  

<span id="013">13</span> Salvatæ sunt reliquiæ populi:  
Dominus in fortibus dimicavit.  

<span id="014">14</span> Ex Ephraim delevit eos in Amalec,  
et post eum ex Benjamin in populos tuos, o Amalec:  
de Machir principes descenderunt,  
et de Zabulon qui exercitum ducerent ad bellandum.  

<span id="015">15</span> Duces Issachar fuere cum Debbora,  
et Barac vestigia sunt secuti,  
qui quasi in præceps ac barathrum se discrimini dedit:  
diviso contra se Ruben,  
magnanimorum reperta est contentio.  

<span id="016">16</span> Quare habitas inter duos terminos,  
ut audias sibilos gregum?  
diviso contra se Ruben,  
magnanimorum reperta est contentio.  

<span id="017">17</span> Galaad trans Jordanem quiescebat,  
et Dan vacabat navibus:  
Aser habitabat in littore maris,  
et in portubus morabatur.  

<span id="018">18</span> Zabulon vero et Nephthali obtulerunt animas
suas morti  
in regione Merome.\]  

<span id="019">19</span> \[Venerunt reges et pugnaverunt:  
pugnaverunt reges Chanaan  
in Thanach juxta aquas Mageddo,  
et tamen nihil tulere prædantes.  

<span id="020">20</span> De cælo dimicatum est contra eos:  
stellæ manentes in ordine et cursu suo,  
adversus Sisaram pugnaverunt.  

<span id="021">21</span> Torrens Cison traxit cadavera eorum,  
torrens Cadumim, torrens Cison:  
conculca, anima mea, robustos.  

<span id="022">22</span> Ungulæ equorum ceciderunt, fugientibus
impetu,  
et per præceps ruentibus fortissimis hostium.  

<span id="023">23</span> Maledicite terræ Meroz, dixit angelus Domini:  
maledicite habitatoribus ejus,  
quia non venerunt ad auxilium Domini,  
in adjutorium fortissimorum ejus.\]  

<span id="024">24</span> \[Benedicta inter mulieres Jahel uxor Haber
Cinæi,  
et benedicatur in tabernaculo suo.  

<span id="025">25</span> Aquam petenti lac dedit,  
et in phiala principum obtulit butyrum.  

<span id="026">26</span> Sinistram manum misit ad clavum,  
et dexteram ad fabrorum malleos.  
Percussitque Sisaram quærens in capite vulneri locum,  
et tempus valide perforans:  

<span id="027">27</span> inter pedes ejus ruit; defecit, et mortuus
est:  
volvebatur ante pedes ejus,  
et jacebat exanimis et miserabilis.  

<span id="028">28</span> Per fenestram respiciens, ululabat mater
ejus:  
et de cœnaculo loquebatur:  
Cur moratur regredi currus ejus?  
quare tardaverunt pedes quadrigarum illius?  

<span id="029">29</span> Una sapientior ceteris uxoribus ejus,  
hæc socrui verba respondit:  

<span id="030">30</span> Forsitan nunc dividit spolia,  
et pulcherrima feminarum eligitur ei:  
vestes diversorum Sisaræ traduntur in prædam,  
et supellex varia ad ornanda colla congeritur.  

<span id="031">31</span> Sic pereant omnes inimici tui, Domine:  
qui autem diligunt te, sicut sol in ortu suo splendet, ita rutilent.\]

<span id="032">32</span> Quievitque terra per quadraginta annos.

------------------------------------------------------------------------

[Next: Judges Chapter 6](jdg006.md)
