[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1010)  [KJV](../kjv/sa1010)  [Sep](../sep/sa1010.md) 
[Tan](../tan/sa1010.md)   
  
[1 Samuel Index](sa1.md)  
  [Previous](sa1009)  [Next](sa1011.md) 

------------------------------------------------------------------------

### Vulgate (Latin): 1 Samuel Chapter 10

<span id="001">1</span> Tulit autem Samuel lenticulam olei, et effudit
super caput ejus: et deosculatus est eum, et ait: Ecce unxit te Dominus
super hæreditatem suam in principem, et liberabis populum suum de
manibus inimicorum ejus qui in circuitu ejus sunt. Et hoc tibi signum,
quia unxit te Deus in principem.  

<span id="002">2</span> Cum abieris hodie a me, invenies duos viros
juxta sepulchrum Rachel in finibus Benjamin, in meridie: dicentque tibi:
Inventæ sunt asinæ ad quas ieras perquirendas: et intermissis pater tuus
asinis, sollicitus est pro vobis, et dicit: Quid faciam de filio meo?

<span id="003">3</span> Cumque abieris inde, et ultra transieris, et
veneris ad quercum Thabor, invenient te ibi tres viri ascendentes ad
Deum in Bethel, unus portans tres hædos, et alius tres tortas panis, et
alius portans lagenam vini.

<span id="004">4</span> Cumque te salutaverint, dabunt tibi duos panes,
et accipies de manu eorum.

<span id="005">5</span> Post hæc venies in collem Dei, ubi est statio
Philisthinorum: et cum ingressus fueris ibi urbem, obvium habebis gregem
prophetarum descendentium de excelso, et ante eos psalterium, et
tympanum, et tibiam, et citharam, ipsosque prophetantes.

<span id="006">6</span> Et insiliet in te spiritus Domini, et
prophetabis cum eis, et mutaberis in virum alium.

<span id="007">7</span> Quando ergo evenerint signa hæc omnia tibi, fac
quæcumque invenerit manus tua, quia Dominus tecum est.

<span id="008">8</span> Et descendes ante me in Galgala (ego quippe
descendam ad te), ut offeras oblationem, et immoles victimas pacificas:
septem diebus expectabis, donec veniam ad te, et ostendam tibi quid
facias.

<span id="009">9</span> Itaque cum avertisset humerum suum ut abiret a
Samuele, immutavit ei Deus cor aliud, et venerunt omnia signa hæc in die
illa.

<span id="010">10</span> Veneruntque ad prædictum collem, et ecce cuneus
prophetarum obvius ei: et insiluit super eum spiritus Domini, et
prophetavit in medio eorum.

<span id="011">11</span> Videntes autem omnes qui noverant eum heri et
nudiustertius quod esset cum prophetis, et prophetaret, dixerunt ad
invicem: Quænam res accidit filio Cis? num et Saul inter prophetas?

<span id="012">12</span> Responditque alius ad alterum, dicens: Et quis
pater eorum? Propterea versum est in proverbium: Num et Saul inter
prophetas?

<span id="013">13</span> Cessavit autem prophetare, et venit ad
excelsum.

<span id="014">14</span> Dixitque patruus Saul ad eum, et ad puerum
ejus: Quo abistis? Qui responderunt: Quærere asinas: quas cum non
reperissemus, venimus ad Samuelem.

<span id="015">15</span> Et dixit ei patruus suus: Indica mihi quid
dixerit tibi Samuel.

<span id="016">16</span> Et ait Saul ad patruum suum: Indicavit nobis
quia inventæ essent asinæ. De sermone autem regni non indicavit ei quem
locutus fuerat ei Samuel.  

<span id="017">17</span> Et convocavit Samuel populum ad Dominum in
Maspha:

<span id="018">18</span> et ait ad filios Israël: Hæc dicit Dominus Deus
Israël: Ego eduxi Israël de Ægypto, et erui vos de manu Ægyptiorum, et
de manu omnium regum qui affligebant vos.

<span id="019">19</span> Vos autem hodie projecistis Deum vestrum, qui
solus salvavit vos de universis malis et tribulationibus vestris: et
dixistis: Nequaquam: sed regem constitue super nos. Nunc ergo state
coram Domino per tribus vestras, et per familias.

<span id="020">20</span> Et applicuit Samuel omnes tribus Israël, et
cecidit sors tribus Benjamin.

<span id="021">21</span> Et applicuit tribum Benjamin et cognationes
ejus, et cecidit cognatio Metri: et pervenit usque ad Saul filium Cis.
Quæsierunt ergo eum, et non est inventus.

<span id="022">22</span> Et consuluerunt post hæc Dominum utrumnam
venturus esset illuc. Responditque Dominus: Ecce absconditus est domi.

<span id="023">23</span> Cucurrerunt itaque et tulerunt eum inde:
stetitque in medio populi, et altior fuit universo populo ab humero et
sursum.

<span id="024">24</span> Et ait Samuel ad omnem populum: Certe videtis
quem elegit Dominus, quoniam non sit similis illi in omni populo. Et
clamavit omnis populus, et ait: Vivat rex.

<span id="025">25</span> Locutus est autem Samuel ad populum legem
regni, et scripsit in libro, et reposuit coram Domino: et dimisit Samuel
omnem populum, singulos in domum suam.

<span id="026">26</span> Sed et Saul abiit in domum suam in Gabaa: et
abiit cum eo pars exercitus, quorum tetigerat Deus corda.

<span id="027">27</span> Filii vero Belial dixerunt: Num salvare nos
poterit iste? Et despexerunt eum, et non attulerunt ei munera: ille vero
dissimulabat se audire.

------------------------------------------------------------------------

[Next: 1 Samuel Chapter 11](sa1011.md)
