[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa038)  [KJV](../kjv/psa038)  [Sep](../sep/psa038) 
[Tan](../tan/psa038)   
  
[Psalms Index](psa)  
  [Previous](psa037)  [Next](psa039) 

------------------------------------------------------------------------

### Vulgate (Latin): Psalms Chapter 38

<span id="001">1</span> In finem, ipsi Idithun. Canticum David.

<span id="002">2</span> \[Dixi: Custodiam vias meas:  
ut non delinquam in lingua mea.  
Posui ori meo custodiam,  
cum consisteret peccator adversum me.  

<span id="003">3</span> Obmutui, et humiliatus sum, et silui a bonis;  
et dolor meus renovatus est.  

<span id="004">4</span> Concaluit cor meum intra me;  
et in meditatione mea exardescet ignis.  

<span id="005">5</span> Locutus sum in lingua mea:  
Notum fac mihi, Domine, finem meum,  
et numerum dierum meorum quis est,  
ut sciam quid desit mihi.  

<span id="006">6</span> Ecce mensurabiles posuisti dies meos,  
et substantia mea tamquam nihilum ante te.  
Verumtamen universa vanitas, omnis homo vivens.  

<span id="007">7</span> Verumtamen in imagine pertransit homo;  
sed et frustra conturbatur:  
thesaurizat, et ignorat cui congregabit ea.  

<span id="008">8</span> Et nunc quæ est exspectatio mea: nonne
Dominus?  
et substantia mea apud te est.  

<span id="009">9</span> Ab omnibus iniquitatibus meis erue me:  
opprobrium insipienti dedisti me.  

<span id="010">10</span> Obmutui, et non aperui os meum,  
quoniam tu fecisti;  

<span id="011">11</span> amove a me plagas tuas.  

<span id="012">12</span> A fortitudine manus tuæ ego defeci in
increpationibus:  
propter iniquitatem corripuisti hominem.  
Et tabescere fecisti sicut araneam animam ejus:  
verumtamen vane conturbatur omnis homo.  

<span id="013">13</span> Exaudi orationem meam, Domine, et deprecationem
meam;  
auribus percipe lacrimas meas.  
Ne sileas, quoniam advena ego sum apud te,  
et peregrinus sicut omnes patres mei.  

<span id="014">14</span> Remitte mihi, ut refrigerer  
priusquam abeam et amplius non ero.\]

------------------------------------------------------------------------

[Next: Psalms Chapter 39](psa039)
