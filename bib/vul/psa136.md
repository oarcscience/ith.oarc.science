[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa136)  [KJV](../kjv/psa136)  [Sep](../sep/psa136) 
[Tan](../tan/psa136)   
  
[Psalms Index](psa)  
  [Previous](psa135)  [Next](psa137) 

------------------------------------------------------------------------

### Vulgate (Latin): Psalms Chapter 136

<span id="001">1</span> Psalmus David, Jeremiæ. \[Super flumina
Babylonis illic sedimus et flevimus,  
cum recordaremur Sion.  

<span id="002">2</span> In salicibus in medio ejus  
suspendimus organa nostra:  

<span id="003">3</span> quia illic interrogaverunt nos, qui captivos
duxerunt nos,  
verba cantionum;  
et qui abduxerunt nos:  
Hymnum cantate nobis de canticis Sion.  

<span id="004">4</span> Quomodo cantabimus canticum Domini  
in terra aliena?  

<span id="005">5</span> Si oblitus fuero tui, Jerusalem,  
oblivioni detur dextera mea.  

<span id="006">6</span> Adhæreat lingua mea faucibus meis,  
si non meminero tui;  
si non proposuero Jerusalem  
in principio lætitiæ meæ.  

<span id="007">7</span> Memor esto, Domine, filiorum Edom,  
in die Jerusalem:  
qui dicunt: Exinanite, exinanite  
usque ad fundamentum in ea.  

<span id="008">8</span> Filia Babylonis misera! beatus qui retribuet
tibi  
retributionem tuam quam retribuisti nobis.  

<span id="009">9</span> Beatus qui tenebit,  
et allidet parvulos tuos ad petram.\]

------------------------------------------------------------------------

[Next: Psalms Chapter 137](psa137)
