[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/est016.md)   
  
[Esther Index](est.md)  
  [Previous](est015)  [Next](job001.md) 

------------------------------------------------------------------------

### Vulgate (Latin): Esther Chapter 16

<span id="001">1</span> Rex magnus Artaxerxes ab India usque Æthiopiam,
centum viginti septem provinciarum ducibus ac principibus qui nostræ
jussioni obediunt, salutem dicit.

<span id="002">2</span> Multi bonitate principum et honore, qui in eos
collatus est, abusi sunt in superbiam:

<span id="003">3</span> et non solum subjectos regibus nituntur
opprimere, sed datam sibi gloriam non ferentes, in ipsos qui dederunt,
moliuntur insidias.

<span id="004">4</span> Nec contenti sunt gratias non agere beneficiis,
et humanitatis in se jura violare, sed Dei quoque cuncta cernentis
arbitrantur se posse fugere sententiam.

<span id="005">5</span> Et in tantum vesaniæ proruperunt, ut eos qui
credita sibi officia diligenter observant, et ita cuncta agunt ut omnium
laude digni sint, mendaciorum cuniculis conentur subvertere,

<span id="006">6</span> dum aures principum simplices, et ex sua natura
alios æstimantes, callida fraude decipiunt.

<span id="007">7</span> Quæ res et ex veteribus probatur historiis, et
ex his quæ geruntur quotidie, quomodo malis quorumdam suggestionibus
regum studia depraventur.

<span id="008">8</span> Unde providendum est paci omnium provinciarum.

<span id="009">9</span> Nec putare debetis, si diversa jubeamus, ex
animi nostri venire levitate, sed pro qualitate et necessitate temporum,
ut reipublicæ poscit utilitas, ferre sententiam.  

<span id="010">10</span> Et ut manifestius quod dicimus intelligatis,
Aman filius Amadathi, et animo et gente Macedo, alienusque a Persarum
sanguine, et pietatem nostram sua crudelitate commaculans, peregrinus a
nobis susceptus est:

<span id="011">11</span> et tantam in se expertus humanitatem, ut pater
noster vocaretur, et adoraretur ab omnibus post regem secundus:

<span id="012">12</span> qui in tantum arrogantiæ tumorem sublatus est,
ut regno privare nos niteretur et spiritu.

<span id="013">13</span> Nam Mardochæum, cujus fide et beneficiis
vivimus, et consortem regni nostri Esther cum omni gente sua, novis
quibusdam atque inauditis machinis expetivit in mortem:

<span id="014">14</span> hoc cogitans ut illis interfectis, insidiaretur
nostræ solitudini, et regnum Persarum transferret in Macedonas.

<span id="015">15</span> Nos autem a pessimo mortalium Judæos neci
destinatos, in nulla penitus culpa reperimus, sed e contrario justis
utentes legibus,

<span id="016">16</span> et filios altissimi et maximi semperque
viventis Dei, cujus beneficio et patribus nostris et nobis regnum est
traditum, et usque hodie custoditur.

<span id="017">17</span> Unde eas litteras, quas sub nomine nostro ille
direxerat, sciatis esse irritas.

<span id="018">18</span> Pro quo scelere ante portas hujus urbis, id
est, Susan, et ipse qui machinatus est, et omnis cognatio ejus pendet in
patibulis: non nobis, sed Deo reddente ei quod meruit.

<span id="019">19</span> Hoc autem edictum, quod nunc mittimus, in
cunctis urbibus proponatur, ut liceat Judæis uti legibus suis.

<span id="020">20</span> Quibus debetis esse adminiculo, ut eos qui se
ad necem eorum paraverant, possint interficere tertiadecima die mensis
duodecimi, qui vocatur Adar.

<span id="021">21</span> Hanc enim diem, Deus omnipotens, mœroris et
luctus, eis vertit in gaudium.

<span id="022">22</span> Unde et vos inter ceteros festos dies, hanc
habetote diem, et celebrate eam cum omni lætitia, ut et in posterum
cognoscatur,

<span id="023">23</span> omnes qui fideliter Persis obediunt, dignam pro
fide recipere mercedem; qui autem insidiantur regno eorum, perire pro
scelere.

<span id="024">24</span> Omnis autem provincia et civitas quæ noluerit
solemnitatis hujus esse particeps, gladio et igne pereat, et sic
deleatur, ut non solum hominibus, sed etiam bestiis invia sit in
sempiternum, pro exemplo contemptus et inobedientiæ.

------------------------------------------------------------------------

[Next: Job Chapter 1](job001.md)
