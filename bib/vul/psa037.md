[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa037)  [KJV](../kjv/psa037)  [Sep](../sep/psa037.md) 
[Tan](../tan/psa037.md)   
  
[Psalms Index](psa.md)  
  [Previous](psa036)  [Next](psa038.md) 

------------------------------------------------------------------------

### Vulgate (Latin): Psalms Chapter 37

<span id="001">1</span> Psalmus David, in rememorationem de sabbato.

<span id="002">2</span> \[Domine, ne in furore tuo arguas me,  
neque in ira tua corripias me:  

<span id="003">3</span> quoniam sagittæ tuæ infixæ sunt mihi,  
et confirmasti super me manum tuam.  

<span id="004">4</span> Non est sanitas in carne mea, a facie iræ tuæ;  
non est pax ossibus meis, a facie peccatorum meorum:  

<span id="005">5</span> quoniam iniquitates meæ supergressæ sunt caput
meum,  
et sicut onus grave gravatæ sunt super me.  

<span id="006">6</span> Putruerunt et corruptæ sunt cicatrices meæ,  
a facie insipientiæ meæ.  

<span id="007">7</span> Miser factus sum et curvatus sum usque in
finem;  
tota die contristatus ingrediebar.  

<span id="008">8</span> Quoniam lumbi mei impleti sunt illusionibus,  
et non est sanitas in carne mea.  

<span id="009">9</span> Afflictus sum, et humiliatus sum nimis;  
rugiebam a gemitu cordis mei.  

<span id="010">10</span> Domine, ante te omne desiderium meum,  
et gemitus meus a te non est absconditus.  

<span id="011">11</span> Cor meum conturbatum est;  
dereliquit me virtus mea, et lumen oculorum meorum,  
et ipsum non est mecum.  

<span id="012">12</span> Amici mei et proximi mei adversum me
appropinquaverunt, et steterunt;  
et qui juxta me erant, de longe steterunt:  
et vim faciebant qui quærebant animam meam.  

<span id="013">13</span> Et qui inquirebant mala mihi, locuti sunt
vanitates,  
et dolos tota die meditabantur.  

<span id="014">14</span> Ego autem, tamquam surdus, non audiebam;  
et sicut mutus non aperiens os suum.  

<span id="015">15</span> Et factus sum sicut homo non audiens,  
et non habens in ore suo redargutiones.  

<span id="016">16</span> Quoniam in te, Domine, speravi;  
tu exaudies me, Domine Deus meus.  

<span id="017">17</span> Quia dixi: Nequando supergaudeant mihi inimici
mei;  
et dum commoventur pedes mei, super me magna locuti sunt.  

<span id="018">18</span> Quoniam ego in flagella paratus sum,  
et dolor meus in conspectu meo semper.  

<span id="019">19</span> Quoniam iniquitatem meam annuntiabo,  
et cogitabo pro peccato meo.  

<span id="020">20</span> Inimici autem mei vivunt, et confirmati sunt
super me:  
et multiplicati sunt qui oderunt me inique.  

<span id="021">21</span> Qui retribuunt mala pro bonis detrahebant
mihi,  
quoniam sequebar bonitatem.  

<span id="022">22</span> Ne derelinquas me, Domine Deus meus;  
ne discesseris a me.  

<span id="023">23</span> Intende in adjutorium meum,  
Domine Deus salutis meæ.\]

------------------------------------------------------------------------

[Next: Psalms Chapter 38](psa038.md)
