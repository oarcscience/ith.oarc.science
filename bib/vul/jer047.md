[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer047)  [KJV](../kjv/jer047)  [Sep](../sep/jer047.md) 
[Tan](../tan/jer047.md)   
  
[Jeremiah Index](jer.md)  
  [Previous](jer046)  [Next](jer048.md) 

------------------------------------------------------------------------

### Vulgate (Latin): Jeremiah Chapter 47

<span id="001">1</span> Quod factum est verbum Domini ad Jeremiam
prophetam contra Palæstinos, antequam percuteret Pharao Gazam.

<span id="002">2</span> \[Hæc dicit Dominus:  
Ecce aquæ ascendunt ab aquilone,  
et erunt quasi torrens inundans,  
et operient terram et plenitudinem ejus,  
urbem et habitatores ejus.  
Clamabunt homines,  
et ululabunt omnes habitatores terræ,  

<span id="003">3</span> a strepitu pompæ armorum, et bellatorum ejus,  
a commotione quadrigarum ejus, et multitudine rotarum illius.  
Non respexerunt patres filios manibus dissolutis,  

<span id="004">4</span> pro adventu diei in quo vastabuntur omnes
Philisthiim,  
et dissipabitur Tyrus et Sidon  
cum omnibus reliquis auxiliis suis:  
depopulatus est enim Dominus Palæstinos,  
reliquias insulæ Cappadociæ.  

<span id="005">5</span> Venit calvitium super Gazam;  
conticuit Ascalon, et reliquiæ vallis earum:  
usquequo concideris?  

<span id="006">6</span> O mucro Domini, usquequo non quiesces?  
ingredere in vaginam tuam,  
refrigerare, et sile.  

<span id="007">7</span> Quomodo quiescet,  
cum Dominus præceperit ei adversus Ascalonem,  
et adversus maritimas ejus regiones,  
ibique condixerit illi?\]

------------------------------------------------------------------------

[Next: Jeremiah Chapter 48](jer048.md)
