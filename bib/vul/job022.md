[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job022)  [KJV](../kjv/job022)  [Sep](../sep/job022) 
[Tan](../tan/job022)   
  
[Job Index](job)  
  [Previous](job021)  [Next](job023) 

------------------------------------------------------------------------

### Vulgate (Latin): Job Chapter 22

<span id="001">1</span> Respondens autem Eliphaz Themanites, dixit:

<span id="002">2</span> \[Numquid Deo potest comparari homo,  
etiam cum perfectæ fuerit scientiæ?  

<span id="003">3</span> Quid prodest Deo, si justus fueris?  
aut quid ei confers, si immaculata fuerit via tua?  

<span id="004">4</span> Numquid timens arguet te,  
et veniet tecum in judicium,  

<span id="005">5</span> et non propter malitiam tuam plurimam,  
et infinitas iniquitates tuas?  

<span id="006">6</span> Abstulisti enim pignus fratrum tuorum sine
causa,  
et nudos spoliasti vestibus.  

<span id="007">7</span> Aquam lasso non dedisti,  
et esurienti subtraxisti panem.  

<span id="008">8</span> In fortitudine brachii tui possidebas terram,  
et potentissimus obtinebas eam.  

<span id="009">9</span> Viduas dimisisti vacuas,  
et lacertos pupillorum comminuisti.  

<span id="010">10</span> Propterea circumdatus es laqueis,  
et conturbat te formido subita.  

<span id="011">11</span> Et putabas te tenebras non visurum,  
et impetu aquarum inundantium non oppressum iri?  

<span id="012">12</span> an non cogitas quod Deus excelsior cælo sit,  
et super stellarum verticem sublimetur?  

<span id="013">13</span> Et dicis: Quid enim novit Deus?  
et quasi per caliginem judicat.  

<span id="014">14</span> Nubes latibulum ejus, nec nostra considerat,  
et circa cardines cæli perambulat.  

<span id="015">15</span> Numquid semitam sæculorum custodire cupis,  
quam calcaverunt viri iniqui,  

<span id="016">16</span> qui sublati sunt ante tempus suum,  
et fluvius subvertit fundamentum eorum?  

<span id="017">17</span> Qui dicebant Deo: Recede a nobis:  
et quasi nihil posset facere Omnipotens, æstimabant eum,  

<span id="018">18</span> cum ille implesset domos eorum bonis:  
quorum sententia procul sit a me.  

<span id="019">19</span> Videbunt justi, et lætabuntur,  
et innocens subsannabit eos:  

<span id="020">20</span> nonne succisa est erectio eorum?  
et reliquias eorum devoravit ignis?  

<span id="021">21</span> Acquiesce igitur ei, et habeto pacem,  
et per hæc habebis fructus optimos.  

<span id="022">22</span> Suscipe ex ore illius legem,  
et pone sermones ejus in corde tuo.  

<span id="023">23</span> Si reversus fueris ad Omnipotentem,
ædificaberis,  
et longe facies iniquitatem a tabernaculo tuo.  

<span id="024">24</span> Dabit pro terra silicem,  
et pro silice torrentes aureos.  

<span id="025">25</span> Eritque Omnipotens contra hostes tuos,  
et argentum coacervabitur tibi.  

<span id="026">26</span> Tunc super Omnipotentem deliciis afflues,  
et elevabis ad Deum faciem tuam.  

<span id="027">27</span> Rogabis eum, et exaudiet te,  
et vota tua reddes.  

<span id="028">28</span> Decernes rem, et veniet tibi,  
et in viis tuis splendebit lumen.  

<span id="029">29</span> Qui enim humiliatus fuerit, erit in gloria,  
et qui inclinaverit oculos, ipse salvabitur.  

<span id="030">30</span> Salvabitur innocens:  
salvabitur autem in munditia manuum suarum.\]

------------------------------------------------------------------------

[Next: Job Chapter 23](job023)
