[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu029)  [KJV](../kjv/deu029)  [Sep](../sep/deu029) 
[Tan](../tan/deu029)   
  
[Deuteronomy Index](deu)  
  [Previous](deu028)  [Next](deu030) 

------------------------------------------------------------------------

### Vulgate (Latin): Deuteronomy Chapter 29

<span id="001">1</span> Hæc sunt verba fœderis quod præcepit Dominus
Moysi ut feriret cum filiis Israël in terra Moab: præter illud fœdus,
quod cum eis pepigit in Horeb.  

<span id="002">2</span> Vocavitque Moyses omnem Israël, et dixit ad eos:
Vos vidistis universa, quæ fecit Dominus coram vobis in terra Ægypti
Pharaoni, et omnibus servis ejus, universæque terræ illius,

<span id="003">3</span> tentationes magnas, quas viderunt oculi tui,
signa illa, portentaque ingentia,

<span id="004">4</span> et non dedit vobis Dominus cor intelligens, et
oculos videntes, et aures quæ possunt audire, usque in præsentem diem.

<span id="005">5</span> Adduxit vos quadraginta annis per desertum: non
sunt attrita vestimenta vestra, nec calceamenta pedum vestrorum
vetustate consumpta sunt.

<span id="006">6</span> Panem non comedistis, vinum et siceram non
bibistis: ut sciretis quia ego sum Dominus Deus vester.

<span id="007">7</span> Et venistis ad hunc locum: egressusque est Sehon
rex Hesebon, et Og rex Basan, occurrentes nobis ad pugnam. Et
percussimus eos,

<span id="008">8</span> et tulimus terram eorum, ac tradidimus
possidendam Ruben et Gad, et dimidiæ tribui Manasse.

<span id="009">9</span> Custodite ergo verba pacti hujus, et implete ea:
ut intelligatis universa quæ facitis.  

<span id="010">10</span> Vos statis hodie cuncti coram Domino Deo
vestro, principes vestri, et tribus, ac majores natu, atque doctores,
omnis populus Israël,

<span id="011">11</span> liberi et uxores vestræ, et advena qui tecum
moratur in castris, exceptis lignorum cæsoribus, et his qui comportant
aquas:

<span id="012">12</span> ut transeas in fœdere Domini Dei tui, et in
jurejurando quod hodie Dominus Deus tuus percutit tecum:

<span id="013">13</span> ut suscitet te sibi in populum, et ipse sit
Deus tuus sicut locutus est tibi, et sicut juravit patribus tuis,
Abraham, Isaac, et Jacob.

<span id="014">14</span> Nec vobis solis ego hoc fœdus ferio, et hæc
juramenta confirmo,

<span id="015">15</span> sed cunctis præsentibus et absentibus.

<span id="016">16</span> Vos enim nostis quomodo habitaverimus in terra
Ægypti, et quomodo transierimus per medium nationum, quas transeuntes

<span id="017">17</span> vidistis abominationes et sordes, id est, idola
eorum, lignum et lapidem, argentum et aurum, quæ colebant.  

<span id="018">18</span> Ne forte sit inter vos vir aut mulier, familia
aut tribus, cujus cor aversum est hodie a Domino Deo nostro, ut vadat et
serviat diis illarum gentium: et sit inter vos radix germinans fel et
amaritudinem.

<span id="019">19</span> Cumque audierit verba juramenti hujus,
benedicat sibi in corde suo, dicens: Pax erit mihi, et ambulabo in
pravitate cordis mei: et absumat ebria sitientem,

<span id="020">20</span> et Dominus non ignoscat ei: sed tunc quam
maxime furor ejus fumet, et zelus contra hominem illum, et sedeant super
eum omnia maledicta, quæ scripta sunt in hoc volumine: et deleat Dominus
nomen ejus sub cælo,

<span id="021">21</span> et consumat eum in perditionem ex omnibus
tribubus Israël, juxta maledictiones, quæ in libro legis hujus ac
fœderis continentur.  

<span id="022">22</span> Dicetque sequens generatio, et filii qui
nascentur deinceps, et peregrini qui de longe venerint, videntes plagas
terræ illius, et infirmitates, quibus eam afflixerit Dominus,

<span id="023">23</span> sulphure, et salis ardore comburens, ita ut
ultra non seratur, nec virens quippiam germinet, in exemplum
subversionis Sodomæ et Gomorrhæ, Adamæ et Seboim, quas subvertit Dominus
in ira et furore suo.

<span id="024">24</span> Et dicent omnes gentes: Quare sic fecit Dominus
terræ huic? quæ est hæc ira furoris ejus immensa?

<span id="025">25</span> Et respondebunt: Quia dereliquerunt pactum
Domini, quod pepigit cum patribus eorum, quando eduxit eos de terra
Ægypti:

<span id="026">26</span> et servierunt diis alienis, et adoraverunt eos,
quos nesciebant, et quibus non fuerant attributi:

<span id="027">27</span> idcirco iratus est furor Domini contra terram
istam, ut induceret super eam omnia maledicta, quæ in hoc volumine
scripta sunt:

<span id="028">28</span> et ejecit eos de terra sua in ira et in furore,
et in indignatione maxima, projecitque in terram alienam, sicut hodie
comprobatur.

<span id="029">29</span> Abscondita, Domino Deo nostro; quæ manifesta
sunt, nobis et filiis nostris usque in sempiternum, ut faciamus universa
verba legis hujus.

------------------------------------------------------------------------

[Next: Deuteronomy Chapter 30](deu030)
