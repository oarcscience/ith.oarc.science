[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mic007)  [KJV](../kjv/mic007)  [Sep](../sep/mic007) 
[Tan](../tan/mic007)   
  
[Micah Index](mic)  
  [Previous](mic006)  [Next](nah001) 

------------------------------------------------------------------------

### Vulgate (Latin): Micah Chapter 7

<span id="001">1</span> \[Væ mihi, quia factus sum sicut qui colligit in
autumno racemos vindemiæ!  
non est botrus ad comedendum,  
præcoquas ficus desideravit anima mea.  

<span id="002">2</span> Periit sanctus de terra,  
et rectus in hominibus non est:  
omnes in sanguine insidiantur;  
vir fratrem suum ad mortem venatur.  

<span id="003">3</span> Malum manuum suarum dicunt bonum:  
princeps postulat, et judex in reddendo est;  
et magnus locutus est desiderium animæ suæ,  
et conturbaverunt eam.  

<span id="004">4</span> Qui optimus in eis est, quasi paliurus,  
et qui rectus, quasi spina de sepe.  
Dies speculationis tuæ, visitatio tua venit:  
nunc erit vastitas eorum.  

<span id="005">5</span> Nolite credere amico,  
et nolite confidere in duce:  
ab ea quæ dormit in sinu tuo custodi claustra oris tui.  

<span id="006">6</span> Quia filius contumeliam facit patri,  
et filia consurgit adversus matrem suam:  
nurus adversus socrum suam,  
et inimici hominis domestici ejus.\]  

<span id="007">7</span> \[Ego autem ad Dominum aspiciam;  
exspectabo Deum, salvatorem meum:  
audiet me Deus meus.  

<span id="008">8</span> Ne læteris, inimica mea, super me, quia
cecidi:  
consurgam cum sedero in tenebris:  
Dominus lux mea est.  

<span id="009">9</span> Iram Domini portabo,  
quoniam peccavi ei,  
donec causam meam judicet,  
et faciat judicium meum.  
Educet me in lucem:  
videbo justitiam ejus.  

<span id="010">10</span> Et aspiciet inimica mea,  
et operietur confusione,  
quæ dicit ad me: Ubi est Dominus Deus tuus?  
Oculi mei videbunt in eam:  
nunc erit in conculcationem ut lutum platearum.  

<span id="011">11</span> Dies, ut ædificentur maceriæ tuæ;  
in die illa longe fiet lex.  

<span id="012">12</span> In die illa et usque ad te veniet de Assur,  
et usque ad civitates munitas,  
et a civitatibus munitis usque ad flumen,  
et ad mare de mari,  
et ad montem de monte.  

<span id="013">13</span> Et terra erit in desolationem propter
habitatores suos,  
et propter fructum cogitationum eorum.\]  

<span id="014">14</span> \[Pasce populum tuum in virga tua,  
gregem hæreditatis tuæ, habitantes solos, in saltu, in medio Carmeli.  
Pascentur Basan et Galaad juxta dies antiquos.  

<span id="015">15</span> Secundum dies egressionis tuæ de terra
Ægypti,  
ostendam ei mirabilia.  

<span id="016">16</span> Videbunt gentes,  
et confundentur super omni fortitudine sua.  
Ponent manum super os,  
aures eorum surdæ erunt.  

<span id="017">17</span> Lingent pulverem sicut serpentes;  
velut reptilia terræ perturbabuntur in ædibus suis.  
Dominum Deum nostrum formidabunt,  
et timebunt te.  

<span id="018">18</span> Quis, Deus, similis tui,  
qui aufers iniquitatem,  
et transis peccatum reliquiarum hæreditatis tuæ?  
Non immittet ultra furorem suum,  
quoniam volens misericordiam est.  

<span id="019">19</span> Revertetur, et miserebitur nostri;  
deponet iniquitates nostras,  
et projiciet in profundum maris omnia peccata nostra.  

<span id="020">20</span> Dabis veritatem Jacob,  
misericordiam Abraham,  
quæ jurasti patribus nostris a diebus antiquis.\]

------------------------------------------------------------------------

[Next: Nahum Chapter 1](nah001)
