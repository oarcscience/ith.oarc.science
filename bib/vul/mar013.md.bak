[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mar013)  [GNT](../gnt/mar013.md) 
[KJV](../kjv/mar013.md)   
  
[Mark Index](mar.md)  
  [Previous](mar012)  [Next](mar014.md) 

------------------------------------------------------------------------

### Vulgate (Latin): Mark Chapter 13

<span id="001">1</span> Et cum egrederetur de templo, ait illi unus ex
discipulis suis: Magister, aspice quales lapides, et quales structuræ.

<span id="002">2</span> Et respondens Jesus, ait illi: Vides has omnes
magnas ædificationes? Non relinquetur lapis super lapidem, qui non
destruatur.  

<span id="003">3</span> Et cum sederet in monte Olivarum contra templum,
interrogabant eum separatim Petrus, et Jacobus, et Joannes, et Andreas:

<span id="004">4</span> Dic nobis, quando ista fient? et quod signum
erit, quando hæc omnia incipient consummari?

<span id="005">5</span> Et respondens Jesus cœpit dicere illis: Videte
ne quid vos seducat:

<span id="006">6</span> multi enim venient in nomine meo, dicentes quia
ego sum: et multos seducent.

<span id="007">7</span> Cum audieritis autem bella, et opiniones
bellorum, ne timueritis: oportet enim hæc fieri: sed nondum finis.

<span id="008">8</span> Exsurget enim gens contra gentem, et regnum
super regnum, et erunt terræmotus per loca, et fames. Initium dolorum
hæc.  

<span id="009">9</span> Videte autem vosmetipsos. Tradent enim vos in
consiliis, et in synagogis vapulabitis, et ante præsides et reges
stabitis propter me, in testimonium illis.

<span id="010">10</span> Et in omnes gentes primum oportet prædicari
Evangelium.

<span id="011">11</span> Et cum duxerint vos tradentes, nolite
præcogitare quid loquamini: sed quod datum vobis fuerit in illa hora, id
loquimini: non enim vos estis loquentes, sed Spiritus Sanctus.

<span id="012">12</span> Tradet autem frater fratrem in mortem, et pater
filium: et consurgent filii in parentes, et morte afficient eos.

<span id="013">13</span> Et eritis odio omnibus propter nomen meum. Qui
autem sustinuerit in finem, hic salvus erit.  

<span id="014">14</span> Cum autem videritis abominationem desolationis
stantem, ubi non debet, qui legit, intelligat: tunc qui in Judæa sunt,
fugiant in montes:

<span id="015">15</span> et qui super tectum, ne descendat in domum, nec
introëat ut tollat quid de domo sua:

<span id="016">16</span> et qui in agro erit, non revertatur retro
tollere vestimentum suum.

<span id="017">17</span> Væ autem prægnantibus et nutrientibus in illis
diebus.  

<span id="018">18</span> Orate vero ut hieme non fiant.

<span id="019">19</span> Erunt enim dies illi tribulationes tales quales
non fuerunt ab initio creaturæ, quam condidit Deus usque nunc, neque
fient.

<span id="020">20</span> Et nisi breviasset Dominus dies, non fuisset
salva omnis caro: sed propter electos, quos elegit, breviavit dies.

<span id="021">21</span> Et tunc si quis vobis dixerit: Ecce hic est
Christus, ecce illic, ne credideritis.

<span id="022">22</span> Exsurgent enim pseudochristi et pseudoprophetæ,
et dabunt signa et portenta ad seducendos, si fieri potest, etiam
electos.

<span id="023">23</span> Vos ergo videte: ecce prædixi vobis omnia.  

<span id="024">24</span> Sed in illis diebus, post tribulationem illam,
sol contenebrabitur, et luna non dabit splendorem suum:

<span id="025">25</span> et stellæ cæli erunt decidentes, et virtutes,
quæ in cælis sunt, movebuntur.

<span id="026">26</span> Et tunc videbunt Filium hominis venientem in
nubibus cum virtute multa et gloria.

<span id="027">27</span> Et tunc mittet angelos suos, et congregabit
electos suos a quatuor ventis, a summo terræ usque ad summum cæli.  

<span id="028">28</span> A ficu autem discite parabolam. Cum jam ramus
ejus tener fuerit, et nata fuerint folia, cognoscitis quia in proximo
sit æstas:

<span id="029">29</span> sic et vos cum videritis hæc fieri, scitote
quod in proximo sit, in ostiis.

<span id="030">30</span> Amen dico vobis, quoniam non transibit
generatio hæc, donec omnia ista fiant.

<span id="031">31</span> Cælum et terra transibunt, verba autem mea non
transibunt.  

<span id="032">32</span> De die autem illo vel hora nemo scit, neque
angeli in cælo, neque Filius, nisi Pater.

<span id="033">33</span> Videte, vigilate, et orate: nescitis enim
quando tempus sit.

<span id="034">34</span> Sicut homo qui peregre profectus reliquit domum
suam, et dedit servis suis potestatem cujusque operis, et janitori
præcepit ut vigilet,

<span id="035">35</span> vigilate ergo (nescitis enim quando dominus
domus veniat: sero, an media nocte, an galli cantu, an mane),

<span id="036">36</span> ne, cum venerit repente, inveniat vos
dormientes.

<span id="037">37</span> Quod autem vobis dico, omnibus dico: Vigilate.

------------------------------------------------------------------------

[Next: Mark Chapter 14](mar014.md)
