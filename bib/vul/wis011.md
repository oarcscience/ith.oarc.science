[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis011)  [Apo](../apo/wis011.md) 
[Sep](../sep/wis011.md)   
  
[Wisdom Index](wis.md)  
  [Previous](wis010)  [Next](wis012.md) 

------------------------------------------------------------------------

### Vulgate (Latin): Wisdom Chapter 11

<span id="001">1</span> \[Direxit opera eorum in manibus prophetæ
sancti.  

<span id="002">2</span> Iter fecerunt per deserta quæ non
habitabantur,  
et in locis desertis fixerunt casas.  

<span id="003">3</span> Steterunt contra hostes,  
et de inimicis se vindicaverunt.  

<span id="004">4</span> Sitierunt, et invocaverunt te,  
et data est illis aqua de petra altissima,  
et requies sitis de lapide duro.\]  

<span id="005">5</span> \[Per quæ enim pœnas passi sunt inimici
illorum  
a defectione potus sui,  
et in eis cum abundarent filii Israël lætati sunt:  

<span id="006">6</span> per hæc, cum illis deessent, bene cum illis
actum est.  

<span id="007">7</span> Nam pro fonte quidem sempiterni fluminis,  
humanum sanguinem dedisti injustis.  

<span id="008">8</span> Qui cum minuerentur in traductione infantium
occisorum,  
dedisti illis abundantem aquam insperate,  

<span id="009">9</span> ostendens per sitim quæ tunc fuit,  
quemadmodum tuos exaltares,  
et adversarios illorum necares.  

<span id="010">10</span> Cum enim tentati sunt,  
et quidem cum misericordia disciplinam accipientes,  
scierunt quemadmodum cum ira judicati impii tormenta paterentur.  

<span id="011">11</span> Hos quidem tamquam pater monens probasti;  
illos autem tamquam durus rex interrogans condemnasti.  

<span id="012">12</span> Absentes enim, et præsentes, similiter
torquebantur.  

<span id="013">13</span> Duplex enim illos acceperat tædium et
gemitus,  
cum memoria præteritorum.  

<span id="014">14</span> Cum enim audirent per sua tormenta bene secum
agi,  
commemorati sunt Dominum, admirantes in finem exitus.  

<span id="015">15</span> Quem enim in expositione prava projectum
deriserunt,  
in finem eventus mirati sunt,  
non similiter justis sitientes.  

<span id="016">16</span> Pro cogitationibus autem insensatis iniquitatis
illorum,  
quod quidam errantes colebant mutos serpentes  
et bestias supervacuas,  
immisisti illis multitudinem mutorum animalium in vindictam;  

<span id="017">17</span> ut scirent quia per quæ peccat quis, per hæc et
torquetur.  

<span id="018">18</span> Non enim impossibilis erat omnipotens manus
tua,  
quæ creavit orbem terrarum ex materia invisa,  
immittere illis multitudinem ursorum, aut audaces leones,  

<span id="019">19</span> aut novi generis ira plenas ignotas bestias,  
aut vaporem ignium spirantes,  
aut fumi odorem proferentes,  
aut horrendas ab oculis scintillas emittentes;  

<span id="020">20</span> quarum non solum læsura poterat illos
exterminare,  
sed et aspectus per timorem occidere.  

<span id="021">21</span> Sed et sine his uno spiritu poterant occidi,  
persecutionem passi ab ipsis factis suis,  
et dispersi per spiritum virtutis tuæ:  
sed omnia in mensura, et numero et pondere disposuisti.  

<span id="022">22</span> Multum enim valere, tibi soli supererat
semper:  
et virtuti brachii tui quis resistet?  

<span id="023">23</span> Quoniam tamquam momentum stateræ,  
sic est ante te orbis terrarum,  
et tamquam gutta roris antelucani quæ descendit in terram.  

<span id="024">24</span> Sed misereris omnium, quia omnia potes;  
et dissimulas peccata hominum, propter pœnitentiam.  

<span id="025">25</span> Diligis enim omnia quæ sunt,  
et nihil odisti eorum quæ fecisti;  
nec enim odiens aliquid constituisti aut fecisti.  

<span id="026">26</span> Quomodo autem posset aliquid permanere, nisi tu
voluisses?  
aut quod a te vocatum non esset conservaretur?  

<span id="027">27</span> Parcis autem omnibus, quoniam tua sunt,
Domine,  
qui amas animas.\]

------------------------------------------------------------------------

[Next: Wisdom Chapter 12](wis012.md)
