[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg1012)  [KJV](../kjv/kg1012)  [Sep](../sep/kg1012.md) 
[Tan](../tan/kg1012.md)   
  
[1 Kings Index](kg1.md)  
  [Previous](kg1011)  [Next](kg1013.md) 

------------------------------------------------------------------------

### Vulgate (Latin): 1 Kings Chapter 12

<span id="001">1</span> Venit autem Roboam in Sichem: illuc enim
congregatus erat omnis Israël ad constituendum eum regem.

<span id="002">2</span> At vero Jeroboam filius Nabat, cum adhuc esset
in Ægypto profugus a facie regis Salomonis, audita morte ejus, reversus
est de Ægypto.

<span id="003">3</span> Miseruntque et vocaverunt eum: venit ergo
Jeroboam, et omnis multitudo Israël, et locuti sunt ad Roboam, dicentes:

<span id="004">4</span> Pater tuus durissimum jugum imposuit nobis: tu
itaque nunc imminue paululum de imperio patris tui durissimo, et de jugo
gravissimo quod imposuit nobis, et serviemus tibi.

<span id="005">5</span> Qui ait eis: Ite usque ad tertium diem, et
revertimini ad me. Cumque abiisset populus,

<span id="006">6</span> iniit consilium rex Roboam cum senioribus qui
assistebant coram Salomone patre ejus cum adhuc viveret, et ait: Quod
datis mihi consilium, ut respondeam populo huic?

<span id="007">7</span> Qui dixerunt ei: Si hodie obedieris populo huic,
et servieris, et petitioni eorum cesseris, locutusque fueris ad eos
verba lenia, erunt tibi servi cunctis diebus.

<span id="008">8</span> Qui dereliquit consilium senum, quod dederant
ei, et adhibuit adolescentes, qui nutriti fuerant cum eo, et assistebant
illi,

<span id="009">9</span> dixitque ad eos: Quod mihi datis consilium, ut
respondeam populo huic, qui dixerunt mihi: Levius fac jugum quod
imposuit pater tuus super nos?

<span id="010">10</span> Et dixerunt ei juvenes qui nutriti fuerant cum
eo: Sic loqueris populo huic, qui locuti sunt ad te, dicentes: Pater
tuus aggravavit jugum nostrum: tu releva nos. Sic loqueris ad eos:
Minimus digitus meus grossior est dorso patris mei.

<span id="011">11</span> Et nunc pater meus posuit super vos jugum
grave, ego autem addam super jugum vestrum: pater meus cecidit vos
flagellis, ego autem cædam vos scorpionibus.

<span id="012">12</span> Venit ergo Jeroboam et omnis populus ad Roboam
die tertia, sicut locutus fuerat rex, dicens: Revertimini ad me die
tertia.

<span id="013">13</span> Responditque rex populo dura, derelicto
consilio seniorum quod ei dederant,

<span id="014">14</span> et locutus est eis secundum consilium juvenum,
dicens: Pater meus aggravavit jugum vestrum, ego autem addam jugo
vestro: pater meus cecidit vos flagellis, ego autem cædam vos
scorpionibus.

<span id="015">15</span> Et non acquievit rex populo: quoniam aversatus
fuerat eum Dominus, ut suscitaret verbum suum quod locutus fuerat in
manu Ahiæ Silonitæ, ad Jeroboam filium Nabat.  

<span id="016">16</span> Videns itaque populus quod noluisset eos audire
rex, respondit ei dicens: Quæ nobis pars in David? vel quæ hæreditas in
filio Isai? vade in tabernacula tua, Israël: nunc vide domum tuam,
David. Et abiit Israël in tabernacula sua.

<span id="017">17</span> Super filios autem Israël, quicumque habitabant
in civitatibus Juda, regnavit Roboam.

<span id="018">18</span> Misit ergo rex Roboam Aduram, qui erat super
tributa: et lapidavit eum omnis Israël, et mortuus est. Porro rex Roboam
festinus ascendit currum, et fugit in Jerusalem:

<span id="019">19</span> recessitque Israël a domo David usque in
præsentem diem.

<span id="020">20</span> Factum est autem cum audisset omnis Israël quod
reversus esset Jeroboam, miserunt, et vocaverunt eum congregato cœtu, et
constituerunt eum regem super omnem Israël: nec secutus est quisquam
domum David præter tribum Juda solam.

<span id="021">21</span> Venit autem Roboam Jerusalem, et congregavit
universam domum Juda, et tribum Benjamin, centum octoginta millia
electorum virorum bellatorum, ut pugnarent contra domum Israël, et
reducerent regnum Roboam filio Salomonis.

<span id="022">22</span> Factus est autem sermo Domini ad Semeiam virum
Dei, dicens:

<span id="023">23</span> Loquere ad Roboam filium Salomonis regem Juda,
et ad omnem domum Juda, et Benjamin, et reliquos de populo, dicens:

<span id="024">24</span> Hæc dicit Dominus: Non ascendetis, neque
bellabitis contra fratres vestros filios Israël: revertatur vir in domum
suam: a me enim factum est verbum hoc. Audierunt sermonem Domini, et
reversi sunt de itinere, sicut eis præceperat Dominus.  

<span id="025">25</span> Ædificavit autem Jeroboam Sichem in monte
Ephraim, et habitavit ibi: et egressus inde ædificavit Phanuel.

<span id="026">26</span> Dixitque Jeroboam in corde suo: Nunc revertetur
regnum ad domum David,

<span id="027">27</span> si ascenderit populus iste ut faciat sacrificia
in domo Domini in Jerusalem: et convertetur cor populi hujus ad dominum
suum Roboam regem Juda, interficientque me, et revertentur ad eum.

<span id="028">28</span> Et excogitato consilio fecit duos vitulos
aureos, et dixit eis: Nolite ultra ascendere in Jerusalem: ecce dii tui
Israël, qui te eduxerunt de terra Ægypti.

<span id="029">29</span> Posuitque unum in Bethel, et alterum in Dan:

<span id="030">30</span> et factum est verbum hoc in peccatum: ibat enim
populus ad adorandum vitulum usque in Dan.

<span id="031">31</span> Et fecit fana in excelsis, et sacerdotes de
extremis populi, qui non erant de filiis Levi.

<span id="032">32</span> Constituitque diem solemnem in mense octavo,
quintadecima die mensis, in similitudinem solemnitatis quæ celebrabatur
in Juda. Et ascendens altare, similiter fecit in Bethel, ut immolaret
vitulis quos fabricatus fuerat: constituitque in Bethel sacerdotes
excelsorum quæ fecerat.

<span id="033">33</span> Et ascendit super altare quod exstruxerat in
Bethel, quintadecima die mensis octavi, quem finxerat de corde suo: et
fecit solemnitatem filiis Israël, et ascendit super altare, ut adoleret
incensum.

------------------------------------------------------------------------

[Next: 1 Kings Chapter 13](kg1013.md)
