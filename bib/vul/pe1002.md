[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pe1002)  [GNT](../gnt/pe1002.md) 
[KJV](../kjv/pe1002.md)   
  
[1 Peter Index](pe1.md)  
  [Previous](pe1001)  [Next](pe1003.md) 

------------------------------------------------------------------------

### Vulgate (Latin): 1 Peter Chapter 2

<span id="001">1</span> Deponentes igitur omnem malitiam, et omnem
dolum, et simulationes, et invidias, et omnes detractiones,

<span id="002">2</span> sicut modo geniti infantes, rationabile, sine
dolo lac concupiscite: ut in eo crescatis in salutem:

<span id="003">3</span> si tamen gustastis quoniam dulcis est Dominus.

<span id="004">4</span> Ad quem accedentes lapidem vivum, ab hominibus
quidem reprobatum, a Deo autem electum, et honorificatum:

<span id="005">5</span> et ipsi tamquam lapides vivi superædificamini,
domus spiritualis, sacerdotium sanctum, offerre spirituales hostias,
acceptabiles Deo per Jesum Christum.

<span id="006">6</span> Propter quod continet Scriptura: Ecce pono in
Sion lapidem summum angularem, electum, pretiosum: et qui crediderit in
eum, non confundetur.

<span id="007">7</span> Vobis igitur honor credentibus: non credentibus
autem lapis, quem reprobaverunt ædificantes: hic factus est in caput
anguli,

<span id="008">8</span> et lapis offensionis, et petra scandali, his qui
offendunt verbo, nec credunt in quo et positi sunt.

<span id="009">9</span> Vos autem genus electum, regale sacerdotium,
gens sancta, populus acquisitionis: ut virtutes annuntietis ejus qui de
tenebris vos vocavit in admirabile lumen suum.

<span id="010">10</span> Qui aliquando non populus, nunc autem populus
Dei: qui non consecuti misericordiam, nunc autem misericordiam
consecuti.  

<span id="011">11</span> Carissimi, obsecro vos tamquam advenas et
peregrinos abstinere vos a carnalibus desideriis, quæ militant adversus
animam,

<span id="012">12</span> conversationem vestram inter gentes habentes
bonam: ut in eo quod detrectant de vobis tamquam de malefactoribus, ex
bonis operibus vos considerantes, glorificent Deum in die visitationis.

<span id="013">13</span> Subjecti igitur estote omni humanæ creaturæ
propter Deum: sive regi quasi præcellenti:

<span id="014">14</span> sive ducibus tamquam ab eo missis ad vindictam
malefactorum, laudem vero bonorum:

<span id="015">15</span> quia sic est voluntas Dei, ut benefacientes
obmutescere faciatis imprudentium hominum ignorantiam:

<span id="016">16</span> quasi liberi, et non quasi velamen habentes
malitiæ libertatem, sed sicut servi Dei.

<span id="017">17</span> Omnes honorate: fraternitatem diligite: Deum
timete: regem honorificate.  

<span id="018">18</span> Servi, subditi estote in omni timore dominis,
non tantum bonis et modestis, sed etiam dyscolis.

<span id="019">19</span> Hæc est enim gratia, si propter Dei
conscientiam sustinet quis tristitias, patiens injuste.

<span id="020">20</span> Quæ enim est gloria, si peccantes, et
colaphizati suffertis? sed si bene facientes patienter sustinetis, hæc
est gratia apud Deum.

<span id="021">21</span> In hoc enim vocati estis: quia et Christus
passus est pro nobis, vobis relinquens exemplum ut sequamini vestigia
ejus:

<span id="022">22</span> qui peccatum non fecit, nec inventus est dolus
in ore ejus:

<span id="023">23</span> qui cum malediceretur, non maledicebat: cum
pateretur, non comminabatur: tradebat autem judicanti se injuste:

<span id="024">24</span> qui peccata nostra ipse pertulit in corpore suo
super lignum; ut peccatis mortui, justitiæ vivamus: cujus livore sanati
estis.

<span id="025">25</span> Eratis enim sicut oves errantes, sed conversi
estis nunc ad pastorem, et episcopum animarum vestrarum.

------------------------------------------------------------------------

[Next: 1 Peter Chapter 3](pe1003.md)
