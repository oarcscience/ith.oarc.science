[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir040)  [Apo](../apo/sir040) 
[Sep](../sep/sir040)   
  
[Sirach Index](sir)  
  [Previous](sir039)  [Next](sir041) 

------------------------------------------------------------------------

### Vulgate (Latin): Sirach Chapter 40

<span id="001">1</span> \[Occupatio magna creata est omnibus
hominibus,  
et jugum grave super filios Adam,  
a die exitus de ventre matris eorum  
usque in diem sepulturæ in matrem omnium.  

<span id="002">2</span> Cogitationes eorum, et timores cordis,  
adinventio exspectationis, et dies finitionis,  

<span id="003">3</span> a residente super sedem gloriosam,  
usque ad humiliatum in terra et cinere:  

<span id="004">4</span> ab eo qui utitur hyacintho et portat coronam,  
usque ad eum qui operitur lino crudo:  
furor, zelus, tumultus, fluctuatio, et timor mortis,  
iracundia perseverans, et contentio:  

<span id="005">5</span> et in tempore refectionis in cubili,  
somnus noctis immutat scientiam ejus.  

<span id="006">6</span> Modicum tamquam nihil in requie,  
et ab eo in somnis, quasi in die respectus.  

<span id="007">7</span> Conturbatus est in visu cordis sui,  
tamquam qui evaserit in die belli:  
in tempore salutis suæ exsurrexit,  
et admirans ad nullum timorem:  

<span id="008">8</span> cum omni carne, ab homine usque ad pecus,  
et super peccatores septuplum.  

<span id="009">9</span> Ad hæc mors, sanguis, contentio, et rhomphæa,  
oppressiones, fames, et contritio, et flagella:  

<span id="010">10</span> super iniquos creata sunt hæc omnia:  
et propter illos factus est cataclysmus.\]  

<span id="011">11</span> \[Omnia quæ de terra sunt in terram
convertentur,  
et omnes aquæ in mare revertentur.  

<span id="012">12</span> Omne munus et iniquitas delebitur,  
et fides in sæculum stabit.  

<span id="013">13</span> Substantiæ injustorum sicut fluvius
siccabuntur,  
et sicut tonitruum magnum in pluvia personabunt.  

<span id="014">14</span> In aperiendo manus suas lætabitur:  
sic prævaricatores in consummatione tabescent.  

<span id="015">15</span> Nepotes impiorum non multiplicabunt ramos:  
et radices immundæ super cacumen petræ sonant.  

<span id="016">16</span> Super omnem aquam viriditas,  
et ad oram fluminis ante omne fœnum evelletur.\]  

<span id="017">17</span> \[Gratia sicut paradisus in benedictionibus,  
et misericordia in sæculum permanet.  

<span id="018">18</span> Vita sibi sufficientis operarii
condulcabitur,  
et in ea invenies thesaurum.  

<span id="019">19</span> Filii et ædificatio civitatis confirmabit
nomen:  
et super hæc mulier immaculata computabitur.  

<span id="020">20</span> Vinum et musica lætificant cor:  
et super utraque dilectio sapientiæ.  

<span id="021">21</span> Tibiæ et psalterium suavem faciunt melodiam:  
et super utraque lingua suavis.  

<span id="022">22</span> Gratiam et speciem desiderabit oculus tuus:  
et super hæc virides sationes.  

<span id="023">23</span> Amicus et sodalis in tempore convenientes,  
et super utrosque mulier cum viro.  

<span id="024">24</span> Fratres in adjutorium in tempore
tribulationis:  
et super eos misericordia liberabit.  

<span id="025">25</span> Aurum et argentum est constitutio pedum:  
et super utrumque consilium beneplacitum.  

<span id="026">26</span> Facultates et virtutes exaltant cor,  
et super hæc timor Domini.  

<span id="027">27</span> Non est in timore Domini minoratio:  
et non est in eo inquirere adjutorium.  

<span id="028">28</span> Timor Domini sicut paradisus benedictionis,  
et super omnem gloriam operuerunt illum.\]  

<span id="029">29</span> \[Fili, in tempore vitæ tuæ ne indigeas:  
melius est enim mori quam indigere.  

<span id="030">30</span> Vir respiciens in mensam alienam,  
non est vita ejus in cogitatione victus:  
alit enim animam suam cibis alienis:  

<span id="031">31</span> vir autem disciplinatus et eruditus custodiet
se.  

<span id="032">32</span> In ore imprudentis condulcabitur inopia,  
et in ventre ejus ignis ardebit.\]

------------------------------------------------------------------------

[Next: Sirach Chapter 41](sir041)
