[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1008)  [KJV](../kjv/sa1008)  [Sep](../sep/sa1008.md) 
[Tan](../tan/sa1008.md)   
  
[1 Samuel Index](sa1.md)  
  [Previous](sa1007)  [Next](sa1009.md) 

------------------------------------------------------------------------

### Vulgate (Latin): 1 Samuel Chapter 8

<span id="001">1</span> Factum est autem cum senuisset Samuel, posuit
filios suos judices Israël.

<span id="002">2</span> Fuitque nomen filii ejus primogeniti Joël: et
nomen secundi Abia, judicum in Bersabee.

<span id="003">3</span> Et non ambulaverunt filii illius in viis ejus:
sed declinaverunt post avaritiam, acceperuntque munera, et perverterunt
judicium.

<span id="004">4</span> Congregati ergo universi majores natu Israël,
venerunt ad Samuelem in Ramatha.

<span id="005">5</span> Dixeruntque ei: Ecce tu senuisti, et filii tui
non ambulant in viis tuis: constitue nobis regem, ut judicet nos, sicut
et universæ habent nationes.

<span id="006">6</span> Displicuit sermo in oculis Samuelis, eo quod
dixissent: Da nobis regem, ut judicet nos. Et oravit Samuel ad Dominum.

<span id="007">7</span> Dixit autem Dominus ad Samuelem: Audi vocem
populi in omnibus quæ loquuntur tibi: non enim te abjecerunt, sed me, ne
regnem super eos.

<span id="008">8</span> Juxta omnia opera sua quæ fecerunt, a die qua
eduxi eos de Ægypto usque ad diem hanc: sicut dereliquerunt me, et
servierunt diis alienis, sic faciunt etiam tibi.

<span id="009">9</span> Nunc ergo vocem eorum audi: verumtamen
contestare eos, et prædic eis jus regis, qui regnaturus est super eos.  

<span id="010">10</span> Dixit itaque Samuel omnia verba Domini ad
populum, qui petierat a se regem.

<span id="011">11</span> Et ait: Hoc erit jus regis, qui imperaturus est
vobis: filios vestros tollet, et ponet in curribus suis: facietque sibi
equites et præcursores quadrigarum suarum,

<span id="012">12</span> et constituet sibi tribunos, et centuriones, et
aratores agrorum suorum, et messores segetum, et fabros armorum et
curruum suorum.

<span id="013">13</span> Filias quoque vestras faciet sibi unguentarias,
et focarias, et panificas.

<span id="014">14</span> Agros quoque vestros, et vineas, et oliveta
optima tollet, et dabit servis suis.

<span id="015">15</span> Sed et segetes vestras et vinearum reditus
addecimabit, ut det eunuchis et famulis suis.

<span id="016">16</span> Servos etiam vestros, et ancillas, et juvenes
optimos, et asinos, auferet, et ponet in opere suo.

<span id="017">17</span> Greges quoque vestros addecimabit, vosque
eritis ei servi.

<span id="018">18</span> Et clamabitis in die illa a facie regis vestri,
quem elegistis vobis: et non exaudiet vos Dominus in die illa, quia
petistis vobis regem.

<span id="019">19</span> Noluit autem populus audire vocem Samuelis, sed
dixerunt: Nequaquam: rex enim erit super nos,

<span id="020">20</span> et erimus nos quoque sicut omnes gentes: et
judicabit nos rex noster, et egredietur ante nos, et pugnabit bella
nostra pro nobis.

<span id="021">21</span> Et audivit Samuel omnia verba populi, et
locutus est ea in auribus Domini.

<span id="022">22</span> Dixit autem Dominus ad Samuelem: Audi vocem
eorum, et constitue super eos regem. Et ait Samuel ad viros Israël:
Vadat unusquisque in civitatem suam.

------------------------------------------------------------------------

[Next: 1 Samuel Chapter 9](sa1009.md)
