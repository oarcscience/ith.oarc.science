<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Thessalonians: 1 Thessalonians Chapter 3</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/th1003.htm">Polyglot</A>&nbsp;
<A HREF="../gnt/th1003.htm">GNT</A>&nbsp;
<A HREF="../kjv/th1003.htm">KJV</A>&nbsp;

<BR>
<BR><A HREF="th1.htm">1 Thessalonians Index</A><BR>
&nbsp;
<A HREF="th1002.htm">Previous</A>&nbsp;
<A HREF="th1004.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Thessalonians Chapter 3</H3><P><a name="001">1</A>&nbsp;Propter quod non sustinentes amplius, placuit nobis remanere Athenis, solis:</P>
<P><a name="002">2</A>&nbsp;et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra:</P>
<P><a name="003">3</A>&nbsp;ut nemo moveatur in tribulationibus istis: ipsi enim scitis quod in hoc positi sumus.</P>
<P><a name="004">4</A>&nbsp;Nam et cum apud vos essemus, pr&#230;dicebamus vobis passuros nos tribulationes, sicut et factum est, et scitis.</P>
<P><a name="005">5</A>&nbsp;Propterea et ego amplius non sustinens, misi ad cognoscendam fidem vestram: ne forte tentaverit vos is qui tentat, et inanis fiat labor noster.</P>
<P><a name="006">6</A>&nbsp;Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos:</P>
<P><a name="007">7</A>&nbsp;ideo consolati sumus, fratres, in vobis in omni necessitate et tribulatione nostra, per fidem vestram,</P>
<P><a name="008">8</A>&nbsp;quoniam nunc vivimus, si vos statis in Domino.</P>
<P><a name="009">9</A>&nbsp;Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,</P>
<P><a name="010">10</A>&nbsp;nocte ac die abundantius orantes, ut videamus faciem vestram, et compleamus ea qu&#230; desunt fidei vestr&#230;?</P>
<P><a name="011">11</A>&nbsp;Ipse autem Deus, et Pater noster, et Dominus noster Jesus Christus, dirigat viam nostram ad vos.</P>
<P><a name="012">12</A>&nbsp;Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis:</P>
<P><a name="013">13</A>&nbsp;ad confirmanda corda vestra sine querela in sanctitate, ante Deum et Patrem nostrum, in adventu Domini nostri Jesu Christi cum omnibus sanctis ejus. Amen.</P>
<P><HR>
<CENTER>
<A HREF="th1004.htm">Next: 1 Thessalonians Chapter 4</A></CENTER>
</BODY>
</HTML>
