<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 20</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdg020.htm">Polyglot</A>&nbsp;
<A HREF="../kjv/jdg020.htm">KJV</A>&nbsp;
<A HREF="../sep/jdb020.htm">Sep:JdB</A>&nbsp;
<A HREF="../sep/jda020.htm">Sep:JdA</A>&nbsp;
<A HREF="../tan/jdg020.htm">Tan</A>&nbsp;

<BR>
<BR><A HREF="jdg.htm">Judges Index</A><BR>
&nbsp;
<A HREF="jdg019.htm">Previous</A>&nbsp;
<A HREF="jdg021.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 20</H3><P><a name="001">1</A>&nbsp;Egressi itaque sunt omnes filii Isra&#235;l, et pariter congregati, quasi vir unus, de Dan usque Bersabee, et terra Galaad, ad Dominum in Maspha.</P>
<P><a name="002">2</A>&nbsp;Omnesque anguli populorum, et cunct&#230; tribus Isra&#235;l in ecclesiam populi Dei convenerunt, quadringenta millia peditum pugnatorum.</P>
<P><a name="003">3</A>&nbsp;(Nec latuit filios Benjamin quod ascendissent filii Isra&#235;l in Maspha.) Interrogatusque Levita, maritus mulieris interfect&#230;, quomodo tantum scelus perpetratum esset,</P>
<P><a name="004">4</A>&nbsp;respondit: Veni in Gabaa Benjamin cum uxore mea, illucque diverti:</P>
<P><a name="005">5</A>&nbsp;et ecce homines civitatis illius circumdederunt nocte domum in qua manebam, volentes me occidere, et uxorem meam incredibili furore libidinis vexantes, denique mortua est.</P>
<P><a name="006">6</A>&nbsp;Quam arreptam, in frustra concidi, misique partes in omnes terminos possessionis vestr&#230;: quia numquam tantum nefas, et tam grande piaculum, factum est in Isra&#235;l.</P>
<P><a name="007">7</A>&nbsp;Adestis, omnes filii Isra&#235;l: decernite quid facere debeatis.</P>
<P><a name="008">8</A>&nbsp;Stansque omnis populus, quasi unius hominis sermone respondit: Non recedemus in tabernacula nostra, nec suam quisquam intrabit domum:</P>
<P><a name="009">9</A>&nbsp;sed hoc contra Gabaa in commune faciamus.</P>
<P><a name="010">10</A>&nbsp;Decem viri eligantur e centum ex omnibus tribubus Isra&#235;l, et centum de mille, et mille de decem millibus, ut comportent exercitui cibaria, et possimus pugnare contra Gabaa Benjamin, et reddere ei pro scelere, quod meretur.</P>
<P><a name="011">11</A>&nbsp;Convenitque universus Isra&#235;l ad civitatem, quasi homo unus eadem mente, unoque consilio.<BR>
</P>
<P><a name="012">12</A>&nbsp;Et miserunt nuntios ad omnem tribum Benjamin, qui dicerent: Cur tantum nefas in vobis repertum est?</P>
<P><a name="013">13</A>&nbsp;Tradite homines de Gabaa, qui hoc flagitium perpetrarunt, ut moriantur, et auferatur malum de Isra&#235;l. Qui noluerunt fratrum suorum filiorum Isra&#235;l audire mandatum:</P>
<P><a name="014">14</A>&nbsp;sed ex cunctis urbibus, qu&#230; sortis su&#230; erant, convenerunt in Gabaa, ut illis ferrent auxilium, et contra universum populum Isra&#235;l dimicarent.</P>
<P><a name="015">15</A>&nbsp;Inventique sunt viginti quinque millia de Benjamin educentium gladium, pr&#230;ter habitatores Gabaa,</P>
<P><a name="016">16</A>&nbsp;qui septingenti erant viri fortissimi, ita sinistra ut dextra pr&#230;liantes: et sic fundis lapides ad certum jacientes, ut capillum quoque possent percutere, et nequaquam in alteram partem ictus lapidis deferretur.</P>
<P><a name="017">17</A>&nbsp;Virorum quoque Isra&#235;l, absque filiis Benjamin, inventa sunt quadringenta millia educentium gladium, et paratorum ad pugnam.<BR>
</P>
<P><a name="018">18</A>&nbsp;Qui surgentes venerunt in domum Dei, hoc est, in Silo: consulueruntque Deum, atque dixerunt: Quis erit in exercitu nostro princeps certaminis contra filios Benjamin? Quibus respondit Dominus: Judas sit dux vester.</P>
<P><a name="019">19</A>&nbsp;Statimque filii Isra&#235;l surgentes mane, castrametati sunt juxta Gabaa:</P>
<P><a name="020">20</A>&nbsp;et inde procedentes ad pugnam contra Benjamin, urbem oppugnare c&#156;perunt.</P>
<P><a name="021">21</A>&nbsp;Egressique filii Benjamin de Gabaa, occiderunt de filiis Isra&#235;l die illo viginti duo millia virorum.</P>
<P><a name="022">22</A>&nbsp;Rursum filii Isra&#235;l et fortitudine et numero confidentes, in eodem loco in quo prius certaverant, aciem direxerunt:</P>
<P><a name="023">23</A>&nbsp;ita tamen ut prius ascenderent et flerent coram Domino usque ad noctem, consulerentque eum, et dicerent: Debeo ultra procedere ad dimicandum contra filios Benjamin fratres meos, an non? Quibus ille respondit: Ascendite ad eos, et inite certamen.</P>
<P><a name="024">24</A>&nbsp;Cumque filii Isra&#235;l altera die contra filios Benjamin ad pr&#230;lium processissent,</P>
<P><a name="025">25</A>&nbsp;eruperunt filii Benjamin de portis Gabaa: et occurrentes eis tanta in illos c&#230;de bacchati sunt, ut decem et octo millia virorum educentium gladium prosternerent.<BR>
</P>
<P><a name="026">26</A>&nbsp;Quam ob rem omnes filii Isra&#235;l venerunt in domum Dei, et sedentes flebant coram Domino: jejunaveruntque die illo usque ad vesperam, et obtulerunt ei holocausta, atque pacificas victimas,</P>
<P><a name="027">27</A>&nbsp;et super statu suo interrogaverunt. Eo tempore ibi erat arca f&#156;deris Dei,</P>
<P><a name="028">28</A>&nbsp;et Phinees filius Eleazari filii Aaron pr&#230;positus domus. Consuluerunt igitur Dominum, atque dixerunt: Exire ultra debemus ad pugnam contra filios Benjamin fratres nostros, an quiescere? Quibus ait Dominus: Ascendite: cras enim tradam eos in manus vestras.</P>
<P><a name="029">29</A>&nbsp;Posueruntque filii Isra&#235;l insidias per circuitum urbis Gabaa:</P>
<P><a name="030">30</A>&nbsp;et tertia vice, sicut semel et bis, contra Benjamin exercitum produxerunt.</P>
<P><a name="031">31</A>&nbsp;Sed et filii Benjamin audacter eruperunt de civitate, et fugientes adversarios longius persecuti sunt, ita ut vulnerarent ex eis sicut primo die et secundo, et c&#230;derent per duas semitas vertentes terga, quarum una ferebatur in Bethel et altera in Gabaa, atque prosternerent triginta circiter viros:</P>
<P><a name="032">32</A>&nbsp;putaverunt enim solito eos more cedere. Qui fugam arte simulantes inierunt consilium ut abstraherent eos de civitate, et quasi fugientes ad supradictas semitas perducerent.</P>
<P><a name="033">33</A>&nbsp;Omnes itaque filii Isra&#235;l surgentes de sedibus suis, tetenderunt aciem in loco qui vocatur Baalthamar. Insidi&#230; quoque, qu&#230; circa urbem erant, paulatim se aperire c&#156;perunt,</P>
<P><a name="034">34</A>&nbsp;et ab occidentali urbis parte procedere. Sed et alia decem millia virorum de universo Isra&#235;l, habitatores urbis ad certamina provocabant. Ingravatumque est bellum contra filios Benjamin: et non intellexerunt quod ex omni parte illis instaret interitus.</P>
<P><a name="035">35</A>&nbsp;Percussitque eos Dominus in conspectu filiorum Isra&#235;l, et interfecerunt ex eis in illo die viginti quinque millia, et centum viros, omnes bellatores et educentes gladium.<BR>
</P>
<P><a name="036">36</A>&nbsp;Filii autem Benjamin cum se inferiores esse vidissent, c&#156;perunt fugere. Quod cernentes filii Isra&#235;l, dederunt eis ad fugiendum locum, ut ad pr&#230;paratas insidias devenirent, quas juxta urbem posuerant.</P>
<P><a name="037">37</A>&nbsp;Qui cum repente de latibulis surrexissent, et Benjamin terga c&#230;dentibus daret, ingressi sunt civitatem, et percusserunt eam in ore gladii.</P>
<P><a name="038">38</A>&nbsp;Signum autem dederant filii Isra&#235;l his quos in insidiis collocaverant, ut postquam urbem cepissent, ignem accenderent: ut ascendente in altum fumo, captam urbem demonstrarent.</P>
<P><a name="039">39</A>&nbsp;Quod cum cernerent filii Isra&#235;l in ipso certamine positi (putaverunt enim filii Benjamin eos fugere, et instantius persequebantur, c&#230;sis de exercitu eorum triginta viris),</P>
<P><a name="040">40</A>&nbsp;et viderent quasi columnam fumi de civitate conscendere: Benjamin quoque aspiciens retro, cum captam cerneret civitatem, et flammas in sublime ferri:</P>
<P><a name="041">41</A>&nbsp;qui prius simulaverant fugam, versa facie fortius resistebant. Quod cum vidissent filii Benjamin, in fugam versi sunt,</P>
<P><a name="042">42</A>&nbsp;et ad viam deserti ire c&#156;perunt, illuc quoque eos adversariis persequentibus: sed et hi qui urbem succenderant, occurrerunt eis.</P>
<P><a name="043">43</A>&nbsp;Atque ita factum est, ut ex utraque parte ab hostibus c&#230;derentur, nec erat ulla requies morientium. Ceciderunt, atque prostrati sunt ad orientalem plagam urbis Gabaa.</P>
<P><a name="044">44</A>&nbsp;Fuerunt autem qui in eodem loco interfecti sunt, decem et octo millia virorum, omnes robustissimi pugnatores.<BR>
</P>
<P><a name="045">45</A>&nbsp;Quod cum vidissent qui remanserant de Benjamin, fugerunt in solitudinem: et pergebant ad petram, cujus vocabulum est Remmon. In illa quoque fuga palantes, et in diversa tendentes, occiderunt quinque millia virorum. Et cum ultra tenderent, persecuti sunt eos, et interfecerunt etiam alia duo millia.</P>
<P><a name="046">46</A>&nbsp;Et sic factum est, ut omnes qui ceciderant de Benjamin in diversis locis essent viginti quinque millia pugnatores ad bella promptissimi.</P>
<P><a name="047">47</A>&nbsp;Remanserunt itaque de omni numero Benjamin, qui evadere et fugere in solitudinem potuerunt, sexcenti viri: sederuntque in petra Remmon mensibus quatuor.</P>
<P><a name="048">48</A>&nbsp;Regressi autem filii Isra&#235;l, omnes reliquias civitatis a viris usque ad jumenta gladio percusserunt, cunctasque urbes et viculos Benjamin vorax flamma consumpsit.</P>
<P><HR>
<CENTER>
<A HREF="jdg021.htm">Next: Judges Chapter 21</A></CENTER>
</BODY>
</HTML>
