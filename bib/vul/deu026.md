[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu026)  [KJV](../kjv/deu026)  [Sep](../sep/deu026) 
[Tan](../tan/deu026)   
  
[Deuteronomy Index](deu)  
  [Previous](deu025)  [Next](deu027) 

------------------------------------------------------------------------

### Vulgate (Latin): Deuteronomy Chapter 26

<span id="001">1</span> Cumque intraveris terram, quam Dominus Deus tuus
tibi daturus est possidendam, et obtinueris eam, atque habitaveris in
ea:

<span id="002">2</span> tolles de cunctis frugibus tuis primitias, et
pones in cartallo, pergesque ad locum quem Dominus Deus tuus elegerit,
ut ibi invocetur nomen ejus:

<span id="003">3</span> accedesque ad sacerdotem, qui fuerit in diebus
illis, et dices ad eum: Profiteor hodie coram Domino Deo tuo, quod
ingressus sum in terram, pro qua juravit patribus nostris, ut daret eam
nobis.

<span id="004">4</span> Suscipiensque sacerdos cartallum de manu tua,
ponet ante altare Domini Dei tui:

<span id="005">5</span> et loqueris in conspectu Domini Dei tui: Syrus
persequebatur patrem meum, qui descendit in Ægyptum, et ibi peregrinatus
est in paucissimo numero: crevitque in gentem magnam ac robustam et
infinitæ multitudinis.

<span id="006">6</span> Afflixeruntque nos Ægyptii, et persecuti sunt,
imponentes onera gravissima:

<span id="007">7</span> et clamavimus ad Dominum Deum patrum nostrorum:
qui exaudivit nos, et respexit humilitatem nostram, et laborem, atque
angustiam:

<span id="008">8</span> et eduxit nos de Ægypto in manu forti, et
brachio extento, in ingenti pavore, in signis atque portentis:

<span id="009">9</span> et introduxit ad locum istum, et tradidit nobis
terram lacte et melle manantem.

<span id="010">10</span> Et idcirco nunc offero primitias frugum terræ,
quam Dominus dedit mihi. Et dimittes eas in conspectu Domini Dei tui, et
adorato Domino Deo tuo.

<span id="011">11</span> Et epulaberis in omnibus bonis, quæ Dominus
Deus tuus dederit tibi et domui tuæ, tu et Levites, et advena qui tecum
est.  

<span id="012">12</span> Quando compleveris decimam cunctarum frugum
tuarum, anno decimarum tertio, dabis Levitæ, et advenæ, et pupillo et
viduæ, ut comedant intra portas tuas, et saturentur:

<span id="013">13</span> loquerisque in conspectu Domini Deo tui:
Abstuli quod sanctificatum est de domo mea, et dedi illud Levitæ et
advenæ, et pupillo ac viduæ, sicut jussisti mihi: non præterivi mandata
tua, nec sum oblitus imperii tui.

<span id="014">14</span> Non comedi ex eis in luctu meo, nec separavi ea
in qualibet immunditia, nec expendi ex his quidquam in re funebri.
Obedivi voci Domini Dei mei, et feci omnia sicut præcepisti mihi.

<span id="015">15</span> Respice de sanctuario tuo, et de excelso
cælorum habitaculo, et benedic populo tuo Israël, et terræ, quam dedisti
nobis, sicut jurasti patribus nostris, terræ lacte et melle mananti.  

<span id="016">16</span> Hodie Dominus Deus tuus præcepit tibi ut facias
mandata hæc atque judicia: et custodias et impleas ex toto corde tuo, et
ex tota anima tua.

<span id="017">17</span> Dominum elegisti hodie, ut sit tibi Deus, et
ambules in viis ejus, et custodias cæremonias illius, et mandata atque
judicia, et obedias ejus imperio.

<span id="018">18</span> Et Dominus elegit te hodie ut sis ei populus
peculiaris, sicut locutus est tibi, et custodias omnia præcepta illius:

<span id="019">19</span> et faciat te excelsiorem cunctis gentibus quas
creavit, in laudem, et nomen, et gloriam suam: ut sis populus sanctus
Domini Dei tui, sicut locutus est.

------------------------------------------------------------------------

[Next: Deuteronomy Chapter 27](deu027)
