[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa106)  [KJV](../kjv/psa106)  [Sep](../sep/psa106.md) 
[Tan](../tan/psa106.md)   
  
[Psalms Index](psa.md)  
  [Previous](psa105)  [Next](psa107.md) 

------------------------------------------------------------------------

### Vulgate (Latin): Psalms Chapter 106

<span id="001">1</span> Alleluja. \[Confitemini Domino, quoniam bonus,  
quoniam in sæculum misericordia ejus.  

<span id="002">2</span> Dicant qui redempti sunt a Domino,  
quos redemit de manu inimici,  
et de regionibus congregavit eos,  

<span id="003">3</span> a solis ortu, et occasu, ab aquilone, et mari.  

<span id="004">4</span> Erraverunt in solitudine, in inaquoso;  
viam civitatis habitaculi non invenerunt.  

<span id="005">5</span> Esurientes et sitientes,  
anima eorum in ipsis defecit.  

<span id="006">6</span> Et clamaverunt ad Dominum cum tribularentur,  
et de necessitatibus eorum eripuit eos;  

<span id="007">7</span> et deduxit eos in viam rectam,  
ut irent in civitatem habitationis.  

<span id="008">8</span> Confiteantur Domino misericordiæ ejus,  
et mirabilia ejus filiis hominum.  

<span id="009">9</span> Quia satiavit animam inanem,  
et animam esurientem satiavit bonis.  

<span id="010">10</span> Sedentes in tenebris et umbra mortis;  
vinctos in mendicitate et ferro.  

<span id="011">11</span> Quia exacerbaverunt eloquia Dei,  
et consilium Altissimi irritaverunt.  

<span id="012">12</span> Et humiliatum est in laboribus cor eorum;  
infirmati sunt, nec fuit qui adjuvaret.  

<span id="013">13</span> Et clamaverunt ad Dominum cum tribularentur;  
et de necessitatibus eorum liberavit eos.  

<span id="014">14</span> Et eduxit eos de tenebris et umbra mortis,  
et vincula eorum dirupit.  

<span id="015">15</span> Confiteantur Domino misericordiæ ejus,  
et mirabilia ejus filiis hominum.  

<span id="016">16</span> Quia contrivit portas æreas,  
et vectes ferreos confregit.  

<span id="017">17</span> Suscepit eos de via iniquitatis eorum;  
propter injustitias enim suas humiliati sunt.  

<span id="018">18</span> Omnem escam abominata est anima eorum,  
et appropinquaverunt usque ad portas mortis.  

<span id="019">19</span> Et clamaverunt ad Dominum cum tribularentur,  
et de necessitatibus eorum liberavit eos.  

<span id="020">20</span> Misit verbum suum, et sanavit eos,  
et eripuit eos de interitionibus eorum.  

<span id="021">21</span> Confiteantur Domino misericordiæ ejus,  
et mirabilia ejus filiis hominum.  

<span id="022">22</span> Et sacrificent sacrificium laudis,  
et annuntient opera ejus in exsultatione.  

<span id="023">23</span> Qui descendunt mare in navibus,  
facientes operationem in aquis multis:  

<span id="024">24</span> ipsi viderunt opera Domini,  
et mirabilia ejus in profundo.  

<span id="025">25</span> Dixit, et stetit spiritus procellæ,  
et exaltati sunt fluctus ejus.  

<span id="026">26</span> Ascendunt usque ad cælos, et descendunt usque
ad abyssos;  
anima eorum in malis tabescebat.  

<span id="027">27</span> Turbati sunt, et moti sunt sicut ebrius,  
et omnis sapientia eorum devorata est.  

<span id="028">28</span> Et clamaverunt ad Dominum cum tribularentur;  
et de necessitatibus eorum eduxit eos.  

<span id="029">29</span> Et statuit procellam ejus in auram,  
et siluerunt fluctus ejus.  

<span id="030">30</span> Et lætati sunt quia siluerunt;  
et deduxit eos in portum voluntatis eorum.  

<span id="031">31</span> Confiteantur Domino misericordiæ ejus,  
et mirabilia ejus filiis hominum.  

<span id="032">32</span> Et exaltent eum in ecclesia plebis,  
et in cathedra seniorum laudent eum.  

<span id="033">33</span> Posuit flumina in desertum,  
et exitus aquarum in sitim;  

<span id="034">34</span> terram fructiferam in salsuginem,  
a malitia inhabitantium in ea.  

<span id="035">35</span> Posuit desertum in stagna aquarum,  
et terram sine aqua in exitus aquarum.  

<span id="036">36</span> Et collocavit illic esurientes,  
et constituerunt civitatem habitationis:  

<span id="037">37</span> et seminaverunt agros et plantaverunt vineas,  
et fecerunt fructum nativitatis.  

<span id="038">38</span> Et benedixit eis, et multiplicati sunt nimis;  
et jumenta eorum non minoravit.  

<span id="039">39</span> Et pauci facti sunt et vexati sunt,  
a tribulatione malorum et dolore.  

<span id="040">40</span> Effusa est contemptio super principes:  
et errare fecit eos in invio, et non in via.  

<span id="041">41</span> Et adjuvit pauperem de inopia,  
et posuit sicut oves familias.  

<span id="042">42</span> Videbunt recti, et lætabuntur;  
et omnis iniquitas oppilabit os suum.  

<span id="043">43</span> Quis sapiens, et custodiet hæc,  
et intelliget misericordias Domini?\]

------------------------------------------------------------------------

[Next: Psalms Chapter 107](psa107.md)
