[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk012)  [GNT](../gnt/luk012) 
[KJV](../kjv/luk012)   
  
[Luke Index](luk)  
  [Previous](luk011)  [Next](luk013) 

------------------------------------------------------------------------

### Vulgate (Latin): Luke Chapter 12

<span id="001">1</span> Multis autem turbis circumstantibus, ita ut se
invicem conculcarent, cœpit dicere ad discipulos suos: Attendite a
fermento pharisæorum, quod est hypocrisis.

<span id="002">2</span> Nihil autem opertum est, quod non reveletur:
neque absconditum, quod non sciatur.

<span id="003">3</span> Quoniam quæ in tenebris dixistis, in lumine
dicentur: et quod in aurem locuti estis in cubiculis, prædicabitur in
tectis.  

<span id="004">4</span> Dico autem vobis amicis meis: Ne terreamini ab
his qui occidunt corpus, et post hæc non habent amplius quid faciant.

<span id="005">5</span> Ostendam autem vobis quem timeatis: timete eum
qui, postquam occiderit, habet potestatem mittere in gehennam: ita dico
vobis, hunc timete.

<span id="006">6</span> Nonne quinque passeres veneunt dipondio, et unus
ex illis non est in oblivione coram Deo?

<span id="007">7</span> sed et capilli capitis vestri omnes numerati
sunt. Nolite ergo timere: multis passeribus pluris estis vos.  

<span id="008">8</span> Dico autem vobis: Omnis quicumque confessus
fuerit me coram hominibus, et Filius hominis confitebitur illum coram
angelis Dei:

<span id="009">9</span> qui autem negaverit me coram hominibus,
negabitur coram angelis Dei.

<span id="010">10</span> Et omnis qui dicit verbum in Filium hominis,
remittetur illi: ei autem qui in Spiritum Sanctum blasphemaverit, non
remittetur.

<span id="011">11</span> Cum autem inducent vos in synagogas, et ad
magistratus, et potestates, nolite solliciti esse qualiter, aut quid
respondeatis, aut quid dicatis.

<span id="012">12</span> Spiritus enim Sanctus docebit vos in ipsa hora
quid oporteat vos dicere.

<span id="013">13</span> Ait autem ei quidam de turba: Magister, dic
fratri meo ut dividat mecum hæreditatem.

<span id="014">14</span> At ille dixit illi: Homo, quis me constituit
judicem, aut divisorem super vos?  

<span id="015">15</span> Dixitque ad illos: Videte, et cavete ab omni
avaritia: quia non in abundantia cujusquam vita ejus est ex his quæ
possidet.

<span id="016">16</span> Dixit autem similitudinem ad illos, dicens:
Hominis cujusdam divitis uberes fructus ager attulit:

<span id="017">17</span> et cogitabat intra se dicens: Quid faciam, quia
non habeo quo congregem fructus meos?

<span id="018">18</span> Et dixit: Hoc faciam: destruam horrea mea, et
majora faciam: et illuc congregabo omnia quæ nata sunt mihi, et bona
mea,

<span id="019">19</span> et dicam animæ meæ: Anima, habes multa bona
posita in annos plurimos: requiesce, comede, bibe, epulare.

<span id="020">20</span> Dixit autem illi Deus: Stulte, hac nocte animam
tuam repetunt a te: quæ autem parasti, cujus erunt?

<span id="021">21</span> Sic est qui sibi thesaurizat, et non est in
Deum dives.  

<span id="022">22</span> Dixitque ad discipulos suos: Ideo dico vobis,
nolite solliciti esse animæ vestræ quid manducetis, neque corpori quid
induamini.

<span id="023">23</span> Anima plus est quam esca, et corpus plus quam
vestimentum.

<span id="024">24</span> Considerate corvos, quia non seminant, neque
metunt, quibus non est cellarium, neque horreum, et Deus pascit illos.
Quanto magis vos pluris estis illis?

<span id="025">25</span> Quis autem vestrum cogitando potest adjicere ad
staturam suam cubitum unum?

<span id="026">26</span> Si ergo neque quod minimum est potestis, quid
de ceteris solliciti estis?

<span id="027">27</span> Considerate lilia quomodo crescunt: non
laborant, neque nent: dico autem vobis, nec Salomon in omni gloria sua
vestiebatur sicut unum ex istis.

<span id="028">28</span> Si autem fœnum, quod hodie est in agro, et cras
in clibanum mittitur, Deus sic vestit: quanto magis vos pusillæ fidei?

<span id="029">29</span> Et vos nolite quærere quid manducetis, aut quid
bibatis: et nolite in sublime tolli:

<span id="030">30</span> hæc enim omnia gentes mundi quærunt. Pater
autem vester scit quoniam his indigetis.

<span id="031">31</span> Verumtamen quærite primum regnum Dei, et
justitiam ejus: et hæc omnia adjicientur vobis.

<span id="032">32</span> Nolite timere pusillus grex, quia complacuit
Patri vestro dare vobis regnum.

<span id="033">33</span> Vendite quæ possidetis, et date eleemosynam.
Facite vobis sacculos, qui non veterascunt, thesaurum non deficientem in
cælis: quo fur non appropriat, neque tinea corrumpit.

<span id="034">34</span> Ubi enim thesaurus vester est, ibi et cor
vestrum erit.  

<span id="035">35</span> Sint lumbi vestri præcincti, et lucernæ
ardentes in manibus vestris,

<span id="036">36</span> et vos similes hominibus exspectantibus dominum
suum quando revertatur a nuptiis: ut, cum venerit et pulsaverit,
confestim aperiant ei.

<span id="037">37</span> Beati servi illi quos, cum venerit dominus,
invenerit vigilantes: amen dico vobis, quod præcinget se, et faciet
illos discumbere, et transiens ministrabit illis.

<span id="038">38</span> Et si venerit in secunda vigilia, et si in
tertia vigilia venerit, et ita invenerit, beati sunt servi illi.

<span id="039">39</span> Hoc autem scitote, quoniam si sciret
paterfamilias, qua hora fur veniret, vigilaret utique, et non sineret
perfodi domum suam.

<span id="040">40</span> Et vos estote parati: quia qua hora non
putatis, Filius hominis veniet.

<span id="041">41</span> Ait autem et Petrus: Domine, ad nos dicis hanc
parabolam, an et ad omnes?

<span id="042">42</span> Dixit autem Dominus: Quis, putas, est fidelis
dispensator, et prudens, quem constituit dominus supra familiam suam, ut
det illis in tempore tritici mensuram?

<span id="043">43</span> Beatus ille servus quem, cum venerit dominus,
invenerit ita facientem.

<span id="044">44</span> Vere dico vobis, quoniam supra omnia quæ
possidet, constituet illum.

<span id="045">45</span> Quod si dixerit servus ille in corde suo: Moram
facit dominus meus venire: et cœperit percutere servos, et ancillas, et
edere, et bibere, et inebriari:

<span id="046">46</span> veniet dominus servi illius in die qua non
sperat, et hora qua nescit, et dividet eum, partemque ejus cum
infidelibus ponet.

<span id="047">47</span> Ille autem servus qui cognovit voluntatem
domini sui, et non præparavit, et non facit secundum voluntatem ejus,
vapulabit multis:

<span id="048">48</span> qui autem non cognovit, et fecit digna plagis,
vapulabit paucis. Omni autem cui multum datum est, multum quæretur ab
eo: et cui commendaverunt multum, plus petent ab eo.  

<span id="049">49</span> Ignem veni mittere in terram, et quid volo nisi
ut accendatur?

<span id="050">50</span> Baptismo autem habeo baptizari: et quomodo
coarctor usque dum perficiatur?

<span id="051">51</span> Putatis quia pacem veni dare in terram? non,
dico vobis, sed separationem:

<span id="052">52</span> erunt enim ex hoc quinque in domo una divisi,
tres in duos, et duo in tres

<span id="053">53</span> dividentur: pater in filium, et filius in
patrem suum, mater in filiam, et filia in matrem, socrus in nurum suam,
et nurus in socrum suam.  

<span id="054">54</span> Dicebat autem et ad turbas: Cum videritis nubem
orientem ab occasu, statim dicitis: Nimbus venit: et ita fit.

<span id="055">55</span> Et cum austrum flantem, dicitis: Quia æstus
erit: et fit.

<span id="056">56</span> Hypocritæ! faciem cæli et terræ nostis probare:
hoc autem tempus quomodo non probatis?

<span id="057">57</span> quid autem et a vobis ipsis non judicatis quod
justum est?  

<span id="058">58</span> Cum autem vadis cum adversario tuo ad
principem, in via da operam liberari ab illo, ne forte trahat te ad
judicem, et judex tradat te exactori, et exactor mittat te in carcerem.

<span id="059">59</span> Dico tibi, non exies inde, donec etiam
novissimum minutum reddas.

------------------------------------------------------------------------

[Next: Luke Chapter 13](luk013)
