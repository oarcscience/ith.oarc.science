[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen002)  [KJV](../kjv/gen002)  [Sep](../sep/gen002.md) 
[Tan](../tan/gen002.md)   
  
[Genesis Index](gen.md)  
  [Previous](gen001)  [Next](gen003.md) 

------------------------------------------------------------------------

### Vulgate (Latin): Genesis Chapter 2

<span id="001">1</span> Igitur perfecti sunt cæli et terra, et omnis
ornatus eorum.

<span id="002">2</span> Complevitque Deus die septimo opus suum quod
fecerat: et requievit die septimo ab universo opere quod patrarat.

<span id="003">3</span> Et benedixit diei septimo, et sanctificavit
illum, quia in ipso cessaverat ab omni opere suo quod creavit Deus ut
faceret.  

<span id="004">4</span> Istæ sunt generationes cæli et terræ, quando
creata sunt, in die quo fecit Dominus Deus cælum et terram,

<span id="005">5</span> et omne virgultum agri antequam orietur in
terra, omnemque herbam regionis priusquam germinaret: non enim pluerat
Dominus Deus super terram, et homo non erat qui operaretur terram:

<span id="006">6</span> sed fons ascendebat e terra, irrigans universam
superficiem terræ.

<span id="007">7</span> Formavit igitur Dominus Deus hominem de limo
terræ, et inspiravit in faciem ejus spiraculum vitæ, et factus est homo
in animam viventem.

<span id="008">8</span> Plantaverat autem Dominus Deus paradisum
voluptatis a principio, in quo posuit hominem quem formaverat.

<span id="009">9</span> Produxitque Dominus Deus de humo omne lignum
pulchrum visu, et ad vescendum suave lignum etiam vitæ in medio
paradisi, lignumque scientiæ boni et mali.

<span id="010">10</span> Et fluvius egrediebatur de loco voluptatis ad
irrigandum paradisum, qui inde dividitur in quatuor capita.

<span id="011">11</span> Nomen uni Phison: ipse est qui circuit omnem
terram Hevilath, ubi nascitur aurum:

<span id="012">12</span> et aurum terræ illius optimum est; ibi
invenitur bdellium, et lapis onychinus.

<span id="013">13</span> Et nomen fluvii secundi Gehon; ipse est qui
circumit omnem terram Æthiopiæ.

<span id="014">14</span> Nomen vero fluminis tertii, Tigris: ipse vadit
contra Assyrios. Fluvius autem quartus, ipse est Euphrates.

<span id="015">15</span> Tulit ergo Dominus Deus hominem, et posuit eum
in paradiso voluptatis, ut operaretur, et custodiret illum:

<span id="016">16</span> præcepitque ei, dicens: Ex omni ligno paradisi
comede;

<span id="017">17</span> de ligno autem scientiæ boni et mali ne
comedas: in quocumque enim die comederis ex eo, morte morieris.

<span id="018">18</span> Dixit quoque Dominus Deus: Non est bonum esse
hominem solum: faciamus ei adjutorium simile sibi.

<span id="019">19</span> Formatis igitur Dominus Deus de humo cunctis
animantibus terræ, et universis volatilibus cæli, adduxit ea ad Adam, ut
videret quid vocaret ea: omne enim quod vocavit Adam animæ viventis,
ipsum est nomen ejus.

<span id="020">20</span> Appellavitque Adam nominibus suis cuncta
animantia, et universa volatilia cæli, et omnes bestias terræ: Adæ vero
non inveniebatur adjutor similis ejus.

<span id="021">21</span> Immisit ergo Dominus Deus soporem in Adam:
cumque obdormisset, tulit unam de costis ejus, et replevit carnem pro
ea.

<span id="022">22</span> Et ædificavit Dominus Deus costam, quam tulerat
de Adam, in mulierem: et adduxit eam ad Adam.

<span id="023">23</span> Dixitque Adam: Hoc nunc os ex ossibus meis, et
caro de carne mea: hæc vocabitur Virago, quoniam de viro sumpta est.

<span id="024">24</span> Quam ob rem relinquet homo patrem suum, et
matrem, et adhærebit uxori suæ: et erunt duo in carne una.

<span id="025">25</span> Erat autem uterque nudus, Adam scilicet et uxor
ejus: et non erubescebant.

------------------------------------------------------------------------

[Next: Genesis Chapter 3](gen003.md)
