[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/est001)  [KJV](../kjv/est001)  [Sep](../sep/est001.md) 
[Tan](../tan/est001.md)   
  
[Esther Index](est.md)  
  [Previous](jdt016)  [Next](est002.md) 

------------------------------------------------------------------------

### Vulgate (Latin): Esther Chapter 1

<span id="001">1</span> In diebus Assueri, qui regnavit ab India usque
Æthiopiam super centum viginti septem provincias,

<span id="002">2</span> quando sedit in solio regni sui, Susan civitas
regni ejus exordium fuit.

<span id="003">3</span> Tertio igitur anno imperii sui fecit grande
convivium cunctis principibus et pueris suis, fortissimis Persarum, et
Medorum inclytis, et præfectis provinciarum coram se,

<span id="004">4</span> ut ostenderet divitias gloriæ regni sui, ac
magnitudinem atque jactantiam potentiæ suæ, multo tempore, centum
videlicet et octoginta diebus.

<span id="005">5</span> Cumque implerentur dies convivii, invitavit
omnem populum, qui inventus est in Susan, a maximo usque ad minimum: et
jussit septem diebus convivium præparari in vestibulo horti, et nemoris
quod regio cultu et manu consitum erat.

<span id="006">6</span> Et pendebant ex omni parte tentoria ærii coloris
et carbasini ac hyacinthini, sustentata funibus byssinis atque
purpureis, qui eburneis circulis inserti erant, et columnis marmoreis
fulciebantur. Lectuli quoque aurei et argentei, super pavimentum
smaragdino et pario stratum lapide, dispositi erant: quod mira varietate
pictura decorabat.

<span id="007">7</span> Bibebant autem qui invitati erant aureis
poculis, et aliis atque aliis vasis cibi inferebantur. Vinum quoque, ut
magnificentia regia dignum erat, abundans, et præcipuum ponebatur.

<span id="008">8</span> Nec erat qui nolentes cogeret ad bibendum, sed
sicut rex statuerat, præponens mensis singulos de principibus suis ut
sumeret unusquisque quod vellet.

<span id="009">9</span> Vasthi quoque regina fecit convivium feminarum
in palatio, ubi rex Assuerus manere consueverat.  

<span id="010">10</span> Itaque die septimo, cum rex esset hilarior, et
post nimiam potationem incaluisset mero, præcepit Maumam, et Bazatha, et
Harbona, et Bagatha, et Abgatha, et Zethar, et Charchas, septem eunuchis
qui in conspectu ejus ministrabant,

<span id="011">11</span> ut introducerent reginam Vasthi coram rege,
posito super caput ejus diademate, ut ostenderet cunctis populis et
principibus pulchritudinem illius: erat enim pulchra valde.

<span id="012">12</span> Quæ renuit, et ad regis imperium quod per
eunuchos mandaverat, venire contempsit. Unde iratus rex, et nimio furore
succensus,

<span id="013">13</span> interrogavit sapientes, qui ex more regio
semper ei aderant, et illorum faciebat cuncta consilio, scientium leges,
ac jura majorum

<span id="014">14</span> (erant autem primi et proximi, Charsena, et
Sethar, et Admatha, et Tharsis, et Mares, et Marsana, et Mamuchan,
septem duces Persarum, atque Medorum, qui videbant faciem regis, et
primi post eum residere soliti erant):

<span id="015">15</span> cui sententiæ Vasthi regina subjaceret, quæ
Assueri regis imperium, quod per eunuchos mandaverat, facere noluisset.

<span id="016">16</span> Responditque Mamuchan, audiente rege atque
principibus: Non solum regem læsit regina Vasthi, sed et omnes populos
et principes qui sunt in cunctis provinciis regis Assueri.

<span id="017">17</span> Egredietur enim sermo reginæ ad omnes mulieres,
ut contemnant viros suos, et dicant: Rex Assuerus jussit ut regina
Vasthi intraret ad eum, et illa noluit.

<span id="018">18</span> Atque hoc exemplo omnes principum conjuges
Persarum atque Medorum parvipendent imperia maritorum: unde regis justa
est indignatio.

<span id="019">19</span> Si tibi placet, egrediatur edictum a facie tua,
et scribatur juxta legem Persarum atque Medorum, quam præteriri
illicitum est, ut nequaquam ultra Vasthi ingrediatur ad regem, sed
regnum illius altera, quæ melior est illa, accipiat.

<span id="020">20</span> Et hoc in omne (quod latissimum est)
provinciarum tuarum divulgetur imperium, et cunctæ uxores, tam majorum
quam minorum, deferant maritis suis honorem.

<span id="021">21</span> Placuit consilium ejus regi et principibus:
fecitque rex juxta consilium Mamuchan,

<span id="022">22</span> et misit epistolas ad universas provincias
regni sui, ut quæque gens audire et legere poterat, diversis linguis et
litteris, esse viros principes ac majores in domibus suis: et hoc per
cunctos populos divulgari.

------------------------------------------------------------------------

[Next: Esther Chapter 2](est002.md)
