[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num019)  [KJV](../kjv/num019)  [Sep](../sep/num019.md) 
[Tan](../tan/num019.md)   
  
[Numbers Index](num.md)  
  [Previous](num018)  [Next](num020.md) 

------------------------------------------------------------------------

### Vulgate (Latin): Numbers Chapter 19

<span id="001">1</span> Locutusque est Dominus ad Moysen et Aaron,
dicens:

<span id="002">2</span> Ista est religio victimæ, quam constituit
Dominus. Præcipe filiis Israël, ut adducant ad te vaccam rufam ætatis
integræ, in qua nulla sit macula, nec portaverit jugum:

<span id="003">3</span> tradetisque eam Eleazaro sacerdoti, qui eductam
extra castra, immolabit in conspectu omnium:

<span id="004">4</span> et tingens digitum in sanguine ejus, asperget
contra fores tabernaculi septem vicibus,

<span id="005">5</span> comburetque eam cunctis videntibus, tam pelle et
carnibus ejus quam sanguine et fimo flammæ traditis.

<span id="006">6</span> Lignum quoque cedrinum, et hyssopum, coccumque
bis tinctum sacerdos mittet in flammam, quæ vaccam vorat.

<span id="007">7</span> Et tunc demum, lotis vestibus et corpore suo,
ingredietur in castra, commaculatusque erit usque ad vesperum.

<span id="008">8</span> Sed et ille qui combusserit eam, lavabit
vestimenta sua et corpus, et immundus erit usque ad vesperum.

<span id="009">9</span> Colliget autem vir mundus cineres vaccæ, et
effundet eos extra castra in loco purissimo, ut sint multitudini
filiorum Israël in custodiam, et in aquam aspersionis: quia pro peccato
vacca combusta est.

<span id="010">10</span> Cumque laverit qui vaccæ portaverat cineres
vestimenta sua, immundus erit usque ad vesperum. Habebunt hoc filii
Israël, et advenæ qui habitant inter eos, sanctum jure perpetuo.  

<span id="011">11</span> Qui tetigerit cadaver hominis, et propter hoc
septem diebus fuerit immundus,

<span id="012">12</span> aspergetur ex hac aqua die tertio et septimo,
et sic mundabitur. Si die tertio aspersus non fuerit, septimo non
poterit emundari.

<span id="013">13</span> Omnis qui tetigerit humanæ animæ morticinum, et
aspersus hac commistione non fuerit, polluet tabernaculum Domini et
peribit ex Israël: quia aqua expiationis non est aspersus, immundus
erit, et manebit spurcitia ejus super eum.

<span id="014">14</span> Ista est lex hominis qui moritur in
tabernaculo: omnes qui ingrediuntur tentorium illius, et universa vasa
quæ ibi sunt, polluta erunt septem diebus.

<span id="015">15</span> Vas, quod non habuerit operculum nec ligaturam
desuper, immundum erit.

<span id="016">16</span> Si quis in agro tetigerit cadaver occisi
hominis, aut per se mortui, sive os illius, vel sepulchrum, immundus
erit septem diebus.

<span id="017">17</span> Tollentque de cineribus combustionis atque
peccati, et mittent aquas vivas super eos in vas:

<span id="018">18</span> in quibus cum homo mundus tinxerit hyssopum,
asperget ex eo omne tentorium, et cunctam supellectilem, et homines
hujuscemodi contagione pollutos:

<span id="019">19</span> atque hoc modo mundus lustrabit immundum tertio
et septimo die: expiatusque die septimo, lavabit et se et vestimenta
sua, et immundus erit usque ad vesperum.

<span id="020">20</span> Si quis hoc ritu non fuerit expiatus, peribit
anima illius de medio ecclesiæ: quia sanctuarium Domini polluit, et non
est aqua lustrationis aspersus.

<span id="021">21</span> Erit hoc præceptum legitimum sempiternum. Ipse
quoque qui aspergit aquas, lavabit vestimenta sua. Omnis qui tetigerit
aquas expiationis, immundus erit usque ad vesperum.

<span id="022">22</span> Quidquid tetigerit immundus, immundum faciet:
et anima, quæ horum quippiam tetigerit, immunda erit usque ad vesperum.

------------------------------------------------------------------------

[Next: Numbers Chapter 20](num020.md)
