[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gal005)  [GNT](../gnt/gal005.md) 
[KJV](../kjv/gal005.md)   
  
[Galatians Index](gal.md)  
  [Previous](gal004)  [Next](gal006.md) 

------------------------------------------------------------------------

### Vulgate (Latin): Galatians Chapter 5

<span id="001">1</span> State, et nolite iterum jugo servitutis
contineri.

<span id="002">2</span> Ecce ego Paulus dico vobis: quoniam si
circumcidamini, Christus vobis nihil proderit.

<span id="003">3</span> Testificor autem rursus omni homini
circumcidenti se, quoniam debitor est universæ legis faciendæ.

<span id="004">4</span> Evacuati estis a Christo, qui in lege
justificamini: a gratia excidistis.

<span id="005">5</span> Nos enim spiritu ex fide, spem justitiæ
exspectamus.

<span id="006">6</span> Nam in Christo Jesu neque circumcisio aliquid
valet, neque præputium: sed fides, quæ per caritatem operatur.

<span id="007">7</span> Currebatis bene: quis vos impedivit veritati non
obedire?

<span id="008">8</span> persuasio hæc non est ex eo, qui vocat vos.

<span id="009">9</span> Modicum fermentum totam massam corrumpit.

<span id="010">10</span> Ego confido in vobis in Domino, quod nihil
aliud sapietis: qui autem conturbat vos, portabit judicium, quicumque
est ille.

<span id="011">11</span> Ego autem, fratres, si circumcisionem adhuc
prædico: quid adhuc persecutionem patior? ergo evacuatum est scandalum
crucis.

<span id="012">12</span> Utinam et abscindantur qui vos conturbant.  

<span id="013">13</span> Vos enim in libertatem vocati estis, fratres:
tantum ne libertatem in occasionem detis carnis, sed per caritatem
Spiritus servite invicem.

<span id="014">14</span> Omnis enim lex in uno sermone impletur: Diliges
proximum tuum sicut teipsum.

<span id="015">15</span> Quod si invicem mordetis, et comeditis: videte
ne ab invicem consumamini.

<span id="016">16</span> Dico autem: Spiritu ambulate, et desideria
carnis non perficietis.

<span id="017">17</span> Caro enim concupiscit adversus spiritum,
spiritus autem adversus carnem: hæc enim sibi invicem adversantur, ut
non quæcumque vultis, illa faciatis.

<span id="018">18</span> Quod si Spiritu ducimini, non estis sub lege.

<span id="019">19</span> Manifesta sunt autem opera carnis, quæ sunt
fornicatio, immunditia, impudicitia, luxuria,

<span id="020">20</span> idolorum servitus, veneficia, inimicitiæ,
contentiones, æmulationes, iræ, rixæ, dissensiones, sectæ,

<span id="021">21</span> invidiæ, homicidia, ebrietates, comessationes,
et his similia, quæ prædico vobis, sicut prædixi: quoniam qui talia
agunt, regnum Dei non consequentur.

<span id="022">22</span> Fructus autem Spiritus est caritas, gaudium,
pax, patientia, benignitas, bonitas, longanimitas,

<span id="023">23</span> mansuetudo, fides, modestia, continentia,
castitas. Adversus hujusmodi non est lex.

<span id="024">24</span> Qui autem sunt Christi, carnem suam
crucifixerunt cum vitiis et concupiscentiis.

<span id="025">25</span> Si Spiritu vivimus, Spiritu et ambulemus.

<span id="026">26</span> Non efficiamur inanis gloriæ cupidi, invicem
provocantes, invicem invidentes.

------------------------------------------------------------------------

[Next: Galatians Chapter 6](gal006.md)
