[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job028)  [KJV](../kjv/job028)  [Sep](../sep/job028.md) 
[Tan](../tan/job028.md)   
  
[Job Index](job.md)  
  [Previous](job027)  [Next](job029.md) 

------------------------------------------------------------------------

### Vulgate (Latin): Job Chapter 28

<span id="001">1</span> \[Habet argentum venarum suarum principia,  
et auro locus est in quo conflatur.  

<span id="002">2</span> Ferrum de terra tollitur,  
et lapis solutus calore in æs vertitur.  

<span id="003">3</span> Tempus posuit tenebris,  
et universorum finem ipse considerat:  
lapidem quoque caliginis et umbram mortis.  

<span id="004">4</span> Dividit torrens a populo peregrinante  
eos quos oblitus est pes egentis hominis, et invios.  

<span id="005">5</span> Terra de qua oriebatur panis,  
in loco suo igni subversa est.  

<span id="006">6</span> Locus sapphiri lapides ejus,  
et glebæ illius aurum.  

<span id="007">7</span> Semitam ignoravit avis,  
nec intuitus est eam oculus vulturis.  

<span id="008">8</span> Non calcaverunt eam filii institorum,  
nec pertransivit per eam leæna.  

<span id="009">9</span> Ad silicem extendit manum suam:  
subvertit a radicibus montes.  

<span id="010">10</span> In petris rivos excidit,  
et omne pretiosum vidit oculus ejus.  

<span id="011">11</span> Profunda quoque fluviorum scrutatus est,  
et abscondita in lucem produxit.  

<span id="012">12</span> Sapientia vero ubi invenitur?  
et quis est locus intelligentiæ?  

<span id="013">13</span> Nescit homo pretium ejus,  
nec invenitur in terra suaviter viventium.  

<span id="014">14</span> Abyssus dicit: Non est in me,  
et mare loquitur: Non est mecum.  

<span id="015">15</span> Non dabitur aurum obrizum pro ea,  
nec appendetur argentum in commutatione ejus.  

<span id="016">16</span> Non conferetur tinctis Indiæ coloribus,  
nec lapidi sardonycho pretiosissimo vel sapphiro.  

<span id="017">17</span> Non adæquabitur ei aurum vel vitrum,  
nec commutabuntur pro ea vasa auri.  

<span id="018">18</span> Excelsa et eminentia non memorabuntur
comparatione ejus:  
trahitur autem sapientia de occultis.  

<span id="019">19</span> Non adæquabitur ei topazius de Æthiopia,  
nec tincturæ mundissimæ componetur.  

<span id="020">20</span> Unde ergo sapientia venit?  
et quis est locus intelligentiæ?  

<span id="021">21</span> Abscondita est ab oculis omnium viventium:  
volucres quoque cæli latet.  

<span id="022">22</span> Perditio et mors dixerunt:  
Auribus nostris audivimus famam ejus.  

<span id="023">23</span> Deus intelligit viam ejus,  
et ipse novit locum illius.  

<span id="024">24</span> Ipse enim fines mundi intuetur,  
et omnia quæ sub cælo sunt respicit.  

<span id="025">25</span> Qui fecit ventis pondus,  
et aquas appendit in mensura.  

<span id="026">26</span> Quando ponebat pluviis legem,  
et viam procellis sonantibus:  

<span id="027">27</span> tunc vidit illam et enarravit,  
et præparavit, et investigavit.  

<span id="028">28</span> Et dixit homini: Ecce timor Domini, ipsa est
sapientia;  
et recedere a malo, intelligentia.\]

------------------------------------------------------------------------

[Next: Job Chapter 29](job029.md)
