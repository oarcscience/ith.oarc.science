[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act013)  [GNT](../gnt/act013) 
[KJV](../kjv/act013)   
  
[Acts Index](act)  
  [Previous](act012)  [Next](act014) 

------------------------------------------------------------------------

### Vulgate (Latin): Acts Chapter 13

<span id="001">1</span> Erant autem in ecclesia quæ erat Antiochiæ,
prophetæ et doctores, in quibus Barnabas, et Simon qui vocabatur Niger,
et Lucius Cyrenensis, et Manahen, qui erat Herodis Tetrarchæ
collactaneus, et Saulus.

<span id="002">2</span> Ministrantibus autem illis Domino, et
jejunantibus, dixit illis Spiritus Sanctus: Segregate mihi Saulum et
Barnabam in opus ad quod assumpsi eos.

<span id="003">3</span> Tunc jejunantes et orantes, imponentesque eis
manus, dimiserunt illos.  

<span id="004">4</span> Et ipsi quidem missi a Spiritu Sancto abierunt
Seleuciam: et inde navigaverunt Cyprum.

<span id="005">5</span> Et cum venissent Salaminam, prædicabant verbum
Dei in synagogis Judæorum. Habebant autem et Joannem in ministerio.

<span id="006">6</span> Et cum perambulassent universam insulam usque
Paphum, invenerunt quemdam virum magum pseudoprophetam, Judæum, cui
nomen erat Barjesu,

<span id="007">7</span> qui erat cum proconsule Sergio Paulo viro
prudente. Hic, accersitis Barnaba et Saulo, desiderabat audire verbum
Dei.

<span id="008">8</span> Resistebat autem illis Elymas magus (sic enim
interpretatur nomen ejus), quærens avertere proconsulem a fide.

<span id="009">9</span> Saulus autem, qui et Paulus, repletus Spiritu
Sancto, intuens in eum,

<span id="010">10</span> dixit: O plene omni dolo et omni fallacia, fili
diaboli, inimice omnis justitiæ, non desinis subvertere vias Domini
rectas.

<span id="011">11</span> Et nunc ecce manus Domini super te, et eris
cæcus, non videns solem usque ad tempus. Et confestim cecidit in eum
caligo et tenebræ: et circuiens quærebat qui ei manum daret.

<span id="012">12</span> Tunc proconsul cum vidisset factum, credidit
admirans super doctrina Domini.  

<span id="013">13</span> Et cum a Papho navigassent Paulus et qui cum eo
erant, venerunt Pergen Pamphyliæ. Joannes autem discedens ab eis,
reversus est Jerosolymam.

<span id="014">14</span> Illi vero pertranseuntes Pergen, venerunt
Antiochiam Pisidiæ: et ingressi synagogam die sabbatorum, sederunt.

<span id="015">15</span> Post lectionem autem legis et prophetarum,
miserunt principes synagogæ ad eos, dicentes: Viri fratres, si quis est
in vobis sermo exhortationis ad plebem, dicite.  

<span id="016">16</span> Surgens autem Paulus, et manu silentium
indicens, ait: Viri Israëlitæ, et qui timetis Deum, audite:

<span id="017">17</span> Deus plebis Israël elegit patres nostros, et
plebem exaltavit cum essent incolæ in terra Ægypti, et in brachio
excelso eduxit eos ex ea,

<span id="018">18</span> et per quadraginta annorum tempus mores eorum
sustinuit in deserto.

<span id="019">19</span> Et destruens gentes septem in terra Chanaan,
sorte distribuit eis terram eorum,

<span id="020">20</span> quasi post quadringentos et quinquaginta annos:
et post hæc dedit judices, usque ad Samuel prophetam.

<span id="021">21</span> Et exinde postulaverunt regem: et dedit illis
Deus Saul filium Cis, virum de tribu Benjamin, annis quadraginta:

<span id="022">22</span> et amoto illo, suscitavit illis David regem:
cui testimonium perhibens, dixit: Inveni David filium Jesse, virum
secundum cor meum, qui faciet omnes voluntates meas.

<span id="023">23</span> Hujus Deus ex semine secundum promissionem
eduxit Israël salvatorem Jesum,

<span id="024">24</span> prædicante Joanne ante faciem adventus ejus
baptismum pœnitentiæ omni populo Israël.

<span id="025">25</span> Cum impleret autem Joannes cursum suum,
dicebat: Quem me arbitramini esse, non sum ego: sed ecce venit post me,
cujus non sum dignus calceamenta pedum solvere.

<span id="026">26</span> Viri fratres, filii generis Abraham, et qui in
vobis timent Deum, vobis verbum salutis hujus missum est.

<span id="027">27</span> Qui enim habitabant Jerusalem, et principes
ejus hunc ignorantes, et voces prophetarum quæ per omne sabbatum
leguntur, judicantes impleverunt,

<span id="028">28</span> et nullam causam mortis invenientes in eo,
petierunt a Pilato ut interficerent eum.

<span id="029">29</span> Cumque consummassent omnia quæ de eo scripta
erant, deponentes eum de ligno, posuerunt eum in monumento.

<span id="030">30</span> Deus vero suscitavit eum a mortuis tertia die:
qui visus est per dies multos his

<span id="031">31</span> qui simul ascenderant cum eo de Galilæa in
Jerusalem: qui usque nunc sunt testes ejus ad plebem.

<span id="032">32</span> Et nos vobis annuntiamus eam, quæ ad patres
nostros repromissio facta est:

<span id="033">33</span> quoniam hanc Deus adimplevit filiis nostris
resuscitans Jesum, sicut et in psalmo secundo scriptum est: Filius meus
es tu, ego hodie genui te.

<span id="034">34</span> Quod autem suscitavit eum a mortuis, amplius
jam non reversurum in corruptionem, ita dixit: Quia dabo vobis sancta
David fidelia.

<span id="035">35</span> Ideoque et alias dicit: Non dabis sanctum tuum
videre corruptionem.

<span id="036">36</span> David enim in sua generatione cum
administrasset, voluntati Dei dormivit: et appositus est ad patres suos,
et vidit corruptionem.

<span id="037">37</span> Quem vero Deus suscitavit a mortuis, non vidit
corruptionem.

<span id="038">38</span> Notum igitur sit vobis, viri fratres, quia per
hunc vobis remissio peccatorum annuntiatur, et ab omnibus quibus non
potuistis in lege Moysi justificari,

<span id="039">39</span> in hoc omnis qui credit, justificatur.

<span id="040">40</span> Videte ergo ne superveniat vobis quod dictum
est in prophetis:

<span id="041">41</span> \[Videte contemptores, et admiramini, et
disperdimini:  
quia opus operor ego in diebus vestris,  
opus quod non credetis, si quis enarraverit vobis.\]

<span id="042">42</span> Exeuntibus autem illis rogabant ut sequenti
sabbato loquerentur sibi verba hæc.

<span id="043">43</span> Cumque dimissa esset synagoga, secuti sunt
multi Judæorum, et colentium advenarum, Paulum et Barnabam: qui
loquentes suadebant eis ut permanerent in gratia Dei.  

<span id="044">44</span> Sequenti vero sabbato pene universa civitas
convenit audire verbum Dei.

<span id="045">45</span> Videntes autem turbas Judæi, repleti sunt zelo,
et contradicebant his quæ a Paulo dicebantur, blasphemantes.

<span id="046">46</span> Tunc constanter Paulus et Barnabas dixerunt:
Vobis oportebat primum loqui verbum Dei: sed quoniam repellitis illud,
et indignos vos judicatis æternæ vitæ, ecce convertimur ad gentes.

<span id="047">47</span> Sic enim præcepit nobis Dominus: Posui te in
lucem gentium, ut sis in salutem usque ad extremum terræ.

<span id="048">48</span> Audientes autem gentes, gavisæ sunt, et
glorificabant verbum Domini: et crediderunt quotquot erant præordinati
ad vitam æternam.

<span id="049">49</span> Disseminabatur autem verbum Domini per
universam regionem.

<span id="050">50</span> Judæi autem concitaverunt mulieres religiosas
et honestas, et primos civitatis, et excitaverunt persecutionem in
Paulum et Barnabam: et ejecerunt eos de finibus suis.

<span id="051">51</span> At illi excusso pulvere pedum in eos, venerunt
Iconium.

<span id="052">52</span> Discipuli quoque replebantur gaudio, et Spiritu
Sancto.

------------------------------------------------------------------------

[Next: Acts Chapter 14](act014)
