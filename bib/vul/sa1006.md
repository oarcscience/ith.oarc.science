[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1006)  [KJV](../kjv/sa1006)  [Sep](../sep/sa1006) 
[Tan](../tan/sa1006)   
  
[1 Samuel Index](sa1)  
  [Previous](sa1005)  [Next](sa1007) 

------------------------------------------------------------------------

### Vulgate (Latin): 1 Samuel Chapter 6

<span id="001">1</span> Fuit ergo arca Domini in regione Philisthinorum
septem mensibus.

<span id="002">2</span> Et vocaverunt Philisthiim sacerdotes et divinos,
dicentes: Quid faciemus de arca Domini? indicate nobis quomodo
remittamus eam in locum suum. Qui dixerunt:

<span id="003">3</span> Si remittitis arcam Dei Israël, nolite dimittere
eam vacuam, sed quod debetis, reddite ei pro peccato, et tunc
curabimini: et scietis quare non recedat manus ejus a vobis.

<span id="004">4</span> Qui dixerunt: Quid est quod pro delicto reddere
debeamus ei? Responderuntque illi:

<span id="005">5</span> Juxta numerum provinciarum Philisthinorum
quinque anos aureos facietis, et quinque mures aureos: quia plaga una
fuit omnibus vobis, et satrapis vestris. Facietisque similitudines
anorum vestrorum, et similitudines murium, qui demoliti sunt terram: et
dabitis Deo Israël gloriam, si forte relevet manum suam a vobis, et a
diis vestris, et a terra vestra.

<span id="006">6</span> Quare aggravatis corda vestra, sicut aggravavit
Ægyptus et Pharao cor suum? nonne postquam percussus est, tunc dimisit
eos, et abierunt?

<span id="007">7</span> Nunc ergo arripite et facite plaustrum novum
unum: et duas vaccas fœtas, quibus non est impositum jugum, jungite in
plaustro, et recludite vitulos earum domi.

<span id="008">8</span> Tolletisque arcam Domini, et ponetis in
plaustro, et vasa aurea quæ exsolvistis ei pro delicto, ponetis in
capsellam ad latus ejus: et dimittite eam ut vadat.

<span id="009">9</span> Et aspicietis: et si quidem per viam finium
suorum ascenderit contra Bethsames, ipse fecit nobis hoc malum grande:
sin autem, minime: sciemus quia nequaquam manus ejus tetigit nos, sed
casu accidit.  

<span id="010">10</span> Fecerunt ergo illi hoc modo: et tollentes duas
vaccas quæ lactabant vitulos, junxerunt ad plaustrum, vitulosque earum
concluserunt domi.

<span id="011">11</span> Et posuerunt arcam Dei super plaustrum, et
capsellam quæ habebat mures aureos et similitudines anorum.

<span id="012">12</span> Ibant autem in directum vaccæ per viam quæ
ducit Bethsames, et itinere uno gradiebantur, pergentes et mugientes: et
non declinabant neque ad dextram neque ad sinistram: sed et satrapæ
Philisthiim sequebantur usque ad terminos Bethsames.

<span id="013">13</span> Porro Bethsamitæ metebant triticum in valle: et
elevantes oculos suos, viderunt arcam, et gavisi sunt cum vidissent.

<span id="014">14</span> Et plaustrum venit in agrum Josue Bethsamitæ,
et stetit ibi. Erat autem ibi lapis magnus, et conciderunt ligna
plaustri, vaccasque imposuerunt super ea holocaustum Domino.

<span id="015">15</span> Levitæ autem deposuerunt arcam Dei, et
capsellam quæ erat juxta eam, in qua erant vasa aurea, et posuerunt
super lapidem grandem. Viri autem Bethsamitæ obtulerunt holocausta, et
immolaverunt victimas in die illa Domino.

<span id="016">16</span> Et quinque satrapæ Philisthinorum viderunt, et
reversi sunt in Accaron in die illa.

<span id="017">17</span> Hi sunt autem ani aurei quos reddiderunt
Philisthiim pro delicto, Domino: Azotus unum, Gaza unum, Ascalon unum,
Geth unum, Accaron unum:

<span id="018">18</span> et mures aureos secundum numerum urbium
Philisthiim, quinque provinciarum, ab urbe murata usque ad villam quæ
erat absque muro, et usque ad Abelmagnum, super quem posuerunt arcam
Domini, quæ erat usque in illum diem in agro Josue Bethsamitis.  

<span id="019">19</span> Percussit autem de viris Bethsamitibus, eo quod
vidissent arcam Domini: et percussit de populo septuaginta viros, et
quinquaginta millia plebis. Luxitque populus, eo quod Dominus
percussisset plebem plaga magna.

<span id="020">20</span> Et dixerunt viri Bethsamitæ: Quis poterit stare
in conspectu Domini Dei sancti hujus? et ad quem ascendet a nobis?

<span id="021">21</span> Miseruntque nuntios ad habitatores
Cariathiarim, dicentes: Reduxerunt Philisthiim arcam Domini: descendite,
et reducite eam ad vos.

------------------------------------------------------------------------

[Next: 1 Samuel Chapter 7](sa1007)
