[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat009)  [GNT](../gnt/mat009.md) 
[KJV](../kjv/mat009.md)   
  
[Matthew Index](mat.md)  
  [Previous](mat008)  [Next](mat010.md) 

------------------------------------------------------------------------

### Vulgate (Latin): Matthew Chapter 9

<span id="001">1</span> Et ascendens in naviculam, transfretavit, et
venit in civitatem suam.

<span id="002">2</span> Et ecce offerebant ei paralyticum jacentem in
lecto. Et videns Jesus fidem illorum, dixit paralytico: Confide fili,
remittuntur tibi peccata tua.

<span id="003">3</span> Et ecce quidam de scribis dixerunt intra se: Hic
blasphemat.

<span id="004">4</span> Et cum vidisset Jesus cogitationes eorum, dixit:
Ut quid cogitatis mala in cordibus vestris?

<span id="005">5</span> Quid est facilius dicere: Dimittuntur tibi
peccata tua: an dicere: Surge, et ambula?

<span id="006">6</span> Ut autem sciatis, quia Filius hominis habet
potestatem in terra dimittendi peccata, tunc ait paralytico: Surge,
tolle lectum tuum, et vade in domum tuam.

<span id="007">7</span> Et surrexit, et abiit in domum suam.

<span id="008">8</span> Videntes autem turbæ timuerunt, et
glorificaverunt Deum, qui dedit potestatem talem hominibus.  

<span id="009">9</span> Et, cum transiret inde Jesus, vidit hominem
sedentem in telonio, Matthæum nomine. Et ait illi: Sequere me. Et
surgens, secutus est eum.

<span id="010">10</span> Et factum est, discumbente eo in domo, ecce
multi publicani et peccatores venientes, discumbebant cum Jesu, et
discipulis ejus.

<span id="011">11</span> Et videntes pharisæi, dicebant discipulis ejus:
Quare cum publicanis et peccatoribus manducat magister vester?

<span id="012">12</span> At Jesus audiens, ait: Non est opus valentibus
medicus, sed male habentibus.

<span id="013">13</span> Euntes autem discite quid est: Misericordiam
volo, et non sacrificium. Non enim veni vocare justos, sed peccatores.

<span id="014">14</span> Tunc accesserunt ad eum discipuli Joannis,
dicentes: Quare nos, et pharisæi, jejunamus frequenter: discipuli autem
tui non jejunant?

<span id="015">15</span> Et ait illis Jesus: Numquid possunt filii
sponsi lugere, quamdiu cum illis est sponsus? Venient autem dies cum
auferetur ab eis sponsus: et tunc jejunabunt.

<span id="016">16</span> Nemo autem immittit commissuram panni rudis in
vestimentum vetus: tollit enim plenitudinem ejus a vestimento, et pejor
scissura fit.

<span id="017">17</span> Neque mittunt vinum novum in utres veteres:
alioquin rumpuntur utres, et vinum effunditur, et utres pereunt. Sed
vinum novum in utres novos mittunt: et ambo conservantur.  

<span id="018">18</span> Hæc illo loquente ad eos, ecce princeps unus
accessit, et adorabat eum, dicens: Domine, filia mea modo defuncta est:
sed veni, impone manum tuam super eam, et vivet.

<span id="019">19</span> Et surgens Jesus, sequebatur eum, et discipuli
ejus.

<span id="020">20</span> Et ecce mulier, quæ sanguinis fluxum patiebatur
duodecim annis, accessit retro, et tetigit fimbriam vestimenti ejus.

<span id="021">21</span> Dicebat enim intra se: Si tetigero tantum
vestimentum ejus, salva ero.

<span id="022">22</span> At Jesus conversus, et videns eam, dixit:
Confide, filia, fides tua te salvam fecit. Et salva facta est mulier ex
illa hora.  

<span id="023">23</span> Et cum venisset Jesus in domum principis, et
vidisset tibicines et turbam tumultuantem, dicebat:

<span id="024">24</span> Recedite: non est enim mortua puella, sed
dormit. Et deridebant eum.

<span id="025">25</span> Et cum ejecta esset turba, intravit: et tenuit
manum ejus, et surrexit puella.

<span id="026">26</span> Et exiit fama hæc in universam terram illam.  

<span id="027">27</span> Et transeunte inde Jesu, secuti sunt eum duo
cæci, clamantes, et dicentes: Miserere nostri, fili David.

<span id="028">28</span> Cum autem venisset domum, accesserunt ad eum
cæci. Et dicit eis Jesus: Creditis quia hoc possum facere vobis? Dicunt
ei: Utique, Domine.

<span id="029">29</span> Tunc tetigit oculos eorum, dicens: Secundum
fidem vestram, fiat vobis.

<span id="030">30</span> Et aperti sunt oculi eorum: et comminatus est
illis Jesus, dicens: Videte ne quis sciat.

<span id="031">31</span> Illi autem exeuntes, diffamaverunt eum in tota
terra illa.  

<span id="032">32</span> Egressis autem illis, ecce obtulerunt ei
hominem mutum, dæmonium habentem.

<span id="033">33</span> Et ejecto dæmonio, locutus est mutus, et miratæ
sunt turbæ, dicentes: Numquam apparuit sic in Israël.

<span id="034">34</span> Pharisæi autem dicebant: In principe dæmoniorum
ejicit dæmones.  

<span id="035">35</span> Et circuibat Jesus omnes civitates, et
castella, docens in synagogis eorum, et prædicans Evangelium regni, et
curans omnem languorem, et omnem infirmitatem.

<span id="036">36</span> Videns autem turbas, misertus est eis: quia
erant vexati, et jacentes sicut oves non habentes pastorem.

<span id="037">37</span> Tunc dicit discipulis suis: Messis quidem
multa, operarii autem pauci.

<span id="038">38</span> Rogate ergo Dominum messis, ut mittat operarios
in messem suam.

------------------------------------------------------------------------

[Next: Matthew Chapter 10](mat010.md)
