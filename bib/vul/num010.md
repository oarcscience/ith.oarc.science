[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num010)  [KJV](../kjv/num010)  [Sep](../sep/num010.md) 
[Tan](../tan/num010.md)   
  
[Numbers Index](num.md)  
  [Previous](num009)  [Next](num011.md) 

------------------------------------------------------------------------

### Vulgate (Latin): Numbers Chapter 10

<span id="001">1</span> Locutusque est Dominus ad Moysen, dicens:

<span id="002">2</span> Fac tibi duas tubas argenteas ductiles, quibus
convocare possis multitudinem quando movenda sunt castra.

<span id="003">3</span> Cumque increpueris tubis, congregabitur ad te
omnis turba ad ostium tabernaculi fœderis.

<span id="004">4</span> Si semel clangueris, venient ad te principes, et
capita multitudinis Israël.

<span id="005">5</span> Si autem prolixior atque concisus clangor
increpuerit, movebunt castra primi qui sunt ad orientalem plagam.

<span id="006">6</span> In secundo autem sonitu et pari ululatu tubæ,
levabunt tentoria qui habitant ad meridiem; et juxta hunc modum reliqui
facient, ululantibus tubis in profectionem.

<span id="007">7</span> Quando autem congregandus est populus, simplex
tubarum clangor erit, et non concise ululabunt.

<span id="008">8</span> Filii autem Aaron sacerdotes clangent tubis:
eritque hoc legitimum sempiternum in generationibus vestris.

<span id="009">9</span> Si exieritis ad bellum de terra vestra contra
hostes qui dimicant adversum vos, clangetis ululantibus tubis, et erit
recordatio vestri coram Domino Deo vestro, ut eruamini de manibus
inimicorum vestrorum.

<span id="010">10</span> Siquando habebitis epulum, et dies festos, et
calendas, canetis tubis super holocaustis, et pacificis victimis, ut
sint vobis in recordationem Dei vestri. Ego Dominus Deus vester.  

<span id="011">11</span> Anno secundo, mense secundo, vigesima die
mensis, elevata est nubes de tabernaculo fœderis:

<span id="012">12</span> profectique sunt filii Israël per turmas suas
de deserto Sinai, et recubuit nubes in solitudine Pharan.

<span id="013">13</span> Moveruntque castra primi juxta imperium Domini
in manu Moysi.

<span id="014">14</span> Filii Juda per turmas suas: quorum princeps
erat Nahasson filius Aminadab.

<span id="015">15</span> In tribu filiorum Issachar fuit princeps
Nathanaël filius Suar.

<span id="016">16</span> In tribu Zabulon erat princeps Eliab filius
Helon.

<span id="017">17</span> Depositumque est tabernaculum, quod portantes
egressi sunt filii Gerson et Merari.

<span id="018">18</span> Profectique sunt et filii Ruben, per turmas et
ordinem suum: quorum princeps erat Helisur filius Sedeur.

<span id="019">19</span> In tribu autem filiorum Simeon, princeps fuit
Salamiel filius Surisaddai.

<span id="020">20</span> Porro in tribu Gad erat princeps Eliasaph
filius Duel.

<span id="021">21</span> Profectique sunt et Caathitæ portantes
sanctuarium. Tamdiu tabernaculum portabatur, donec venirent ad
erectionis locum.

<span id="022">22</span> Moverunt castra et filii Ephraim per turmas
suas, in quorum exercitu princeps erat Elisama filius Ammiud.

<span id="023">23</span> In tribu autem filiorum Manasse princeps fuit
Gamaliel filius Phadassur.

<span id="024">24</span> Et in tribu Benjamin erat dux Abidan filius
Gedeonis.

<span id="025">25</span> Novissimi castrorum omnium profecti sunt filii
Dan per turmas suas, in quorum exercitu princeps fuit Ahiezer filius
Ammisaddai.

<span id="026">26</span> In tribu autem filiorum Aser erat princeps
Phegiel filius Ochran.

<span id="027">27</span> Et in tribu filiorum Nephthali princeps fuit
Ahira filius Enan.

<span id="028">28</span> Hæc sunt castra, et profectiones filiorum
Israël per turmas suas quando egrediebantur.  

<span id="029">29</span> Dixitque Moyses Hobab filio Raguel Madianitæ,
cognato suo: Proficiscimur ad locum quem Dominus daturus est nobis: veni
nobiscum, ut benefaciamus tibi, quia Dominus bona promisit Israëli.

<span id="030">30</span> Cui ille respondit: Non vadam tecum, sed
revertar in terram meam, in qua natus sum.

<span id="031">31</span> Et ille: Noli, inquit, nos relinquere: tu enim
nosti in quibus locis per desertum castra ponere debeamus, et eris
ductor noster.

<span id="032">32</span> Cumque nobiscum veneris, quidquid optimum
fuerit ex opibus, quas nobis traditurus est Dominus, dabimus tibi.

<span id="033">33</span> Profecti sunt ergo de monte Domini viam trium
dierum, arcaque fœderis Domini præcedebat eos, per dies tres providens
castrorum locum.

<span id="034">34</span> Nubes quoque Domini super eos erat per diem cum
incederent.

<span id="035">35</span> Cumque elevaretur arca, dicebat Moyses: Surge,
Domine, et dissipentur inimici tui, et fugiant qui oderunt te, a facie
tua.

<span id="036">36</span> Cum autem deponeretur, aiebat: Revertere,
Domine, ad multitudinem exercitus Israël.

------------------------------------------------------------------------

[Next: Numbers Chapter 11](num011.md)
