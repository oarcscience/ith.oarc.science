[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/co1016)  [GNT](../gnt/co1016.md) 
[KJV](../kjv/co1016.md)   
  
[1 Corinthians Index](co1.md)  
  [Previous](co1015)  [Next](co2001.md) 

------------------------------------------------------------------------

### Vulgate (Latin): 1 Corinthians Chapter 16

<span id="001">1</span> De collectis autem, quæ fiunt in sanctos, sicut
ordinavi ecclesiis Galatiæ, ita et vos facite.

<span id="002">2</span> Per unam sabbati unusquisque vestrum apud se
seponat, recondens quod ei bene placuerit: ut non, cum venero, tunc
collectæ fiant.

<span id="003">3</span> Cum autem præsens fuero, quos probaveritis per
epistolas, hos mittam perferre gratiam vestram in Jerusalem.

<span id="004">4</span> Quod si dignum fuerit ut et ego eam, mecum
ibunt.  

<span id="005">5</span> Veniam autem ad vos, cum Macedoniam
pertransiero: nam Macedoniam pertransibo.

<span id="006">6</span> Apud vos autem forsitan manebo, vel etiam
hiemabo: ut vos me deducatis quocumque iero.

<span id="007">7</span> Nolo enim vos modo in transitu videre, spero
enim me aliquantulum temporis manere apud vos, si Dominus permiserit.

<span id="008">8</span> Permanebo autem Ephesi usque ad Pentecosten.

<span id="009">9</span> Ostium enim mihi apertum est magnum, et evidens:
et adversarii multi.  

<span id="010">10</span> Si autem venerit Timotheus, videte ut sine
timore sit apud vos: opus enim Domini operatur, sicut et ego.

<span id="011">11</span> Ne quis ergo illum spernat: deducite autem
illum in pace, ut veniat ad me: exspecto enim illum cum fratribus.

<span id="012">12</span> De Apollo autem fratre vobis notum facio,
quoniam multum rogavi eum ut veniret ad vos cum fratribus: et utique non
fuit voluntas ut nunc veniret: veniet autem, cum ei vacuum fuerit.

<span id="013">13</span> Vigilate, state in fide, viriliter agite, et
confortamini.

<span id="014">14</span> Omnia vestra in caritate fiant.

<span id="015">15</span> Obsecro autem vos fratres, nostis domum
Stephanæ, et Fortunati, et Achaici: quoniam sunt primitiæ Achaiæ, et in
ministerium sanctorum ordinaverunt seipsos:

<span id="016">16</span> ut et vos subditi sitis ejusmodi, et omni
cooperanti, et laboranti.

<span id="017">17</span> Gaudeo autem in præsentia Stephanæ, et
Fortunati, et Achaici: quoniam id, quod vobis deerat, ipsi suppleverunt:

<span id="018">18</span> refecerunt enim et meum spiritum, et vestrum.
Cognoscite ergo qui hujusmodi sunt.  

<span id="019">19</span> Salutant vos ecclesiæ Asiæ. Salutant vos in
Domino multum, Aquila et Priscilla cum domestica sua ecclesia: apud quos
et hospitor.

<span id="020">20</span> Salutant vos omnes fratres. Salutate invicem in
osculo sancto.

<span id="021">21</span> Salutatio, mea manu Pauli.

<span id="022">22</span> Si quis non amat Dominum nostrum Jesum
Christum, sit anathema, Maran Atha.

<span id="023">23</span> Gratia Domini nostri Jesu Christi vobiscum.

<span id="024">24</span> Caritas mea cum omnibus vobis in Christo Jesu.
Amen.

------------------------------------------------------------------------

[Next: 2 Corinthians Chapter 1](co2001.md)
