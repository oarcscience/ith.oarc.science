[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pe1003)  [GNT](../gnt/pe1003) 
[KJV](../kjv/pe1003)   
  
[1 Peter Index](pe1)  
  [Previous](pe1002)  [Next](pe1004) 

------------------------------------------------------------------------

### Vulgate (Latin): 1 Peter Chapter 3

<span id="001">1</span> Similiter et mulieres subditæ sint viris suis:
ut etsi qui non credunt verbo, per mulierem conversationem sine verbo
lucrifiant:

<span id="002">2</span> considerantes in timore castam conversationem
vestram.

<span id="003">3</span> Quarum non sit extrinsecus capillatura, aut
circumdatio auri, aut indumenti vestimentorum cultus:

<span id="004">4</span> sed qui absconditus est cordis homo, in
incorruptibilitate quieti, et modesti spiritus, qui est in conspectu Dei
locuples.

<span id="005">5</span> Sic enim aliquando et sanctæ mulieres, sperantes
in Deo, ornabant se, subjectæ propriis viris.

<span id="006">6</span> Sicut Sara obediebat Abrahæ, dominum eum vocans:
cujus estis filiæ benefacientes, et non pertimentes ullam
perturbationem.

<span id="007">7</span> Viri similiter cohabitantes secundum scientiam,
quasi infirmiori vasculo muliebri impartientes honorem, tamquam et
cohæredibus gratiæ vitæ: ut non impediantur orationes vestræ.  

<span id="008">8</span> In fine autem omnes unanimes, compatientes
fraternitatis amatores, misericordes, modesti, humiles:

<span id="009">9</span> non reddentes malum pro malo, nec maledictum pro
maledicto, sed e contrario benedicentes: quia in hoc vocati estis, ut
benedictionem hæreditate possideatis.

<span id="010">10</span> Qui enim vult vitam diligere, et dies videre
bonos, coërceat linguam suam a malo, et labia ejus ne loquantur dolum.

<span id="011">11</span> Declinet a malo, et faciat bonum: inquirat
pacem, et sequatur eam:

<span id="012">12</span> quia oculi Domini super justos, et aures ejus
in preces eorum: vultus autem Domini super facientes mala.

<span id="013">13</span> Et quis est qui vobis noceat, si boni
æmulatores fueritis?

<span id="014">14</span> Sed et si quid patimini propter justitiam,
beati. Timorem autem eorum ne timueritis, et non conturbemini.

<span id="015">15</span> Dominum autem Christum sanctificate in cordibus
vestris, parati semper ad satisfactionem omni poscenti vos rationem de
ea, quæ in vobis est, spe.

<span id="016">16</span> Sed cum modestia, et timore, conscientiam
habentes bonam: ut in eo, quod detrahunt vobis, confundantur, qui
calumniantur vestram bonam in Christo conversationem.

<span id="017">17</span> Melius est enim benefacientes (si voluntas Dei
velit) pati, quam malefacientes.  

<span id="018">18</span> Quia et Christus semel pro peccatis nostris
mortuus est, justus pro injustis, ut nos offerret Deo, mortificatus
quidem carne, vivificatus autem spiritu.

<span id="019">19</span> In quo et his, qui in carcere erant, spiritibus
veniens prædicavit:

<span id="020">20</span> qui increduli fuerant aliquando, quando
exspectabant Dei patientiam in diebus Noë, cum fabricaretur arca: in qua
pauci, id est octo animæ, salvæ factæ sunt per aquam.

<span id="021">21</span> Quod et vos nunc similis formæ salvos fecit
baptisma: non carnis depositio sordium, sed conscientiæ bonæ
interrogatio in Deum per resurrectionem Jesu Christi.

<span id="022">22</span> Qui est in dextera Dei, deglutiens mortem ut
vitæ æternæ hæredes efficeremur: profectus in cælum subjectis sibi
angelis, et potestatibus, et virtutibus.

------------------------------------------------------------------------

[Next: 1 Peter Chapter 4](pe1004)
