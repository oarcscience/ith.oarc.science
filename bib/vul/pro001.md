[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro001)  [KJV](../kjv/pro001)  [Sep](../sep/pro001.md) 
[Tan](../tan/pro001.md)   
  
[Proverbs Index](pro.md)  
  [Previous](psa150)  [Next](pro002.md) 

------------------------------------------------------------------------

### Vulgate (Latin): Proverbs Chapter 1

<span id="001">1</span> \[Parabolæ Salomonis, filii David, regis
Israël,  

<span id="002">2</span> ad sciendam sapientiam et disciplinam;  

<span id="003">3</span> ad intelligenda verba prudentiæ,  
et suscipiendam eruditionem doctrinæ,  
justitiam, et judicium, et æquitatem:  

<span id="004">4</span> ut detur parvulis astutia,  
adolescenti scientia et intellectus.  

<span id="005">5</span> Audiens sapiens, sapientior erit,  
et intelligens gubernacula possidebit.  

<span id="006">6</span> Animadvertet parabolam et interpretationem,  
verba sapientum et ænigmata eorum.  

<span id="007">7</span> Timor Domini principium sapientiæ;  
sapientiam atque doctrinam stulti despiciunt.\]  

<span id="008">8</span> \[Audi, fili mi, disciplinam patris tui,  
et ne dimittas legem matris tuæ:  

<span id="009">9</span> ut addatur gratia capiti tuo,  
et torques collo tuo.  

<span id="010">10</span> Fili mi, si te lactaverint peccatores,  
ne acquiescas eis.  

<span id="011">11</span> Si dixerint: Veni nobiscum, insidiemur
sanguini;  
abscondamus tendiculas contra insontem frustra;  

<span id="012">12</span> deglutiamus eum sicut infernus viventem,  
et integrum quasi descendentem in lacum;  

<span id="013">13</span> omnem pretiosam substantiam reperiemus;  
implebimus domos nostras spoliis:  

<span id="014">14</span> sortem mitte nobiscum,  
marsupium unum sit omnium nostrum:  

<span id="015">15</span> fili mi, ne ambules cum eis;  
prohibe pedem tuum a semitis eorum:  

<span id="016">16</span> pedes enim illorum ad malum currunt,  
et festinant ut effundant sanguinem.  

<span id="017">17</span> Frustra autem jacitur rete  
ante oculos pennatorum.  

<span id="018">18</span> Ipsi quoque contra sanguinem suum
insidiantur,  
et moliuntur fraudes contra animas suas.  

<span id="019">19</span> Sic semitæ omnis avari:  
animas possidentium rapiunt.\]  

<span id="020">20</span> \[Sapientia foris prædicat;  
in plateis dat vocem suam:  

<span id="021">21</span> in capite turbarum clamitat;  
in foribus portarum urbis profert verba sua, dicens:  

<span id="022">22</span> Usquequo, parvuli, diligitis infantiam,  
et stulti ea quæ sibi sunt noxia cupient,  
et imprudentes odibunt scientiam?  

<span id="023">23</span> convertimini ad correptionem meam.  
En proferam vobis spiritum meum,  
et ostendam vobis verba mea.  

<span id="024">24</span> Quia vocavi, et renuistis;  
extendi manum meam, et non fuit qui aspiceret:  

<span id="025">25</span> despexistis omne consilium meum,  
et increpationes meas neglexistis.  

<span id="026">26</span> Ego quoque in interitu vestro ridebo,  
et subsannabo cum vobis id quod timebatis advenerit.  

<span id="027">27</span> Cum irruerit repentina calamitas,  
et interitus quasi tempestas ingruerit;  
quando venerit super vos tribulatio et angustia:  

<span id="028">28</span> tunc invocabunt me, et non exaudiam;  
mane consurgent, et non invenient me:  

<span id="029">29</span> eo quod exosam habuerint disciplinam,  
et timorem Domini non susceperint,  

<span id="030">30</span> nec acquieverint consilio meo,  
et detraxerint universæ correptioni meæ.  

<span id="031">31</span> Comedent igitur fructus viæ suæ,  
suisque consiliis saturabuntur.  

<span id="032">32</span> Aversio parvulorum interficiet eos,  
et prosperitas stultorum perdet illos.  

<span id="033">33</span> Qui autem me audierit, absque terrore
requiescet,  
et abundantia perfruetur, timore malorum sublato.\]

------------------------------------------------------------------------

[Next: Proverbs Chapter 2](pro002.md)
