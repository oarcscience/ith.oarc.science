[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk009)  [GNT](../gnt/luk009) 
[KJV](../kjv/luk009)   
  
[Luke Index](luk)  
  [Previous](luk008)  [Next](luk010) 

------------------------------------------------------------------------

### Vulgate (Latin): Luke Chapter 9

<span id="001">1</span> Convocatis autem duodecim Apostolis, dedit illis
virtutem et potestatem super omnia dæmonia, et ut languores curarent.

<span id="002">2</span> Et misit illos prædicare regnum Dei, et sanare
infirmos.

<span id="003">3</span> Et ait ad illos: Nihil tuleritis in via, neque
virgam, neque peram, neque panem, neque pecuniam, neque duas tunicas
habeatis.

<span id="004">4</span> Et in quamcumque domum intraveritis, ibi manete,
et inde ne exeatis.

<span id="005">5</span> Et quicumque non receperint vos: exeuntes de
civitate illa, etiam pulverem pedum vestrorum excutite in testimonium
supra illos.

<span id="006">6</span> Egressi autem circuibant per castella
evangelizantes, et curantes ubique.  

<span id="007">7</span> Audivit autem Herodes tetrarcha omnia quæ
fiebant ab eo, et hæsitabat eo quod diceretur

<span id="008">8</span> a quibusdam: Quia Joannes surrexit a mortuis: a
quibusdam vero: Quia Elias apparuit: ab aliis autem: Quia propheta unus
de antiquis surrexit.

<span id="009">9</span> Et ait Herodes: Joannem ego decollavit: quis est
autem iste, de quo ego talia audio? Et quærebat videre eum.  

<span id="010">10</span> Et reversi Apostoli, narraverunt illi quæcumque
fecerunt: et assumptis illis secessit seorsum in locum desertum, qui est
Bethsaidæ.

<span id="011">11</span> Quod cum cognovissent turbæ, secutæ sunt illum:
et excepit eos, et loquebatur illis de regno Dei, et eos, qui cura
indigebant, sanabat.

<span id="012">12</span> Dies autem cœperat declinare, et accedentes
duodecim dixerunt illi: Dimitte turbas, ut euntes in castella villasque
quæ circa sunt, divertant, et inveniant escas: quia hic in loco deserto
sumus.

<span id="013">13</span> Ait autem ad illos: Vos date illis manducare.
At illi dixerunt: Non sunt nobis plus quam quinque panes et duo pisces:
nisi forte nos eamus, et emamus in omnem hanc turbam escas.

<span id="014">14</span> Erant autem fere viri quinque millia. Ait autem
ad discipulos suos: Facite illos discumbere per convivia quinquagenos.

<span id="015">15</span> Et ita fecerunt: et discumbere fecerunt omnes.

<span id="016">16</span> Acceptis autem quinque panibus et duobus
piscibus, respexit in cælum, et benedixit illis: et fregit, et
distribuit discipulis suis, ut ponerent ante turbas.

<span id="017">17</span> Et manducaverunt omnes, et saturati sunt. Et
sublatum est quod superfuit illis, fragmentorum cophini duodecim.  

<span id="018">18</span> Et factum est cum solus esset orans, erant cum
illo et discipuli: et interrogavit illos, dicens: Quem me dicunt esse
turbæ?

<span id="019">19</span> At illi responderunt, et dixerunt: Joannem
Baptistam, alii autem Eliam, alii vero unus propheta de prioribus
surrexit.

<span id="020">20</span> Dixit autem illis: Vos autem quem me esse
dicitis? Respondens Simon Petrus, dixit: Christum Dei.

<span id="021">21</span> At ille increpans illos, præcepit ne cui
dicerent hoc,

<span id="022">22</span> dicens: Quia oportet Filium hominis multa pati,
et reprobari a senioribus, et principibus sacerdotum, et scribis, et
occidi, et tertia die resurgere.  

<span id="023">23</span> Dicebat autem ad omnes: Si quis vult post me
venire, abneget semetipsum, et tollat crucem suam quotidie, et sequatur
me.

<span id="024">24</span> Qui enim voluerit animam suam salvam facere,
perdet illam: nam qui perdiderit animam suam propter me, salvam faciet
illam.

<span id="025">25</span> Quid enim proficit homo, si lucretur universum
mundum, se autem ipsum perdat, et detrimentum sui faciat?

<span id="026">26</span> Nam qui me erubuerit, et meos sermones: hunc
Filius hominis erubescet cum venerit in majestate sua, et Patris, et
sanctorum angelorum.

<span id="027">27</span> Dico autem vobis vere: sunt aliqui hic stantes,
qui non gustabunt mortem donec videant regnum Dei.  

<span id="028">28</span> Factum est autem post hæc verba fere dies octo,
et assumpsit Petrum, et Jacobum, et Joannem, et ascendit in montem ut
oraret.

<span id="029">29</span> Et facta est, dum oraret, species vultus ejus
altera: et vestitus ejus albus et refulgens.

<span id="030">30</span> Et ecce duo viri loquebantur cum illo. Erant
autem Moyses et Elias,

<span id="031">31</span> visi in majestate: et dicebant excessum ejus,
quem completurus erat in Jerusalem.

<span id="032">32</span> Petrus vero, et qui cum illo erant, gravati
erant somno. Et evigilantes viderunt majestatem ejus, et duos viros qui
stabant cum illo.

<span id="033">33</span> Et factum est cum discederent ab illo, ait
Petrus ad Jesum: Præceptor, bonum est nos hic esse: et faciamus tria
tabernacula, unum tibi, et unum Moysi, et unum Eliæ: nesciens quid
diceret.

<span id="034">34</span> Hæc autem illo loquente, facta est nubes, et
obumbravit eos: et timuerunt, intrantibus illis in nubem.

<span id="035">35</span> Et vox facta est de nube, dicens: Hic est
Filius meus dilectus, ipsum audite.

<span id="036">36</span> Et dum fieret vox, inventus est Jesus solus. Et
ipsi tacuerunt, et nemini dixerunt in illis diebus quidquam ex his quæ
viderant.  

<span id="037">37</span> Factum est autem in sequenti die,
descendentibus illis de monte, occurrit illis turba multa.

<span id="038">38</span> Et ecce vir de turba exclamavit, dicens:
Magister, obsecro te, respice in filium meum quia unicus est mihi:

<span id="039">39</span> et ecce spiritus apprehendit eum, et subito
clamat, et elidit, et dissipat eum cum spuma, et vix discedit dilanians
eum:

<span id="040">40</span> et rogavi discipulos tuos ut ejicerent illum,
et non potuerunt.

<span id="041">41</span> Respondens autem Jesus, dixit: O generatio
infidelis, et perversa, usquequo ero apud vos, et patiar vos? adduc huc
filium tuum.

<span id="042">42</span> Et cum accederet, elisit illum dæmonium, et
dissipavit.

<span id="043">43</span> Et increpavit Jesus spiritum immundum, et
sanavit puerum, et reddidit illum patri ejus.  

<span id="044">44</span> Stupebant autem omnes in magnitudine Dei:
omnibusque mirantibus in omnibus quæ faciebat, dixit ad discipulos suos:
Ponite vos in cordibus vestris sermones istos: Filius enim hominis
futurum est ut tradatur in manus hominum.

<span id="045">45</span> At illi ignorabant verbum istud, et erat
velatum ante eos ut non sentirent illud: et timebant eum interrogare de
hoc verbo.  

<span id="046">46</span> Intravit autem cogitatio in eos quis eorum
major esset.

<span id="047">47</span> At Jesus videns cogitationes cordis illorum,
apprehendit puerum, et statuit illum secus se,

<span id="048">48</span> et ait illis: Quicumque susceperit puerum istum
in nomine meo, me recipit: et quicumque me receperit, recipit eum qui me
misit. Nam qui minor est inter vos omnes, hic major est.  

<span id="049">49</span> Respondens autem Joannes dixit: Præceptor,
vidimus quemdam in nomine tuo ejicientem dæmonia, et prohibuimus eum:
quia non sequitur nobiscum.

<span id="050">50</span> Et ait ad illum Jesus: Nolite prohibere: qui
enim non est adversum vos, pro vobis est.  

<span id="051">51</span> Factum est autem dum complerentur dies
assumptionis ejus, et ipse faciem suam firmavit ut iret in Jerusalem.

<span id="052">52</span> Et misit nuntios ante conspectum suum: et
euntes intraverunt in civitatem Samaritanorum ut parerent illi.

<span id="053">53</span> Et non receperunt eum, quia facies ejus erat
euntis in Jerusalem.

<span id="054">54</span> Cum vidissent autem discipuli ejus Jacobus et
Joannes, dixerunt: Domine, vis dicimus ut ignis descendat de cælo, et
consumat illos?

<span id="055">55</span> Et conversus increpavit illos, dicens: Nescitis
cujus spiritus estis.

<span id="056">56</span> Filius hominis non venit animas perdere, sed
salvare. Et abierunt in aliud castellum.  

<span id="057">57</span> Factum est autem: ambulantibus illis in via,
dixit quidam ad illum: Sequar te quocumque ieris.

<span id="058">58</span> Dixit illi Jesus: Vulpes foveas habent, et
volucres cæli nidos: Filius autem hominis non habet ubi caput reclinet.

<span id="059">59</span> Ait autem ad alterum: Sequere me: ille autem
dixit: Domine, permitte mihi primum ire, et sepelire patrem meum.

<span id="060">60</span> Dixitque ei Jesus: Sine ut mortui sepeliant
mortuos suos: tu autem vade, et annuntia regnum Dei.

<span id="061">61</span> Et ait alter: Sequar te Domine, sed permitte
mihi primum renuntiare his quæ domi sunt.

<span id="062">62</span> Ait ad illum Jesus: Nemo mittens manum suam ad
aratrum, et respiciens retro, aptus est regno Dei.

------------------------------------------------------------------------

[Next: Luke Chapter 10](luk010)
