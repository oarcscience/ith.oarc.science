[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job041)  [KJV](../kjv/job041)  [Sep](../sep/job041) 
[Tan](../tan/job041)   
  
[Job Index](job)  
  [Previous](job040)  [Next](job042) 

------------------------------------------------------------------------

### Vulgate (Latin): Job Chapter 41

<span id="001">1</span> \[Non quasi crudelis suscitabo eum:  
quis enim resistere potest vultui meo?  

<span id="002">2</span> Quis ante dedit mihi, ut reddam ei?  
omnia quæ sub cælo sunt, mea sunt.  

<span id="003">3</span> Non parcam ei, et verbis potentibus,  
et ad deprecandum compositis.  

<span id="004">4</span> Quis revelabit faciem indumenti ejus?  
et in medium oris ejus quis intrabit?  

<span id="005">5</span> Portas vultus ejus quis aperiet?  
per gyrum dentium ejus formido.  

<span id="006">6</span> Corpus illius quasi scuta fusilia,  
compactum squamis se prementibus.  

<span id="007">7</span> Una uni conjungitur,  
et ne spiraculum quidem incedit per eas.  

<span id="008">8</span> Una alteri adhærebit,  
et tenentes se nequaquam separabuntur.  

<span id="009">9</span> Sternutatio ejus splendor ignis,  
et oculi ejus ut palpebræ diluculi.  

<span id="010">10</span> De ore ejus lampades procedunt,  
sicut tædæ ignis accensæ.  

<span id="011">11</span> De naribus ejus procedit fumus,  
sicut ollæ succensæ atque ferventis.  

<span id="012">12</span> Halitus ejus prunas ardere facit,  
et flamma de ore ejus egreditur.  

<span id="013">13</span> In collo ejus morabitur fortitudo,  
et faciem ejus præcedit egestas.  

<span id="014">14</span> Membra carnium ejus cohærentia sibi:  
mittet contra eum fulmina, et ad locum alium non ferentur.  

<span id="015">15</span> Cor ejus indurabitur tamquam lapis,  
et stringetur quasi malleatoris incus.  

<span id="016">16</span> Cum sublatus fuerit, timebunt angeli,  
et territi purgabuntur.  

<span id="017">17</span> Cum apprehenderit eum gladius, subsistere non
poterit,  
neque hasta, neque thorax:  

<span id="018">18</span> reputabit enim quasi paleas ferrum,  
et quasi lignum putridum æs.  

<span id="019">19</span> Non fugabit eum vir sagittarius:  
in stipulam versi sunt ei lapides fundæ.  

<span id="020">20</span> Quasi stipulam æstimabit malleum,  
et deridebit vibrantem hastam.  

<span id="021">21</span> Sub ipso erunt radii solis,  
et sternet sibi aurum quasi lutum.  

<span id="022">22</span> Fervescere faciet quasi ollam profundum mare,  
et ponet quasi cum unguenta bulliunt.  

<span id="023">23</span> Post eum lucebit semita:  
æstimabit abyssum quasi senescentem.  

<span id="024">24</span> Non est super terram potestas quæ comparetur
ei,  
qui factus est ut nullum timeret.  

<span id="025">25</span> Omne sublime videt:  
ipse est rex super universos filios superbiæ.\]

------------------------------------------------------------------------

[Next: Job Chapter 42](job042)
