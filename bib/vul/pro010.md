[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro010)  [KJV](../kjv/pro010)  [Sep](../sep/pro010.md) 
[Tan](../tan/pro010.md)   
  
[Proverbs Index](pro.md)  
  [Previous](pro009)  [Next](pro011.md) 

------------------------------------------------------------------------

### Vulgate (Latin): Proverbs Chapter 10

<span id="001">1</span> \[Filius sapiens lætificat patrem,  
filius vero stultus mœstitia est matris suæ.  

<span id="002">2</span> Nil proderunt thesauri impietatis,  
justitia vero liberabit a morte.  

<span id="003">3</span> Non affliget Dominus fame animam justi,  
et insidias impiorum subvertet.  

<span id="004">4</span> Egestatem operata est manus remissa;  
manus autem fortium divitias parat.  
Qui nititur mendaciis, hic pascit ventos;  
idem autem ipse sequitur aves volantes.  

<span id="005">5</span> Qui congregat in messe, filius sapiens est;  
qui autem stertit æstate, filius confusionis.  

<span id="006">6</span> Benedictio Domini super caput justi;  
os autem impiorum operit iniquitas.  

<span id="007">7</span> Memoria justi cum laudibus,  
et nomen impiorum putrescet.  

<span id="008">8</span> Sapiens corde præcepta suscipit;  
stultus cæditur labiis.  

<span id="009">9</span> Qui ambulat simpliciter ambulat confidenter;  
qui autem depravat vias suas manifestus erit.  

<span id="010">10</span> Qui annuit oculo dabit dolorem;  
et stultus labiis verberabitur.\]  

<span id="011">11</span> \[Vena vitæ os justi,  
et os impiorum operit iniquitatem.  

<span id="012">12</span> Odium suscitat rixas,  
et universa delicta operit caritas.  

<span id="013">13</span> In labiis sapientis invenitur sapientia,  
et virga in dorso ejus qui indiget corde.  

<span id="014">14</span> Sapientes abscondunt scientiam;  
os autem stulti confusioni proximum est.  

<span id="015">15</span> Substantia divitis, urbs fortitudinis ejus;  
pavor pauperum egestas eorum.  

<span id="016">16</span> Opus justi ad vitam,  
fructus autem impii ad peccatum.  

<span id="017">17</span> Via vitæ custodienti disciplinam;  
qui autem increpationes relinquit, errat.  

<span id="018">18</span> Abscondunt odium labia mendacia;  
qui profert contumeliam, insipiens est.  

<span id="019">19</span> In multiloquio non deerit peccatum,  
qui autem moderatur labia sua prudentissimus est.  

<span id="020">20</span> Argentum electum lingua justi;  
cor autem impiorum pro nihilo.  

<span id="021">21</span> Labia justi erudiunt plurimos;  
qui autem indocti sunt in cordis egestate morientur.\]  

<span id="022">22</span> \[Benedictio Domini divites facit,  
nec sociabitur eis afflictio.  

<span id="023">23</span> Quasi per risum stultus operatur scelus,  
sapientia autem est viro prudentia.  

<span id="024">24</span> Quod timet impius veniet super eum;  
desiderium suum justus dabitur.  

<span id="025">25</span> Quasi tempestas transiens non erit impius;  
justus autem quasi fundamentum sempiternum.  

<span id="026">26</span> Sicut acetum dentibus, et fumus oculis,  
sic piger his qui miserunt eum.  

<span id="027">27</span> Timor Domini apponet dies,  
et anni impiorum breviabuntur.  

<span id="028">28</span> Exspectatio justorum lætitia,  
spes autem impiorum peribit.  

<span id="029">29</span> Fortitudo simplicis via Domini,  
et pavor his qui operantur malum.  

<span id="030">30</span> Justus in æternum non commovebitur,  
impii autem non habitabunt super terram.  

<span id="031">31</span> Os justi parturiet sapientiam;  
lingua pravorum peribit.  

<span id="032">32</span> Labia justi considerant placita,  
et os impiorum perversa.\]

------------------------------------------------------------------------

[Next: Proverbs Chapter 11](pro011.md)
