<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Hosea: Hosea Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/hos013.htm">Polyglot</A>&nbsp;
<A HREF="../kjv/hos013.htm">KJV</A>&nbsp;
<A HREF="../sep/hos013.htm">Sep</A>&nbsp;
<A HREF="../tan/hos013.htm">Tan</A>&nbsp;

<BR>
<BR><A HREF="hos.htm">Hosea Index</A><BR>
&nbsp;
<A HREF="hos012.htm">Previous</A>&nbsp;
<A HREF="hos014.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Hosea Chapter 13</H3><P><a name="001">1</A>&nbsp;[Loquente Ephraim, horror invasit Isra&#235;l;<BR> et deliquit in Baal, et mortuus est.<BR></P>
<P><a name="002">2</A>&nbsp;Et nunc addiderunt ad peccandum;<BR> feceruntque sibi conflatile de argento suo<BR> quasi similitudinem idolorum:<BR> factura artificum totum est:<BR> his ipsi dicunt: Immolate homines, vitulos adorantes.<BR></P>
<P><a name="003">3</A>&nbsp;Idcirco erunt quasi nubes matutina,<BR> et sicut ros matutinus pr&#230;teriens;<BR> sicut pulvis turbine raptus ex area,<BR> et sicut fumus de fumario.<BR></P>
<P><a name="004">4</A>&nbsp;Ego autem Dominus Deus tuus, ex terra &#198;gypti;<BR> et Deum absque me nescies,<BR> et salvator non est pr&#230;ter me.<BR></P>
<P><a name="005">5</A>&nbsp;Ego cognovi te in deserto,<BR> in terra solitudinis.<BR></P>
<P><a name="006">6</A>&nbsp;Juxta pascua sua adimpleti sunt et saturati sunt;<BR> et levaverunt cor suum, et obliti sunt mei.<BR></P>
<P><a name="007">7</A>&nbsp;Et ego ero eis quasi le&#230;na,<BR> sicut pardus in via Assyriorum.<BR></P>
<P><a name="008">8</A>&nbsp;Occurram eis quasi ursa raptis catulis,<BR> et dirumpam interiora jecoris eorum,<BR> et consumam eos ibi quasi leo:<BR> bestia agri scindet eos.<BR></P>
<P><a name="009">9</A>&nbsp;Perditio tua, Isra&#235;l: tantummodo in me auxilium tuum.<BR></P>
<P><a name="010">10</A>&nbsp;Ubi est rex tuus?<BR> maxime nunc salvet te in omnibus urbibus tuis;<BR> et judices tui, de quibus dixisti:<BR> Da mihi regem et principes.<BR></P>
<P><a name="011">11</A>&nbsp;Dabo tibi regem in furore meo,<BR> et auferam in indignatione mea.<BR></P>
<P><a name="012">12</A>&nbsp;Colligata est iniquitas Ephraim;<BR> absconditum peccatum ejus.<BR></P>
<P><a name="013">13</A>&nbsp;Dolores parturientis venient ei:<BR> ipse filius non sapiens:<BR> nunc enim non stabit in contritione filiorum.<BR></P>
<P><a name="014">14</A>&nbsp;De manu mortis liberabo eos;<BR> de morte redimam eos.<BR> Ero mors tua, o mors!<BR> morsus tuus ero, inferne!<BR> consolatio abscondita est ab oculis meis.<BR></P>
<P><a name="015">15</A>&nbsp;Quia ipse inter fratres dividet:<BR> adducet urentem ventum Dominus de deserto ascendentem,<BR> et siccabit venas ejus,<BR> et desolabit fontem ejus:<BR> et ipse diripiet thesaurum omnis vasis desiderabilis.]</P>
<P><HR>
<CENTER>
<A HREF="hos014.htm">Next: Hosea Chapter 14</A></CENTER>
</BODY>
</HTML>
