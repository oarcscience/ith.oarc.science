[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo040)  [KJV](../kjv/exo040)  [Sep](../sep/exo040) 
[Tan](../tan/exo040)   
  
[Exodus Index](exo)  
  [Previous](exo039)  [Next](lev001) 

------------------------------------------------------------------------

### Vulgate (Latin): Exodus Chapter 40

<span id="001">1</span> Locutusque est Dominus ad Moysen, dicens:

<span id="002">2</span> Mense primo, prima die mensis, eriges
tabernaculum testimonii,

<span id="003">3</span> et pones in eo arcam, dimittesque ante illam
velum:

<span id="004">4</span> et illata mensa, pones super eam quæ rite
præcepta sunt. Candelabrum stabit cum lucernis suis,

<span id="005">5</span> et altare aureum, in quo adoletur incensum,
coram arca testimonii. Tentorium in introitu tabernaculi pones,

<span id="006">6</span> et ante illud altare holocausti:

<span id="007">7</span> labrum inter altare et tabernaculum, quod
implebis aqua.

<span id="008">8</span> Circumdabisque atrium tentoriis, et ingressum
ejus.

<span id="009">9</span> Et assumpto unctionis oleo unges tabernaculum
cum vasis suis, ut sanctificentur:

<span id="010">10</span> altare holocausti et omnia vasa ejus,

<span id="011">11</span> labrum cum basi sua: omnia unctionis oleo
consecrabis, ut sint Sancta sanctorum.

<span id="012">12</span> Applicabisque Aaron et filios ejus ad fores
tabernaculi testimonii, et lotos aqua

<span id="013">13</span> indues sanctis vestibus, ut ministrent mihi, et
unctio eorum in sacerdotium sempiternum proficiat.

<span id="014">14</span> Fecitque Moyses omnia quæ præceperat Dominus.

<span id="015">15</span> Igitur mense primo anni secundi, prima die
mensis, collocatum est tabernaculum.

<span id="016">16</span> Erexitque Moyses illud, et posuit tabulas ac
bases et vectes, statuitque columnas,

<span id="017">17</span> et expandit tectum super tabernaculum, imposito
desuper operimento, sicut Dominus imperaverat.

<span id="018">18</span> Posuit et testimonium in arca, subditis infra
vectibus, et oraculum desuper.

<span id="019">19</span> Cumque intulisset arcam in tabernaculum,
appendit ante eam velum ut expleret Domini jussionem.

<span id="020">20</span> Posuit et mensam in tabernaculo testimonii ad
plagam septentrionalem extra velum,

<span id="021">21</span> ordinatis coram propositionis panibus, sicut
præceperat Dominus Moysi.

<span id="022">22</span> Posuit et candelabrum in tabernaculo testimonii
e regione mensæ in parte australi,

<span id="023">23</span> locatis per ordinem lucernis, juxta præceptum
Domini.

<span id="024">24</span> Posuit et altare aureum sub tecto testimonii
contra velum,

<span id="025">25</span> et adolevit super eo incensum aromatum, sicut
jusserat Dominus Moysi.

<span id="026">26</span> Posuit et tentorium in introitu tabernaculi
testimonii,

<span id="027">27</span> et altare holocausti in vestibulo testimonii,
offerens in eo holocaustum, et sacrificia, ut Dominus imperaverat.

<span id="028">28</span> Labrum quoque statuit inter tabernaculum
testimonii et altare, implens illud aqua.

<span id="029">29</span> Laveruntque Moyses et Aaron ac filii ejus manus
suas et pedes,

<span id="030">30</span> cum ingrederentur tectum fœderis, et accederent
ad altare, sicut præceperat Dominus Moysi.

<span id="031">31</span> Erexit et atrium per gyrum tabernaculi et
altaris, ducto in introitu ejus tentorio.  
Postquam omnia perfecta sunt,

<span id="032">32</span> operuit nubes tabernaculum testimonii, et
gloria Domini implevit illud.

<span id="033">33</span> Nec poterat Moyses ingredi tectum fœderis, nube
operiente omnia, et majestate Domini coruscante, quia cuncta nubes
operuerat.

<span id="034">34</span> Siquando nubes tabernaculum deserebat,
proficiscebantur filii Israël per turmas suas:

<span id="035">35</span> si pendebat desuper, manebant in eodem loco.

<span id="036">36</span> Nubes quippe Domini incubabat per diem
tabernaculo, et ignis in nocte, videntibus cunctis populis Israël per
cunctas mansiones suas.

------------------------------------------------------------------------

[Next: Leviticus Chapter 1](lev001)
