[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdg008)  [KJV](../kjv/jdg008) 
[Sep:JdB](../sep/jdb008)  [Sep:JdA](../sep/jda008) 
[Tan](../tan/jdg008)   
  
[Judges Index](jdg)  
  [Previous](jdg007)  [Next](jdg009) 

------------------------------------------------------------------------

### Vulgate (Latin): Judges Chapter 8

<span id="001">1</span> Dixeruntque ad eum viri Ephraim: Quid est hoc
quod facere voluisti, ut nos non vocares, cum ad pugnam pergeres contra
Madian? jurgantes fortiter, et prope vim inferentes.

<span id="002">2</span> Quibus ille respondit: Quod enim tale facere
potui, quale vos fecistis? nonne melior est racemus Ephraim, vindemiis
Abiezer?

<span id="003">3</span> In manus vestras Dominus tradidit principes
Madian, Oreb et Zeb: quid tale facere potui, quale vos fecistis? Quod
cum locutus esset, requievit spiritus eorum, quo tumebant contra eum.  

<span id="004">4</span> Cumque venisset Gedeon ad Jordanem, transivit
eum cum trecentis viris, qui secum erant: et præ lassitudine, fugientes
persequi non poterant.

<span id="005">5</span> Dixitque ad viros Soccoth: Date, obsecro, panes
populo qui mecum est, quia valde defecerunt: ut possimus persequi Zebee
et Salmana reges Madian.

<span id="006">6</span> Responderunt principes Soccoth: Forsitan palmæ
manuum Zebee et Salmana in manu tua sunt, et idcirco postulas ut demus
exercitui tuo panes.

<span id="007">7</span> Quibus ille ait: Cum ergo tradiderit Dominus
Zebee et Salmana in manus meas, conteram carnes vestras cum spinis
tribulisque deserti.

<span id="008">8</span> Et inde conscendens, venit in Phanuel:
locutusque est ad viros loci illius similia. Cui et illi responderunt,
sicut responderant viri Soccoth.

<span id="009">9</span> Dixit itaque et eis: Cum reversus fuero victor
in pace, destruam turrim hanc.  

<span id="010">10</span> Zebee autem et Salmana requiescebant cum omni
exercitu suo. Quindecim enim millia viri remanserant ex omnibus turmis
orientalium populorum, cæsis centum viginti millibus bellatorum
educentium gladium.

<span id="011">11</span> Ascendensque Gedeon per viam eorum, qui in
tabernaculis morabantur, ad orientalem partem Nobe et Jegbaa, percussit
castra hostium, qui securi erant, et nihil adversi suspicabantur.

<span id="012">12</span> Fugeruntque Zebee et Salmana, quos persequens
Gedeon comprehendit, turbato omni exercitu eorum.

<span id="013">13</span> Revertensque de bello ante solis ortum,

<span id="014">14</span> apprehendit puerum de viris Soccoth:
interrogavitque eum nomina principum et seniorum Soccoth, et descripsit
septuaginta septem viros.

<span id="015">15</span> Venitque ad Soccoth, et dixit eis: En Zebee et
Salmana, super quibus exprobrastis mihi, dicentes: Forsitan manus Zebee
et Salmana in manibus tuis sunt, et idcirco postulas ut demus viris, qui
lassi sunt et defecerunt, panes.

<span id="016">16</span> Tulit ergo seniores civitatis et spinas deserti
ac tribulos, et contrivit cum eis atque comminuit viros Soccoth.

<span id="017">17</span> Turrim quoque Phanuel subvertit, occisis
habitatoribus civitatis.

<span id="018">18</span> Dixitque ad Zebee et Salmana: Quales fuerunt
viri, quos occidistis in Thabor? Qui responderunt: Similes tui, et unus
ex eis quasi filius regis.

<span id="019">19</span> Quibus ille respondit: Fratres mei fuerunt,
filii matris meæ. Vivit Dominus, quia si servassetis eos, non vos
occiderem.

<span id="020">20</span> Dixitque Jether primogenito suo: Surge, et
interfice eos. Qui non eduxit gladium: timebat enim, quia adhuc puer
erat.

<span id="021">21</span> Dixeruntque Zebee et Salmana: Tu surge, et
irrue in nos: quia juxta ætatem robur est hominis. Surrexit Gedeon, et
interfecit Zebee et Salmana: et tulit ornamenta ac bullas quibus colla
regalium camelorum decorari solent.  

<span id="022">22</span> Dixeruntque omnes viri Israël ad Gedeon:
Dominare nostri tu, et filius tuus, et filius filii tui: quia liberasti
nos de manu Madian.

<span id="023">23</span> Quibus ille ait: Non dominabor vestri, nec
dominabitur in vos filius meus, sed dominabitur vobis Dominus.

<span id="024">24</span> Dixitque ad eos: Unam petitionem postulo a
vobis: date mihi inaures ex præda vestra. Inaures enim aureas Ismaëlitæ
habere consueverant.

<span id="025">25</span> Qui responderunt: Libentissime dabimus.
Expandentesque super terram pallium, projecerunt in eo inaures de præda:

<span id="026">26</span> et fuit pondus postulatarum inaurium, mille
septingenti auri sicli, absque ornamentis, et monilibus, et veste
purpurea, quibus reges Madian uti soliti erant, et præter torques aureas
camelorum.

<span id="027">27</span> Fecitque ex eo Gedeon ephod, et posuit illud in
civitate sua Ephra. Fornicatusque est omnis Israël in eo, et factum est
Gedeoni et omni domui ejus in ruinam.

<span id="028">28</span> Humiliatus est autem Madian coram filiis
Israël, nec potuerunt ultra cervices elevare: sed quievit terra per
quadraginta annos, quibus Gedeon præfuit.  

<span id="029">29</span> Abiit itaque Jerobaal filius Joas, et habitavit
in domo sua:

<span id="030">30</span> habuitque septuaginta filios, qui egressi sunt
de femore ejus: eo quod plures haberet uxores.

<span id="031">31</span> Concubina autem illius, quam habebat in Sichem,
genuit ei filium nomine Abimelech.

<span id="032">32</span> Mortuusque est Gedeon filius Joas in senectute
bona, et sepultus est in sepulchro Joas patris sui in Ephra de familia
Ezri.

<span id="033">33</span> Postquam autem mortuus est Gedeon, aversi sunt
filii Israël, et fornicati sunt cum Baalim. Percusseruntque cum Baal
fœdus, ut esset eis in deum:

<span id="034">34</span> nec recordati sunt Domini Dei sui, qui eruit
eos de manibus inimicorum suorum omnium per circuitum:

<span id="035">35</span> nec fecerunt misericordiam cum domo Jerobaal
Gedeon, juxta omnia bona quæ fecerat Israëli.

------------------------------------------------------------------------

[Next: Judges Chapter 9](jdg009)
