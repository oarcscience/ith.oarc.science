<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Nahum: Nahum Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/nah002.htm">Polyglot</A>&nbsp;
<A HREF="../kjv/nah002.htm">KJV</A>&nbsp;
<A HREF="../sep/nah002.htm">Sep</A>&nbsp;
<A HREF="../tan/nah002.htm">Tan</A>&nbsp;

<BR>
<BR><A HREF="nah.htm">Nahum Index</A><BR>
&nbsp;
<A HREF="nah001.htm">Previous</A>&nbsp;
<A HREF="nah003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Nahum Chapter 2</H3><P><a name="001">1</A>&nbsp;[Ascendit qui dispergat coram te,<BR> qui custodiat obsidionem:<BR> contemplare viam, conforta lumbos,<BR> robora virtutem valde.<BR></P>
<P><a name="002">2</A>&nbsp;Quia reddidit Dominus superbiam Jacob,<BR> sicut superbiam Isra&#235;l;<BR> quia vastatores dissipaverunt eos,<BR> et propagines eorum corruperunt.<BR></P>
<P><a name="003">3</A>&nbsp;Clypeus fortium ejus ignitus,<BR> viri exercitus in coccineis;<BR> igne&#230; haben&#230; currus in die pr&#230;parationis ejus,<BR> et agitatores consopiti sunt.<BR></P>
<P><a name="004">4</A>&nbsp;In itineribus conturbati sunt;<BR> quadrig&#230; collis&#230; sunt in plateis:<BR> aspectus eorum quasi lampades,<BR> quasi fulgura discurrentia.<BR></P>
<P><a name="005">5</A>&nbsp;Recordabitur fortium suorum;<BR> ruent in itineribus suis:<BR> velociter ascendent muros ejus,<BR> et pr&#230;parabitur umbraculum.<BR></P>
<P><a name="006">6</A>&nbsp;Port&#230; fluviorum apert&#230; sunt,<BR> et templum ad solum dirutum.<BR></P>
<P><a name="007">7</A>&nbsp;Et miles captivus abductus est,<BR> et ancill&#230; ejus minabantur gementes ut columb&#230;,<BR> murmurantes in cordibus suis.<BR></P>
<P><a name="008">8</A>&nbsp;Et Ninive quasi piscina aquarum aqu&#230; ejus;<BR> ipsi vero fugerunt. State, state!<BR> et non est qui revertatur.<BR></P>
<P><a name="009">9</A>&nbsp;Diripite argentum, diripite aurum:<BR> et non est finis divitiarum ex omnibus vasis desiderabilibus.<BR></P>
<P><a name="010">10</A>&nbsp;Dissipata est, et scissa, et dilacerata;<BR> et cor tabescens, et dissolutio geniculorum,<BR> et defectio in cunctis renibus,<BR> et facies omnium eorum sicut nigredo oll&#230;.<BR></P>
<P><a name="011">11</A>&nbsp;Ubi est habitaculum leonum,<BR> et pascua catulorum leonum,<BR> ad quam ivit leo ut ingrederetur illuc catulus leonis,<BR> et non est qui exterreat?<BR></P>
<P><a name="012">12</A>&nbsp;Leo cepit sufficienter catulis suis,<BR> et necavit le&#230;nis suis,<BR> et implevit pr&#230;da speluncas suas,<BR> et cubile suum rapina.<BR></P>
<P><a name="013">13</A>&nbsp;Ecce ego ad te, dicit Dominus exercituum,<BR> et succendam usque ad fumum quadrigas tuas,<BR> et leunculos tuos comedet gladius,<BR> et exterminabo de terra pr&#230;dam tuam,<BR> et non audietur ultra vox nuntiorum tuorum.]</P>
<P><HR>
<CENTER>
<A HREF="nah003.htm">Next: Nahum Chapter 3</A></CENTER>
</BODY>
</HTML>
