[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mat028)  [GNT](../gnt/mat028.md) 
[KJV](../kjv/mat028.md)   
  
[Matthew Index](mat.md)  
  [Previous](mat027)  [Next](mar001.md) 

------------------------------------------------------------------------

### Vulgate (Latin): Matthew Chapter 28

<span id="001">1</span> Vespere autem sabbati, quæ lucescit in prima
sabbati, venit Maria Magdalene, et altera Maria, videre sepulchrum.

<span id="002">2</span> Et ecce terræmotus factus est magnus. Angelus
enim Domini descendit de cælo: et accedens revolvit lapidem, et sedebat
super eum:

<span id="003">3</span> erat autem aspectus ejus sicut fulgur: et
vestimentum ejus sicut nix.

<span id="004">4</span> Præ timore autem ejus exterriti sunt custodes,
et facti sunt velut mortui.

<span id="005">5</span> Respondens autem angelus dixit mulieribus:
Nolite timere vos: scio enim, quod Jesum, qui crucifixus est, quæritis.

<span id="006">6</span> Non est hic: surrexit enim, sicut dixit: venite,
et videte locum ubi positus erat Dominus.

<span id="007">7</span> Et cito euntes, dicite discipulis ejus quia
surrexit: et ecce præcedit vos in Galilæam: ibi eum videbitis: ecce
prædixi vobis.

<span id="008">8</span> Et exierunt cito de monumento cum timore et
gaudio magno, currentes nuntiare discipulis ejus.

<span id="009">9</span> Et ecce Jesus occurrit illis, dicens: Avete.
Illæ autem accesserunt, et tenuerunt pedes ejus, et adoraverunt eum.

<span id="010">10</span> Tunc ait illis Jesus: Nolite timere: ite,
nuntiare fratribus meis ut eant in Galilæam; ibi me videbunt.  

<span id="011">11</span> Quæ cum abiissent, ecce quidam de custodibus
venerunt in civitatem, et nuntiaverunt principibus sacerdotum omnia quæ
facta fuerant.

<span id="012">12</span> Et congregati cum senioribus consilio accepto,
pecuniam copiosam dederunt militibus,

<span id="013">13</span> dicentes: Dicite quia discipuli ejus nocte
venerunt, et furati sunt eum, nobis dormientibus.

<span id="014">14</span> Et si hoc auditum fuerit a præside, nos
suadebimus ei, et securos vos faciemus.

<span id="015">15</span> At illi, accepta pecunia, fecerunt sicut erant
edocti. Et divulgatum est verbum istud apud Judæos, usque in hodiernum
diem.

<span id="016">16</span> Undecim autem discipuli abierunt in Galilæam in
montem ubi constituerat illis Jesus.  

<span id="017">17</span> Et videntes eum adoraverunt: quidam autem
dubitaverunt.

<span id="018">18</span> Et accedens Jesus locutus est eis, dicens: Data
est mihi omnis potestas in cælo et in terra:

<span id="019">19</span> euntes ergo docete omnes gentes: baptizantes
eos in nomine Patris, et Filii, et Spiritus Sancti:

<span id="020">20</span> docentes eos servare omnia quæcumque mandavi
vobis: et ecce ego vobiscum sum omnibus diebus, usque ad consummationem
sæculi.

------------------------------------------------------------------------

[Next: Mark Chapter 1](mar001.md)
