[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2002)  [KJV](../kjv/sa2002)  [Sep](../sep/sa2002.md) 
[Tan](../tan/sa2002.md)   
  
[2 Samuel Index](sa2.md)  
  [Previous](sa2001)  [Next](sa2003.md) 

------------------------------------------------------------------------

### Vulgate (Latin): 2 Samuel Chapter 2

<span id="001">1</span> Igitur post hæc consuluit David Dominum, dicens:
Num ascendam in unam de civitatibus Juda? Et ait Dominus ad eum:
Ascende. Dixitque David: Quo ascendam? Et respondit ei: In Hebron.

<span id="002">2</span> Ascendit ergo David, et duæ uxores ejus,
Achinoam Jezraëlites, et Abigail uxor Nabal Carmeli:

<span id="003">3</span> sed et viros, qui erant cum eo, duxit David
singulos cum domo sua: et manserunt in oppidis Hebron.

<span id="004">4</span> Veneruntque viri Juda, et unxerunt ibi David ut
regnaret super domum Juda. Et nuntiatum est David quod viri Jabes Galaad
sepelissent Saul.

<span id="005">5</span> Misit ergo David nuntios ad viros Jabes Galaad,
dixitque ad eos: Benedicti vos Domino, qui fecistis misericordiam hanc
cum domino vestro Saul, et sepelistis eum.

<span id="006">6</span> Et nunc retribuet vobis quidem Dominus
misericordiam et veritatem: sed et ego reddam gratiam, eo quod fecistis
verbum istud.

<span id="007">7</span> Confortentur manus vestræ, et estote filii
fortitudinis: licet enim mortuus sit dominus vester Saul, tamen me unxit
domus Juda in regem sibi.  

<span id="008">8</span> Abner autem filius Ner, princeps exercitus Saul,
tulit Isboseth filium Saul, et circumduxit eum per castra,

<span id="009">9</span> regemque constituit super Galaad, et super
Gessuri, et super Jezraël, et super Ephraim, et super Benjamin, et super
Israël universum.

<span id="010">10</span> Quadraginta annorum erat Isboseth filius Saul
cum regnare cœpisset super Israël, et duobus annis regnavit: sola autem
domus Juda sequebatur David.

<span id="011">11</span> Et fuit numerus dierum quos commoratus est
David imperans in Hebron super domum Juda, septem annorum et sex
mensium.  

<span id="012">12</span> Egressusque est Abner filius Ner, et pueri
Isboseth filii Saul, de castris in Gabaon.

<span id="013">13</span> Porro Joab filius Sarviæ, et pueri David,
egressi sunt, et occurrerunt eis juxta piscinam Gabaon. Et cum in unum
convenissent, e regione sederunt: hi ex una parte piscinæ, et illi ex
altera.

<span id="014">14</span> Dixitque Abner ad Joab: Surgant pueri, et
ludant coram nobis. Et respondit Joab: Surgant.

<span id="015">15</span> Surrexerunt ergo, et transierunt numero
duodecim de Benjamin, ex parte Isboseth filii Saul, et duodecim de
pueris David.

<span id="016">16</span> Apprehensoque unusquisque capite comparis sui,
defixit gladium in latus contrarii, et ceciderunt simul: vocatumque est
nomen loci illius: Ager robustorum, in Gabaon.

<span id="017">17</span> Et ortum est bellum durum satis in die illa:
fugatusque est Abner et viri Israël a pueris David.  

<span id="018">18</span> Erant autem ibi tres filii Sarviæ, Joab, et
Abisai, et Asaël: porro Asaël cursor velocissimus fuit, quasi unus de
capreis quæ morantur in silvis.

<span id="019">19</span> Persequebatur autem Asaël Abner, et non
declinavit ad dextram neque ad sinistram omittens persequi Abner.

<span id="020">20</span> Respexit itaque Abner post tergum suum, et ait:
Tune es Asaël? Qui respondit: Ego sum.

<span id="021">21</span> Dixitque ei Abner: Vade ad dexteram, sive ad
sinistram, et apprehende unum de adolescentibus, et tolle tibi spolia
ejus. Noluit autem Asaël omittere quin urgeret eum.

<span id="022">22</span> Rursumque locutus est Abner ad Asaël: Recede,
noli me sequi, ne compellar confodere te in terram, et levare non potero
faciem meam ad Joab fratrem tuum.

<span id="023">23</span> Qui audire contempsit, et noluit declinare:
percussit ergo eum Abner aversa hasta in inguine, et transfodit, et
mortuus est in eodem loco: omnesque qui transibant per locum illum, in
quo ceciderat Asaël et mortuus erat, subsistebant.

<span id="024">24</span> Persequentibus autem Joab et Abisai fugientem
Abner, sol occubuit: et venerunt usque ad collem aquæductus, qui est ex
adverso vallis itineris deserti in Gabaon.

<span id="025">25</span> Congregatique sunt filii Benjamin ad Abner: et
conglobati in unum cuneum, steterunt in summitate tumuli unius.

<span id="026">26</span> Et exclamavit Abner ad Joab, et ait: Num usque
ad internecionem tuus mucro desæviet? an ignoras quod periculosa sit
desperatio? usquequo non dicis populo ut omittat persequi fratres suos?

<span id="027">27</span> Et ait Joab: Vivit Dominus, si locutus fuisses,
mane recessisset populus persequens fratrem suum.

<span id="028">28</span> Insonuit ergo Joab buccina, et stetit omnis
exercitus, nec persecuti sunt ultra Israël, neque iniere certamen.

<span id="029">29</span> Abner autem et viri ejus abierunt per
campestria, tota nocte illa: et transierunt Jordanem, et lustrata omni
Beth-horon, venerunt ad castra.

<span id="030">30</span> Porro Joab reversus, omisso Abner, congregavit
omnem populum: et defuerunt de pueris David decem et novem viri, excepto
Asaële.

<span id="031">31</span> Servi autem David percusserunt de Benjamin, et
de viris qui erant cum Abner, trecentos sexaginta, qui et mortui sunt.

<span id="032">32</span> Tuleruntque Asaël, et sepelierunt eum in
sepulchro patris sui in Bethlehem: et ambulaverunt tota nocte Joab et
viri qui erant cum eo, et in ipso crepusculo pervenerunt in Hebron.

------------------------------------------------------------------------

[Next: 2 Samuel Chapter 3](sa2003.md)
