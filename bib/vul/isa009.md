[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa009)  [KJV](../kjv/isa009)  [Sep](../sep/isa009.md) 
[Tan](../tan/isa009.md)   
  
[Isaiah Index](isa.md)  
  [Previous](isa008)  [Next](isa010.md) 

------------------------------------------------------------------------

### Vulgate (Latin): Isaiah Chapter 9

<span id="001">1</span> \[Primo tempore alleviata est  
terra Zabulon et terra Nephthali:  
et novissimo aggravata est via maris  
trans Jordanem Galilææ gentium.  

<span id="002">2</span> Populus qui ambulabat in tenebris,  
vidit lucem magnam;  
habitantibus in regione umbræ mortis,  
lux orta est eis.  

<span id="003">3</span> Multiplicasti gentem,  
et non magnificasti lætitiam.  
Lætabuntur coram te, sicut qui lætantur in messe;  
sicut exsultant victores capta præda, quando dividunt spolia.  

<span id="004">4</span> Jugum enim oneris ejus,  
et virgam humeri ejus,  
et sceptrum exactoris ejus  
superasti, sicut in die Madian.  

<span id="005">5</span> Quia omnis violentia prædatio cum tumultu,  
et vestimentum mistum sanguine,  
erit in combustionem,  
et cibus ignis.  

<span id="006">6</span> Parvulus enim natus est nobis,  
et filius datus est nobis,  
et factus est principatus super humerum ejus:  
et vocabitur nomen ejus,  
Admirabilis, Consiliarius, Deus, Fortis,  
Pater futuri sæculi, Princeps pacis.  

<span id="007">7</span> Multiplicabitur ejus imperium,  
et pacis non erit finis;  
super solium David, et super regnum ejus sedebit,  
ut confirmet illud et corroboret  
in judicio et justitia,  
amodo usque in sempiternum:  
zelus Domini exercituum faciet hoc.\]  

<span id="008">8</span> \[Verbum misit Dominus in Jacob,  
et cecidit in Israël.  

<span id="009">9</span> Et sciet omnis populus Ephraim,  
et habitantes Samariam,  
in superbia et magnitudine cordis dicentes:  

<span id="010">10</span> Lateres ceciderunt, sed quadris lapidibus
ædificabimus;  
sycomoros succiderunt, sed cedros immutabimus.  

<span id="011">11</span> Et elevabit Dominus hostes Rasin super eum,  
et inimicos ejus in tumultum vertet.  

<span id="012">12</span> Syriam ab oriente, et Philisthiim ab
occidente;  
et devorabunt Israël toto ore.  
In omnibus his non est aversus furor ejus,  
sed adhuc manus ejus extenta.  

<span id="013">13</span> Et populus non est reversus ad percutientem
se,  
et Dominum exercituum non inquisierunt.  

<span id="014">14</span> Et disperdet Dominus ab Israël caput et
caudam,  
incurvantem et refrenantem, die una.  

<span id="015">15</span> Longævus et honorabilis, ipse est caput;  
et propheta docens mendacium, ipse est cauda.  

<span id="016">16</span> Et erunt qui beatificant populum istum,
seducentes;  
et qui beatificantur, præcipitati.  

<span id="017">17</span> Propter hoc super adolescentulis ejus non
lætabitur Dominus,  
et pupillorum ejus et viduarum non miserebitur:  
quia omnis hypocrita est et nequam,  
et universum os locutum est stultitiam;  
in omnibus his non est aversus furor ejus,  
sed adhuc manus ejus extenta.  

<span id="018">18</span> Succensa est enim quasi ignis impietas:  
veprem et spinam vorabit,  
et succendetur in densitate saltus,  
et convolvetur superbia fumi.  

<span id="019">19</span> In ira Domini exercituum conturbata est
terra,  
et erit populus quasi esca ignis;  
vir fratri suo non parcet.  

<span id="020">20</span> Et declinabit ad dexteram, et esuriet;  
et comedet ad sinistram, et non saturabitur;  
unusquisque carnem brachii sui vorabit:  
Manasses Ephraim, et Ephraim Manassen;  
simul ipsi contra Judam.  

<span id="021">21</span> In omnibus his non est aversus furor ejus,  
sed adhuc manus ejus extenta.\]

------------------------------------------------------------------------

[Next: Isaiah Chapter 10](isa010.md)
