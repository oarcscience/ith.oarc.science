[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro009)  [KJV](../kjv/pro009)  [Sep](../sep/pro009.md) 
[Tan](../tan/pro009.md)   
  
[Proverbs Index](pro.md)  
  [Previous](pro008)  [Next](pro010.md) 

------------------------------------------------------------------------

### Vulgate (Latin): Proverbs Chapter 9

<span id="001">1</span> \[Sapientia ædificavit sibi domum:  
excidit columnas septem.  

<span id="002">2</span> Immolavit victimas suas, miscuit vinum,  
et proposuit mensam suam.  

<span id="003">3</span> Misit ancillas suas ut vocarent  
ad arcem et ad mœnia civitatis.  

<span id="004">4</span> Si quis est parvulus, veniat ad me.  
Et insipientibus locuta est:  

<span id="005">5</span> Venite, comedite panem meum,  
et bibite vinum quod miscui vobis.  

<span id="006">6</span> Relinquite infantiam, et vivite,  
et ambulate per vias prudentiæ.\]  

<span id="007">7</span> \[Qui erudit derisorem, ipse injuriam sibi
facit,  
et qui arguit impium, sibi maculam generat.  

<span id="008">8</span> Noli arguere derisorem, ne oderit te:  
argue sapientem, et diliget te.  

<span id="009">9</span> Da sapienti occasionem, et addetur ei
sapientia;  
doce justum, et festinabit accipere.  

<span id="010">10</span> Principium sapientiæ timor Domini,  
et scientia sanctorum prudentia.  

<span id="011">11</span> Per me enim multiplicabuntur dies tui,  
et addentur tibi anni vitæ.  

<span id="012">12</span> Si sapiens fueris, tibimetipsi eris;  
si autem illusor, solus portabis malum.\]  

<span id="013">13</span> \[Mulier stulta et clamosa,  
plenaque illecebris, et nihil omnino sciens,  

<span id="014">14</span> sedit in foribus domus suæ,  
super sellam in excelso urbis loco,  

<span id="015">15</span> ut vocaret transeuntes per viam,  
et pergentes itinere suo:  

<span id="016">16</span> Qui est parvulus declinet ad me.  
Et vecordi locuta est:  

<span id="017">17</span> Aquæ furtivæ dulciores sunt,  
et panis absconditus suavior.  

<span id="018">18</span> Et ignoravit quod ibi sint gigantes,  
et in profundis inferni convivæ ejus.\]

------------------------------------------------------------------------

[Next: Proverbs Chapter 10](pro010.md)
