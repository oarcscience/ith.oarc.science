[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/wis014)  [Apo](../apo/wis014.md) 
[Sep](../sep/wis014.md)   
  
[Wisdom Index](wis.md)  
  [Previous](wis013)  [Next](wis015.md) 

------------------------------------------------------------------------

### Vulgate (Latin): Wisdom Chapter 14

<span id="001">1</span> \[Iterum alius navigare cogitans,  
et per feros fluctus iter facere incipiens,  
ligno portante se, fragilius lignum invocat.  

<span id="002">2</span> Illud enim cupiditas acquirendi excogitavit,  
et artifex sapientia fabricavit sua.  

<span id="003">3</span> Tua autem, Pater, providentia gubernat:  
quoniam dedisti et in mari viam,  
et inter fluctus semitam firmissimam,  

<span id="004">4</span> ostendens quoniam potens es ex omnibus
salvare,  
etiam si sine arte aliquis adeat mare.  

<span id="005">5</span> Sed ut non essent vacua sapientiæ tuæ opera,  
propter hoc etiam et exiguo ligno credunt homines animas suas,  
et transeuntes mare per ratem liberati sunt.  

<span id="006">6</span> Sed et ab initio cum perirent superbi
gigantes,  
spes orbis terrarum ad ratem confugiens,  
remisit sæculo semen nativitatis quæ manu tua erat gubernata.  

<span id="007">7</span> Benedictum est enim lignum per quod fit
justitia;  

<span id="008">8</span> per manus autem quod fit idolum,  
maledictum est et ipsum, et qui fecit illud:  
quia ille quidem operatus est,  
illud autem cum esset fragile, deus cognominatus est.  

<span id="009">9</span> Similiter autem odio sunt Deo impius et impietas
ejus;  

<span id="010">10</span> etenim quod factum est, cum illo qui fecit
tormenta patietur.  

<span id="011">11</span> Propter hoc et in idolis nationum non erit
respectus,  
quoniam creaturæ Dei in odium factæ sunt,  
et in tentationem animabus hominum,  
et in muscipulam pedibus insipientium.  

<span id="012">12</span> Initium enim fornicationis est exquisitio
idolorum,  
et adinventio illorum corruptio vitæ est:  

<span id="013">13</span> neque enim erant ab initio,  
neque erunt in perpetuum.  

<span id="014">14</span> Supervacuitas enim hominum hæc advenit in orbem
terrarum,  
et ideo brevis illorum finis est inventus.\]  

<span id="015">15</span> \[Acerbo enim luctu dolens pater,  
cito sibi rapti filii fecit imaginem;  
et illum qui tunc quasi homo mortuus fuerat,  
nunc tamquam deum colere cœpit,  
et constituit inter servos suos sacra et sacrificia.  

<span id="016">16</span> Deinde interveniente tempore, convalescente
iniqua consuetudine,  
hic error tamquam lex custoditus est,  
et tyrannorum imperio colebantur figmenta.  

<span id="017">17</span> Et hos quos in palam homines honorare non
poterant  
propter hoc quod longe essent,  
e longinquo figura eorum allata,  
evidentem imaginem regis quem honorare volebant fecerunt,  
ut illum qui aberat, tamquam præsentem colerent sua sollicitudine.  

<span id="018">18</span> Provexit autem ad horum culturam  
et hos qui ignorabant artificis eximia diligentia.  

<span id="019">19</span> Ille enim, volens placere illi qui se
assumpsit,  
elaboravit arte sua ut similitudinem in melius figuraret.  

<span id="020">20</span> Multitudo autem hominum, abducta per speciem
operis,  
eum qui ante tempus tamquam homo honoratus fuerat,  
nunc deum æstimaverunt.  

<span id="021">21</span> Et hæc fuit vitæ humanæ deceptio,  
quoniam aut affectui aut regibus deservientes homines,  
incommunicabile nomen lapidibus et lignis imposuerunt.\]  

<span id="022">22</span> \[Et non suffecerat errasse eos circa Dei
scientiam,  
sed et in magno viventes inscientiæ bello,  
tot et tam magna mala pacem appellant.  

<span id="023">23</span> Aut enim filios suos sacrificantes,  
aut obscura sacrificia facientes,  
aut insaniæ plenas vigilias habentes,  

<span id="024">24</span> neque vitam, neque nuptias mundas jam
custodiunt:  
sed alius alium per invidiam occidit,  
aut adulterans contristat,  

<span id="025">25</span> et omnia commista sunt: sanguis, homicidium,  
furtum et fictio, corruptio et infidelitas,  
turbatio et perjurium, tumultus bonorum,  

<span id="026">26</span> Dei immemoratio, animarum inquinatio,  
nativitatis immutatio, nuptiarum inconstantia,  
inordinatio mœchiæ et impudicitiæ.  

<span id="027">27</span> Infandorum enim idolorum cultura  
omnis mali causa est, et initium et finis.  

<span id="028">28</span> Aut enim dum lætantur insaniunt,  
aut certe vaticinantur falsa,  
aut vivunt injuste, aut pejerant cito.  

<span id="029">29</span> Dum enim confidunt in idolis quæ sine anima
sunt,  
male jurantes noceri se non sperant.  

<span id="030">30</span> Utraque ergo illis evenient digne,  
quoniam male senserunt de Deo, attendentes idolis,  
et juraverunt injuste,  
in dolo contemnentes justitiam.  

<span id="031">31</span> Non enim juratorum virtus,  
sed peccantium pœna,  
perambulat semper injustorum prævaricationem.\]

------------------------------------------------------------------------

[Next: Wisdom Chapter 15](wis015.md)
