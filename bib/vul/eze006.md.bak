[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze006)  [KJV](../kjv/eze006)  [Sep](../sep/eze006.md) 
[Tan](../tan/eze006.md)   
  
[Ezekiel Index](eze.md)  
  [Previous](eze005)  [Next](eze007.md) 

------------------------------------------------------------------------

### Vulgate (Latin): Ezekiel Chapter 6

<span id="001">1</span> Et factus est sermo Domini ad me, dicens:

<span id="002">2</span> Fili hominis, pone faciem tuam ad montes Israël,
et prophetabis ad eos,

<span id="003">3</span> et dices: \[Montes Israël,  
audite verbum Domini Dei.  
Hæc dicit Dominus Deus  
montibus et collibus,  
rupibus et vallibus:  
Ecce ego inducam super vos gladium,  
et disperdam excelsa vestra,  

<span id="004">4</span> et demoliar aras vestras,  
et confringentur simulacra vestra,  
et dejiciam interfectos vestros  
ante idola vestra:  

<span id="005">5</span> et dabo cadavera filiorum Israël  
ante faciem simulacrorum vestrorum,  
et dispergam ossa vestra  
circum aras vestras:  

<span id="006">6</span> in omnibus habitationibus vestris  
urbes desertæ erunt,  
et excelsa demolientur et dissipabuntur:  
et interibunt aræ vestræ, et confringentur,  
et cessabunt idola vestra,  
et conterentur delubra vestra,  
et delebuntur opera vestra:  

<span id="007">7</span> et cadet interfectus in medio vestri,  
et scietis quia ego sum Dominus.  

<span id="008">8</span> Et relinquam in vobis eos  
qui fugerint gladium in gentibus,  
cum dispersero vos in terris:  

<span id="009">9</span> et recordabuntur mei liberati vestri in
gentibus  
ad quas captivi ducti sunt:  
quia contrivi cor eorum  
fornicans et recedens a me,  
et oculos eorum fornicantes post idola sua:  
et displicebunt sibimet super malis  
quæ fecerunt in universis abominationibus suis.  

<span id="010">10</span> Et scient quia ego Dominus non frustra locutus
sum,  
ut facerem eis malum hoc.  

<span id="011">11</span> Hæc dicit Dominus Deus:  
Percute manum tuam  
et allide pedem tuum,  
et dic: Heu! ad omnes abominationes malorum domus Israël:  
quia gladio, fame et peste ruituri sunt.  

<span id="012">12</span> Qui longe est, peste morietur:  
qui autem prope, gladio corruet:  
et qui relictus fuerit et obsessus, fame morietur:  
et complebo indignationem meam in eis.  

<span id="013">13</span> Et scietis quia ego Dominus,  
cum fuerint interfecti vestri in medio idolorum vestrorum,  
in circuitu ararum vestrarum,  
in omni colle excelso,  
et in cunctis summitatibus montium,  
et subtus omne lignum nemorosum,  
et subtus universam quercum frondosam,  
locum ubi accenderunt thura redolentia universis idolis suis.  

<span id="014">14</span> Et extendam manum meam super eos:  
et faciam terram desolatam et destitutam,  
a deserto Deblatha, in omnibus habitationibus eorum:  
et scient quia ego Dominus.\]

------------------------------------------------------------------------

[Next: Ezekiel Chapter 7](eze007.md)
