[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1012)  [Apo](../apo/ma1012.md) 
[Sep](../sep/ma1012.md)   
  
[1 Macabees Index](ma1.md)  
  [Previous](ma1011)  [Next](ma1013.md) 

------------------------------------------------------------------------

### Vulgate (Latin): 1 Macabees Chapter 12

<span id="001">1</span> Et vidit Jonathas quia tempus eum juvat, et
elegit viros, et misit eos Romam statuere et renovare cum eis amicitiam:

<span id="002">2</span> et ad Spartiatas, et ad alia loca misit
epistolas secundum eamdem formam:

<span id="003">3</span> et abierunt Romam, et intraverunt curiam, et
dixerunt: Jonathas summus sacerdos, et gens Judæorum miserunt nos, ut
renovaremus amicitiam et societatem secundum pristinum.

<span id="004">4</span> Et dederunt illis epistolas ad ipsos per loca,
ut deducerent eos in terram Juda cum pace.

<span id="005">5</span> Et hoc est exemplum epistolarum, quas scripsit
Jonathas Spartiatis:

<span id="006">6</span> Jonathas summus sacerdos, et seniores gentis, et
sacerdotes, et reliquus populus Judæorum, Spartiatis fratribus salutem.

<span id="007">7</span> Jampridem missæ erant epistolæ ad Oniam summum
sacerdotem ab Ario, qui regnabat apud vos, quoniam estis fratres nostri,
sicut rescriptum continet, quod subjectum est.

<span id="008">8</span> Et suscepit Onias virum, qui missus fuerat, cum
honore: et accepit epistolas, in quibus significabatur de societate et
amicitia.

<span id="009">9</span> Nos cum nullo horum indigeremus, habentes
solatio sanctos libros, qui sunt in manibus nostris,

<span id="010">10</span> maluimus mittere ad vos renovare fraternitatem
et amicitiam, ne forte alieni efficiamur a vobis: multa enim tempora
transierunt, ex quo misistis ad nos.

<span id="011">11</span> Nos ergo in omni tempore sine intermissione in
diebus solemnibus, et ceteris, quibus oportet, memores sumus vestri in
sacrificiis quæ offerimus, et in observationibus, sicut fas est, et
decet meminisse fratrum.

<span id="012">12</span> Lætamur itaque de gloria vestra.

<span id="013">13</span> Nos autem circumdederunt multæ tribulationes,
et multa prælia, et impugnaverunt nos reges qui sunt in circuitu nostro.

<span id="014">14</span> Noluimus ergo vobis molesti esse, neque ceteris
sociis et amicis nostris in his præliis:

<span id="015">15</span> habuimus enim de cælo auxilium, et liberati
sumus nos, et humiliati sunt inimici nostri.

<span id="016">16</span> Elegimus itaque Numenium Antiochi filium, et
Antipatrem Jasonis filium, et misimus ad Romanos renovare cum eis
amicitiam et societatem pristinam.

<span id="017">17</span> Mandavimus itaque eis ut veniant etiam ad vos,
et salutent vos, et reddant vobis epistolas nostras de innovatione
fraternitatis nostræ.

<span id="018">18</span> Et nunc benefacietis respondentes nobis ad
hæc.  

<span id="019">19</span> Et hoc est rescriptum epistolarum quod miserat
Oniæ:

<span id="020">20</span> Arius rex Spartiatarum Oniæ sacerdoti magno
salutem.

<span id="021">21</span> Inventum est in scriptura de Spartiatis, et
Judæis, quoniam sunt fratres, et quod sunt de genere Abraham.

<span id="022">22</span> Et nunc ex quo hæc cognovimus, benefacitis
scribentes nobis de pace vestra.

<span id="023">23</span> Sed et nos rescripsimus vobis: Pecora nostra,
et possessiones nostræ, vestræ sunt: et vestræ, nostræ: mandavimus
itaque hæc nuntiari vobis.  

<span id="024">24</span> Et audivit Jonathas quoniam regressi sunt
principes Demetrii cum exercitu multo supra quam prius, pugnare adversus
eum:

<span id="025">25</span> et exiit ab Jerusalem, et occurrit eis in
Amathite regione: non enim dederat eis spatium ut ingrederentur regionem
ejus.

<span id="026">26</span> Et misit speculatores in castra eorum: et
reversi renuntiaverunt quod constituunt supervenire illis nocte.

<span id="027">27</span> Cum occidisset autem sol, præcepit Jonathas
suis vigilare, et esse in armis paratos ad pugnam tota nocte: et posuit
custodes per circuitum castrorum.

<span id="028">28</span> Et audierunt adversarii quod paratus est
Jonathas cum suis in bello: et timuerunt, et formidaverunt in corde suo:
et accenderunt focos in castris suis.

<span id="029">29</span> Jonathas autem, et qui cum eo erant, non
cognoverunt usque mane: videbant autem luminaria ardentia,

<span id="030">30</span> et secutus est eos Jonathas, et non
comprehendit eos: transierant enim flumen Eleutherum.

<span id="031">31</span> Et divertit Jonathas ad Arabas, qui vocantur
Zabadæi: et percussit eos, et accepit spolia eorum.

<span id="032">32</span> Et junxit, et venit Damascum, et perambulabat
omnem regionem illam.

<span id="033">33</span> Simon autem exiit, et venit usque ad Ascalonem,
et ad proxima præsidia: et declinavit in Joppen, et occupavit eam

<span id="034">34</span> (audivit enim quod vellent præsidium tradere
partibus Demetrii), et posuit ibi custodes ut custodirent eam.

<span id="035">35</span> Et reversus est Jonathas, et convocavit
seniores populi, et cogitavit cum eis ædificare præsidia in Judæa,

<span id="036">36</span> et ædificare muros in Jerusalem, et exaltare
altitudinem magnam inter medium arcis et civitatis, ut separaret eam a
civitate, ut esset ipsa singulariter, et neque emant, neque vendant.

<span id="037">37</span> Et convenerunt ut ædificarent civitatem: et
cecidit murus qui erat super torrentem ab ortu solis, et reparavit eum,
qui vocatur Caphetetha:

<span id="038">38</span> et Simon ædificavit Adiada in Sephela, et
munivit eam, et imposuit portas et seras.  

<span id="039">39</span> Et cum cogitasset Tryphon regnare Asiæ, et
assumere diadema, et extendere manum in Antiochum regem:

<span id="040">40</span> timens ne forte non permitteret eum Jonathas,
sed pugnaret adversus eum, quærebat comprehendere eum, et occidere. Et
exsurgens abiit in Bethsan.

<span id="041">41</span> Et exivit Jonathas obviam illi cum quadraginta
millibus virorum electorum in prælium, et venit Bethsan.

<span id="042">42</span> Et vidit Tryphon quia venit Jonathas cum
exercitu multo ut extenderet in eum manus: timuit,

<span id="043">43</span> et excepit eum cum honore, et commendavit eum
omnibus amicis suis, et dedit ei munera: et præcepit exercitibus suis ut
obedirent ei, sicut sibi.

<span id="044">44</span> Et dixit Jonathæ: Ut quid vexasti universum
populum, cum bellum nobis non sit?

<span id="045">45</span> et nunc remitte eos in domos suas: elige autem
tibi viros paucos, qui tecum sint, et veni mecum Ptolemaidam, et tradam
eam tibi, et reliqua præsidia, et exercitum, et universos præpositos
negotii: et conversus abibo: propterea enim veni.

<span id="046">46</span> Et credidit ei, et fecit sicut dixit: et
dimisit exercitum, et abierunt in terram Juda.

<span id="047">47</span> Retinuit autem secum tria millia virorum: ex
quibus remisit in Galilæam duo millia: mille autem venerunt cum eo.

<span id="048">48</span> Ut autem intravit Ptolemaidam Jonathas,
clauserunt portas civitatis Ptolemenses, et comprehenderunt eum: et
omnes qui cum eo intraverant, gladio interfecerunt.

<span id="049">49</span> Et misit Tryphon exercitum et equites in
Galilæam et in campum magnum, ut perderent omnes socios Jonathæ.

<span id="050">50</span> At illi cum cognovissent quia comprehensus est
Jonathas, et periit, et omnes qui cum eo erant, hortati sunt semetipsos,
et exierunt parati in prælium.

<span id="051">51</span> Et videntes hi qui insecuti fuerant, quia pro
anima res est illis, reversi sunt:

<span id="052">52</span> illi autem venerunt omnes cum pace in terram
Juda. Et planxerunt Jonathan, et eos qui cum ipso fuerant, valde: et
luxit Israël luctu magno.

<span id="053">53</span> Et quæsierunt omnes gentes quæ erant in
circuitu eorum conterere eos: dixerunt enim:

<span id="054">54</span> Non habent principem et adjuvantem: nunc ergo
expugnemus illos, et tollamus de hominibus memoriam eorum.

------------------------------------------------------------------------

[Next: 1 Macabees Chapter 13](ma1013.md)
