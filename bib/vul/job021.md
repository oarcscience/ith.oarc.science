[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job021)  [KJV](../kjv/job021)  [Sep](../sep/job021.md) 
[Tan](../tan/job021.md)   
  
[Job Index](job.md)  
  [Previous](job020)  [Next](job022.md) 

------------------------------------------------------------------------

### Vulgate (Latin): Job Chapter 21

<span id="001">1</span> Respondens autem Job, dixit:

<span id="002">2</span> \[Audite, quæso, sermones meos,  
et agite pœnitentiam.  

<span id="003">3</span> Sustinete me, et ego loquar:  
et post mea, si videbitur, verba, ridete.  

<span id="004">4</span> Numquid contra hominem disputatio mea est,  
ut merito non debeam contristari?  

<span id="005">5</span> Attendite me et obstupescite,  
et superponite digitum ori vestro.  

<span id="006">6</span> Et ego, quando recordatus fuero, pertimesco,  
et concutit carnem meam tremor.  

<span id="007">7</span> Quare ergo impii vivunt,  
sublevati sunt, confortatique divitiis?  

<span id="008">8</span> Semen eorum permanet coram eis:  
propinquorum turba et nepotum in conspectu eorum.  

<span id="009">9</span> Domus eorum securæ sunt et pacatæ,  
et non est virga Dei super illos.  

<span id="010">10</span> Bos eorum concepit, et non abortivit:  
vacca peperit, et non est privata fœtu suo.  

<span id="011">11</span> Egrediuntur quasi greges parvuli eorum,  
et infantes eorum exultant lusibus.  

<span id="012">12</span> Tenent tympanum et citharam,  
et gaudent ad sonitum organi.  

<span id="013">13</span> Ducunt in bonis dies suos,  
et in puncto ad inferna descendunt.  

<span id="014">14</span> Qui dixerunt Deo: Recede a nobis,  
et scientiam viarum tuarum nolumus.  

<span id="015">15</span> Quis est Omnipotens, ut serviamus ei?  
et quid nobis prodest si oraverimus illum?  

<span id="016">16</span> Verumtamen quia non sunt in manu eorum bona
sua,  
consilium impiorum longe sit a me.  

<span id="017">17</span> Quoties lucerna impiorum extinguetur,  
et superveniet eis inundatio,  
et dolores dividet furoris sui?  

<span id="018">18</span> Erunt sicut paleæ ante faciem venti,  
et sicut favilla quam turbo dispergit.  

<span id="019">19</span> Deus servabit filiis illius dolorem patris,  
et cum reddiderit, tunc sciet.  

<span id="020">20</span> Videbunt oculi ejus interfectionem suam,  
et de furore Omnipotentis bibet.  

<span id="021">21</span> Quid enim ad eum pertinet de domo sua post
se,  
et si numerus mensium ejus dimidietur?  

<span id="022">22</span> Numquid Deus docebit quispiam scientiam,  
qui excelsos judicat?  

<span id="023">23</span> Iste moritur robustus et sanus,  
dives et felix:  

<span id="024">24</span> viscera ejus plena sunt adipe,  
et medullis ossa illius irrigantur:  

<span id="025">25</span> alius vero moritur in amaritudine animæ  
absque ullis opibus:  

<span id="026">26</span> et tamen simul in pulvere dormient,  
et vermes operient eos.  

<span id="027">27</span> Certe novi cogitationes vestras,  
et sententias contra me iniquas.  

<span id="028">28</span> Dicitis enim: Ubi est domus principis?  
et ubi tabernacula impiorum?  

<span id="029">29</span> Interrogate quemlibet de viatoribus,  
et hæc eadem illum intelligere cognoscetis:  

<span id="030">30</span> quia in diem perditionis servatur malus,  
et ad diem furoris ducetur.  

<span id="031">31</span> Quis arguet coram eo viam ejus?  
et quæ fecit, quis reddet illi?  

<span id="032">32</span> Ipse ad sepulchra ducetur,  
et in congerie mortuorum vigilabit.  

<span id="033">33</span> Dulcis fuit glareis Cocyti,  
et post se omnem hominem trahet,  
et ante se innumerabiles.  

<span id="034">34</span> Quomodo igitur consolamini me frustra,  
cum responsio vestra repugnare ostensa sit veritati?\]

------------------------------------------------------------------------

[Next: Job Chapter 22](job022.md)
