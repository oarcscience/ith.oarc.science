[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ti2004)  [GNT](../gnt/ti2004) 
[KJV](../kjv/ti2004)   
  
[2 Timothy Index](ti2)  
  [Previous](ti2003)  [Next](tit001) 

------------------------------------------------------------------------

### Vulgate (Latin): 2 Timothy Chapter 4

<span id="001">1</span> Testificor coram Deo, et Jesu Christo, qui
judicaturus est vivos et mortuos, per adventum ipsius, et regnum ejus:

<span id="002">2</span> prædica verbum, insta opportune, importune:
argue, obsecra, increpa in omni patientia, et doctrina.

<span id="003">3</span> Erit enim tempus, cum sanam doctrinam non
sustinebunt, sed ad sua desideria coacervabunt sibi magistros,
prurientes auribus,

<span id="004">4</span> et a veritate quidem auditum avertent, ad
fabulas autem convertentur.

<span id="005">5</span> Tu vero vigila, in omnibus labora, opus fac
evangelistæ, ministerium tuum imple. Sobrius esto.

<span id="006">6</span> Ego enim jam delibor, et tempus resolutionis meæ
instat.

<span id="007">7</span> Bonum certamen certavi, cursum consummavi, fidem
servavi.

<span id="008">8</span> In reliquo reposita est mihi corona justitiæ,
quam reddet mihi Dominus in illa die, justus judex: non solum autem
mihi, sed et iis, qui diligunt adventum ejus.  
Festina ad me venire cito.

<span id="009">9</span> Demas enim me reliquit, diligens hoc sæculum, et
abiit Thessalonicam:

<span id="010">10</span> Crescens in Galatiam, Titus in Dalmatiam.

<span id="011">11</span> Lucas est mecum solus. Marcum assume, et adduc
tecum: est enim mihi utilis in ministerium.

<span id="012">12</span> Tychicum autem misi Ephesum.

<span id="013">13</span> Penulam, quam reliqui Troade apud Carpum,
veniens affer tecum, et libros, maxime autem membranas.

<span id="014">14</span> Alexander ærarius multa mala mihi ostendit:
reddet illi Dominus secundum opera ejus:

<span id="015">15</span> quem et tu devita: valde enim restitit verbis
nostris.

<span id="016">16</span> In prima mea defensione nemo mihi affuit, sed
omnes me dereliquerunt: non illis imputetur.

<span id="017">17</span> Dominus autem mihi astitit, et confortavit me,
ut per me prædicatio impleatur, et audiant omnes gentes: et liberatus
sum de ore leonis.

<span id="018">18</span> Liberavit me Dominus ab omni opere malo: et
salvum faciet in regnum suum cæleste, cui gloria in sæcula sæculorum.
Amen.

<span id="019">19</span> Saluta Priscam, et Aquilam, et Onesiphori
domum.

<span id="020">20</span> Erastus remansit Corinthi. Trophimum autem
reliqui infirmum Mileti.

<span id="021">21</span> Festina ante hiemem venire. Salutant te
Eubulus, et Pudens, et Linus, et Claudia, et fratres omnes.

<span id="022">22</span> Dominus Jesus Christus cum spiritu tuo. Gratia
vobiscum. Amen.

------------------------------------------------------------------------

[Next: Titus Chapter 1](tit001)
