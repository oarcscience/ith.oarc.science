[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic001)  [KJV](../kjv/mic001)  [Sep](../sep/mic001.md) 
[Tan](../tan/mic001.md)   
  
[Micah Index](mic.md)  
  [Previous](jon004)  [Next](mic002.md) 

------------------------------------------------------------------------

### Vulgate (Latin): Micah Chapter 1

<span id="001">1</span> Verbum Domini, quod factum est ad Michæam
Morasthiten, in diebus Joathan, Achaz, et Ezechiæ, regum Juda, quod
vidit super Samariam et Jerusalem.  

<span id="002">2</span> \[Audite, populi omnes,  
et attendat terra, et plenitudo ejus:  
et sit Dominus Deus vobis in testem,  
Dominus de templo sancto suo.  

<span id="003">3</span> Quia ecce Dominus egredietur de loco suo,  
et descendet, et calcabit super excelsa terræ.  

<span id="004">4</span> Et consumentur montes subtus eum,  
et valles scindentur sicut cera a facie ignis,  
et sicut aquæ quæ decurrunt in præceps.  

<span id="005">5</span> In scelere Jacob omne istud,  
et in peccatis domus Israël.  
Quod scelus Jacob? nonne Samaria?  
et quæ excelsa Judæ? nonne Jerusalem?  

<span id="006">6</span> Et ponam Samariam quasi acervum lapidum in
agro,  
cum plantatur vinea;  
et detraham in vallem lapides ejus,  
et fundamenta ejus revelabo.  

<span id="007">7</span> Et omnia sculptilia ejus concidentur,  
et omnes mercedes ejus comburentur igne,  
et omnia idola ejus ponam in perditionem,  
quia de mercedibus meretricis congregata sunt,  
et usque ad mercedem meretricis revertentur.  

<span id="008">8</span> Super hoc plangam, et ululabo;  
vadam spoliatus, et nudus;  
faciam planctum velut draconum,  
et luctum quasi struthionum:  

<span id="009">9</span> quia desperata est plaga ejus,  
quia venit usque ad Judam;  
tetigit portam populi mei usque ad Jerusalem.  

<span id="010">10</span> In Geth nolite annuntiare;  
lacrimis ne ploretis;  
in domo pulveris pulvere vos conspergite.  

<span id="011">11</span> Et transite vobis, habitatio pulchra, confusa
ignominia:  
non est egressa quæ habitat in exitu:  
planctum domus vicina accipiet ex vobis, quæ stetit sibimet.  

<span id="012">12</span> Quia infirmata est in bonum,  
quæ habitat in amaritudinibus;  
quia descendit malum a Domino in portam Jerusalem.  

<span id="013">13</span> Tumultus quadrigæ stuporis habitanti Lachis:  
principium peccati est filiæ Sion,  
quia in te inventa sunt scelera Israël.  

<span id="014">14</span> Propterea dabit emissarios super hæreditatem
Geth,  
domus mendacii in deceptionem regibus Israël.  

<span id="015">15</span> Adhuc hæredem adducam tibi quæ habitas in
Maresa;  
usque ad Odollam veniet gloria Israël.  

<span id="016">16</span> Decalvare, et tondere super filios deliciarum
tuarum;  
dilata calvitium tuum sicut aquila,  
quoniam captivi ducti sunt ex te.\]

------------------------------------------------------------------------

[Next: Micah Chapter 2](mic002.md)
