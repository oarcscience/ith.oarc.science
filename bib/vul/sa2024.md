[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2024)  [KJV](../kjv/sa2024)  [Sep](../sep/sa2024.md) 
[Tan](../tan/sa2024.md)   
  
[2 Samuel Index](sa2.md)  
  [Previous](sa2023)  [Next](kg1001.md) 

------------------------------------------------------------------------

### Vulgate (Latin): 2 Samuel Chapter 24

<span id="001">1</span> Et addidit furor Domini irasci contra Israël,
commovitque David in eis dicentem: Vade, numera Israël et Judam.

<span id="002">2</span> Dixitque rex ad Joab principem exercitus sui:
Perambula omnes tribus Israël a Dan usque Bersabee, et numerate populum,
ut sciam numerum ejus.

<span id="003">3</span> Dixitque Joab regi: Adaugeat Dominus Deus tuus
ad populum tuum, quantus nunc est, iterumque centuplicet in conspectu
domini mei regis: sed quid sibi dominus meus rex vult in re hujuscemodi?

<span id="004">4</span> Obtinuit autem sermo regis verba Joab et
principum exercitus: egressusque est Joab et princeps militum a facie
regis, ut numerarent populum Israël.

<span id="005">5</span> Cumque pertransissent Jordanem, venerunt in
Aroër ad dexteram urbis, quæ est in valle Gad:

<span id="006">6</span> et per Jazer transierunt in Galaad, et in terram
inferiorem Hodsi, et venerunt in Dan silvestria. Circumeuntesque juxta
Sidonem,

<span id="007">7</span> transierunt prope mœnia Tyri, et omnem terram
Hevæi et Chananæi, veneruntque ad meridiem Juda in Bersabee:

<span id="008">8</span> et lustrata universa terra, affuerunt post novem
menses et viginti dies in Jerusalem.

<span id="009">9</span> Dedit ergo Joab numerum descriptionis populi
regi, et inventa sunt de Israël octingenta millia virorum fortium qui
educerent gladium, et de Juda quingenta millia pugnatorum.  

<span id="010">10</span> Percussit autem cor David eum, postquam
numeratus est populus: et dixit David ad Dominum: Peccavi valde in hoc
facto: sed precor, Domine, ut transferas iniquitatem servi tui, quia
stulte egi nimis.

<span id="011">11</span> Surrexit itaque David mane, et sermo Domini
factus est ad Gad prophetam et videntem David, dicens:

<span id="012">12</span> Vade, et loquere ad David: Hæc dicit Dominus:
Trium tibi datur optio: elige unum quod volueris ex his, ut faciam tibi.

<span id="013">13</span> Cumque venisset Gad ad David, nuntiavit ei,
dicens: Aut septem annis veniet tibi fames in terra tua: aut tribus
mensibus fugies adversarios tuos, et ille te persequentur: aut certe
tribus diebus erit pestilentia in terra tua. Nunc ergo delibera, et vide
quem respondeam ei qui me misit sermonem.

<span id="014">14</span> Dixit autem David ad Gad: Coarctor nimis: sed
melius est ut incidam in manus Domini (multæ enim misericordiæ ejus
sunt) quam in manus hominum.  

<span id="015">15</span> Immisitque Dominus pestilentiam in Israël, de
mane usque ad tempus constitutum, et mortui sunt ex populo a Dan usque
ad Bersabee septuaginta millia virorum.

<span id="016">16</span> Cumque extendisset manum suam angelus Domini
super Jerusalem ut disperderet eam, misertus est Dominus super
afflictione, et ait angelo percutienti populum: Sufficit: nunc contine
manum tuam. Erat autem angelus Domini juxta aream Areuna Jebusæi.

<span id="017">17</span> Dixitque David ad Dominum cum vidisset angelum
cædentem populum: Ego sum qui peccavi, ego inique egi: isti qui oves
sunt, quid fecerunt? vertatur, obsecro, manus tua contra me, et contra
domum patris mei.  

<span id="018">18</span> Venit autem Gad ad David in die illa, et dixit
ei: Ascende, et constitue altare Domino in area Areuna Jebusæi.

<span id="019">19</span> Et ascendit David juxta sermonem Gad, quem
præceperat ei Dominus.

<span id="020">20</span> Conspiciensque Areuna, animadvertit regem et
servos ejus transire ad se:

<span id="021">21</span> et egressus adoravit regem prono vultu in
terram, et ait: Quid causæ est ut veniat dominus meus rex ad servum
suum? Cui David ait: Ut emam a te aream, et ædificem altare Domino, et
cesset interfectio quæ grassatur in populo.

<span id="022">22</span> Et ait Areuna ad David: Accipiat, et offerat
dominus meus rex sicut placet ei: habes boves in holocaustum, et
plaustrum, et juga boum in usum lignorum.

<span id="023">23</span> Omnia dedit Areuna rex regi: dixitque Areuna ad
regem: Dominus Deus tuus suscipiat votum tuum.

<span id="024">24</span> Cui respondens rex, ait: Nequaquam ut vis, sed
emam pretio a te, et non offeram Domino Deo meo holocausta gratuita.
Emit ergo David aream, et boves, argenti siclis quinquaginta:

<span id="025">25</span> et ædificavit ibi David altare Domino, et
obtulit holocausta et pacifica: et propitiatus est Dominus terræ, et
cohibita est plaga ab Israël.

------------------------------------------------------------------------

[Next: 1 Kings Chapter 1](kg1001.md)
