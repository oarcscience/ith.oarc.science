[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2011)  [KJV](../kjv/kg2011)  [Sep](../sep/kg2011.md) 
[Tan](../tan/kg2011.md)   
  
[2 Kings Index](kg2.md)  
  [Previous](kg2010)  [Next](kg2012.md) 

------------------------------------------------------------------------

### Vulgate (Latin): 2 Kings Chapter 11

<span id="001">1</span> Athalia vero mater Ochoziæ, videns mortuum
filium suum, surrexit, et interfecit omne semen regium.

<span id="002">2</span> Tollens autem Josaba filia regis Joram, soror
Ochoziæ, Joas filium Ochoziæ, furata est eum de medio filiorum regis qui
interficiebantur, et nutricem ejus de triclinio: et abscondit eum a
facie Athaliæ ut non interficeretur.

<span id="003">3</span> Eratque cum ea sex annis clam in domo Domini:
porro Athalia regnavit super terram.  

<span id="004">4</span> Anno autem septimo misit Jojada, et assumens
centuriones et milites, introduxit ad se in templum Domini, pepigitque
cum eis fœdus: et adjurans eos in domo Domini, ostendit eis filium
regis:

<span id="005">5</span> et præcepit illis, dicens: Iste est sermo, quem
facere debetis:

<span id="006">6</span> tertia pars vestrum introëat sabbato, et
observet excubias domus regis. Tertia autem pars sit ad portam Sur, et
tertia pars sit ad portam quæ est post habitaculum scutariorum: et
custodietis excubias domus Messa.

<span id="007">7</span> Duæ vero partes e vobis, omnes egredientes
sabbato, custodiant excubias domus Domini circa regem.

<span id="008">8</span> Et vallabitis eum, habentes arma in manibus
vestris: si quis autem ingressus fuerit septum templi, interficiatur:
eritisque cum rege introëunte et egrediente.

<span id="009">9</span> Et fecerunt centuriones juxta omnia quæ
præceperat eis Jojada sacerdos: et assumentes singuli viros suos qui
ingrediebantur sabbato, cum his qui egrediebantur sabbato, venerunt ad
Jojadam sacerdotem.

<span id="010">10</span> Qui dedit eis hastas et arma regis David, quæ
erant in domo Domini.

<span id="011">11</span> Et steterunt singuli habentes arma in manu sua,
a parte templi dextera usque ad partem sinistram altaris et ædis, circum
regem.

<span id="012">12</span> Produxitque filium regis, et posuit super eum
diadema et testimonium: feceruntque eum regem, et unxerunt: et
plaudentes manu, dixerunt: Vivat rex.

<span id="013">13</span> Audivit autem Athalia vocem populi currentis:
et ingressa ad turbas in templum Domini,

<span id="014">14</span> vidit regem stantem super tribunal juxta morem,
et cantores, et tubas prope eum, omnemque populum terræ lætantem, et
canentem tubis: et scidit vestimenta sua, clamavitque: Conjuratio,
conjuratio.

<span id="015">15</span> Præcepit autem Jojada centurionibus qui erant
super exercitum, et ait eis: Educite eam extra septa templi, et
quicumque eam secutus fuerit, feriatur gladio. Dixerat enim sacerdos:
Non occidatur in templo Domini.

<span id="016">16</span> Imposueruntque ei manus, et impegerunt eam per
viam introitus equorum, juxta palatium, et interfecta est ibi.

<span id="017">17</span> Pepigit ergo Jojada fœdus inter Dominum, et
inter regem, et inter populum, ut esset populus Domini: et inter regem
et populum.

<span id="018">18</span> Ingressusque est omnis populus terræ templum
Baal, et destruxerunt aras ejus, et imagines contriverunt valide: Mathan
quoque sacerdotem Baal occiderunt coram altari. Et posuit sacerdos
custodias in domo Domini.

<span id="019">19</span> Tulitque centuriones, et Cerethi et Phelethi
legiones, et omnem populum terræ, deduxeruntque regem de domo Domini: et
venerunt per viam portæ scutariorum in palatium, et sedit super thronum
regum.

<span id="020">20</span> Lætatusque est omnis populus terræ, et civitas
conquievit: Athalia autem occisa est gladio in domo regis.

<span id="021">21</span> Septemque annorum erat Joas, cum regnare
cœpisset.

------------------------------------------------------------------------

[Next: 2 Kings Chapter 12](kg2012.md)
