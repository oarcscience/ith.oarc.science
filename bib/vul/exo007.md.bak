[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo007)  [KJV](../kjv/exo007)  [Sep](../sep/exo007.md) 
[Tan](../tan/exo007.md)   
  
[Exodus Index](exo.md)  
  [Previous](exo006)  [Next](exo008.md) 

------------------------------------------------------------------------

### Vulgate (Latin): Exodus Chapter 7

<span id="001">1</span> Dixitque Dominus ad Moysen: Ecce constitui te
Deum Pharaonis: et Aaron frater tuus erit propheta tuus.

<span id="002">2</span> Tu loqueris ei omnia quæ mando tibi: et ille
loquetur ad Pharaonem, ut dimittat filios Israël de terra sua.

<span id="003">3</span> Sed ego indurabo cor ejus, et multiplicabo signa
et ostenta mea in terra Ægypti,

<span id="004">4</span> et non audiet vos: immittamque manum meam super
Ægyptum, et educam exercitum et populum meum filios Israël de terra
Ægypti per judicia maxima.

<span id="005">5</span> Et scient Ægyptii quia ego sum Dominus qui
extenderim manum meam super Ægyptum, et eduxerim filios Israël de medio
eorum.

<span id="006">6</span> Fecit itaque Moyses et Aaron sicut præceperat
Dominus: ita egerunt.

<span id="007">7</span> Erat autem Moyses octoginta annorum, et Aaron
octoginta trium, quando locuti sunt ad Pharaonem.  

<span id="008">8</span> Dixitque Dominus ad Moysen et Aaron:

<span id="009">9</span> Cum dixerit vobis Pharao, Ostendite signa: dices
ad Aaron: Tolle virgam tuam, et projice eam coram Pharaone, ac vertetur
in colubrum.

<span id="010">10</span> Ingressi itaque Moyses et Aaron ad Pharaonem,
fecerunt sicut præceperat Dominus: tulitque Aaron virgam coram Pharaone
et servis ejus, quæ versa est in colubrum.

<span id="011">11</span> Vocavit autem Pharao sapientes et maleficos: et
fecerunt etiam ipsi per incantationes ægyptiacas et arcana quædam
similiter.

<span id="012">12</span> Projeceruntque singuli virgas suas, quæ versæ
sunt in dracones: sed devoravit virga Aaron virgas eorum.

<span id="013">13</span> Induratumque est cor Pharaonis, et non audivit
eos, sicut præceperat Dominus.  

<span id="014">14</span> Dixit autem Dominus ad Moysen: Ingravatum est
cor Pharaonis: non vult dimittere populum.

<span id="015">15</span> Vade ad eum mane, ecce egredietur ad aquas: et
stabis in occursum ejus super ripam fluminis: et virgam quæ conversa est
in draconem, tolles in manu tua.

<span id="016">16</span> Dicesque ad eum: Dominus Deus Hebræorum misit
me ad te, dicens: Dimitte populum meum ut sacrificet mihi in deserto: et
usque ad præsens audire noluisti.

<span id="017">17</span> Hæc igitur dicit Dominus: In hoc scies quod sim
Dominus: ecce percutiam virga, quæ in manu mea est, aquam fluminis, et
vertetur in sanguinem.

<span id="018">18</span> Pisces quoque, qui sunt in fluvio, morientur,
et computrescent aquæ, et affligentur Ægyptii bibentes aquam fluminis.

<span id="019">19</span> Dixit quoque Dominus ad Moysen: Dic ad Aaron:
Tolle virgam tuam, et extende manum tuam super aquas Ægypti, et super
fluvios eorum, et rivos ac paludes, et omnes lacus aquarum, ut vertantur
in sanguinem: et sit cruor in omni terra Ægypti, tam in ligneis vasis
quam in saxeis.

<span id="020">20</span> Feceruntque Moyses et Aaron sicut præceperat
Dominus: et elevans virgam percussit aquam fluminis coram Pharaone et
servis ejus: quæ versa est in sanguinem.

<span id="021">21</span> Et pisces, qui erant in flumine, mortui sunt:
computruitque fluvius, et non poterant Ægyptii bibere aquam fluminis, et
fuit sanguis in tota terra Ægypti.

<span id="022">22</span> Feceruntque similiter malefici Ægyptiorum
incantationibus suis: et induratum est cor Pharaonis, nec audivit eos,
sicut præceperat Dominus.

<span id="023">23</span> Avertitque se, et ingressus est domum suam, nec
apposuit cor etiam hac vice.

<span id="024">24</span> Foderunt autem omnes Ægyptii per circuitum
fluminis aquam ut biberent: non enim poterant bibere de aqua fluminis.

<span id="025">25</span> Impletique sunt septem dies, postquam percussit
Dominus fluvium.

------------------------------------------------------------------------

[Next: Exodus Chapter 8](exo008.md)
