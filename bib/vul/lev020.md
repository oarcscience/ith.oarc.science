[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev020)  [KJV](../kjv/lev020)  [Sep](../sep/lev020) 
[Tan](../tan/lev020)   
  
[Leviticus Index](lev)  
  [Previous](lev019)  [Next](lev021) 

------------------------------------------------------------------------

### Vulgate (Latin): Leviticus Chapter 20

<span id="001">1</span> Locutusque est Dominus ad Moysen, dicens:

<span id="002">2</span> Hæc loqueris filiis Israël: Homo de filiis
Israël, et de advenis qui habitant in Israël, si quis dederit de semine
suo idolo Moloch, morte moriatur: populus terræ lapidabit eum.

<span id="003">3</span> Et ego ponam faciem meam contra illum:
succidamque eum de medio populi sui, eo quod dederit de semine suo
Moloch, et contaminaverit sanctuarium meum, ac polluerit nomen sanctum
meum.

<span id="004">4</span> Quod si negligens populus terræ, et quasi
parvipendens imperium meum, dimiserit hominem qui dedit de semine suo
Moloch, nec voluerit eum occidere:

<span id="005">5</span> ponam faciem meam super hominem illum, et super
cognationem ejus, succidamque et ipsum, et omnes qui consenserunt ei ut
fornicarentur cum Moloch, de medio populi sui.

<span id="006">6</span> Anima, quæ declinaverit ad magos et ariolos, et
fornicata fuerit cum eis, ponam faciem meam contra eam, et interficiam
illam de medio populi sui.

<span id="007">7</span> Sanctificamini et estote sancti, quia ego sum
Dominus Deus vester.

<span id="008">8</span> Custodite præcepta mea, et facite ea: ego
Dominus qui sanctifico vos.

<span id="009">9</span> Qui maledixerit patri suo, aut matri, morte
moriatur: patri matrique maledixit: sanguis ejus sit super eum.  

<span id="010">10</span> Si mœchatus quis fuerit cum uxore alterius, et
adulterium perpetraverit cum conjuge proximi sui, morte moriantur et
mœchus et adultera.

<span id="011">11</span> Qui dormierit cum noverca sua, et revelaverit
ignominiam patris sui, morte moriantur ambo: sanguis eorum sit super
eos.

<span id="012">12</span> Si quis dormierit cum nuru sua, uterque
moriatur, quia scelus operati sunt: sanguis eorum sit super eos.

<span id="013">13</span> Qui dormierit cum masculo coitu femineo,
uterque operatus est nefas: morte moriantur: sit sanguis eorum super
eos.

<span id="014">14</span> Qui supra uxorem filiam, duxerit matrem ejus,
scelus operatus est: vivus ardebit cum eis, nec permanebit tantum nefas
in medio vestri.

<span id="015">15</span> Qui cum jumento et pecore coierit, morte
moriatur: pecus quoque occidite.

<span id="016">16</span> Mulier, quæ succubuerit cuilibet jumento, simul
interficietur cum eo: sanguis eorum sit super eos.

<span id="017">17</span> Qui acceperit sororem suam filiam patris sui,
vel filiam matris suæ, et viderit turpitudinem ejus, illaque conspexerit
fratris ignominiam, nefariam rem operati sunt: occidentur in conspectu
populi sui, eo quod turpitudinem suam mutuo revelaverint, et portabunt
iniquitatem suam.

<span id="018">18</span> Qui coierit cum muliere in fluxu menstruo, et
revelaverit turpitudinem ejus, ipsaque aperuerit fontem sanguinis sui,
interficientur ambo de medio populi sui.

<span id="019">19</span> Turpitudinem materteræ et amitæ tuæ non
discooperies: qui hoc fecerit, ignominiam carnis suæ nudavit; portabunt
ambo iniquitatem suam.

<span id="020">20</span> Qui coierit cum uxore patrui vel avunculi sui,
et revelaverit ignominiam cognationis suæ, portabunt ambo peccatum suum:
absque liberis morientur.

<span id="021">21</span> Qui duxerit uxorem fratris sui, rem facit
illicitam: turpitudinem fratris sui revelavit: absque liberis erunt.  

<span id="022">22</span> Custodite leges meas, atque judicia, et facite
ea: ne et vos evomat terra quam intraturi estis et habitaturi.

<span id="023">23</span> Nolite ambulare in legitimis nationum, quas ego
expulsurus sum ante vos. Omnia enim hæc fecerunt, et abominatus sum eas.

<span id="024">24</span> Vobis autem loquor. Possidete terram eorum,
quam dabo vobis in hæreditatem, terram fluentem lacte et melle. Ego
Dominus Deus vester, qui separavi vos a ceteris populis.

<span id="025">25</span> Separate ergo et vos jumentum mundum ab
immundo, et avem mundam ab immunda: ne polluatis animas vestras in
pecore, et avibus, et cunctis quæ moventur in terra, et quæ vobis
ostendi esse polluta.

<span id="026">26</span> Eritis mihi sancti, quia sanctus sum ego
Dominus, et separavi vos a ceteris populis, ut essetis mei.

<span id="027">27</span> Vir, sive mulier, in quibus pythonicus, vel
divinationis fuerit spiritus, morte moriantur: lapidibus obruent eos:
sanguis eorum sit super illos.

------------------------------------------------------------------------

[Next: Leviticus Chapter 21](lev021)
