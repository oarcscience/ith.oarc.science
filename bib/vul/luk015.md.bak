[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk015)  [GNT](../gnt/luk015.md) 
[KJV](../kjv/luk015.md)   
  
[Luke Index](luk.md)  
  [Previous](luk014)  [Next](luk016.md) 

------------------------------------------------------------------------

### Vulgate (Latin): Luke Chapter 15

<span id="001">1</span> Erant autem appropinquantes ei publicani, et
peccatores ut audirent illum.

<span id="002">2</span> Et murmurabant pharisæi, et scribæ, dicentes:
Quia hic peccatores recipit, et manducat cum illis.

<span id="003">3</span> Et ait ad illos parabolam istam dicens:

<span id="004">4</span> Quis ex vobis homo, qui habet centum oves, et si
perdiderit unam ex illis, nonne dimittit nonaginta novem in deserto, et
vadit ad illam quæ perierat, donec inveniat eam?

<span id="005">5</span> Et cum invenerit eam, imponit in humeros suos
gaudens:

<span id="006">6</span> et veniens domum convocat amicos et vicinos,
dicens illis: Congratulamini mihi, quia inveni ovem meam, quæ perierat.

<span id="007">7</span> Dico vobis quod ita gaudium erit in cælo super
uno peccatore pœnitentiam agente, quam super nonaginta novem justis, qui
non indigent pœnitentia.  

<span id="008">8</span> Aut quæ mulier habens drachmas decem, si
perdiderit drachmam unam, nonne accendit lucernam, et everrit domum, et
quærit diligenter, donec inveniat?

<span id="009">9</span> Et cum invenerit convocat amicas et vicinas,
dicens: Congratulamini mihi, quia inveni drachmam quam perdideram.

<span id="010">10</span> Ita, dico vobis, gaudium erit coram angelis Dei
super uno peccatore pœnitentiam agente.  

<span id="011">11</span> Ait autem: Homo quidam habuit duos filios:

<span id="012">12</span> et dixit adolescentior ex illis patri: Pater,
da mihi portionem substantiæ, quæ me contingit. Et divisit illis
substantiam.

<span id="013">13</span> Et non post multos dies, congregatis omnibus,
adolescentior filius peregre profectus est in regionem longinquam, et
ibi dissipavit substantiam suam vivendo luxuriose.

<span id="014">14</span> Et postquam omnia consummasset, facta est fames
valida in regione illa, et ipse cœpit egere.

<span id="015">15</span> Et abiit, et adhæsit uni civium regionis
illius: et misit illum in villam suam ut pasceret porcos.

<span id="016">16</span> Et cupiebat implere ventrem suum de siliquis,
quas porci manducabant: et nemo illi dabat.

<span id="017">17</span> In se autem reversus, dixit: Quanti mercenarii
in domo patris mei abundant panibus, ego autem hic fame pereo!

<span id="018">18</span> surgam, et ibo ad patrem meum, et dicam ei:
Pater, peccavi in cælum, et coram te:

<span id="019">19</span> jam non sum dignus vocari filius tuus: fac me
sicut unum de mercenariis tuis.

<span id="020">20</span> Et surgens venit ad patrem suum. Cum autem
adhuc longe esset, vidit illum pater ipsius, et misericordia motus est,
et accurrens cecidit super collum ejus, et osculatus est eum.

<span id="021">21</span> Dixitque ei filius: Pater, peccavi in cælum, et
coram te: jam non sum dignus vocari filius tuus.

<span id="022">22</span> Dixit autem pater ad servos suos: Cito proferte
stolam primam, et induite illum, et date annulum in manum ejus, et
calceamenta in pedes ejus:

<span id="023">23</span> et adducite vitulum saginatum, et occidite, et
manducemus, et epulemur:

<span id="024">24</span> quia hic filius meus mortuus erat, et revixit:
perierat, et inventus est. Et cœperunt epulari.

<span id="025">25</span> Erat autem filius ejus senior in agro: et cum
veniret, et appropinquaret domui, audivit symphoniam et chorum:

<span id="026">26</span> et vocavit unum de servis, et interrogavit quid
hæc essent.

<span id="027">27</span> Isque dixit illi: Frater tuus venit, et occidit
pater tuus vitulum saginatum, quia salvum illum recepit.

<span id="028">28</span> Indignatus est autem, et nolebat introire.
Pater ergo illius egressus, cœpit rogare illum.

<span id="029">29</span> At ille respondens, dixit patri suo: Ecce tot
annis servio tibi, et numquam mandatum tuum præterivi: et numquam
dedisti mihi hædum ut cum amicis meis epularer.

<span id="030">30</span> Sed postquam filius tuus hic, qui devoravit
substantiam suam cum meretricibus, venit, occidisti illi vitulum
saginatum.

<span id="031">31</span> At ipse dixit illi: Fili, tu semper mecum es,
et omnia mea tua sunt:

<span id="032">32</span> epulari autem, et gaudere oportebat, quia
frater tuus hic mortuus erat, et revixit; perierat, et inventus est.

------------------------------------------------------------------------

[Next: Luke Chapter 16](luk016.md)
