[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/col001)  [GNT](../gnt/col001) 
[KJV](../kjv/col001)   
  
[Colossians Index](col)  
  [Previous](phi004)  [Next](col002) 

------------------------------------------------------------------------

### Vulgate (Latin): Colossians Chapter 1

<span id="001">1</span> Paulus Apostolus Jesu Christi per voluntatem
Dei, et Timotheus frater:

<span id="002">2</span> eis, qui sunt Colossis, sanctis, et fidelibus
fratribus in Christo Jesu.

<span id="003">3</span> Gratia vobis, et pax a Deo Patre nostro, et
Domino Jesu Christo.  
Gratias agimus Deo, et Patri Domini nostri Jesu Christi semper pro vobis
orantes:

<span id="004">4</span> audientes fidem vestram in Christo Jesu, et
dilectionem quam habetis in sanctos omnes

<span id="005">5</span> propter spem, quæ reposita est vobis in cælis:
quam audistis in verbo veritatis Evangelii:

<span id="006">6</span> quod pervenit ad vos, sicut et in universo mundo
est, et fructificat, et crescit sicut in vobis, ex ea die, qua audistis,
et cognovistis gratiam Dei in veritate,

<span id="007">7</span> sicut didicistis ab Epaphra carissimo conservo
nostro, qui est fidelis pro vobis minister Christi Jesu,

<span id="008">8</span> qui etiam manifestavit nobis dilectionem vestram
in spiritu.

<span id="009">9</span> Ideo et nos ex qua die audivimus, non cessamus
pro vobis orantes, et postulantes ut impleamini agnitione voluntatis
ejus, in omni sapientia et intellectu spiritali:

<span id="010">10</span> ut ambuletis digne Deo per omnia placentes: in
omni opere bono fructificantes, et crescentes in scientia Dei:

<span id="011">11</span> in omni virtute confortati secundum potentiam
claritatis ejus, in omni patientia et longanimitate cum gaudio,

<span id="012">12</span> gratias agentes Deo Patri, qui dignos nos fecit
in partem sortis sanctorum in lumine:

<span id="013">13</span> qui eripuit nos de potestate tenebrarum, et
transtulit in regnum filii dilectionis suæ,

<span id="014">14</span> in quo habemus redemptionem per sanguinem ejus,
remissionem peccatorum:

<span id="015">15</span> qui est imago Dei invisibilis, primogenitus
omnis creaturæ:

<span id="016">16</span> quoniam in ipso condita sunt universa in cælis,
et in terra, visibilia, et invisibilia, sive throni, sive dominationes,
sive principatus, sive potestates: omnia per ipsum et in ipso creata
sunt:

<span id="017">17</span> et ipse est ante omnes, et omnia in ipso
constant.  

<span id="018">18</span> Et ipse est caput corporis Ecclesiæ, qui est
principium, primogenitus ex mortuis: ut sit in omnibus ipse primatum
tenens:

<span id="019">19</span> quia in ipso complacuit, omnem plenitudinem
inhabitare:

<span id="020">20</span> et per eum reconciliare omnia in ipsum,
pacificans per sanguinem crucis ejus, sive quæ in terris, sive quæ in
cælis sunt.

<span id="021">21</span> Et vos cum essetis aliquando alienati, et
inimici sensu in operibus malis:

<span id="022">22</span> nunc autem reconciliavit in corpore carnis ejus
per mortem, exhibere vos sanctos, et immaculatos, et irreprehensibiles
coram ipso:

<span id="023">23</span> si tamen permanetis in fide fundati, et
stabiles, et immobiles a spe Evangelii, quod audistis, quod prædicatum
est in universa creatura, quæ sub cælo est, cujus factus sum ego Paulus
minister.  

<span id="024">24</span> Qui nunc gaudeo in passionibus pro vobis, et
adimpleo ea quæ desunt passionem Christi, in carne mea pro corpore ejus,
quod est Ecclesia:

<span id="025">25</span> cujus factus sum ego minister secundum
dispensationem Dei, quæ data est mihi in vos, ut impleam verbum Dei:

<span id="026">26</span> mysterium, quod absconditum fuit a sæculis, et
generationibus, nunc autem manifestatum est sanctis ejus,

<span id="027">27</span> quibus voluit Deus notas facere divitias gloriæ
sacramenti hujus in gentibus, quod est Christus, in vobis spes gloriæ,

<span id="028">28</span> quem nos annuntiamus, corripientes omnem
hominem, et docentes omnem hominem, in omni sapientia, ut exhibeamus
omnem hominem perfectum in Christo Jesu:

<span id="029">29</span> in quo et laboro, certando secundum operationem
ejus, quam operatur in me in virtute.

------------------------------------------------------------------------

[Next: Colossians Chapter 2](col002)
