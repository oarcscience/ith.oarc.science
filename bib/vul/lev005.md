[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev005)  [KJV](../kjv/lev005)  [Sep](../sep/lev005.md) 
[Tan](../tan/lev005.md)   
  
[Leviticus Index](lev.md)  
  [Previous](lev004)  [Next](lev006.md) 

------------------------------------------------------------------------

### Vulgate (Latin): Leviticus Chapter 5

<span id="001">1</span> Si peccaverit anima, et audierit vocem jurantis,
testisque fuerit quod aut ipse vidit, aut conscius est: nisi
indicaverit, portabit iniquitatem suam.

<span id="002">2</span> Anima quæ tetigerit aliquid immundum, sive quod
occisum a bestia est, aut per se mortuum, aut quodlibet aliud reptile:
et oblita fuerit immunditiæ suæ, rea est, et deliquit:

<span id="003">3</span> et si tetigerit quidquam de immunditia hominis
juxta omnem impuritatem, qua pollui solet, oblitaque cognoverit postea,
subjacebit delicto.  

<span id="004">4</span> Anima, quæ juraverit, et protulerit labiis suis,
ut vel male quid faceret, vel bene, et idipsum juramento et sermone
firmaverit, oblitaque postea intellexerit delictum suum,

<span id="005">5</span> agat pœnitentiam pro peccato,

<span id="006">6</span> et offerat de gregibus agnam sive capram,
orabitque pro ea sacerdos et pro peccato ejus.

<span id="007">7</span> Sin autem non potuerit offerre pecus, offerat
duos turtures, vel duos pullos columbarum Domino, unum pro peccato, et
alterum in holocaustum,

<span id="008">8</span> dabitque eos sacerdoti: qui primum offerens pro
peccato, retorquebit caput ejus ad pennulas, ita ut collo hæreat, et non
penitus abrumpatur.

<span id="009">9</span> Et asperget de sanguine ejus parietem altaris;
quidquid autem reliquum fuerit, faciet distillare ad fundamentum ejus,
quia pro peccato est.

<span id="010">10</span> Alterum vero adolebit in holocaustum, ut fieri
solet: rogabitque pro eo sacerdos et pro peccato ejus, et dimittetur ei.

<span id="011">11</span> Quod si non quiverit manus ejus duos offerre
turtures, aut duos pullos columbarum, offeret pro peccato suo similæ
partem ephi decimam: non mittet in eam oleum, nec thuris aliquid
imponet, quia pro peccato est.

<span id="012">12</span> Tradetque eam sacerdoti: qui plenum ex ea
pugillum hauriens, cremabit super altare in monimentum ejus qui
obtulerit,

<span id="013">13</span> rogans pro illo et expians: reliquam vero
partem ipse habebit in munere.  

<span id="014">14</span> Locutusque est Dominus ad Moysen, dicens:

<span id="015">15</span> Anima si prævaricans cæremonias, per errorem,
in his quæ Domino sunt sanctificata, peccaverit, offeret pro delicto suo
arietem immaculatum de gregibus, qui emi potest duobus siclis, juxta
pondus sanctuarii:

<span id="016">16</span> ipsumque quod intulit damni restituet, et
quintam partem ponet supra, tradens sacerdoti, qui rogabit pro eo
offerens arietem, et dimittetur ei.

<span id="017">17</span> Anima si peccaverit per ignorantiam, feceritque
unum ex his quæ Domini lege prohibentur, et peccati rea intellexerit
iniquitatem suam,

<span id="018">18</span> offeret arietem immaculatum de gregibus
sacerdoti, juxta mensuram æstimationemque peccati: qui orabit pro eo,
quia nesciens fecerit: et dimittetur ei,

<span id="019">19</span> quia per errorem deliquit in Dominum.

------------------------------------------------------------------------

[Next: Leviticus Chapter 6](lev006.md)
