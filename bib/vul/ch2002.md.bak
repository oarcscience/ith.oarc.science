[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2002)  [KJV](../kjv/ch2002)  [Sep](../sep/ch2002.md) 
[Tan](../tan/ch2002.md)   
  
[2 Chronicles Index](ch2.md)  
  [Previous](ch2001)  [Next](ch2003.md) 

------------------------------------------------------------------------

### Vulgate (Latin): 2 Chronicles Chapter 2

<span id="001">1</span> Decrevit autem Salomon ædificare domum nomini
Domini, et palatium sibi.

<span id="002">2</span> Et numeravit septuaginta millia virorum
portantium humeris, et octoginta millia qui cæderent lapides in
montibus, præpositosque eorum tria millia sexcentos.

<span id="003">3</span> Misit quoque ad Hiram regem Tyri, dicens: Sicut
egisti cum David patre meo, et misisti ei ligna cedrina ut ædificaret
sibi domum, in qua et habitavit:

<span id="004">4</span> sic fac mecum ut ædificem domum nomini Domini
Dei mei, ut consecrem eam ad adolendum incensum coram illo, et fumiganda
aromata, et ad propositionem panum sempiternam, et ad holocautomata
mane, et vespere, sabbatis quoque, et neomeniis, et solemnitatibus
Domini Dei nostri in sempiternum, quæ mandata sunt Israëli.

<span id="005">5</span> Domus enim quam ædificare cupio, magna est:
magnus est enim Deus noster super omnes deos.

<span id="006">6</span> Quis ergo poterit prævalere, ut ædificet ei
dignam domum? si cælum, et cæli cælorum, capere eum nequeunt, quantus
ego sum, ut possim ædificare ei domum? sed ad hoc tantum, ut adoleatur
incensum coram illo.

<span id="007">7</span> Mitte ergo mihi virum eruditum, qui noverit
operari in auro, et argento, ære, et ferro, purpura, coccino, et
hyacintho: et qui sciat sculpere cælaturas cum his artificibus quos
mecum habeo in Judæa, et Jerusalem, quos præparavit David pater meus.

<span id="008">8</span> Sed et ligna cedrina mitte mihi, et arceuthina,
et pinea de Libano: scio enim quod servi tui noverint cædere ligna de
Libano: et erunt servi mei cum servis tuis,

<span id="009">9</span> ut parentur mihi ligna plurima. Domus enim quam
cupio ædificare, magna est nimis, et inclyta.

<span id="010">10</span> Præterea operariis qui cæsuri sunt ligna,
servis tuis, dabo in cibaria tritici coros viginti millia, et hordei
coros totidem, et vini viginti millia metretas, olei quoque sata viginti
millia.  

<span id="011">11</span> Dixit autem Hiram rex Tyri per litteras quas
miserat Salomoni: Quia dilexit Dominus populum suum, idcirco te regnare
fecit super eum.

<span id="012">12</span> Et addidit, dicens: Benedictus Dominus Deus
Israël, qui fecit cælum et terram: qui dedit David regi filium sapientem
et eruditum et sensatum atque prudentem, ut ædificaret domum Domino, et
palatium sibi.

<span id="013">13</span> Misi ergo tibi virum prudentem et scientissimum
Hiram patrem meum,

<span id="014">14</span> filium mulieris de filiabus Dan, cujus pater
fuit Tyrius, qui novit operari in auro, et argento, ære, et ferro, et
marmore, et lignis, in purpura quoque, et hyacintho, et bysso, et
coccino: et qui scit cælare omnem sculpturam, et adinvenire prudenter
quodcumque in opere necessarium est cum artificibus tuis, et cum
artificibus domini mei David patris tui.

<span id="015">15</span> Triticum ergo, et hordeum, et oleum, et vinum,
quæ pollicitus es, domine mi, mitte servis tuis.

<span id="016">16</span> Nos autem cædemus ligna de Libano, quot
necessaria habueris, et applicabimus ea ratibus per mare in Joppe: tuum
autem erit transferre ea in Jerusalem.

<span id="017">17</span> Numeravit igitur Salomon omnes viros proselytos
qui erant in terra Israël, post dinumerationem quam dinumeravit David
pater ejus, et inventi sunt centum quinquaginta millia, et tria millia
sexcenti.

<span id="018">18</span> Fecitque ex eis septuaginta millia qui humeris
onera portarent, et octoginta millia qui lapides in montibus cæderent:
tria autem millia et sexcentos præpositos operum populi.

------------------------------------------------------------------------

[Next: 2 Chronicles Chapter 3](ch2003.md)
