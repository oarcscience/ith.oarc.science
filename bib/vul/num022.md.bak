[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num022)  [KJV](../kjv/num022)  [Sep](../sep/num022.md) 
[Tan](../tan/num022.md)   
  
[Numbers Index](num.md)  
  [Previous](num021)  [Next](num023.md) 

------------------------------------------------------------------------

### Vulgate (Latin): Numbers Chapter 22

<span id="001">1</span> Profectique castrametati sunt in campestribus
Moab, ubi trans Jordanem Jericho sita est.

<span id="002">2</span> Videns autem Balac filius Sephor omnia quæ
fecerat Israël Amorrhæo,

<span id="003">3</span> et quod pertimuissent eum Moabitæ, et impetum
ejus ferre non possent,

<span id="004">4</span> dixit ad majores natu Madian: Ita delebit hic
populus omnes, qui in nostris finibus commorantur, quomodo solet bos
herbas usque ad radices carpere. Ipse erat eo tempore rex in Moab.

<span id="005">5</span> Misit ergo nuntios ad Balaam filium Beor
ariolum, qui habitabat super flumen terræ filiorum Ammon, ut vocarent
eum, et dicerent: Ecce egressus est populus ex Ægypto, qui operuit
superficiem terræ, sedens contra me.

<span id="006">6</span> Veni igitur, et maledic populo huic, quia
fortior me est: si quomodo possim percutere et ejicere eum de terra mea.
Novi enim quod benedictus sit cui benedixeris, et maledictus in quem
maledicta congesseris.

<span id="007">7</span> Perrexeruntque seniores Moab, et majores natu
Madian, habentes divinationis pretium in manibus. Cumque venissent ad
Balaam, et narrassent ei omnia verba Balac,

<span id="008">8</span> ille respondit: Manete hic nocte, et respondebo
quidquid mihi dixerit Dominus. Manentibus illis apud Balaam, venit Deus,
et ait ad eum:

<span id="009">9</span> Quid sibi volunt homines isti apud te?

<span id="010">10</span> Respondit: Balac filius Sephor rex Moabitarum
misit ad me,

<span id="011">11</span> dicens: Ecce populus qui egressus est de
Ægypto, operuit superficiem terræ: veni, et maledic ei, si quomodo
possim pugnans abigere eum.

<span id="012">12</span> Dixitque Deus ad Balaam: Noli ire cum eis,
neque maledicas populo: quia benedictus est.

<span id="013">13</span> Qui mane consurgens dixit ad principes: Ite in
terram vestram, quia prohibuit me Dominus venire vobiscum.

<span id="014">14</span> Reversi principes dixerunt ad Balac: Noluit
Balaam venire nobiscum.  

<span id="015">15</span> Rursum ille multo plures et nobiliores quam
ante miserat, misit.

<span id="016">16</span> Qui cum venissent ad Balaam, dixerunt: Sic
dicit Balac filius Sephor: Ne cuncteris venire ad me:

<span id="017">17</span> paratus sum honorare te, et quidquid volueris,
dabo tibi: veni, et maledic populo isti.

<span id="018">18</span> Respondit Balaam: Si dederit mihi Balac plenam
domum suam argenti et auri, non potero immutare verbum Domini Dei mei,
ut vel plus, vel minus loquar.

<span id="019">19</span> Obsecro ut hic maneatis etiam hac nocte, et
scire queam quid mihi rursum respondeat Dominus.

<span id="020">20</span> Venit ergo Deus ad Balaam nocte, et ait ei: Si
vocare te venerunt homines isti, surge, et vade cum eis: ita dumtaxat,
ut quod tibi præcepero, facias.

<span id="021">21</span> Surrexit Balaam mane, et strata asina sua
profectus est cum eis.  

<span id="022">22</span> Et iratus est Deus. Stetitque angelus Domini in
via contra Balaam, qui insidebat asinæ, et duos pueros habebat secum.

<span id="023">23</span> Cernens asina angelum stantem in via, evaginato
gladio, avertit se de itinere, et ibat per agrum. Quam cum verberaret
Balaam, et vellet ad semitam reducere,

<span id="024">24</span> stetit angelus in angustiis duarum maceriarum,
quibus vineæ cingebantur.

<span id="025">25</span> Quem videns asina, junxit se parieti, et
attrivit sedentis pedem. At ille iterum verberabat eam:

<span id="026">26</span> et nihilominus angelus ad locum angustum
transiens, ubi nec ad dexteram, nec ad sinistram poterat deviare, obvius
stetit.

<span id="027">27</span> Cumque vidisset asina stantem angelum, concidit
sub pedibus sedentis: qui iratus, vehementius cædebat fuste latera ejus.

<span id="028">28</span> Aperuitque Dominus os asinæ, et locuta est:
Quid feci tibi? cur percutis me ecce jam tertio?

<span id="029">29</span> Respondit Balaam: Quia commeruisti, et
illusisti mihi: utinam haberem gladium, ut te percuterem!

<span id="030">30</span> Dixit asina: Nonne animal tuum sum, cui semper
sedere consuevisti usque in præsentem diem? dic quid simile umquam
fecerim tibi. At ille ait: Numquam.

<span id="031">31</span> Protinus aperuit Dominus oculos Balaam, et
vidit angelum stantem in via, evaginato gladio, adoravitque eum pronus
in terram.

<span id="032">32</span> Cui angelus: Cur, inquit, tertio verberas
asinam tuam? ego veni ut adversarer tibi, quia perversa est via tua,
mihique contraria:

<span id="033">33</span> et nisi asina declinasset de via, dans locum
resistenti, te occidissem, et illa viveret.  

<span id="034">34</span> Dixit Balaam: Peccavi, nesciens quod tu stares
contra me: et nunc si displicet tibi ut vadam, revertar.

<span id="035">35</span> Ait angelus: Vade cum istis, et cave ne aliud
quam præcepero tibi loquaris. Ivit igitur cum principibus.

<span id="036">36</span> Quod cum audisset Balac, egressus est in
occursum ejus in oppido Moabitarum, quod situm est in extremis finibus
Arnon.

<span id="037">37</span> Dixitque ad Balaam: Misi nuntios ut vocarent
te: cur non statim venisti ad me? an quia mercedem adventui tuo reddere
nequeo?

<span id="038">38</span> Cui ille respondit: Ecce adsum: numquid loqui
potero aliud, nisi quod Deus posuerit in ore meo?

<span id="039">39</span> Perrexerunt ergo simul, et venerunt in urbem,
quæ in extremis regni ejus finibus erat.

<span id="040">40</span> Cumque occidisset Balac boves et oves, misit ad
Balaam, et principes qui cum eo erant, munera.

<span id="041">41</span> Mane autem facto, duxit eum ad excelsa Baal, et
intuitus est extremam partem populi.

------------------------------------------------------------------------

[Next: Numbers Chapter 23](num023.md)
