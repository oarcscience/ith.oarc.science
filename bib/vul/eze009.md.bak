[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze009)  [KJV](../kjv/eze009)  [Sep](../sep/eze009.md) 
[Tan](../tan/eze009.md)   
  
[Ezekiel Index](eze.md)  
  [Previous](eze008)  [Next](eze010.md) 

------------------------------------------------------------------------

### Vulgate (Latin): Ezekiel Chapter 9

<span id="001">1</span> Et clamavit in auribus meis voce magna, dicens:
Appropinquaverunt visitationes urbis, et unusquisque vas interfectionis
habet in manu sua.

<span id="002">2</span> Et ecce sex viri veniebant de via portæ
superioris, quæ respicit ad aquilonem, et uniuscujusque vas interitus in
manu ejus: vir quoque unus in medio eorum vestitus erat lineis, et
atramentarium scriptoris ad renes ejus: et ingressi sunt, et steterunt
juxta altare æreum.

<span id="003">3</span> Et gloria Domini Israël assumpta est de cherub,
quæ erat super eum ad limen domus: et vocavit virum qui indutus erat
lineis, et atramentarium scriptoris habebat in lumbis suis:

<span id="004">4</span> et dixit Dominus ad eum: Transi per mediam
civitatem, in medio Jerusalem, et signa thau super frontes virorum
gementium et dolentium super cunctis abominationibus quæ fiunt in medio
ejus.

<span id="005">5</span> Et illis dixit, audiente me: Transite per
civitatem sequentes eum, et percutite: non parcat oculus vester, neque
misereamini:

<span id="006">6</span> senem, adolescentulum et virginem, parvulum et
mulieres interficite usque ad internecionem: omnem autem super quem
videritis thau, ne occidatis: et a sanctuario meo incipite. Cœperunt
ergo a viris senioribus, qui erant ante faciem domus.

<span id="007">7</span> Et dixit ad eos: Contaminate domum, et implete
atria interfectis; egredimini. Et egressi sunt, et percutiebant eos qui
erant in civitate.

<span id="008">8</span> Et cæde completa, remansi ego, ruique super
faciem meam, et clamans aio: Heu! heu! heu! Domine Deus: ergone
disperdes omnes reliquias Israël, effundens furorem tuum super
Jerusalem?

<span id="009">9</span> Et dixit ad me: Iniquitas domus Israël et Juda
magna est nimis valde, et repleta est terra sanguinibus, et civitas
repleta est aversione: dixerunt enim: Dereliquit Dominus terram, et
Dominus non videt.

<span id="010">10</span> Igitur et meus non parcet oculus, neque
miserebor: viam eorum super caput eorum reddam.

<span id="011">11</span> Et ecce vir qui erat indutus lineis, qui
habebat atramentarium in dorso suo, respondit verbum, dicens: Feci sicut
præcepisti mihi.

------------------------------------------------------------------------

[Next: Ezekiel Chapter 10](eze010.md)
