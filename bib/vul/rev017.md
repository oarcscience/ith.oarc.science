[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev017)  [GNT](../gnt/rev017) 
[KJV](../kjv/rev017)   
  
[Revelation Index](rev)  
  [Previous](rev016)  [Next](rev018) 

------------------------------------------------------------------------

### Vulgate (Latin): Revelation Chapter 17

<span id="001">1</span> Et venit unus de septem angelis, qui habebant
septem phialas, et locutus est mecum, dicens: Veni, ostendam tibi
damnationem meretricis magnæ, quæ sedet super aquas multas,

<span id="002">2</span> cum qua fornicati sunt reges terræ, et inebriati
sunt qui inhabitant terram de vino prostitutionis ejus.

<span id="003">3</span> Et abstulit me in spiritu in desertum. Et vidi
mulierem sedentem super bestiam coccineam, plenam nominibus blasphemiæ,
habentem capita septem, et cornua decem.

<span id="004">4</span> Et mulier erat circumdata purpura, et coccino,
et inaurata auro, et lapide pretioso, et margaritis, habens poculum
aureum in manu sua, plenum abominatione, et immunditia fornicationis
ejus.

<span id="005">5</span> Et in fronte ejus nomen scriptum: Mysterium:
Babylon magna, mater fornicationum, et abominationum terræ.

<span id="006">6</span> Et vidi mulierem ebriam de sanguine sanctorum,
et de sanguine martyrum Jesu. Et miratus sum cum vidissem illam
admiratione magna.

<span id="007">7</span> Et dixit mihi angelus: Quare miraris? ego dicam
tibi sacramentum mulieris, et bestiæ, quæ portat eam, quæ habet capita
septem, et cornua decem.

<span id="008">8</span> Bestia, quam vidisti, fuit, et non est, et
ascensura est de abysso, et in interitum ibit: et mirabuntur
inhabitantes terram (quorum non sunt scripta nomina in libro vitæ a
constitutione mundi) videntes bestiam, quæ erat, et non est.

<span id="009">9</span> Et hic est sensus, qui habet sapientiam. Septem
capita, septem montes sunt, super quos mulier sedet, et reges septem
sunt.

<span id="010">10</span> Quinque ceciderunt, unus est, et alius nondum
venit: et cum venerit, oportet illum breve tempus manere.

<span id="011">11</span> Et bestia, quæ erat, et non est: et ipsa octava
est: et de septem est, et in interitum vadit.

<span id="012">12</span> Et decem cornua, quæ vidisti, decem reges sunt:
qui regnum nondum acceperunt, sed potestatem tamquam reges una hora
accipient post bestiam.

<span id="013">13</span> Hi unum consilium habent, et virtutem, et
potestatem suam bestiæ tradent.

<span id="014">14</span> Hi cum Agno pugnabunt, et Agnus vincet illos:
quoniam Dominus dominorum est, et Rex regum, et qui cum illo sunt,
vocati, electi, et fideles.

<span id="015">15</span> Et dixit mihi: Aquæ, quas vidisti ubi meretrix
sedet, populi sunt, et gentes, et linguæ.

<span id="016">16</span> Et decem cornua, quæ vidisti in bestia: hi
odient fornicariam, et desolatam facient illam, et nudam, et carnes ejus
manducabunt, et ipsam igni concremabunt.

<span id="017">17</span> Deus enim dedit in corda eorum ut faciant quod
placitum est illi: ut dent regnum suum bestiæ donec consummentur verba
Dei.

<span id="018">18</span> Et mulier, quam vidisti, est civitas magna, quæ
habet regnum super reges terræ.

------------------------------------------------------------------------

[Next: Revelation Chapter 18](rev018)
