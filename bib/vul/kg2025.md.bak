[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2025)  [KJV](../kjv/kg2025)  [Sep](../sep/kg2025.md) 
[Tan](../tan/kg2025.md)   
  
[2 Kings Index](kg2.md)  
  [Previous](kg2024)  [Next](ch1001.md) 

------------------------------------------------------------------------

### Vulgate (Latin): 2 Kings Chapter 25

<span id="001">1</span> Factum est autem anno nono regni ejus, mense
decimo, decima die mensis, venit Nabuchodonosor rex Babylonis, ipse et
omnis exercitus ejus, in Jerusalem, et circumdederunt eam: et
exstruxerunt in circuitu ejus munitiones.

<span id="002">2</span> Et clausa est civitas atque vallata usque ad
undecimum annum regis Sedeciæ,

<span id="003">3</span> nona die mensis: prævaluitque fames in civitate,
nec erat panis populo terræ.

<span id="004">4</span> Et interrupta est civitas: et omnes viri
bellatores nocte fugerunt per viam portæ quæ est inter duplicem murum ad
hortum regis. Porro Chaldæi obsidebant in circuitu civitatem. Fugit
itaque Sedecias per viam quæ ducit ad campestria solitudinis.

<span id="005">5</span> Et persecutus est exercitus Chaldæorum regem,
comprehenditque eum in planitie Jericho: et omnes bellatores qui erant
cum eo, dispersi sunt, et reliquerunt eum.

<span id="006">6</span> Apprehensum ergo regem duxerunt ad regem
Babylonis in Reblatha: qui locutus est cum eo judicium.

<span id="007">7</span> Filios autem Sedeciæ occidit coram eo, et oculos
ejus effodit, vinxitque eum catenis, et adduxit in Babylonem.  

<span id="008">8</span> Mense quinto, septima die mensis, ipse est annus
nonusdecimus regis Babylonis, venit Nabuzardan princeps exercitus,
servus regis Babylonis, in Jerusalem.

<span id="009">9</span> Et succendit domum Domini, et domum regis: et
domos Jerusalem, omnemque domum combussit igni.

<span id="010">10</span> Et muros Jerusalem in circuitu destruxit omnis
exercitus Chaldæorum, qui erat cum principe militum.

<span id="011">11</span> Reliquam autem populi partem quæ remanserat in
civitate, et perfugas qui transfugerant ad regem Babylonis, et reliquum
vulgus transtulit Nabuzardan princeps militiæ.

<span id="012">12</span> Et de pauperibus terræ reliquit vinitores et
agricolas.

<span id="013">13</span> Columnas autem æreas quæ erant in templo
Domini, et bases, et mare æreum quod erat in domo Domini, confregerunt
Chaldæi, et transtulerunt æs omne in Babylonem.

<span id="014">14</span> Ollas quoque æreas, et trullas, et tridentes,
et scyphos, et mortariola, et omnia vasa ærea, in quibus ministrabant,
tulerunt.

<span id="015">15</span> Necnon et thuribula, et phialas: quæ aurea,
aurea, et quæ argentea, argentea tulit princeps militiæ,

<span id="016">16</span> id est, columnas duas, mare unum, et bases quas
fecerat Salomon in templo Domini: non erat pondus æris omnium vasorum.

<span id="017">17</span> Decem et octo cubitos altitudinis habebat
columna una: et capitellum æreum super se altitudinis trium cubitorum:
et retiaculum, et malogranata super capitellum columnæ, omnia ærea:
similem et columna secunda habebat ornatum.

<span id="018">18</span> Tulit quoque princeps militiæ Saraiam
sacerdotem primum, et Sophoniam sacerdotem secundum, et tres janitores.

<span id="019">19</span> Et de civitate eunuchum unum, qui erat
præfectus super bellatores viros: et quinque viros de his qui steterant
coram rege, quos reperit in civitate: et Sopher principem exercitus, qui
probabat tyrones de populo terræ: et sexaginta viros e vulgo, qui
inventi fuerant in civitate.

<span id="020">20</span> Quos tollens Nabuzardan princeps militum, duxit
ad regem Babylonis in Reblatha.

<span id="021">21</span> Percussitque eos rex Babylonis, et interfecit
eos in Reblatha in terra Emath: et translatus est Juda de terra sua.  

<span id="022">22</span> Populo autem qui relictus erat in terra Juda,
quem dimiserat Nabuchodonosor rex Babylonis, præfecit Godoliam filium
Ahicam filii Saphan.

<span id="023">23</span> Quod cum audissent omnes duces militum, ipsi et
viri qui erant cum eis, videlicet quod constituisset rex Babylonis
Godoliam, venerunt ad Godoliam in Maspha, Ismahel filius Nathaniæ, et
Johanan filius Caree, et Saraia filius Thanehumeth Netophathites, et
Jezonias filius Maachathi, ipsi et socii eorum.

<span id="024">24</span> Juravitque Godolias ipsis et sociis eorum,
dicens: Nolite timere servire Chaldæis: manete in terra, et servite regi
Babylonis, et bene erit vobis.

<span id="025">25</span> Factum est autem in mense septimo, venit
Ismahel filius Nathaniæ filii Elisama de semine regio, et decem viri cum
eo: percusseruntque Godoliam, qui et mortuus est: sed et Judæos et
Chaldæos qui erant cum eo in Maspha.  

<span id="026">26</span> Consurgensque omnis populus a parvo usque ad
magnum, et principes militum, venerunt in Ægyptum timentes Chaldæos.

<span id="027">27</span> Factum est vero in anno trigesimo septimo
transmigrationis Joachin regis Juda, mense duodecimo, vigesima septima
die mensis: sublevavit Evilmerodach rex Babylonis, anno quo regnare
cœperat, caput Joachin regis Juda de carcere.

<span id="028">28</span> Et locutus est ei benigne, et posuit thronum
ejus super thronum regum qui erant cum eo in Babylone.

<span id="029">29</span> Et mutavit vestes ejus quas habuerat in
carcere, et comedebat panem semper in conspectu ejus cunctis diebus vitæ
suæ.

<span id="030">30</span> Annonam quoque constituit ei sine
intermissione, quæ et dabatur ei a rege per singulos dies omnibus diebus
vitæ suæ.

------------------------------------------------------------------------

[Next: 1 Chronicles Chapter 1](ch1001.md)
