[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer004)  [KJV](../kjv/jer004)  [Sep](../sep/jer004) 
[Tan](../tan/jer004)   
  
[Jeremiah Index](jer)  
  [Previous](jer003)  [Next](jer005) 

------------------------------------------------------------------------

### Vulgate (Latin): Jeremiah Chapter 4

<span id="001">1</span> \[Si reverteris, Israël, ait Dominus,  
ad me convertere:  
si abstuleris offendicula tua a facie mea,  
non commoveberis.  

<span id="002">2</span> Et jurabis: Vivit Dominus in veritate, et in
judicio, et in justitia:  
et benedicent eum gentes,  
ipsumque laudabunt.  

<span id="003">3</span> Hæc enim dicit Dominus viro Juda et Jerusalem:  
Novate vobis novale,  
et nolite serere super spinas.  

<span id="004">4</span> Circumcidimini Domino,  
et auferte præputia cordium vestrorum,  
viri Juda, et habitatores Jerusalem:  
ne forte egrediatur ut ignis indignatio mea,  
et succendatur, et non sit qui extinguat,  
propter malitiam cogitationum vestrarum.\]  

<span id="005">5</span> \[Annuntiate in Juda, et in Jerusalem auditum
facite:  
loquimini, et canite tuba in terra,  
clamate fortiter, et dicite:  
Congregamini, et ingrediamur civitates munitas.  

<span id="006">6</span> Levate signum in Sion;  
confortamini, nolite stare:  
quia malum ego adduco ab aquilone,  
et contritionem magnam.  

<span id="007">7</span> Ascendit leo de cubili suo,  
et prædo gentium se levavit:  
egressus est de loco suo ut ponat terram tuam in solitudinem:  
civitates tuæ vastabuntur,  
remanentes absque habitatore.  

<span id="008">8</span> Super hoc accingite vos ciliciis;  
plangite, et ululate:  
quia non est aversa ira furoris Domini a nobis.  

<span id="009">9</span> Et erit in die illa, dicit Dominus:  
peribit cor regis, et cor principum,  
et obstupescent sacerdotes,  
et prophetæ consternabuntur.\]

<span id="010">10</span> Et dixi: \[Heu! heu! heu! Domine Deus,  
ergone decepisti populum istum et Jerusalem,  
dicens: Pax erit vobis:  
et ecce pervenit gladius usque ad animam?\]

<span id="011">11</span> \[In tempore illo dicetur populo huic et
Jerusalem:  
Ventus urens in viis quæ sunt in deserto viæ filiæ populi mei,  
non ad ventilandum et ad purgandum.  

<span id="012">12</span> Spiritus plenus ex his veniet mihi,  
et nunc ego loquar judicia mea cum eis.  

<span id="013">13</span> Ecce quasi nubes ascendet,  
et quasi tempestas currus ejus:  
velociores aquilis equi illius.  
Væ nobis, quoniam vastati sumus.  

<span id="014">14</span> Lava a malitia cor tuum, Jerusalem, ut salva
fias:  
usquequo morabuntur in te cogitationes noxiæ?  

<span id="015">15</span> Vox enim annuntiantis a Dan,  
et notum facientis idolum de monte Ephraim.  

<span id="016">16</span> Dicite gentibus: Ecce auditum est in
Jerusalem  
custodes venire de terra longinqua,  
et dare super civitates Juda vocem suam:  

<span id="017">17</span> quasi custodes agrorum facti sunt super eam in
gyro,  
quia me ad iracundiam provocavit, dicit Dominus.  

<span id="018">18</span> Viæ tuæ et cogitationes tuæ fecerunt hæc
tibi:  
ista malitia tua, quia amara,  
quia tetigit cor tuum.  

<span id="019">19</span> Ventrem meum, ventrem meum doleo;  
sensus cordis mei turbati sunt in me.  
Non tacebo, quoniam vocem buccinæ audivit anima mea,  
clamorem prælii.  

<span id="020">20</span> Contritio super contritionem vocata est,  
et vastata est omnis terra:  
repente vastata sunt tabernacula mea;  
subito pelles meæ.  

<span id="021">21</span> Usquequo videbo fugientem;  
audiam vocem buccinæ?  

<span id="022">22</span> Quia stultus populus meus me non cognovit:  
filii insipientes sunt et vecordes:  
sapientes sunt ut faciant mala,  
bene autem facere nescierunt.  

<span id="023">23</span> Aspexi terram, et ecce vacua erat et nihili;  
et cælos, et non erat lux in eis.  

<span id="024">24</span> Vidi montes, et ecce movebantur:  
et omnes colles conturbati sunt.  

<span id="025">25</span> Intuitus sum, et non erat homo:  
et omne volatile cæli recessit.  

<span id="026">26</span> Aspexi, et ecce Carmelus desertus,  
et omnes urbes ejus destructæ sunt a facie Domini,  
et a facie iræ furoris ejus.  

<span id="027">27</span> Hæc enim dicit Dominus:  
Deserta erit omnis terra,  
sed tamen consummationem non faciam.  

<span id="028">28</span> Lugebit terra, et mœrebunt cæli desuper,  
eo quod locutus sum.  
Cogitavi, et non pœnituit me,  
nec aversus sum ab eo.  

<span id="029">29</span> A voce equitis et mittentis sagittam fugit
omnis civitas:  
ingressi sunt ardua, et ascenderunt rupes:  
universæ urbes derelictæ sunt,  
et non habitat in eis homo.  

<span id="030">30</span> Tu autem vastata, quid facies?  
cum vestieris te coccino,  
cum ornata fueris monili aureo,  
et pinxeris stibio oculos tuos,  
frustra componeris:  
contempserunt te amatores tui;  
animam tuam quærent.  

<span id="031">31</span> Vocem enim quasi parturientis audivi,  
angustias ut puerperæ:  
vox filiæ Sion intermorientis,  
expandentisque manus suas:  
Væ mihi, quia defecit anima mea propter interfectos!\]

------------------------------------------------------------------------

[Next: Jeremiah Chapter 5](jer005)
