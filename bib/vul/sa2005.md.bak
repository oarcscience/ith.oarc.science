[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2005)  [KJV](../kjv/sa2005)  [Sep](../sep/sa2005.md) 
[Tan](../tan/sa2005.md)   
  
[2 Samuel Index](sa2.md)  
  [Previous](sa2004)  [Next](sa2006.md) 

------------------------------------------------------------------------

### Vulgate (Latin): 2 Samuel Chapter 5

<span id="001">1</span> Et venerunt universæ tribus Israël ad David in
Hebron, dicentes: Ecce nos os tuum et caro tua sumus.

<span id="002">2</span> Sed et heri et nudiustertius cum esset Saul rex
super nos, tu eras educens et reducens Israël: dixit autem Dominus ad
te: Tu pasces populum meum Israël, et tu eris dux super Israël.

<span id="003">3</span> Venerunt quoque et seniores Israël ad regem in
Hebron, et percussit cum eis rex David fœdus in Hebron coram Domino:
unxeruntque David in regem super Israël.

<span id="004">4</span> Filius triginta annorum erat David cum regnare
cœpisset, et quadraginta annis regnavit.

<span id="005">5</span> In Hebron regnavit super Judam septem annis et
sex mensibus: in Jerusalem autem regnavit triginta tribus annis super
omnem Israël et Judam.  

<span id="006">6</span> Et abiit rex, et omnes viri qui erant cum eo, in
Jerusalem, ad Jebusæum habitatorem terræ: dictumque est David ab eis:
Non ingredieris huc, nisi abstuleris cæcos et claudos dicentes: Non
ingredietur David huc.

<span id="007">7</span> Cepit autem David arcem Sion: hæc est civitas
David.

<span id="008">8</span> Proposuerat enim David in die illa præmium, qui
percussisset Jebusæum, et tetigisset domatum fistulas, et abstulisset
cæcos et claudos odientes animam David. Idcirco dicitur in proverbio:
Cæcus et claudus non intrabunt in templum.

<span id="009">9</span> Habitavit autem David in arce, et vocavit eam
civitatem David: et ædificavit per gyrum a Mello et intrinsecus.

<span id="010">10</span> Et ingrediebatur proficiens atque succrescens,
et Dominus Deus exercituum erat cum eo.

<span id="011">11</span> Misit quoque Hiram rex Tyri nuntios ad David,
et ligna cedrina, et artifices lignorum, artificesque lapidum ad
parietes: et ædificaverunt domum David.

<span id="012">12</span> Et cognovit David quoniam confirmasset eum
Dominus regem super Israël, et quoniam exaltasset regnum ejus super
populum suum Israël.

<span id="013">13</span> Accepit ergo David adhuc concubinas et uxores
de Jerusalem, postquam venerat de Hebron: natique sunt David et alii
filii et filiæ:

<span id="014">14</span> et hæc nomina eorum, qui nati sunt ei in
Jerusalem: Samua, et Sobab, et Nathan, et Salomon,

<span id="015">15</span> et Jebahar, et Elisua, et Nepheg,

<span id="016">16</span> et Japhia, et Elisama, et Elioda, et
Eliphaleth.  

<span id="017">17</span> Audierunt ergo Philisthiim quod unxissent David
in regem super Israël, et ascenderunt universi ut quærerent David: quod
cum audisset David, descendit in præsidium.

<span id="018">18</span> Philisthiim autem venientes diffusi sunt in
valle Raphaim.

<span id="019">19</span> Et consuluit David Dominum, dicens: Si ascendam
ad Philisthiim? et si dabis eos in manu mea? Et dixit Dominus ad David:
Ascende, quia tradens dabo Philisthiim in manu tua.

<span id="020">20</span> Venit ergo David in Baal Pharasim: et percussit
eos ibi, et dixit: Divisit Dominus inimicos meos coram me, sicut
dividuntur aquæ. Propterea vocatum est nomen loci illius, Baal Pharasim.

<span id="021">21</span> Et reliquerunt ibi sculptilia sua, quæ tulit
David et viri ejus.

<span id="022">22</span> Et addiderunt adhuc Philisthiim ut ascenderent,
et diffusi sunt in valle Raphaim.

<span id="023">23</span> Consuluit autem David Dominum: Si ascendam
contra Philisthæos, et tradas eos in manus meas? Qui respondit: Non
ascendas contra eos, sed gyra post tergum eorum, et venies ad eos ex
adverso pyrorum.

<span id="024">24</span> Et cum audieris sonitum gradientis in cacumine
pyrorum, tunc inibis prælium: quia tunc egredietur Dominus ante faciem
tuam, ut percutiat castra Philisthiim.

<span id="025">25</span> Fecit itaque David sicut præceperat ei Dominus,
et percussit Philisthiim de Gabaa usque dum venias Gezer.

------------------------------------------------------------------------

[Next: 2 Samuel Chapter 6](sa2006.md)
