[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos007)  [KJV](../kjv/jos007.md) 
[Sep:JsB](../sep/jsb007)  [Tan](../tan/jos007.md)   
  
[Joshua Index](jos.md)  
  [Previous](jos006)  [Next](jos008.md) 

------------------------------------------------------------------------

### Vulgate (Latin): Joshua Chapter 7

<span id="001">1</span> Filii autem Israël prævaricati sunt mandatum, et
usurpaverunt de anathemate. Nam Achan filius Charmi filii Zabdi filii
Zare de tribu Juda tulit aliquid de anathemate: iratusque est Dominus
contra filios Israël.

<span id="002">2</span> Cumque mitteret Josue de Jericho viros contra
Hai, quæ est juxta Bethaven, ad orientalem plagam oppidi Bethel, dixit
eis: Ascendite, et explorate terram. Qui præcepta complentes
exploraverunt Hai.

<span id="003">3</span> Et reversi dixerunt ei: Non ascendat omnis
populus, sed duo vel tria millia virorum pergant, et deleant civitatem:
quare omnis populus frustra vexabitur contra hostes paucissimos?

<span id="004">4</span> Ascenderunt ergo tria millia pugnatorum. Qui
statim terga vertentes,

<span id="005">5</span> percussi sunt a viris urbis Hai, et corruerunt
ex eis triginta sex homines: persecutique sunt eos adversarii de porta
usque ad Sabarim, et ceciderunt per prona fugientes: pertimuitque cor
populi, et instar aquæ liquefactum est.  

<span id="006">6</span> Josue vero scidit vestimenta sua, et pronus
cecidit in terram coram arca Domini usque ad vesperam, tam ipse quam
omnes senes Israël: miseruntque pulverem super capita sua,

<span id="007">7</span> et dixit Josue: Heu Domine Deus, quid voluisti
traducere populum istum Jordanem fluvium, ut traderes nos in manus
Amorrhæi, et perderes? utinam ut cœpimus, mansissemus trans Jordanem.

<span id="008">8</span> Mi Domine Deus, quid dicam, videns Israëlem
hostibus suis terga vertentem?

<span id="009">9</span> Audient Chananæi, et omnes habitatores terræ, et
pariter conglobati circumdabunt nos, atque delebunt nomen nostrum de
terra: et quid facies magno nomini tuo?  

<span id="010">10</span> Dixitque Dominus ad Josue: Surge: cur jaces
pronus in terra?

<span id="011">11</span> Peccavit Israël, et prævaricatus est pactum
meum: tuleruntque de anathemate, et furati sunt atque mentiti, et
absconderunt inter vasa sua.

<span id="012">12</span> Nec poterit Israël stare ante hostes suos,
eosque fugiet: quia pollutus est anathemate. Non ero ultra vobiscum,
donec conteratis eum qui hujus sceleris reus est.

<span id="013">13</span> Surge, sanctifica populum, et dic eis:
Sanctificamini in crastinum: hæc enim dicit Dominus Deus Israël:
Anathema in medio tui est, Israël: non poteris stare coram hostibus
tuis, donec deleatur ex te qui hoc contaminatus est scelere.

<span id="014">14</span> Accedetisque mane singuli per tribus vestras:
et quamcumque tribum sors invenerit, accedet per cognationes suas, et
cognatio per domos, domusque per viros.

<span id="015">15</span> Et quicumque ille in hoc facinore fuerit
deprehensus, comburetur igni cum omni substantia sua: quoniam
prævaricatus est pactum Domini, et fecit nefas in Israël.  

<span id="016">16</span> Surgens itaque Josue mane, applicuit Israël per
tribus suas, et inventa est tribus Juda.

<span id="017">17</span> Quæ cum juxta familias suas esset oblata,
inventa est familia Zare. Illam quoque per domos offerens, reperit
Zabdi:

<span id="018">18</span> cujus domum in singulos dividens viros, invenit
Achan filium Charmi filii Zabdi filii Zare de tribu Juda.

<span id="019">19</span> Et ait Josue ad Achan: Fili mi, da gloriam
Domino Deo Israël, et confitere, atque indica mihi quid feceris, ne
abscondas.

<span id="020">20</span> Responditque Achan Josue, et dixit ei: Vere ego
peccavi Domino Deo Israël, et sic et sic feci.

<span id="021">21</span> Vidi enim inter spolia pallium coccineum valde
bonum, et ducentos siclos argenti, regulamque auream quinquaginta
siclorum: et concupiscens abstuli, et abscondi in terra contra medium
tabernaculi mei, argentumque fossa humo operui.

<span id="022">22</span> Misit ergo Josue ministros: qui currentes ad
tabernaculum illius, repererunt cuncta abscondita in eodem loco, et
argentum simul.

<span id="023">23</span> Auferentesque de tentorio, tulerunt ea ad
Josue, et ad omnes filios Israël, projeceruntque ante Dominum.

<span id="024">24</span> Tollens itaque Josue Achan filium Zare,
argentumque et pallium, et auream regulam, filios quoque et filias ejus,
boves et asinos et oves, ipsumque tabernaculum, et cunctam supellectilem
(et omnis Israël cum eo), duxerunt eos ad vallem Achor:

<span id="025">25</span> ubi dixit Josue: Quia turbasti nos, exturbet te
Dominus in die hac. Lapidavitque eum omnis Israël: et cuncta quæ illius
erant, igne consumpta sunt.

<span id="026">26</span> Congregaveruntque super eum acervum magnum
lapidum, qui permanet usque in præsentem diem. Et aversus est furor
Domini ab eis. Vocatumque est nomen loci illius, vallis Achor, usque
hodie.

------------------------------------------------------------------------

[Next: Joshua Chapter 8](jos008.md)
