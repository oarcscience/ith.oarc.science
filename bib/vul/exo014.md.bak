[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo014)  [KJV](../kjv/exo014)  [Sep](../sep/exo014.md) 
[Tan](../tan/exo014.md)   
  
[Exodus Index](exo.md)  
  [Previous](exo013)  [Next](exo015.md) 

------------------------------------------------------------------------

### Vulgate (Latin): Exodus Chapter 14

<span id="001">1</span> Locutus est autem Dominus ad Moysen, dicens:

<span id="002">2</span> Loquere filiis Israël: Reversi castrametentur e
regione Phihahiroth, quæ est inter Magdalum et mare contra Beelsephon:
in conspectu ejus castra ponetis super mare.

<span id="003">3</span> Dicturusque est Pharao super filiis Israël:
Coarctati sunt in terra; conclusit eos desertum.

<span id="004">4</span> Et indurabo cor ejus, ac persequetur vos: et
glorificabor in Pharaone, et in omni exercitu ejus; scientque Ægyptii
quia ego sum Dominus. Feceruntque ita.  

<span id="005">5</span> Et nuntiatum est regi Ægyptiorum quod fugisset
populus: immutatumque est cor Pharaonis et servorum ejus super populo,
et dixerunt: Quid voluimus facere ut dimitteremus Israël, ne serviret
nobis?

<span id="006">6</span> Junxit ergo currum, et omnem populum suum
assumpsit secum.

<span id="007">7</span> Tulitque sexcentos currus electos, et quidquid
in Ægypto curruum fuit: et duces totius exercitus.

<span id="008">8</span> Induravitque Dominus cor Pharaonis regis Ægypti,
et persecutus est filios Israël: at illi egressi sunt in manu excelsa.

<span id="009">9</span> Cumque persequerentur Ægyptii vestigia
præcedentium, repererunt eos in castris super mare: omnis equitatus et
currus Pharaonis, et universus exercitus, erant in Phihahiroth contra
Beelsephon.

<span id="010">10</span> Cumque appropinquasset Pharao, levantes filii
Israël oculos, viderunt Ægyptios post se, et timuerunt valde:
clamaveruntque ad Dominum,

<span id="011">11</span> et dixerunt ad Moysen: Forsitan non erant
sepulchra in Ægypto, ideo tulisti nos ut moreremur in solitudine: quid
hoc facere voluisti, ut educeres nos ex Ægypto?

<span id="012">12</span> nonne iste est sermo, quem loquebamur ad te in
Ægypto, dicentes: Recede a nobis, ut serviamus Ægyptiis? multo enim
melius erat servire eis, quam mori in solitudine.

<span id="013">13</span> Et ait Moyses ad populum: Nolite timere: state,
et videte magnalia Domini quæ facturus est hodie: Ægyptios enim, quos
nunc videtis, nequaquam ultra videbitis usque in sempiternum.

<span id="014">14</span> Dominus pugnabit pro vobis, et vos tacebitis.

<span id="015">15</span> Dixitque Dominus ad Moysen: Quid clamas ad me?
loquere filiis Israël ut proficiscantur.

<span id="016">16</span> Tu autem eleva virgam tuam, et extende manum
tuam super mare, et divide illud: ut gradiantur filii Israël in medio
mari per siccum.

<span id="017">17</span> Ego autem indurabo cor Ægyptiorum ut
persequantur vos: et glorificabor in Pharaone, et in omni exercitu ejus,
et in curribus et in equitibus illius.

<span id="018">18</span> Et scient Ægyptii quia ego sum Dominus cum
glorificatus fuero in Pharaone, et in curribus atque in equitibus ejus.

<span id="019">19</span> Tollensque se angelus Dei, qui præcedebat
castra Israël, abiit post eos: et cum eo pariter columna nubis, priora
dimittens, post tergum

<span id="020">20</span> stetit, inter castra Ægyptiorum et castra
Israël: et erat nubes tenebrosa, et illuminans noctem, ita ut ad se
invicem toto noctis tempore accedere non valerent.

<span id="021">21</span> Cumque extendisset Moyses manum super mare,
abstulit illud Dominus flante vento vehementi et urente tota nocte, et
vertit in siccum: divisaque est aqua.

<span id="022">22</span> Et ingressi sunt filii Israël per medium sicci
maris: erat enim aqua quasi murus a dextra eorum et læva.

<span id="023">23</span> Persequentesque Ægyptii ingressi sunt post eos,
et omnis equitatus Pharaonis, currus ejus et equites per medium maris.

<span id="024">24</span> Jamque advenerat vigilia matutina, et ecce
respiciens Dominus super castra Ægyptiorum per columnam ignis et nubis,
interfecit exercitum eorum,

<span id="025">25</span> et subvertit rotas curruum, ferebanturque in
profundum. Dixerunt ergo Ægyptii: Fugiamus Israëlem: Dominus enim pugnat
pro eis contra nos.

<span id="026">26</span> Et ait Dominus ad Moysen: Extende manum tuam
super mare, ut revertantur aquæ ad Ægyptios super currus et equites
eorum.

<span id="027">27</span> Cumque extendisset Moyses manum contra mare,
reversum est primo diluculo ad priorem locum: fugientibusque Ægyptiis
occurrerunt aquæ, et involvit eos Dominus in mediis fluctibus.

<span id="028">28</span> Reversæque sunt aquæ, et operuerunt currus et
equites cuncti exercitus Pharaonis, qui sequentes ingressi fuerant mare:
nec unus quidem superfuit ex eis.

<span id="029">29</span> Filii autem Israël perrexerunt per medium sicci
maris, et aquæ eis erant quasi pro muro a dextris et a sinistris:

<span id="030">30</span> liberavitque Dominus in die illa Israël de manu
Ægyptiorum.

<span id="031">31</span> Et viderunt Ægyptios mortuos super littus
maris, et manum magnam quam exercuerat Dominus contra eos: timuitque
populus Dominum, et crediderunt Domino, et Moysi servo ejus.

------------------------------------------------------------------------

[Next: Exodus Chapter 15](exo015.md)
