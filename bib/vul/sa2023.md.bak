[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2023)  [KJV](../kjv/sa2023)  [Sep](../sep/sa2023.md) 
[Tan](../tan/sa2023.md)   
  
[2 Samuel Index](sa2.md)  
  [Previous](sa2022)  [Next](sa2024.md) 

------------------------------------------------------------------------

### Vulgate (Latin): 2 Samuel Chapter 23

<span id="001">1</span> Hæc autem sunt verba David novissima. Dixit
David filius Isai: \[Dixit vir, cui constitutum est de christo Dei
Jacob,  
egregius psaltes Israël:  

<span id="002">2</span> Spiritus Domini locutus est per me,  
et sermo ejus per linguam meam.  

<span id="003">3</span> Dixit Deus Israël mihi,  
locutus est fortis Israël:  
Dominator hominum,  
justus dominator in timore Dei,  

<span id="004">4</span> sicut lux auroræ, oriente sole,  
mane absque nubibus rutilat:  
et sicut pluviis germinat herba de terra.  

<span id="005">5</span> Nec tanta est domus mea apud Deum,  
ut pactum æternum iniret mecum,  
firmum in omnibus atque munitum.  
Cuncta enim salus mea, et omnis voluntas,  
nec est quidquam ex ea quod non germinet.  

<span id="006">6</span> Prævaricatores autem quasi spinæ evellentur
universi,  
quæ non tolluntur manibus.  

<span id="007">7</span> Et si quis tangere voluerit eas,  
armabitur ferro et ligno lanceato,  
igneque succensæ comburentur usque ad nihilum.\]  

<span id="008">8</span> Hæc nomina fortium David. Sedens in cathedra
sapientissimus princeps inter tres, ipse est quasi tenerrimus ligni
vermiculus, qui octingentos interfecit impetu uno.

<span id="009">9</span> Post hunc, Eleazar filius patrui ejus Ahohites
inter tres fortes, qui erant cum David quando exprobraverunt
Philisthiim, et congregati sunt illuc in prælium.

<span id="010">10</span> Cumque ascendissent viri Israël, ipse stetit et
percussit Philisthæos donec deficeret manus ejus, et obrigesceret cum
gladio: fecitque Dominus salutem magnam in die illa: et populus qui
fugerat, reversus est ad cæsorum spolia detrahenda.

<span id="011">11</span> Et post hunc, Semma filius Age de Arari. Et
congregati sunt Philisthiim in statione: erat quippe ibi ager lente
plenus. Cumque fugisset populus a facie Philisthiim,

<span id="012">12</span> stetit ille in medio agri, et tuitus est eum,
percussitque Philisthæos: et fecit Dominus salutem magnam.  

<span id="013">13</span> Necnon et ante descenderant tres qui erant
principes inter triginta, et venerant tempore messis ad David in
speluncam Odollam: castra autem Philisthinorum erant posita in Valle
gigantum.

<span id="014">14</span> Et David erat in præsidio: porro statio
Philisthinorum tunc erat in Bethlehem.

<span id="015">15</span> Desideravit ergo David, et ait: O si quis mihi
daret potum aquæ de cisterna quæ est in Bethlehem juxta portam!

<span id="016">16</span> Irruperunt ergo tres fortes castra
Philisthinorum, et hauserunt aquam de cisterna Bethlehem, quæ erat juxta
portam, et attulerunt ad David: at ille noluit bibere, sed libavit eam
Domino,

<span id="017">17</span> dicens: Propitius sit mihi Dominus, ne faciam
hoc: num sanguinem hominum istorum qui profecti sunt, et animarum
periculum bibam? Noluit ergo bibere. Hæc fecerunt tres robustissimi.

<span id="018">18</span> Abisai quoque frater Joab filius Sarviæ,
princeps erat de tribus: ipse est qui levavit hastam suam contra
trecentos, quos interfecit: nominatus in tribus,

<span id="019">19</span> et inter tres nobilior, eratque eorum princeps,
sed usque ad tres primos non pervenerat.

<span id="020">20</span> Et Banaias filius Jojadæ viri fortissimi,
magnorum operum, de Cabseel. Ipse percussit duos leones Moab, et ipse
descendit, et percussit leonem in media cisterna in diebus nivis.

<span id="021">21</span> Ipse quoque interfecit virum ægyptium, virum
dignum spectaculo, habentem in manu hastam: itaque cum descendisset ad
eum in virga, vi extorsit hastam de manu Ægyptii, et interfecit eum
hasta sua.

<span id="022">22</span> Hæc fecit Banaias filius Jojadæ.

<span id="023">23</span> Et ipse nominatus inter tres robustos, qui
erant inter triginta nobiliores: verumtamen usque ad tres non
pervenerat: fecitque eum sibi David auricularium, a secreto.  

<span id="024">24</span> Asaël frater Joab inter triginta, Elehanan
filius patrui ejus de Bethlehem,

<span id="025">25</span> Semma de Harodi, Elica de Harodi,

<span id="026">26</span> Heles de Phalti, Hira filius Acces de Thecua,

<span id="027">27</span> Abiezer de Anathoth, Mobonnai de Husati,

<span id="028">28</span> Selmon Ahohites, Maharai Netophathites,

<span id="029">29</span> Heled filius Baana, et ipse Netophathites,
Ithai filius Ribai de Gabaath filiorum Benjamin,

<span id="030">30</span> Banaia Pharathonites, Heddai de torrente Gaas,

<span id="031">31</span> Abialbon Arbathites, Azmaveth de Beromi,

<span id="032">32</span> Eliaba de Salaboni. Filii Jassen, Jonathan,

<span id="033">33</span> Semma de Orori, Ajam filius Sarar Arorites,

<span id="034">34</span> Eliphelet filius Aasbai filii Machati, Eliam
filius Achitophel Gelonites,

<span id="035">35</span> Hesrai de Carmelo, Pharai de Arbi,

<span id="036">36</span> Igaal filius Nathan de Soba, Bonni de Gadi,

<span id="037">37</span> Selec de Ammoni, Naharai Berothites armiger
Joab filii Sarviæ,

<span id="038">38</span> Ira Jethrites, Gareb et ipse Jethrites,

<span id="039">39</span> Urias Hethæus: omnes triginta septem.

------------------------------------------------------------------------

[Next: 2 Samuel Chapter 24](sa2024.md)
