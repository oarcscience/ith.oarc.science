[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa043)  [KJV](../kjv/isa043)  [Sep](../sep/isa043.md) 
[Tan](../tan/isa043.md)   
  
[Isaiah Index](isa.md)  
  [Previous](isa042)  [Next](isa044.md) 

------------------------------------------------------------------------

### Vulgate (Latin): Isaiah Chapter 43

<span id="001">1</span> \[Et nunc hæc dicit Dominus  
creans te, Jacob,  
et formans te, Israël:  
Noli timere, quia redemi te,  
et vocavi te nomine tuo: meus es tu.  

<span id="002">2</span> Cum transieris per aquas, tecum ero,  
et flumina non operient te;  
cum ambulaveris in igne, non combureris, et flamma non ardebit in te.  

<span id="003">3</span> Quia ego Dominus Deus tuus,  
Sanctus Israël, salvator tuus,  
dedi propitiationem tuam Ægyptum,  
Æthopiam, et Saba, pro te.  

<span id="004">4</span> Ex quo honorabilis factus es in oculis meis,  
et gloriosus, ego dilexi te,  
et dabo homines pro te,  
et populos pro anima tua.  

<span id="005">5</span> Noli timere, quia ego tecum sum;  
ab oriente adducam semen tuum,  
et ab occidente congregabo te.  

<span id="006">6</span> Dicam aquiloni: Da;  
et austro: Noli prohibere:  
affer filios meos de longinquo,  
et filias meas ab extremis terræ.  

<span id="007">7</span> Et omnem qui invocat nomen meum,  
in gloriam meam creavi eum, formavi eum, et feci eum.  

<span id="008">8</span> Educ foras populum cæcum, et oculos habentem;  
surdum, et aures ei sunt.  

<span id="009">9</span> Omnes gentes congregatæ sunt simul,  
et collectæ sunt tribus.  
Quis in vobis annuntiet istud,  
et quæ prima sunt audire nos faciet?  
Dent testes eorum, justificentur,  
et audiant, et dicant: Vere.  

<span id="010">10</span> Vos testes mei, dicit Dominus,  
et servus meus quem elegi:  
ut sciatis, et credatis mihi,  
et intelligatis quia ego ipse sum;  
ante me non est formatus Deus,  
et post me non erit.  

<span id="011">11</span> Ego sum, ego sum Dominus,  
et non est absque me salvator.  

<span id="012">12</span> Ego annuntiavi, et salvavi; auditum feci,  
et non fuit in vobis alienus:  
vos testes mei, dicit Dominus,  
et ego Deus.  

<span id="013">13</span> Et ab initio ego ipse,  
et non est qui de manu mea eruat.  
Operabor, et quis avertet illud?\]  

<span id="014">14</span> \[Hæc dicit Dominus, redemptor vester,  
Sanctus Israël:  
Propter vos misi in Babylonem,  
et detraxi vectes universos,  
et Chaldæos in navibus suis gloriantes.  

<span id="015">15</span> Ego Dominus, Sanctus vester,  
creans Israël, rex vester.  

<span id="016">16</span> Hæc dicit Dominus,  
qui dedit in mari viam,  
et in aquis torrentibus semitam;  

<span id="017">17</span> qui eduxit quadrigam et equum,  
agmen et robustum:  
simul obdormierunt, nec resurgent;  
contriti sunt quasi linum, et extincti sunt.  

<span id="018">18</span> Ne memineritis priorum,  
et antiqua ne intueamini.  

<span id="019">19</span> Ecce ego facio nova,  
et nunc orientur, utique cognoscetis ea:  
ponam in deserto viam,  
et in invio flumina.  

<span id="020">20</span> Glorificabit me bestia agri,  
dracones, et struthiones:  
quia dedi in deserto aquas,  
flumina in invio,  
ut darem potum populo meo, electo meo.  

<span id="021">21</span> Populum istum formavi mihi:  
laudem meam narrabit.\]  

<span id="022">22</span> \[Non me invocasti, Jacob,  
nec laborasti in me, Israël.  

<span id="023">23</span> Non obtulisti mihi arietem holocausti tui,  
et victimis tuis non glorificasti me;  
non te servire feci in oblatione,  
nec laborem tibi præbui in thure.  

<span id="024">24</span> Non emisti mihi argento calamum,  
et adipe victimarum tuarum non inebriasti me:  
verumtamen servire me fecisti in peccatis tuis;  
præbuisti mihi laborem in iniquitatibus tuis.  

<span id="025">25</span> Ego sum, ego sum ipse qui deleo iniquitates
tuas propter me,  
et peccatorum tuorum non recordabor.  

<span id="026">26</span> Reduc me in memoriam, et judicemur simul:  
narra si quid habes ut justificeris.  

<span id="027">27</span> Pater tuus primus peccavit,  
et interpretes tui prævaricati sunt in me:  

<span id="028">28</span> et contaminavi principes sanctos;  
dedi ad internecionem Jacob,  
et Israël in blasphemiam.\]

------------------------------------------------------------------------

[Next: Isaiah Chapter 44](isa044.md)
