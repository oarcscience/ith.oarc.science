[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob002)  [Apo](../apo/tob002) 
[Sep:ToA](../sep/toa002)  [Sep:ToS](../sep/tos002)   
  
[Tobias Index](tob)  
  [Previous](tob001)  [Next](tob003) 

------------------------------------------------------------------------

### Vulgate (Latin): Tobias Chapter 2

<span id="001">1</span> Post hæc vero, cum esset dies festus Domini, et
factum esset prandium bonum in domo Tobiæ,

<span id="002">2</span> dixit filio suo: Vade, et adduc aliquos de tribu
nostra, timentes Deum, ut epulentur nobiscum.

<span id="003">3</span> Cumque abiisset, reversus nuntiavit ei unum ex
filiis Israël jugulatum jacere in platea. Statimque exiliens de accubitu
suo, relinquens prandium, jejunus pervenit ad corpus:

<span id="004">4</span> tollensque illud portavit ad domum suam occulte,
ut dum sol occubuisset, caute sepeliret eum.

<span id="005">5</span> Cumque occultasset corpus, manducavit panem cum
luctu et tremore,

<span id="006">6</span> memorans illum sermonem, quem dixit Dominus per
Amos prophetam: Dies festi vestri convertentur in lamentationem et
luctum.

<span id="007">7</span> Cum vero sol occubuisset, abiit, et sepelivit
eum.

<span id="008">8</span> Arguebant autem eum omnes proximi ejus,
dicentes: Jam hujus rei causa interfici jussus es, et vix effugisti
mortis imperium, et iterum sepelis mortuos?

<span id="009">9</span> Sed Tobias plus timens Deum quam regem, rapiebat
corpora occisorum, et occultabat in domo sua, et mediis noctibus
sepeliebat ea.  

<span id="010">10</span> Contigit autem ut quadam die fatigatus a
sepultura, veniens in domum suam, jactasset se juxta parietem, et
obdormisset,

<span id="011">11</span> et ex nido hirundinum dormienti illi calida
stercora inciderent super oculos ejus, fieretque cæcus.

<span id="012">12</span> Hanc autem tentationem ideo permisit Dominus
evenire illi, ut posteris daretur exemplum patientiæ ejus, sicut et
sancti Job.

<span id="013">13</span> Nam cum ab infantia sua semper Deum timuerit,
et mandata ejus custodierit, non est contristatus contra Deum quod plaga
cæcitatis evenerit ei,

<span id="014">14</span> sed immobilis in Dei timore permansit, agens
gratias Deo omnibus diebus vitæ suæ.

<span id="015">15</span> Nam sicut beato Job insultabant reges, ita isti
parentes et cognati ejus irridebant vitam ejus, dicentes:

<span id="016">16</span> Ubi est spes tua, pro qua eleemosynas et
sepulturas faciebas?

<span id="017">17</span> Tobias vero increpabat eos, dicens: Nolite ita
loqui:

<span id="018">18</span> quoniam filii sanctorum sumus, et vitam illam
expectamus, quam Deus daturus est his qui fidem suam numquam mutant ab
eo.

<span id="019">19</span> Anna vero uxor ejus ibat ad opus textrinum
quotidie, et de labore manuum suarum victum quem consequi poterat,
deferebat.

<span id="020">20</span> Unde factum est ut hædum caprarum accipiens
detulisset domi:

<span id="021">21</span> cujus cum vocem balantis vir ejus audisset,
dixit: Videte, ne forte furtivus sit: reddite eum dominis suis, quia non
licet nobis aut edere ex furto aliquid, aut contingere.

<span id="022">22</span> Ad hæc uxor ejus irata respondit: Manifeste
vana facta est spes tua, et eleemosynæ tuæ modo apparuerunt.

<span id="023">23</span> Atque his et aliis hujuscemodi verbis
exprobrabat ei.

------------------------------------------------------------------------

[Next: Tobias Chapter 3](tob003)
