[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos011)  [KJV](../kjv/jos011.md) 
[Sep:JsB](../sep/jsb011)  [Tan](../tan/jos011.md)   
  
[Joshua Index](jos.md)  
  [Previous](jos010)  [Next](jos012.md) 

------------------------------------------------------------------------

### Vulgate (Latin): Joshua Chapter 11

<span id="001">1</span> Quæ cum audisset Jabin rex Asor, misit ad Jobab
regem Madon, et ad regem Semeron, atque ad regem Achsaph:

<span id="002">2</span> ad reges quoque aquilonis, qui habitabant in
montanis et in planitie contra meridiem Ceneroth, in campestribus quoque
et in regionibus Dor juxta mare:

<span id="003">3</span> Chananæum quoque ab oriente et occidente, et
Amorrhæum atque Hethæum ac Pherezæum et Jebusæum in montanis: Hevæum
quoque qui habitabat ad radices Hermon in terra Maspha.

<span id="004">4</span> Egressique sunt omnes cum turmis suis, populus
multus nimis sicut arena quæ est in littore maris, equi quoque et currus
immensæ multitudinis.

<span id="005">5</span> Conveneruntque omnes reges isti in unum ad aquas
Merom, ut pugnarent contra Israël.  

<span id="006">6</span> Dixitque Dominus ad Josue: Ne timeas eos: cras
enim hac eadem hora ego tradam omnes istos vulnerandos in conspectu
Israël: equos eorum subnervabis, et currus igne combures.

<span id="007">7</span> Venitque Josue, et omnis exercitus cum eo,
adversus illos ad aquas Merom subito, et irruerunt super eos,

<span id="008">8</span> tradiditque illos Dominus in manus Israël. Qui
percusserunt eos, et persecuti sunt usque ad Sidonem magnam, et aquas
Maserephoth, campumque Masphe, qui est ad orientalem illius partem. Ita
percussit omnes, ut nullas dimitteret ex eis reliquias:

<span id="009">9</span> fecitque sicut præceperat ei Dominus: equos
eorum subnervavit, currusque combussit igni.

<span id="010">10</span> Reversusque statim cepit Asor, et regem ejus
percussit gladio. Asor enim antiquitus inter omnia regna hæc principatum
tenebat.

<span id="011">11</span> Percussitque omnes animas quæ ibidem
morabantur: non dimisit in ea ullas reliquias, sed usque ad
internecionem universa vastavit, ipsamque urbem peremit incendio.

<span id="012">12</span> Et omnes per circuitum civitates, regesque
earum, cepit, percussit atque delevit, sicut præceperat ei Moyses
famulus Domini.

<span id="013">13</span> Absque urbibus, quæ erant in collibus et in
tumulis sitæ, ceteras succendit Israël: unam tantum Asor munitissimam
flamma consumpsit.

<span id="014">14</span> Omnemque prædam istarum urbium ac jumenta
diviserunt sibi filii Israël, cunctis hominibus interfectis.

<span id="015">15</span> Sicut præceperat Dominus Moysi servo suo, ita
præcepit Moyses Josue, et ille universa complevit: non præteriit de
universis mandatis, nec unum quidem verbum quod jusserat Dominus Moysi.

<span id="016">16</span> Cepit itaque Josue omnem terram montanam et
meridianam, terramque Gosen, et planitiem, et occidentalem plagam,
montemque Israël, et campestria ejus,

<span id="017">17</span> et partem montis, quæ ascendit Seir usque
Baalgad, per planitiem Libani subter montem Hermon: omnes reges eorum
cepit, percussit, et occidit.

<span id="018">18</span> Multo tempore pugnavit Josue contra reges
istos.

<span id="019">19</span> Non fuit civitas quæ se traderet filiis Israël,
præter Hevæum, qui habitabat in Gabaon: omnes enim bellando cepit.

<span id="020">20</span> Domini enim sententia fuerat, ut indurarentur
corda eorum, et pugnarent contra Israël, et caderent, et non mererentur
ullam clementiam, ac perirent, sicut præceperat Dominus Moysi.

<span id="021">21</span> In illo tempore venit Josue, et interfecit
Enacim de montanis, Hebron, et Dabir, et Anab, et de omni monte Juda et
Israël, urbesque eorum delevit.

<span id="022">22</span> Non reliquit ullum de stirpe Enacim, in terra
filiorum Israël: absque civitatibus Gaza, et Geth, et Azoto, in quibus
solis relicti sunt.

<span id="023">23</span> Cepit ergo Josue omnem terram, sicut locutus
est Dominus ad Moysen, et tradidit eam in possessionem filiis Israël
secundum partes et tribus suas: quievitque terra a præliis.

------------------------------------------------------------------------

[Next: Joshua Chapter 12](jos012.md)
