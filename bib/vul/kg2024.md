[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2024)  [KJV](../kjv/kg2024)  [Sep](../sep/kg2024) 
[Tan](../tan/kg2024)   
  
[2 Kings Index](kg2)  
  [Previous](kg2023)  [Next](kg2025) 

------------------------------------------------------------------------

### Vulgate (Latin): 2 Kings Chapter 24

<span id="001">1</span> In diebus ejus ascendit Nabuchodonosor rex
Babylonis, et factus est ei Joakim servus tribus annis: et rursum
rebellavit contra eum.

<span id="002">2</span> Immisitque ei Dominus latrunculos Chaldæorum, et
latrunculos Syriæ, et latrunculos Moab, et latrunculos filiorum Ammon:
et immisit eos in Judam ut disperderent eum, juxta verbum Domini quod
locutus fuerat per servos suos prophetas.

<span id="003">3</span> Factum est autem hoc per verbum Domini contra
Judam, ut auferret eum coram se propter peccata Manasse universa quæ
fecit,

<span id="004">4</span> et propter sanguinem innoxium quem effudit, et
implevit Jerusalem cruore innocentium: et ob hanc rem noluit Dominus
propitiari.

<span id="005">5</span> Reliqua autem sermonum Joakim, et universa quæ
fecit, nonne hæc scripta sunt in libro sermonum dierum regum Juda? Et
dormivit Joakim cum patribus suis:

<span id="006">6</span> et regnavit Joachin filius ejus pro eo.

<span id="007">7</span> Et ultra non addidit rex Ægypti ut egrederetur
de terra sua: tulerat enim rex Babylonis, a rivo Ægypti usque ad fluvium
Euphraten, omnia quæ fuerant regis Ægypti.  

<span id="008">8</span> Decem et octo annorum erat Joachin cum regnare
cœpisset, et tribus mensibus regnavit in Jerusalem: nomen matris ejus
Nohesta filia Elnathan de Jerusalem.

<span id="009">9</span> Et fecit malum coram Domino, juxta omnia quæ
fecerat pater ejus.

<span id="010">10</span> In tempore illo ascenderunt servi
Nabuchodonosor regis Babylonis in Jerusalem, et circumdata est urbs
munitionibus.

<span id="011">11</span> Venitque Nabuchodonosor rex Babylonis ad
civitatem cum servis suis ut oppugnarent eam.

<span id="012">12</span> Egressusque est Joachin rex Juda ad regem
Babylonis, ipse et mater ejus, et servi ejus, et principes ejus, et
eunuchi ejus: et suscepit eum rex Babylonis anno octavo regni sui.

<span id="013">13</span> Et protulit inde omnes thesauros domus Domini,
et thesauros domus regiæ: et concidit universa vasa aurea quæ fecerat
Salomon rex Israël in templo Domini juxta verbum Domini.  

<span id="014">14</span> Et transtulit omnem Jerusalem, et universos
principes, et omnes fortes exercitus, decem millia, in captivitatem, et
omnem artificem et clusorem: nihilque relictum est, exceptis pauperibus
populi terræ.

<span id="015">15</span> Transtulit quoque Joachin in Babylonem, et
matrem regis, et uxores regis, et eunuchos ejus: et judices terræ duxit
in captivitatem de Jerusalem in Babylonem.

<span id="016">16</span> Et omnes viros robustos, septem millia, et
artifices, et clusores mille, omnes viros fortes et bellatores: duxitque
eos rex Babylonis captivos in Babylonem.

<span id="017">17</span> Et constituit Matthaniam patruum ejus pro eo:
imposuitque nomen ei Sedeciam.  

<span id="018">18</span> Vigesimum et primum annum ætatis habebat
Sedecias cum regnare cœpisset, et undecim annis regnavit in Jerusalem:
nomen matris ejus erat Amital filia Jeremiæ de Lobna.

<span id="019">19</span> Et fecit malum coram Domino, juxta omnia quæ
fecerat Joakim.

<span id="020">20</span> Irascebatur enim Dominus contra Jerusalem et
contra Judam, donec projiceret eos a facie sua: recessitque Sedecias a
rege Babylonis.

------------------------------------------------------------------------

[Next: 2 Kings Chapter 25](kg2025)
