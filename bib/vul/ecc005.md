[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc005)  [KJV](../kjv/ecc005)  [Sep](../sep/ecc005) 
[Tan](../tan/ecc005)   
  
[Ecclesiastes Index](ecc)  
  [Previous](ecc004)  [Next](ecc006) 

------------------------------------------------------------------------

### Vulgate (Latin): Ecclesiastes Chapter 5

<span id="001">1</span> \[Ne temere quid loquaris,  
neque cor tuum sit velox ad proferendum sermonem coram Deo.  
Deus enim in cælo, et tu super terram;  
idcirco sint pauci sermones tui.  

<span id="002">2</span> Multas curas sequuntur somnia,  
et in multis sermonibus invenietur stultitia.  

<span id="003">3</span> Si quid vovisti Deo,  
ne moreris reddere:  
displicet enim ei infidelis et stulta promissio,  
sed quodcumque voveris redde:  

<span id="004">4</span> multoque melius est non vovere,  
quam post votum promissa non reddere.  

<span id="005">5</span> Ne dederis os tuum ut peccare facias carnem
tuam,  
neque dicas coram angelo:  
Non est providentia:  
ne forte iratus Deus contra sermones tuos  
dissipet cuncta opera manuum tuarum.  

<span id="006">6</span> Ubi multa sunt somnia,  
plurimæ sunt vanitates, et sermones innumeri;  
tu vero Deum time.\]  

<span id="007">7</span> \[Si videris calumnias egenorum, et violenta
judicia,  
et subverti justitiam in provincia,  
non mireris super hoc negotio:  
quia excelso excelsior est alius,  
et super hos quoque eminentiores sunt alii;  

<span id="008">8</span> et insuper universæ terræ rex imperat
servienti.  

<span id="009">9</span> Avarus non implebitur pecunia,  
et qui amat divitias fructum non capiet ex eis;  
et hoc ergo vanitas.  

<span id="010">10</span> Ubi multæ sunt opes,  
multi et qui comedunt eas.  
Et quid prodest possessori,  
nisi quod cernit divitias oculis suis?  

<span id="011">11</span> Dulcis est somnus operanti,  
sive parum sive multum comedat;  
saturitas autem divitis non sinit eum dormire.\]  

<span id="012">12</span> \[Est et alia infirmitas pessima quam vidi sub
sole:  
divitiæ conservatæ in malum domini sui.  

<span id="013">13</span> Pereunt enim in afflictione pessima:  
generavit filium qui in summa egestate erit.  

<span id="014">14</span> Sicut egressus est nudus de utero matris suæ,
sic revertetur,  
et nihil auferet secum de labore suo.  

<span id="015">15</span> Miserabilis prorsus infirmitas:  
quomodo venit, sic revertetur.  
Quid ergo prodest ei quod laboravit in ventum?  

<span id="016">16</span> cunctis diebus vitæ suæ comedit in tenebris,  
et in curis multis, et in ærumna atque tristitia.\]  

<span id="017">17</span> \[Hoc itaque visum est mihi bonum,  
ut comedat quis et bibat,  
et fruatur lætitia ex labore suo  
quo laboravit ipse sub sole,  
numero dierum vitæ suæ  
quos dedit ei Deus;  
et hæc est pars illius.  

<span id="018">18</span> Et omni homini cui dedit Deus divitias atque
substantiam,  
potestatemque ei tribuit ut comedat ex eis,  
et fruatur parte sua, et lætetur de labore suo:  
hoc est donum Dei.  

<span id="019">19</span> Non enim satis recordabitur dierum vitæ suæ,  
eo quod Deus occupet deliciis cor ejus.\]

------------------------------------------------------------------------

[Next: Ecclesiastes Chapter 6](ecc006)
