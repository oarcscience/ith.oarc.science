[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lam005)  [KJV](../kjv/lam005)  [Sep](../sep/lam005.md) 
[Tan](../tan/lam005.md)   
  
[Lamentations Index](lam.md)  
  [Previous](lam004)  [Next](bar001.md) 

------------------------------------------------------------------------

### Vulgate (Latin): Lamentations Chapter 5

<span id="001">1</span> \[Recordare, Domine, quid acciderit nobis;  
intuere et respice opprobrium nostrum.  

<span id="002">2</span> Hæreditas nostra versa est ad alienos,  
domus nostræ ad extraneos.  

<span id="003">3</span> Pupilli facti sumus absque patre,  
matres nostræ quasi viduæ.  

<span id="004">4</span> Aquam nostram pecunia bibimus;  
ligna nostra pretio comparavimus.  

<span id="005">5</span> Cervicibus nostris minabamur,  
lassis non dabatur requies.  

<span id="006">6</span> Ægypto dedimus manum et Assyriis,  
ut saturaremur pane.  

<span id="007">7</span> Patres nostri peccaverunt, et non sunt:  
et nos iniquitates eorum portavimus.  

<span id="008">8</span> Servi dominati sunt nostri:  
non fuit qui redimeret de manu eorum.  

<span id="009">9</span> In animabus nostris afferebamus panem nobis,  
a facie gladii in deserto.  

<span id="010">10</span> Pellis nostra quasi clibanus exusta est,  
a facie tempestatum famis.  

<span id="011">11</span> Mulieres in Sion humiliaverunt,  
et virgines in civitatibus Juda.  

<span id="012">12</span> Principes manu suspensi sunt;  
facies senum non erubuerunt.  

<span id="013">13</span> Adolescentibus impudice abusi sunt,  
et pueri in ligno corruerunt.  

<span id="014">14</span> Senes defecerunt de portis,  
juvenes de choro psallentium.  

<span id="015">15</span> Defecit gaudium cordis nostri;  
versus est in luctum chorus noster.  

<span id="016">16</span> Cecidit corona capitis nostri:  
væ nobis, quia peccavimus!  

<span id="017">17</span> Propterea mœstum factum est cor nostrum;  
ideo contenebrati sunt oculi nostri,  

<span id="018">18</span> propter montem Sion quia disperiit;  
vulpes ambulaverunt in eo.  

<span id="019">19</span> Tu autem, Domine, in æternum permanebis,  
solium tuum in generationem et generationem.  

<span id="020">20</span> Quare in perpetuum oblivisceris nostri,  
derelinques nos in longitudine dierum?  

<span id="021">21</span> Converte nos, Domine, ad te, et convertemur;  
innova dies nostros, sicut a principio.  

<span id="022">22</span> Sed projiciens repulisti nos:  
iratus es contra nos vehementer.\]

------------------------------------------------------------------------

[Next: Baruch Chapter 1](bar001.md)
