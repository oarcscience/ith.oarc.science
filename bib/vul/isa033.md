[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa033)  [KJV](../kjv/isa033)  [Sep](../sep/isa033) 
[Tan](../tan/isa033)   
  
[Isaiah Index](isa)  
  [Previous](isa032)  [Next](isa034) 

------------------------------------------------------------------------

### Vulgate (Latin): Isaiah Chapter 33

<span id="001">1</span> \[Væ qui prædaris! nonne et ipse prædaberis?  
et qui spernis, nonne et ipse sperneris?  
Cum consummaveris deprædationem, deprædaberis;  
cum fatigatus desieris contemnere, contemneris.  

<span id="002">2</span> Domine, miserere nostri,  
te enim exspectavimus;  
esto brachium nostrum in mane,  
et salus nostra in tempore tribulationis.  

<span id="003">3</span> A voce angeli fugerunt populi,  
et ab exaltatione tua dispersæ sunt gentes.  

<span id="004">4</span> Et congregabuntur spolia vestra sicut colligitur
bruchus,  
velut cum fossæ plenæ fuerint de eo.  

<span id="005">5</span> Magnificatus est Dominus, quoniam habitavit in
excelso;  
implevit Sion judicio et justitia.  

<span id="006">6</span> Et erit fides in temporibus tuis:  
divitiæ salutis sapientia et scientia;  
timor Domini ipse est thesaurus ejus.  

<span id="007">7</span> Ecce videntes clamabunt foris;  
angeli pacis amare flebunt.  

<span id="008">8</span> Dissipatæ sunt viæ,  
cessavit transiens per semitam:  
irritum factum est pactum, projecit civitates,  
non reputavit homines.  

<span id="009">9</span> Luxit et elanguit terra;  
confusus est Libanus, et obsorduit:  
et factus est Saron sicut desertum,  
et concussa est Basan, et Carmelus.  

<span id="010">10</span> Nunc consurgam, dicit Dominus;  
nunc exaltabor, nunc sublevabor.  

<span id="011">11</span> Concipietis ardorem, parietis stipulam;  
spiritus vester ut ignis vorabit vos.  

<span id="012">12</span> Et erunt populi quasi de incendio cinis;  
spinæ congregatæ igni comburentur.  

<span id="013">13</span> Audite, qui longe estis, quæ fecerim;  
et cognoscite, vicini, fortitudinem meam.  

<span id="014">14</span> Conterriti sunt in Sion peccatores;  
possedit tremor hypocritas.  
Quis poterit habitare de vobis cum igne devorante?  
quis habitabit ex vobis cum ardoribus sempiternis?  

<span id="015">15</span> Qui ambulat in justitiis et loquitur
veritatem,  
qui projicit avaritiam ex calumnia,  
et excutit manus suas ab omni munere,  
qui obturat aures suas ne audiat sanguinem,  
et claudit oculos suos ne videat malum.  

<span id="016">16</span> Iste in excelsis habitabit;  
munimenta saxorum sublimitas ejus:  
panis ei datus est, aquæ ejus fideles sunt.  

<span id="017">17</span> Regem in decore suo videbunt oculi ejus,  
cernent terram de longe.  

<span id="018">18</span> Cor tuum meditabitur timorem:  
ubi est litteratus? ubi legis verba ponderans?  
ubi doctor parvulorum?  

<span id="019">19</span> Populum impudentem non videbis,  
populum alti sermonis, ita ut non possis intelligere  
disertitudinem linguæ ejus, in quo nulla est sapientia.  

<span id="020">20</span> Respice, Sion, civitatem solemnitatis nostræ:  
oculi tui videbunt Jerusalem,  
habitationem opulentam,  
tabernaculum quod nequaquam transferri poterit;  
nec auferentur clavi ejus in sempiternum,  
et omnes funiculi ejus non rumpentur:  

<span id="021">21</span> quia solummodo ibi magnificus est Dominus
noster:  
locus fluviorum rivi latissimi et patentes:  
non transibit per eum navis remigum,  
neque trieris magna transgredietur eum.  

<span id="022">22</span> Dominus enim judex noster,  
Dominus legifer noster,  
Dominus rex noster,  
ipse salvabit nos.  

<span id="023">23</span> Laxati sunt funiculi tui,  
et non prævalebunt;  
sic erit malus tuus  
ut dilatare signum non queas.  
Tunc dividentur spolia prædarum multarum;  
claudi diripient rapinam.  

<span id="024">24</span> Nec dicet vicinus: Elangui;  
populus qui habitat in ea, auferetur ab eo iniquitas.\]

------------------------------------------------------------------------

[Next: Isaiah Chapter 34](isa034)
