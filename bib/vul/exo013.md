[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo013)  [KJV](../kjv/exo013)  [Sep](../sep/exo013) 
[Tan](../tan/exo013)   
  
[Exodus Index](exo)  
  [Previous](exo012)  [Next](exo014) 

------------------------------------------------------------------------

### Vulgate (Latin): Exodus Chapter 13

<span id="001">1</span> Locutusque est Dominus ad Moysen, dicens:

<span id="002">2</span> Sanctifica mihi omne primogenitum quod aperit
vulvam in filiis Israël, tam de hominibus quam de jumentis: mea sunt
enim omnia.

<span id="003">3</span> Et ait Moyses ad populum: Mementote diei hujus
in qua egressi estis de Ægypto et de domo servitutis, quoniam in manu
forti eduxit vos Dominus de loco isto: ut non comedatis fermentatum
panem.

<span id="004">4</span> Hodie egredimini mense novarum frugum.

<span id="005">5</span> Cumque introduxerit te Dominus in terram
Chananæi, et Hethæi, et Amorrhæi, et Hevæi, et Jebusæi, quam juravit
patribus tuis ut daret tibi, terram fluentem lacte et melle, celebrabis
hunc morem sacrorum mense isto.

<span id="006">6</span> Septem diebus vesceris azymis: et in die septimo
erit solemnitas Domini.

<span id="007">7</span> Azyma comedetis septem diebus: non apparebit
apud te aliquid fermentatum, nec in cunctis finibus tuis.

<span id="008">8</span> Narrabisque filio tuo in die illo, dicens: Hoc
est quod fecit mihi Dominus quando egressus sum de Ægypto.

<span id="009">9</span> Et erit quasi signum in manu tua, et quasi
monimentum ante oculos tuos: et ut lex Domini semper sit in ore tuo, in
manu enim forti eduxit te Dominus de Ægypto.

<span id="010">10</span> Custodies hujuscemodi cultum statuto tempore a
diebus in dies.

<span id="011">11</span> Cumque introduxerit te Dominus in terram
Chananæi, sicut juravit tibi et patribus tuis, et dederit tibi eam:

<span id="012">12</span> separabis omne quod aperit vulvam Domino, et
quod primitivum est in pecoribus tuis: quidquid habueris masculini
sexus, consecrabis Domino.

<span id="013">13</span> Primogenitum asini mutabis ove: quod si non
redemeris, interficies. Omne autem primogenitum hominis de filiis tuis,
pretio redimes.

<span id="014">14</span> Cumque interrogaverit te filius tuus cras,
dicens: Quid est hoc? respondebis ei: In manu forti eduxit nos Dominus
de terra Ægypti, de domo servitutis.

<span id="015">15</span> Nam cum induratus esset Pharao, et nollet nos
dimittere, occidit Dominus omne primogenitum in terra Ægypti, a
primogenito hominis usque ad primogenitum jumentorum: idcirco immolo
Domino omne quod aperit vulvam masculini sexus, et omnia primogenita
filiorum meorum redimo.

<span id="016">16</span> Erit igitur quasi signum in manu tua, et quasi
appensum quid, ob recordationem, inter oculos tuos: eo quod in manu
forti eduxit nos Dominus de Ægypto.  

<span id="017">17</span> Igitur cum emisisset Pharao populum, non eos
duxit Deus per viam terræ Philisthiim quæ vicina est: reputans ne forte
pœniteret eum, si vidisset adversum se bella consurgere, et reverteretur
in Ægyptum.

<span id="018">18</span> Sed circumduxit per viam deserti, quæ est juxta
mare Rubrum: et armati ascenderunt filii Israël de terra Ægypti.

<span id="019">19</span> Tulit quoque Moyses ossa Joseph secum: eo quod
adjurasset filios Israël, dicens: Visitabit vos Deus; efferte ossa mea
hinc vobiscum.

<span id="020">20</span> Profectique de Socoth castrametati sunt in
Etham, in extremis finibus solitudinis.

<span id="021">21</span> Dominus autem præcedebat eos ad ostendendam
viam per diem in columna nubis, et per noctem in columna ignis: ut dux
esset itineris utroque tempore.

<span id="022">22</span> Numquam defuit columna nubis per diem, nec
columna ignis per noctem, coram populo.

------------------------------------------------------------------------

[Next: Exodus Chapter 14](exo014)
