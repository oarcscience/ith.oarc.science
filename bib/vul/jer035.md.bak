[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer035)  [KJV](../kjv/jer035)  [Sep](../sep/jer035.md) 
[Tan](../tan/jer035.md)   
  
[Jeremiah Index](jer.md)  
  [Previous](jer034)  [Next](jer036.md) 

------------------------------------------------------------------------

### Vulgate (Latin): Jeremiah Chapter 35

<span id="001">1</span> Verbum quod factum est ad Jeremiam a Domino in
diebus Joakim filii Josiæ regis Juda, dicens:

<span id="002">2</span> Vade ad domum Rechabitarum, et loquere eis, et
introduces eos in domum Domini, in unam exedram thesaurorum, et dabis
eis bibere vinum.

<span id="003">3</span> Et assumpsi Jezoniam filium Jeremiæ filii
Habsaniæ, et fratres ejus, et omnes filios ejus, et universam domum
Rechabitarum,

<span id="004">4</span> et introduxi eos in domum Domini, ad
gazophylacium filiorum Hanan filii Jegedeliæ hominis Dei, quod erat
juxta gazophylacium principum, super thesaurum Maasiæ filii Sellum, qui
erat custos vestibuli:

<span id="005">5</span> et posui coram filiis domus Rechabitarum scyphos
plenos vino, et calices, et dixi ad eos: Bibite vinum.

<span id="006">6</span> Qui responderunt Non bibemus vinum, quia Jonadab
filius Rechab, pater noster, præcepit nobis, dicens: Non bibetis vinum,
vos et filii vestri, usque in sempiternum:

<span id="007">7</span> et domum non ædificabitis, et sementem non
seretis, et vineas non plantabitis, nec habebitis: sed in tabernaculis
habitabitis cunctis diebus vestris, ut vivatis diebus multis super
faciem terræ in qua vos peregrinamini.

<span id="008">8</span> Obedivimus ergo voci Jonadab filii Rechab,
patris nostri, in omnibus quæ præcepit nobis, ita ut non biberemus vinum
cunctis diebus nostris, nos, et mulieres nostræ, filii, et filiæ nostræ,

<span id="009">9</span> et non ædificaremus domos ad habitandum: et
vineam, et agrum, et sementem non habuimus:

<span id="010">10</span> sed habitavimus in tabernaculis, et obedientes
fuimus juxta omnia quæ præcepit nobis Jonadab pater noster.

<span id="011">11</span> Cum autem ascendisset Nabuchodonosor rex
Babylonis ad terram nostram, diximus: Venite, et ingrediamur Jerusalem a
facie exercitus Chaldæorum, et a facie exercitus Syriæ: et mansimus in
Jerusalem.

<span id="012">12</span> Et factum est verbum Domini ad Jeremiam,
dicens:

<span id="013">13</span> Hæc dicit Dominus exercituum, Deus Israël:
Vade, et dic viris Juda et habitatoribus Jerusalem: Numquid non
recipietis disciplinam, ut obediatis verbis meis? dicit Dominus.

<span id="014">14</span> Prævaluerunt sermones Jonadab filii Rechab quos
præcepit filiis suis ut non biberent vinum, et non biberunt usque ad
diem hanc, quia obedierunt præcepto patris sui: ego autem locutus sum ad
vos, de mane consurgens et loquens, et non obedistis mihi.

<span id="015">15</span> Misique ad vos omnes servos meos prophetas,
consurgens diluculo mittensque, et dicens: Convertimini unusquisque a
via sua pessima, et bona facite studia vestra: et nolite sequi deos
alienos, neque colatis eos, et habitabitis in terra quam dedi vobis et
patribus vestris: et non inclinastis aurem vestram, neque audistis me.

<span id="016">16</span> Firmaverunt igitur filii Jonadab filii Rechab
præceptum patris sui quod præceperat eis: populus autem iste non
obedivit mihi.

<span id="017">17</span> Idcirco hæc dicit Dominus exercituum, Deus
Israël: Ecce ego adducam super Judam et super omnes habitatores
Jerusalem universam afflictionem quam locutus sum adversum illos, eo
quod locutus sum ad illos, et non audierunt; vocavi illos, et non
responderunt mihi.

<span id="018">18</span> Domui autem Rechabitarum dixit Jeremias: Hæc
dicit Dominus exercituum, Deus Israël: Pro eo quod obedistis præcepto
Jonadab patris vestri, et custodistis omnia mandata ejus, et fecistis
universa quæ præcepit vobis,

<span id="019">19</span> propterea hæc dicit Dominus exercituum, Deus
Israël: Non deficiet vir de stirpe Jonadab filii Rechab, stans in
conspectu meo cunctis diebus.

------------------------------------------------------------------------

[Next: Jeremiah Chapter 36](jer036.md)
