[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/exo034)  [KJV](../kjv/exo034)  [Sep](../sep/exo034.md) 
[Tan](../tan/exo034.md)   
  
[Exodus Index](exo.md)  
  [Previous](exo033)  [Next](exo035.md) 

------------------------------------------------------------------------

### Vulgate (Latin): Exodus Chapter 34

<span id="001">1</span> Ac deinceps: Præcide, ait, tibi duas tabulas
lapideas instar priorum, et scribam super eas verba, quæ habuerunt
tabulæ quas fregisti.

<span id="002">2</span> Esto paratus mane, ut ascendas statim in montem
Sinai, stabisque mecum super verticem montis.

<span id="003">3</span> Nullus ascendat tecum, nec videatur quispiam per
totum montem: boves quoque et oves non pascantur e contra.

<span id="004">4</span> Excidit ergo duas tabulas lapideas, quales antea
fuerant: et de nocte consurgens ascendit in montem Sinai, sicut
præceperat ei Dominus, portans secum tabulas.

<span id="005">5</span> Cumque descendisset Dominus per nubem, stetit
Moyses cum eo, invocans nomen Domini.

<span id="006">6</span> Quo transeunte coram eo, ait: Dominator Domine
Deus, misericors et clemens, patiens et multæ miserationis, ac verax,

<span id="007">7</span> qui custodis misericordiam in millia; qui aufers
iniquitatem, et scelera, atque peccata, nullusque apud te per se
innocens est; qui reddis iniquitatem patrum filiis, ac nepotibus in
tertiam et quartam progeniem.

<span id="008">8</span> Festinusque Moyses, curvatus est pronus in
terram, et adorans

<span id="009">9</span> ait: Si inveni gratiam in conspectu tuo, Domine,
obsecro ut gradiaris nobiscum (populus enim duræ cervicis est) et
auferas iniquitates nostras atque peccata, nosque possideas.  

<span id="010">10</span> Respondit Dominus: Ego inibo pactum videntibus
cunctis: signa faciam quæ numquam visa sunt super terram, nec in ullis
gentibus, ut cernat populus iste, in cujus es medio, opus Domini
terribile quod facturus sum.

<span id="011">11</span> Observa cuncta quæ hodie mando tibi: ego ipse
ejiciam ante faciem tuam Amorrhæum, et Chananæum, et Hethæum, Pherezæum
quoque, et Hevæum, et Jebusæum.

<span id="012">12</span> Cave ne umquam cum habitatoribus terræ illius
jungas amicitias, quæ sint tibi in ruinam:

<span id="013">13</span> sed aras eorum destrue, confringe statuas,
lucosque succide:

<span id="014">14</span> noli adorare deum alienum. Dominus zelotes
nomen ejus; Deus est æmulator.

<span id="015">15</span> Ne ineas pactum cum hominibus illarum regionum:
ne, cum fornicati fuerint cum diis suis, et adoraverint simulacra eorum,
vocet te quispiam ut comedas de immolatis.

<span id="016">16</span> Nec uxorem de filiabus eorum accipies filiis
tuis: ne, postquam ipsæ fuerint fornicatæ, fornicari faciant et filios
tuos in deos suos.

<span id="017">17</span> Deos conflatiles non facies tibi.

<span id="018">18</span> Solemnitatem azymorum custodies. Septem diebus
vesceris azymis, sicut præcepi tibi, in tempore mensis novorum: mense
enim verni temporis egressus es de Ægypto.

<span id="019">19</span> Omne quod aperit vulvam generis masculini, meum
erit. De cunctis animantibus, tam de bobus, quam de ovibus, meum erit.

<span id="020">20</span> Primogenitum asini redimes ove: sin autem nec
pretium pro eo dederis, occidetur. Primogenitum filiorum tuorum redimes:
nec apparebis in conspectu meo vacuus.

<span id="021">21</span> Sex diebus operaberis; die septimo cessabis
arare et metere.

<span id="022">22</span> Solemnitatem hebdomadarum facies tibi in
primitiis frugum messis tuæ triticeæ, et solemnitatem, quando redeunte
anni tempore cuncta conduntur.

<span id="023">23</span> Tribus temporibus anni apparebit omne
masculinum tuum in conspectu omnipotentis Domini Dei Israël.

<span id="024">24</span> Cum enim tulero gentes a facie tua, et
dilatavero terminos tuos, nullus insidiabitur terræ tuæ, ascendente te,
et apparente in conspectu Domini Dei tui ter in anno.

<span id="025">25</span> Non immolabis super fermento sanguinem hostiæ
meæ: neque residebit mane de victima solemnitatis Phase.

<span id="026">26</span> Primitias frugum terræ tuæ offeres in domo
Domini Dei tui. Non coques hædum in lacte matris suæ.

<span id="027">27</span> Dixitque Dominus ad Moysen: Scribe tibi verba
hæc, quibus et tecum et cum Israël pepigi fœdus.  

<span id="028">28</span> Fuit ergo ibi cum Domino quadraginta dies et
quadraginta noctes: panem non comedit, et aquam non bibit, et scripsit
in tabulis verba fœderis decem.

<span id="029">29</span> Cumque descenderet Moyses de monte Sinai,
tenebat duas tabulas testimonii, et ignorabat quod cornuta esset facies
sua ex consortio sermonis Domini.

<span id="030">30</span> Videntes autem Aaron et filii Israël cornutam
Moysi faciem, timuerunt prope accedere.

<span id="031">31</span> Vocatique ab eo, reversi sunt tam Aaron, quam
principes synagogæ. Et postquam locutus est ad eos,

<span id="032">32</span> venerunt ad eum etiam omnes filii Israël:
quibus præcepit cuncta quæ audierat a Domino in monte Sinai.

<span id="033">33</span> Impletisque sermonibus, posuit velamen super
faciem suam.

<span id="034">34</span> Quod ingressus ad Dominum, et loquens cum eo,
auferebat donec exiret, et tunc loquebatur ad filios Israël omnia quæ
sibi fuerant imperata.

<span id="035">35</span> Qui videbant faciem egredientis Moysi esse
cornutam, sed operiebat ille rursus faciem suam, siquando loquebatur ad
eos.

------------------------------------------------------------------------

[Next: Exodus Chapter 35](exo035.md)
