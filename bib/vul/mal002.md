[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mal002)  [KJV](../kjv/mal002)  [Sep](../sep/mal002) 
[Tan](../tan/mal002)   
  
[Malachi Index](mal)  
  [Previous](mal001)  [Next](mal003) 

------------------------------------------------------------------------

### Vulgate (Latin): Malachi Chapter 2

<span id="001">1</span> Et nunc ad vos mandatum hoc, o sacerdotes.

<span id="002">2</span> Si nolueritis audire, et si nolueritis ponere
super cor, ut detis gloriam nomini meo, ait Dominus exercituum, mittam
in vos egestatem, et maledicam benedictionibus vestris, et maledicam
illis, quoniam non posuistis super cor.

<span id="003">3</span> Ecce ego projiciam vobis brachium, et dispergam
super vultum vestrum stercus solemnitatum vestrarum, et assumet vos
secum.

<span id="004">4</span> Et scietis quia misi ad vos mandatum istud, ut
esset pactum meum cum Levi, dicit Dominus exercituum.

<span id="005">5</span> Pactum meum fuit cum eo vitæ et pacis: et dedi
ei timorem, et timuit me, et a facie nominis mei pavebat.

<span id="006">6</span> Lex veritatis fuit in ore ejus, et iniquitas non
est inventa in labiis ejus: in pace et in æquitate ambulavit mecum, et
multos avertit ab iniquitate.

<span id="007">7</span> Labia enim sacerdotis custodient scientiam, et
legem requirent ex ore ejus, quia angelus Domini exercituum est.

<span id="008">8</span> Vos autem recessistis de via, et scandalizastis
plurimos in lege: irritum fecistis pactum Levi, dicit Dominus
exercituum.

<span id="009">9</span> Propter quod et ego dedi vos contemptibiles, et
humiles omnibus populis, sicut non servastis vias meas, et accepistis
faciem in lege.  

<span id="010">10</span> Numquid non pater unus omnium nostrum? numquid
non Deus unus creavit nos? quare ergo despicit unusquisque nostrum
fratrem suum, violans pactum patrum nostrorum?

<span id="011">11</span> Transgressus est Juda, et abominatio facta est
in Israël et in Jerusalem, quia contaminavit Juda sanctificationem
Domini, quam dilexit, et habuit filiam dei alieni.

<span id="012">12</span> Disperdet Dominus virum qui fecerit hoc,
magistrum et discipulum, de tabernaculis Jacob, et offerentem munus
Domino exercituum.

<span id="013">13</span> Et hoc rursum fecistis: operiebatis lacrimis
altare Domini, fletu et mugitu, ita ut non respiciam ultra ad
sacrificium, nec accipiam placabile quid de manu vestra.

<span id="014">14</span> Et dixistis: Quam ob causam? Quia Dominus
testificatus est inter te et uxorem pubertatis tuæ, quam tu despexisti:
et hæc particeps tua, et uxor fœderis tui.

<span id="015">15</span> Nonne unus fecit, et residuum spiritus ejus
est? et quid unus quærit, nisi semen Dei? custodite ergo spiritum
vestrum, et uxorem adolescentiæ tuæ noli despicere.

<span id="016">16</span> Cum odio habueris, dimitte, dicit Dominus Deus
Israël: operiet autem iniquitas vestimentum ejus, dicit Dominus
exercituum. Custodite spiritum vestrum, et nolite despicere.  

<span id="017">17</span> Laborare fecistis Dominum in sermonibus
vestris, et dixistis: In quo eum fecimus laborare? In eo quod dicitis:
Omnis qui facit malum bonus est in conspectu Domini, et tales ei
placent: aut certe ubi est Deus judicii?

------------------------------------------------------------------------

[Next: Malachi Chapter 3](mal003)
