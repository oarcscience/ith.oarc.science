[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2036)  [KJV](../kjv/ch2036)  [Sep](../sep/ch2036.md) 
[Tan](../tan/ch2036.md)   
  
[2 Chronicles Index](ch2.md)  
  [Previous](ch2035)  [Next](ezr001.md) 

------------------------------------------------------------------------

### Vulgate (Latin): 2 Chronicles Chapter 36

<span id="001">1</span> Tulit ergo populus terræ Joachaz filium Josiæ,
et constituit regem pro patre suo in Jerusalem.

<span id="002">2</span> Viginti trium annorum erat Joachaz cum regnare
cœpisset, et tribus mensibus regnavit in Jerusalem.

<span id="003">3</span> Amovit autem eum rex Ægypti cum venisset in
Jerusalem, et condemnavit terram centum talentis argenti, et talento
auri.

<span id="004">4</span> Constituitque pro eo regem Eliakim fratrem ejus
super Judam et Jerusalem, et vertit nomen ejus Joakim: ipsum vero
Joachaz tulit secum, et abduxit in Ægyptum.  

<span id="005">5</span> Viginti quinque annorum erat Joakim cum regnare
cœpisset, et undecim annis regnavit in Jerusalem: fecitque malum coram
Domino Deo suo.

<span id="006">6</span> Contra hunc ascendit Nabuchodonosor rex
Chaldæorum, et vinctum catenis duxit in Babylonem.

<span id="007">7</span> Ad quam et vasa Domini transtulit, et posuit ea
in templo suo.

<span id="008">8</span> Reliqua autem verborum Joakim, et abominationum
ejus quas operatus est, et quæ inventa sunt in eo, continentur in libro
regum Juda et Israël. Regnavit autem Joachin filius ejus pro eo.  

<span id="009">9</span> Octo annorum erat Joachin cum regnare cœpisset,
et tribus mensibus ac decem diebus regnavit in Jerusalem: fecitque malum
in conspectu Domini.

<span id="010">10</span> Cumque anni circulus volveretur, misit
Nabuchodonosor rex, qui adduxerunt eum in Babylonem, asportatis simul
pretiosissimis vasis domus Domini. Regem vero constituit Sedeciam
patruum ejus super Judam et Jerusalem.  

<span id="011">11</span> Viginti et unius anni erat Sedecias cum regnare
cœpisset, et undecim annis regnavit in Jerusalem:

<span id="012">12</span> fecitque malum in oculis Domini Dei sui, nec
erubuit faciem Jeremiæ prophetæ, loquentis ad se ex ore Domini.

<span id="013">13</span> A rege quoque Nabuchodonosor recessit, qui
adjuraverat eum per Deum: et induravit cervicem suam et cor ut non
reverteretur ad Dominum Deum Israël.

<span id="014">14</span> Sed et universi principes sacerdotum et populus
prævaricati sunt inique juxta universas abominationes gentium, et
polluerunt domum Domini quam sanctificaverat sibi in Jerusalem.

<span id="015">15</span> Mittebat autem Dominus Deus patrum suorum ad
illos per manum nuntiorum suorum de nocte consurgens, et quotidie
commonens: eo quod parceret populo et habitaculo suo.

<span id="016">16</span> At illi subsannabant nuntios Dei, et
parvipendebant sermones ejus, illudebantque prophetis, donec ascenderet
furor Domini in populum ejus, et esset nulla curatio.

<span id="017">17</span> Adduxit enim super eos regem Chaldæorum, et
interfecit juvenes eorum gladio in domo sanctuarii sui: non est misertus
adolescentis, et virginis, et senis, nec decrepiti quidem, sed omnes
tradidit in manibus ejus.

<span id="018">18</span> Universaque vasa domus Domini, tam majora quam
minora, et thesauros templi, et regis, et principum, transtulit in
Babylonem.

<span id="019">19</span> Incenderunt hostes domum Dei, destruxeruntque
murum Jerusalem: universas turres combusserunt, et quidquid pretiosum
fuerat, demoliti sunt.

<span id="020">20</span> Si quis evaserat gladium, ductus in Babylonem
servivit regi et filiis ejus, donec imperaret rex Persarum,

<span id="021">21</span> et compleretur sermo Domini ex ore Jeremiæ, et
celebraret terra sabbata sua: cunctis enim diebus desolationis egit
sabbatum usque dum complerentur septuaginta anni.  

<span id="022">22</span> Anno autem primo Cyri regis Persarum, ad
explendum sermonem Domini quem locutus fuerat per os Jeremiæ, suscitavit
Dominus spiritum Cyri regis Persarum: qui jussit prædicari in universo
regno suo, etiam per scripturam, dicens:

<span id="023">23</span> Hæc dicit Cyrus rex Persarum: Omnia regna terræ
dedit mihi Dominus Deus cæli, et ipse præcepit mihi ut ædificarem ei
domum in Jerusalem, quæ est in Judæa: quis ex vobis est in omni populo
ejus? sit Dominus Deis suus cum eo, et ascendat.

------------------------------------------------------------------------

[Next: Ezra Chapter 1](ezr001.md)
