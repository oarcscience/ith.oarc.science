[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen015)  [KJV](../kjv/gen015)  [Sep](../sep/gen015.md) 
[Tan](../tan/gen015.md)   
  
[Genesis Index](gen.md)  
  [Previous](gen014)  [Next](gen016.md) 

------------------------------------------------------------------------

### Vulgate (Latin): Genesis Chapter 15

<span id="001">1</span> His itaque transactis, factus est sermo Domini
ad Abram per visionem dicens: Noli timere, Abram: ego protector tuus
sum, et merces tua magna nimis.

<span id="002">2</span> Dixitque Abram: Domine Deus, quid dabis mihi?
ego vadam absque liberis, et filius procuratoris domus meæ iste Damascus
Eliezer.

<span id="003">3</span> Addiditque Abram: Mihi autem non dedisti semen,
et ecce vernaculus meus, hæres meus erit.

<span id="004">4</span> Statimque sermo Domini factus est ad eum,
dicens: Non erit hic hæres tuus, sed qui egredietur de utero tuo, ipsum
habebis hæredem.

<span id="005">5</span> Eduxitque eum foras, et ait illi: Suscipe cælum,
et numera stellas, si potes. Et dixit ei: Sic erit semen tuum.

<span id="006">6</span> Credidit Abram Deo, et reputatum est illi ad
justitiam.

<span id="007">7</span> Dixitque ad eum: Ego Dominus qui eduxi te de Ur
Chaldæorum ut darem tibi terram istam, et possideres eam.

<span id="008">8</span> At ille ait: Domine Deus, unde scire possum quod
possessurus sim eam?

<span id="009">9</span> Et respondens Dominus: Sume, inquit, mihi vaccam
triennem, et capram trimam, et arietem annorum trium, turturem quoque et
columbam.

<span id="010">10</span> Qui tollens universa hæc, divisit ea per
medium, et utrasque partes contra se altrinsecus posuit; aves autem non
divisit.

<span id="011">11</span> Descenderuntque volucres super cadavera, et
abigebat eas Abram.

<span id="012">12</span> Cumque sol occumberet, sopor irruit super
Abram, et horror magnus et tenebrosus invasit eum.

<span id="013">13</span> Dictumque est ad eum: Scito prænoscens quod
peregrinum futurum sit semen tuum in terra non sua, et subjicient eos
servituti, et affligent quadringentis annis.

<span id="014">14</span> Verumtamen gentem, cui servituri sunt, ego
judicabo: et post hæc egredientur cum magna substantia.

<span id="015">15</span> Tu autem ibis ad patres tuos in pace, sepultus
in senectute bona.

<span id="016">16</span> Generatione autem quarta revertentur huc:
necdum enim completæ sunt iniquitates Amorrhæorum usque ad præsens
tempus.

<span id="017">17</span> Cum ergo occubuisset sol, facta est caligo
tenebrosa, et apparuit clibanus fumans, et lampas ignis transiens inter
divisiones illas.

<span id="018">18</span> In illo die pepigit Dominus fœdus cum Abram,
dicens: Semini tuo dabo terram hanc a fluvio Ægypti usque ad fluvium
magnum Euphraten,

<span id="019">19</span> Cinæos, et Cenezæos, Cedmonæos,

<span id="020">20</span> et Hethæos, et Pherezæos, Raphaim quoque,

<span id="021">21</span> et Amorrhæos, et Chananæos, et Gergesæos, et
Jebusæos.

------------------------------------------------------------------------

[Next: Genesis Chapter 16](gen016.md)
