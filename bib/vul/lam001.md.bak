[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lam001)  [KJV](../kjv/lam001)  [Sep](../sep/lam001.md) 
[Tan](../tan/lam001.md)   
  
[Lamentations Index](lam.md)  
  [Previous](jer052)  [Next](lam002.md) 

------------------------------------------------------------------------

### Vulgate (Latin): Lamentations Chapter 1

<span id="001">1</span> Et factum est, postquam in captivitatem redactus
est Israël, et Jerusalem deserta est, sedit Jeremias propheta flens, et
planxit lamentatione hac in Jerusalem: et amaro animo suspirans et
ejulans, dixit: \[Quomodo sedet sola  
civitas plena populo!  
Facta est quasi vidua  
domina gentium;  
princeps provinciarum  
facta est sub tributo.  

<span id="002">2</span> Plorans ploravit in nocte,  
et lacrimæ ejus in maxillis ejus:  
non est qui consoletur eam,  
et omnibus caris ejus;  
omnes amici ejus spreverunt eam,  
et facti sunt ei inimici.  

<span id="003">3</span> Migravit Judas propter afflictionem,  
et multitudinem servitutis;  
habitavit inter gentes,  
nec invenit requiem:  
omnes persecutores ejus apprehenderunt eam  
inter angustias.  

<span id="004">4</span> Viæ Sion lugent, eo quod non sint  
qui veniant ad solemnitatem:  
omnes portæ ejus destructæ,  
sacerdotes ejus gementes;  
virgines ejus squalidæ,  
et ipsa oppressa amaritudine.  

<span id="005">5</span> Facti sunt hostes ejus in capite;  
inimici ejus locupletati sunt:  
quia Dominus locutus est super eam  
propter multitudinem iniquitatum ejus.  
Parvuli ejus ducti sunt in captivitatem  
ante faciem tribulantis.  

<span id="006">6</span> Et egressus est a filia Sion  
omnis decor ejus;  
facti sunt principes ejus velut arietes  
non invenientes pascua,  
et abierunt absque fortitudine  
ante faciem subsequentis.  

<span id="007">7</span> Recordata est Jerusalem dierum afflictionis
suæ,  
et prævaricationis,  
omnium desiderabilium suorum,  
quæ habuerat a diebus antiquis,  
cum caderet populus ejus in manu hostili,  
et non esset auxiliator:  
viderunt eam hostes,  
et deriserunt sabbata ejus.  

<span id="008">8</span> Peccatum peccavit Jerusalem,  
propterea instabilis facta est;  
omnes qui glorificabant eam spreverunt illam,  
quia viderunt ignominiam ejus:  
ipsa autem gemens  
conversa est retrorsum.  

<span id="009">9</span> Sordes ejus in pedibus ejus,  
nec recordata est finis sui;  
deposita est vehementer,  
non habens consolatorem.  
Vide, Domine, afflictionem meam,  
quoniam erectus est inimicus.  

<span id="010">10</span> Manum suam misit hostis  
ad omnia desiderabilia ejus,  
quia vidit gentes  
ingressas sanctuarium suum,  
de quibus præceperas  
ne intrarent in ecclesiam tuam.  

<span id="011">11</span> Omnis populus ejus gemens,  
et quærens panem;  
dederunt pretiosa quæque pro cibo  
ad refocillandam animam.  
Vide, Domine, et considera  
quoniam facta sum vilis!  

<span id="012">12</span> O vos omnes qui transitis per viam,  
attendite, et videte  
si est dolor sicut dolor meus!  
quoniam vindemiavit me,  
ut locutus est Dominus,  
in die iræ furoris sui.  

<span id="013">13</span> De excelso misit ignem in ossibus meis,  
et erudivit me:  
expandit rete pedibus meis,  
convertit me retrorsum;  
posuit me desolatam,  
tota die mœrore confectam.  

<span id="014">14</span> Vigilavit jugum iniquitatum mearum;  
in manu ejus convolutæ sunt,  
et impositæ collo meo.  
Infirmata est virtus mea:  
dedit me Dominus in manu  
de qua non potero surgere.  

<span id="015">15</span> Abstulit omnes magnificos meos Dominus  
de medio mei;  
vocavit adversum me tempus  
ut contereret electos meos.  
Torcular calcavit Dominus  
virgini filiæ Juda.  

<span id="016">16</span> Idcirco ego plorans,  
et oculus meus deducens aquas,  
quia longe factus est a me consolator,  
convertens animam meam.  
Facti sunt filii mei perditi,  
quoniam invaluit inimicus.  

<span id="017">17</span> Expandit Sion manus suas;  
non est qui consoletur eam.  
Mandavit Dominus adversum Jacob  
in circuitu ejus hostes ejus;  
facta est Jerusalem  
quasi polluta menstruis inter eos.  

<span id="018">18</span> Justus est Dominus,  
quia os ejus ad iracundiam provocavi.  
Audite, obsecro, universi populi,  
et videte dolorem meum:  
virgines meæ et juvenes mei abierunt  
in captivitatem.  

<span id="019">19</span> Vocavi amicos meos,  
et ipsi deceperunt me;  
sacerdotes mei et senes mei  
in urbe consumpti sunt,  
quia quæsierunt cibum sibi  
ut refocillarent animam suam.  

<span id="020">20</span> Vide, Domine, quoniam tribulor:  
conturbatus est venter meus,  
subversum est cor meum in memetipsa,  
quoniam amaritudine plena sum.  
Foris interfecit gladius,  
et domi mors similis est.  

<span id="021">21</span> Audierunt quia ingemisco ego,  
et non est qui consoletur me;  
omnes inimici mei audierunt malum meum,  
lætati sunt quoniam tu fecisti:  
adduxisti diem consolationis,  
et fient similes mei.  

<span id="022">22</span> Ingrediatur omne malum eorum coram te:  
et vindemia eos, sicut vindemiasti me  
propter omnes iniquitates meas:  
multi enim gemitus mei,  
et cor meum mœrens.\]

------------------------------------------------------------------------

[Next: Lamentations Chapter 2](lam002.md)
