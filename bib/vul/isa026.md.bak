[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa026)  [KJV](../kjv/isa026)  [Sep](../sep/isa026.md) 
[Tan](../tan/isa026.md)   
  
[Isaiah Index](isa.md)  
  [Previous](isa025)  [Next](isa027.md) 

------------------------------------------------------------------------

### Vulgate (Latin): Isaiah Chapter 26

<span id="001">1</span> \[In die illa cantabitur canticum istud in terra
Juda:  
Urbs fortitudinis nostræ Sion; salvator ponetur in ea  
murus et antemurale.  

<span id="002">2</span> Aperite portas, et ingrediatur gens justa,  
custodiens veritatem.  

<span id="003">3</span> Vetus error abiit: servabis pacem;  
pacem, quia in te speravimus.  

<span id="004">4</span> Sperastis in Domino in sæculis æternis;  
in Domino Deo forti in perpetuum.  

<span id="005">5</span> Quia incurvabit habitantes in excelso;  
civitatem sublimem humiliabit:  
humiliabit eam usque ad terram,  
detrahet eam usque ad pulverem.  

<span id="006">6</span> Conculcabit eam pes,  
pedes pauperis, gressus egenorum.  

<span id="007">7</span> Semita justi recta est,  
rectus callis justi ad ambulandum.  

<span id="008">8</span> Et in semita judiciorum tuorum, Domine,
sustinuimus te:  
nomen tuum et memoriale tuum in desiderio animæ.  

<span id="009">9</span> Anima mea desideravit te in nocte,  
sed et spiritu meo in præcordiis meis de mane vigilabo ad te.  
Cum feceris judicia tua in terra,  
justitiam discent habitatores orbis.  

<span id="010">10</span> Misereamur impio, et non discet justitiam;  
in terra sanctorum iniqua gessit,  
et non videbit gloriam Domini.  

<span id="011">11</span> Domine, exaltetur manus tua, et non videant;  
videant, et confundantur zelantes populi;  
et ignis hostes tuos devoret.  

<span id="012">12</span> Domine, dabis pacem nobis:  
omnia enim opera nostra  
operatus es nobis.  

<span id="013">13</span> Domine Deus noster, possederunt nos  
domini absque te;  
tantum in te recordemur nominis tui.  

<span id="014">14</span> Morientes non vivant,  
gigantes non resurgant:  
propterea visitasti et contrivisti eos,  
et perdidisti omnem memoriam eorum.  

<span id="015">15</span> Indulsisti genti, Domine,  
indulsisti genti, numquid glorificatus es?  
elongasti omnes terminos terræ.  

<span id="016">16</span> Domine, in angustia requisierunt te,  
in tribulatione murmuris doctrina tua eis.  

<span id="017">17</span> Sicut quæ concipit, cum appropinquaverit ad
partum,  
dolens clamat in doloribus suis,  
sic facti sumus a facie tua, Domine.  

<span id="018">18</span> Concepimus, et quasi parturivimus,  
et peperimus spiritum.  
Salutes non fecimus in terra;  
ideo non ceciderunt habitatores terræ.  

<span id="019">19</span> Vivent mortui tui,  
interfecti mei resurgent.  
Expergiscimini, et laudate,  
qui habitatis in pulvere,  
quia ros lucis ros tuus,  
et terram gigantum detrahes in ruinam.  

<span id="020">20</span> Vade, populus meus, intra in cubicula tua;  
claude ostia tua super te,  
abscondere modicum ad momentum,  
donec pertranseat indignatio.  

<span id="021">21</span> Ecce enim Dominus egredietur de loco suo,  
ut visitet iniquitatem habitatoris terræ contra eum;  
et revelabit terra sanguinem suum, et non operiet ultra interfectos
suos.\]

------------------------------------------------------------------------

[Next: Isaiah Chapter 27](isa027.md)
