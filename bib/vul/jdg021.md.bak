[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg021)  [KJV](../kjv/jdg021.md) 
[Sep:JdB](../sep/jdb021)  [Sep:JdA](../sep/jda021.md) 
[Tan](../tan/jdg021.md)   
  
[Judges Index](jdg.md)  
  [Previous](jdg020)  [Next](rut001.md) 

------------------------------------------------------------------------

### Vulgate (Latin): Judges Chapter 21

<span id="001">1</span> Juraverunt quoque filii Israël in Maspha, et
dixerunt: Nullus nostrum dabit filiis Benjamin de filiabus suis uxorem.

<span id="002">2</span> Veneruntque omnes ad domum Dei in Silo, et in
conspectu ejus sedentes usque ad vesperam, levaverunt vocem, et magno
ululatu cœperunt flere, dicentes:

<span id="003">3</span> Quare, Domine Deus Israël, factum est hoc malum
in populo tuo, ut hodie una tribus auferretur ex nobis?

<span id="004">4</span> Altera autem die diluculo consurgentes,
exstruxerunt altare: obtuleruntque ibi holocausta, et pacificas
victimas, et dixerunt:

<span id="005">5</span> Quis non ascendit in exercitu Domini de
universis tribubus Israël? grandi enim juramento se constrinxerant, cum
essent in Maspha, interfici eos qui defuissent.

<span id="006">6</span> Ductique pœnitentia filii Israël super fratre
suo Benjamin, cœperunt dicere: Ablata est tribus una de Israël:

<span id="007">7</span> unde uxores accipient? omnes enim in commune
juravimus, non daturos nos his filias nostras.

<span id="008">8</span> Idcirco dixerunt: Quis est de universis tribubus
Israël, qui non ascendit ad Dominum in Maspha? Et ecce inventi sunt
habitatores Jabes Galaad in illo exercitu non fuisse.

<span id="009">9</span> (Eo quoque tempore cum essent in Silo, nullus ex
eis ibi repertus est.)  

<span id="010">10</span> Miserunt itaque decem millia viros
robustissimos, et præceperunt eis: Ite, et percutite habitatores Jabes
Galaad in ore gladii, tam uxores quam parvulos eorum.

<span id="011">11</span> Et hoc erit quod observare debebitis: omne
generis masculini, et mulieres quæ cognoverunt viros, interficite;
virgines autem reservate.

<span id="012">12</span> Inventæque sunt de Jabes Galaad quadringentæ
virgines, quæ nescierunt viri thorum: et adduxerunt eas ad castra in
Silo, in terram Chanaan.

<span id="013">13</span> Miseruntque nuntios ad filios Benjamin, qui
erant in petra Remmon, et præceperunt eis, ut eos susciperent in pace.

<span id="014">14</span> Veneruntque filii Benjamin in illo tempore, et
datæ sunt eis uxores de filiabus Jabes Galaad: alias autem non
repererunt, quas simili modo traderent.

<span id="015">15</span> Universusque Israël valde doluit, et egit
pœnitentiam super interfectione unius tribus ex Israël.  

<span id="016">16</span> Dixeruntque majores natu: Quid faciemus
reliquis, qui non acceperunt uxores? omnes in Benjamin feminæ
conciderunt,

<span id="017">17</span> et magna nobis cura, ingentique studio
providendum est, ne una tribus deleatur ex Israël.

<span id="018">18</span> Filias enim nostras eis dare non possumus,
constricti juramento et maledictione qua diximus: Maledictus qui dederit
de filiabus suis uxorem Benjamin.

<span id="019">19</span> Ceperuntque consilium, atque dixerunt: Ecce
solemnitas Domini est in Silo anniversaria, quæ sita est ad
septentrionem urbis Bethel, et ad orientalem plagam viæ, quæ de Bethel
tendit ad Sichimam, et ad meridiem oppidi Lebona.

<span id="020">20</span> Præceperuntque filiis Benjamin, atque dixerunt:
Ite, ad latitate in vineis.

<span id="021">21</span> Cumque videritis filias Silo ad ducendos choros
ex more procedere, exite repente de vineis, et rapite ex eis singuli
uxores singulas, et pergite in terram Benjamin.

<span id="022">22</span> Cumque venerint patres earum, ac fratres, et
adversum vos queri cœperint atque jurgari, dicemus eis: Miseremini
eorum: non enim rapuerunt eas jure bellantium atque victorum: sed
rogantibus ut acciperent, non dedistis, et a vestra parte peccatum est.

<span id="023">23</span> Feceruntque filii Benjamin ut sibi fuerat
imperatum: et juxta numerum suum, rapuerunt sibi de his quæ ducebant
choros, uxores singulas: abieruntque in possessionem suam ædificantes
urbes, et habitantes in eis.

<span id="024">24</span> Filii quoque Israël reversi sunt per tribus et
familias in tabernacula sua. In diebus illis non erat rex in Israël: sed
unusquisque quod sibi rectum videbatur, hoc faciebat.

------------------------------------------------------------------------

[Next: Ruth Chapter 1](rut001.md)
