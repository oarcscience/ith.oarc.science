[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/num005)  [KJV](../kjv/num005)  [Sep](../sep/num005.md) 
[Tan](../tan/num005.md)   
  
[Numbers Index](num.md)  
  [Previous](num004)  [Next](num006.md) 

------------------------------------------------------------------------

### Vulgate (Latin): Numbers Chapter 5

<span id="001">1</span> Locutusque est Dominus ad Moysen, dicens:

<span id="002">2</span> Præcipe filiis Israël, ut ejiciant de castris
omnem leprosum, et qui semine fluit, pollutusque est super mortuo:

<span id="003">3</span> tam masculum quam feminam ejicite de castris, ne
contaminent ea cum habitaverint vobiscum.

<span id="004">4</span> Feceruntque ita filii Israël, et ejecerunt eos
extra castra, sicut locutus erat Dominus Moysi.

<span id="005">5</span> Locutusque est Dominus ad Moysen, dicens:

<span id="006">6</span> Loquere ad filios Israël: Vir, sive mulier, cum
fecerint ex omnibus peccatis, quæ solent hominibus accidere, et per
negligentiam transgressi fuerint mandatum Domini, atque deliquerint,

<span id="007">7</span> confitebuntur peccatum suum, et reddent ipsum
caput, quintamque partem desuper, ei in quem peccaverint.

<span id="008">8</span> Sin autem non fuerit qui recipiat, dabunt
Domino, et erit sacerdotis, excepto ariete, qui offertur pro expiatione,
ut sit placabilis hostia.

<span id="009">9</span> Omnes quoque primitiæ, quas offerunt filii
Israël, ad sacerdotem pertinent:

<span id="010">10</span> et quidquid in sanctuarium offertur a singulis,
et traditur manibus sacerdotis, ipsius erit.  

<span id="011">11</span> Locutusque est Dominus ad Moysen, dicens:

<span id="012">12</span> Loquere ad filios Israël, et dices ad eos: Vir
cujus uxor erraverit, maritumque contemnens

<span id="013">13</span> dormierit cum altero viro, et hoc maritus
deprehendere non quiverit, sed latet adulterium, et testibus argui non
potest, quia non est inventa in stupro:

<span id="014">14</span> si spiritus zelotypiæ concitaverit virum contra
uxorem suam, quæ vel polluta est, vel falsa suspicione appetitur:

<span id="015">15</span> adducet eam ad sacerdotem, et offeret
oblationem pro illa, decimam partem sati farinæ hordeaceæ: non fundet
super eam oleum, nec imponet thus: quia sacrificium zelotypiæ est, et
oblatio investigans adulterium.

<span id="016">16</span> Offeret igitur eam sacerdos, et statuet coram
Domino,

<span id="017">17</span> assumetque aquam sanctam in vase fictili, et
pauxillum terræ de pavimento tabernaculi mittet in eam.

<span id="018">18</span> Cumque steterit mulier in conspectu Domini,
discooperiet caput ejus, et ponet super manus illius sacrificium
recordationis, et oblationem zelotypiæ: ipse autem tenebit aquas
amarissimas, in quibus cum execratione maledicta congessit.

<span id="019">19</span> Adjurabitque eam, et dicet: Si non dormivit vir
alienus tecum, et si non polluta es deserto mariti throno, non te
nocebunt aquæ istæ amarissimæ, in quas maledicta congessi.

<span id="020">20</span> Sin autem declinasti a viro tuo, atque polluta
es, et concubuisti cum altero viro:

<span id="021">21</span> his maledictionibus subjacebis: det te Dominus
in maledictionem, exemplumque cunctorum in populo suo: putrescere faciat
femur tuum, et tumens uterus tuus disrumpatur.

<span id="022">22</span> Ingrediantur aquæ maledictæ in ventrem tuum, et
utero tumescente putrescat femur. Et respondebit mulier: Amen, amen.

<span id="023">23</span> Scribetque sacerdos in libello ista maledicta,
et delebit ea aquis amarissimis, in quas maledicta congessit,

<span id="024">24</span> et dabit ei bibere. Quas cum exhauserit,

<span id="025">25</span> tollet sacerdos de manu ejus sacrificium
zelotypiæ, et elevabit illud coram Domino, imponetque illud super
altare, ita dumtaxat ut prius:

<span id="026">26</span> pugillum sacrificii tollat de eo, quod
offertur, et incendat super altare: et sic potum det mulieri aquas
amarissimas.

<span id="027">27</span> Quas cum biberit, si polluta est, et contempto
viro adulterii rea, pertransibunt eam aquæ maledictionis, et inflato
ventre, computrescet femur: eritque mulier in maledictionem, et in
exemplum omni populo.

<span id="028">28</span> Quod si polluta non fuerit, erit innoxia, et
faciet liberos.

<span id="029">29</span> Ista est lex zelotypiæ. Si declinaverit mulier
a viro suo, et si polluta fuerit,

<span id="030">30</span> maritusque zelotypiæ spiritu concitatus
adduxerit eam in conspectu Domini, et fecerit ei sacerdos juxta omnia
quæ scripta sunt:

<span id="031">31</span> maritus absque culpa erit, et illa recipiet
iniquitatem suam.

------------------------------------------------------------------------

[Next: Numbers Chapter 6](num006.md)
