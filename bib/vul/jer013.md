[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer013)  [KJV](../kjv/jer013)  [Sep](../sep/jer013) 
[Tan](../tan/jer013)   
  
[Jeremiah Index](jer)  
  [Previous](jer012)  [Next](jer014) 

------------------------------------------------------------------------

### Vulgate (Latin): Jeremiah Chapter 13

<span id="001">1</span> Hæc dicit Dominus ad me: Vade, et posside tibi
lumbare lineum, et pones illud super lumbos tuos, et in aquam non
inferes illud.

<span id="002">2</span> Et possedi lumbare juxta verbum Domini, et posui
circa lumbos meos.

<span id="003">3</span> Et factus est sermo Domini ad me secundo,
dicens:

<span id="004">4</span> Tolle lumbare quod possedisti, quod est circa
lumbos tuos: et surgens vade ad Euphraten, et absconde ibi illud in
foramine petræ.

<span id="005">5</span> Et abii, et abscondi illud in Euphrate, sicut
præceperat mihi Dominus.

<span id="006">6</span> Et factum est post dies plurimos, dixit Dominus
ad me: Surge, vade ad Euphraten, et tolle inde lumbare quod præcepi tibi
ut absconderes illud ibi.

<span id="007">7</span> Et abii ad Euphraten, et fodi, et tuli lumbare
de loco ubi absconderam illud: et ecce computruerat lumbare, ita ut
nulli usui aptum esset.

<span id="008">8</span> Et factum est verbum Domini ad me, dicens:

<span id="009">9</span> \[Hæc dicit Dominus:  
Sic putrescere faciam superbiam Juda,  
et superbiam Jerusalem multam:  

<span id="010">10</span> populum istum pessimum qui nolunt audire verba
mea,  
et ambulant in pravitate cordis sui,  
abieruntque post deos alienos ut servirent eis et adorarent eos:  
et erunt sicut lumbare istud,  
quod nulli usui aptum est.  

<span id="011">11</span> Sicut enim adhæret lumbare ad lumbos viri,  
sic agglutinavi mihi omnem domum Israël,  
et omnem domum Juda, dicit Dominus,  
ut essent mihi in populum,  
et in nomen, et in laudem, et in gloriam:  
et non audierunt.\]  

<span id="012">12</span> Dices ergo ad eos sermonem istum: \[Hæc dicit
Dominus Deus Israël:  
Omnis laguncula implebitur vino.\] Et dicent ad te: \[Numquid ignoramus
quia omnis laguncula implebitur vino?\]

<span id="013">13</span> Et dices ad eos: \[Hæc dicit Dominus:  
Ecce ego implebo omnes habitatores terræ hujus,  
et reges qui sedent de stirpe David super thronum ejus,  
et sacerdotes, et prophetas,  
et omnes habitatores Jerusalem, ebrietate.  

<span id="014">14</span> Et dispergam eos virum a fratre suo,  
et patres et filios pariter, ait Dominus.  
Non parcam, et non concedam:  
neque miserebor, ut non disperdam eos.  

<span id="015">15</span> Audite, et auribus percipite:  
nolite elevari, quia Dominus locutus est.  

<span id="016">16</span> Date Domino Deo vestro gloriam  
antequam contenebrescat,  
et antequam offendant pedes vestri ad montes caliginosos:  
exspectabitis lucem,  
et ponet eam in umbram mortis, et in caliginem.  

<span id="017">17</span> Quod si hoc non audieritis,  
in abscondito plorabit anima mea a facie superbiæ:  
plorans plorabit,  
et deducet oculus meus lacrimam,  
quia captus est grex Domini.  

<span id="018">18</span> Dic regi et dominatrici:  
Humiliamini, sedete,  
quoniam descendit de capite vestro corona gloriæ vestræ.  

<span id="019">19</span> Civitates austri clausæ sunt,  
et non est qui aperiat:  
translata est omnis Juda transmigratione perfecta.  

<span id="020">20</span> Levate oculos vestros et videte,  
qui venitis ab aquilone:  
ubi est grex qui datus est tibi,  
pecus inclytum tuum?  

<span id="021">21</span> Quid dices cum visitaverit te?  
tu enim docuisti eos adversum te,  
et erudisti in caput tuum.  
Numquid non dolores apprehendent te,  
quasi mulierem parturientem?  

<span id="022">22</span> Quod si dixeris in corde tuo: Quare venerunt
mihi hæc?  
propter multitudinem iniquitatis tuæ  
revelata sunt verecundiora tua,  
pollutæ sunt plantæ tuæ.  

<span id="023">23</span> Si mutare potest Æthiops pellem suam,  
aut pardus varietates suas,  
et vos poteritis benefacere,  
cum didiceritis malum.  

<span id="024">24</span> Et disseminabo eos quasi stipulam  
quæ vento raptatur in deserto.  

<span id="025">25</span> Hæc sors tua,  
parsque mensuræ tuæ a me, dicit Dominus,  
quia oblita es mei,  
et confisa es in mendacio.  

<span id="026">26</span> Unde et ego nudavi femora tua contra faciem
tuam,  
et apparuit ignominia tua:  

<span id="027">27</span> adulteria tua, et hinnitus tuus,  
scelus fornicationis tuæ:  
super colles in agro vidi abominationes tuas.  
Væ tibi, Jerusalem!  
non mundaberis post me: usquequo adhuc?\]

------------------------------------------------------------------------

[Next: Jeremiah Chapter 14](jer014)
