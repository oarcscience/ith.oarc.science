[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro017)  [KJV](../kjv/pro017)  [Sep](../sep/pro017.md) 
[Tan](../tan/pro017.md)   
  
[Proverbs Index](pro.md)  
  [Previous](pro016)  [Next](pro018.md) 

------------------------------------------------------------------------

### Vulgate (Latin): Proverbs Chapter 17

<span id="001">1</span> \[Melior est buccella sicca cum gaudio  
quam domus plena victimis cum jurgio.  

<span id="002">2</span> Servus sapiens dominabitur filiis stultis,  
et inter fratres hæreditatem dividet.  

<span id="003">3</span> Sicut igne probatur argentum et aurum camino,  
ita corda probat Dominus.  

<span id="004">4</span> Malus obedit linguæ iniquæ,  
et fallax obtemperat labiis mendacibus.  

<span id="005">5</span> Qui despicit pauperem exprobrat factori ejus,  
et qui ruina lætatur alterius non erit impunitus.  

<span id="006">6</span> Corona senum filii filiorum,  
et gloria filiorum patres eorum.  

<span id="007">7</span> Non decent stultum verba composita,  
nec principem labium mentiens.  

<span id="008">8</span> Gemma gratissima exspectatio præstolantis;  
quocumque se vertit, prudenter intelligit.  

<span id="009">9</span> Qui celat delictum quærit amicitias;  
qui altero sermone repetit, separat fœderatos.  

<span id="010">10</span> Plus proficit correptio apud prudentem,  
quam centum plagæ apud stultum.  

<span id="011">11</span> Semper jurgia quærit malus:  
angelus autem crudelis mittetur contra eum.  

<span id="012">12</span> Expedit magis ursæ occurrere raptis fœtibus,  
quam fatuo confidenti in stultitia sua.  

<span id="013">13</span> Qui reddit mala pro bonis,  
non recedet malum de domo ejus.  

<span id="014">14</span> Qui dimittit aquam caput est jurgiorum,  
et antequam patiatur contumeliam judicium deserit.\]  

<span id="015">15</span> \[Qui justificat impium, et qui condemnat
justum,  
abominabilis est uterque apud Deum.  

<span id="016">16</span> Quid prodest stulto habere divitias,  
cum sapientiam emere non possit?  
Qui altum facit domum suam quærit ruinam,  
et qui evitat discere incidet in mala.  

<span id="017">17</span> Omni tempore diligit qui amicus est,  
et frater in angustiis comprobatur.  

<span id="018">18</span> Stultus homo plaudet manibus,  
cum spoponderit pro amico suo.  

<span id="019">19</span> Qui meditatur discordias diligit rixas,  
et qui exaltat ostium quærit ruinam.  

<span id="020">20</span> Qui perversi cordis est non inveniet bonum,  
et qui vertit linguam incidet in malum.  

<span id="021">21</span> Natus est stultus in ignominiam suam;  
sed nec pater in fatuo lætabitur.  

<span id="022">22</span> Animus gaudens ætatem floridam facit;  
spiritus tristis exsiccat ossa.  

<span id="023">23</span> Munera de sinu impius accipit,  
ut pervertat semitas judicii.  

<span id="024">24</span> In facie prudentis lucet sapientia;  
oculi stultorum in finibus terræ.  

<span id="025">25</span> Ira patris filius stultus,  
et dolor matris quæ genuit eum.  

<span id="026">26</span> Non est bonum damnum inferre justo,  
nec percutere principem qui recta judicat.  

<span id="027">27</span> Qui moderatur sermones suos doctus et prudens
est,  
et pretiosi spiritus vir eruditus.  

<span id="028">28</span> Stultus quoque, si tacuerit, sapiens
reputabitur,  
et si compresserit labia sua, intelligens.\]

------------------------------------------------------------------------

[Next: Proverbs Chapter 18](pro018.md)
