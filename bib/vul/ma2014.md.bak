[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma2014)  [Apo](../apo/ma2014.md) 
[Sep](../sep/ma2014.md)   
  
[2 Macabees Index](ma2.md)  
  [Previous](ma2013)  [Next](ma2015.md) 

------------------------------------------------------------------------

### Vulgate (Latin): 2 Macabees Chapter 14

<span id="001">1</span> Sed post triennii tempus, cognovit Judas et qui
cum eo erant Demetrium Seleuci cum multitudine valida et navibus per
portam Tripolis ascendisse ad loca opportuna,

<span id="002">2</span> et tenuisse regiones adversus Antiochum, et
ducem ejus Lysiam.

<span id="003">3</span> Alcimus autem quidam, qui summus sacerdos
fuerat, sed voluntarie coinquinatus est temporibus commistionis,
considerans nullo modo sibi esse salutem neque accessum ad altare,

<span id="004">4</span> venit ad regem Demetrium centesimo quinquagesimo
anno, offerens ei coronam auream et palmam, super hæc et thallos, qui
templi esse videbantur. Et ipsa quidem die siluit.

<span id="005">5</span> Tempus autem opportunum dementiæ suæ nactus,
convocatus a Demetrio ad consilium, et interrogatus quibus rebus et
consiliis Judæi niterentur,

<span id="006">6</span> respondit: Ipsi qui dicuntur Assidæi Judæorum,
quibus præest Judas Machabæus, bella nutriunt, et seditiones movent, nec
patiuntur regnum esse quietum:

<span id="007">7</span> nam et ego defraudatus parentum gloria (dico
autem summo sacerdotio) huc veni:

<span id="008">8</span> primo quidem utilitatibus regis fidem servans,
secundo autem etiam civibus consulens: nam illorum pravitate universum
genus nostrum non minime vexatur.

<span id="009">9</span> Sed oro his singulis, o rex, cognitis, et
regioni et generi, secundum humanitatem tuam pervulgatam omnibus,
prospice:

<span id="010">10</span> nam, quamdiu superest Judas, impossibile est
pacem esse negotiis.

<span id="011">11</span> Talibus autem ab hoc dictis, et ceteri amici
hostiliter se habentes adversus Judam, inflammaverunt Demetrium.

<span id="012">12</span> Qui statim Nicanorem præpositum elephantorum
ducem misit in Judæam:

<span id="013">13</span> datis mandatis ut ipsum quidem Judam caperet:
eos vero qui cum illo erant, dispergeret, et constitueret Alcimum maximi
templi summum sacerdotem.

<span id="014">14</span> Tunc gentes quæ de Judæa fugerant Judam,
gregatim se Nicanori miscebant, miserias et clades Judæorum
prosperitates rerum suarum existimantes.

<span id="015">15</span> Audito itaque Judæi Nicanoris adventu, et
conventu nationum, conspersi terra rogabant eum qui populum suum
constituit, ut in æternum custodiret, quique suam portionem signis
evidentibus protegit.

<span id="016">16</span> Imperante autem duce, statim inde moverunt,
conveneruntque ad castellum Dessau.

<span id="017">17</span> Simon vero frater Judæ commiserat cum Nicanore:
sed conterritus est repentino adventu adversariorum.  

<span id="018">18</span> Nicanor tamen, audiens virtutem comitum Judæ,
et animi magnitudinem quam pro patriæ certaminibus habebant, sanguine
judicium facere metuebat.

<span id="019">19</span> Quam ob rem præmisit Posidonium, et Theodotium,
et Matthiam, ut darent dextras atque acciperent.

<span id="020">20</span> Et cum diu de his consilium ageretur, et ipse
dux ad multitudinem retulisset, omnium una fuit sententia amicitiis
annuere.

<span id="021">21</span> Itaque diem constituerunt, qua secreto inter se
agerent: et singulis sellæ prolatæ sunt, et positæ.

<span id="022">22</span> Præcepit autem Judas armatos esse locis
opportunis, ne forte ab hostibus repente mali aliquid oriretur: et
congruum colloquium fecerunt.

<span id="023">23</span> Morabatur autem Nicanor Jerosolymis, nihilque
inique agebat: gregesque turbarum quæ congregatæ fuerant, dimisit.

<span id="024">24</span> Habebat autem Judam semper carum ex animo, et
erat viro inclinatus.

<span id="025">25</span> Rogavitque eum ducere uxorem, filiosque
procreare. Nuptias fecit: quiete egit, communiterque vivebant.  

<span id="026">26</span> Alcimus autem, videns caritatem illorum ad
invicem et conventiones, venit ad Demetrium, et dicebat Nicanorem rebus
alienis assentire, Judamque regni insidiatorem successorem sibi
destinasse.

<span id="027">27</span> Itaque rex exasperatus, et pessimis hujus
criminationibus irritatus, scripsit Nicanori, dicens graviter quidem se
ferre de amicitiæ conventione, jubere tamen Machabæum citius vinctum
mittere Antiochiam.

<span id="028">28</span> Quibus cognitis, Nicanor consternabatur, et
graviter ferebat, si ea quæ convenerant irrita faceret, nihil læsus a
viro:

<span id="029">29</span> sed quia regi resistere non poterat,
opportunitatem observabat qua præceptum perficeret.

<span id="030">30</span> At Machabæus, videns secum austerius agere
Nicanorem, et consuetum occursum ferocius exhibentem, intelligens non ex
bono esse austeritatem istam, paucis suorum congregatis, occultavit se a
Nicanore.

<span id="031">31</span> Quod cum ille cognovit, fortiter se a viro
præventum, venit ad maximum et sanctissimum templum: et sacerdotibus
solitas hostias offerentibus, jussit sibi tradi virum.

<span id="032">32</span> Quibus cum juramento dicentibus nescire se ubi
esset qui quærebatur, extendens manum ad templum,

<span id="033">33</span> juravit, dicens: Nisi Judam mihi vinctum
tradideritis, istud Dei fanum in planitiem deducam, et altare effodiam,
et templum hoc Libero patri consecrabo.

<span id="034">34</span> Et his dictis abiit. Sacerdotes autem
protendentes manus in cælum, invocabant eum qui semper propugnator esset
gentis ipsorum, hæc dicentes:

<span id="035">35</span> Tu, Domine universorum, qui nullius indiges,
voluisti templum habitationis tuæ fieri in nobis.

<span id="036">36</span> Et nunc, Sancte sanctorum, omnium Domine,
conserva in æternum impollutam domum istam, quæ nuper mundata est.  

<span id="037">37</span> Razias autem quidam de senioribus ab
Jerosolymis delatus est Nicanori, vir amator civitatis, et bene audiens:
qui pro affectu pater Judæorum appellabatur.

<span id="038">38</span> Hic multis temporibus continentiæ propositum
tenuit in Judaismo, corpusque et animam tradere contentus pro
perseverantia.

<span id="039">39</span> Volens autem Nicanor manifestare odium quod
habebat in Judæos, misit milites quingentos ut eum comprehenderent.

<span id="040">40</span> Putabat enim, si illum decepisset, se cladem
Judæis maximam illaturum.

<span id="041">41</span> Turbis autem irruere in domum ejus, et januam
dirumpere: atque ignem admovere cupientibus, cum jam comprehenderetur,
gladio se petiit,

<span id="042">42</span> eligens nobiliter mori potius quam subditus
fieri peccatoribus, et contra natales suos indignis injuriis agi.

<span id="043">43</span> Sed cum per festinationem non certo ictu plagam
dedisset, et turbæ intra ostia irrumperent, recurrens audacter ad murum
præcipitavit semetipsum viriliter in turbas:

<span id="044">44</span> quibus velociter locum dantibus casui ejus,
venit per mediam cervicem.

<span id="045">45</span> Et cum adhuc spiraret, accensus animo,
surrexit, et cum sanguis ejus magno fluxu deflueret, et gravissimis
vulneribus esset saucius, cursu turbam pertransiit:

<span id="046">46</span> et stans supra quamdam petram præruptam, et jam
exsanguis effectus, complexus intestina sua, utrisque manibus projecit
super turbas, invocans dominatorem vitæ ac spiritus ut hæc illi iterum
redderet: atque ita vita defunctus est.

------------------------------------------------------------------------

[Next: 2 Macabees Chapter 15](ma2015.md)
