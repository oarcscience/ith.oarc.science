[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jon002)  [KJV](../kjv/jon002)  [Sep](../sep/jon002.md) 
[Tan](../tan/jon002.md)   
  
[Jonah Index](jon.md)  
  [Previous](jon001)  [Next](jon003.md) 

------------------------------------------------------------------------

### Vulgate (Latin): Jonah Chapter 2

<span id="001">1</span> Et præparavit Dominus piscem grandem ut
deglutiret Jonam: et erat Jonas in ventre piscis tribus diebus et tribus
noctibus.

<span id="002">2</span> Et oravit Jonas ad Dominum Deum suum de ventre
piscis,

<span id="003">3</span> et dixit: \[Clamavi de tribulatione mea ad
Dominum,  
et exaudivit me;  
de ventre inferi clamavi,  
et exaudisti vocem meam.  

<span id="004">4</span> Et projecisti me in profundum in corde maris,  
et flumen circumdedit me:  
omnes gurgites tui, et fluctus tui super me transierunt.  

<span id="005">5</span> Et ego dixi:  
Abjectus sum a conspectu oculorum tuorum;  
verumtamen rursus videbo templum sanctum tuum.  

<span id="006">6</span> Circumdederunt me aquæ usque ad animam:  
abyssus vallavit me,  
pelagus operuit caput meum.  

<span id="007">7</span> Ad extrema montium descendi;  
terræ vectes concluserunt me in æternum:  
et sublevabis de corruptione vitam meam, Domine Deus meus.  

<span id="008">8</span> Cum angustiaretur in me anima mea,  
Domini recordatus sum:  
ut veniat ad te oratio mea,  
ad templum sanctum tuum.  

<span id="009">9</span> Qui custodiunt vanitates frustra,  
misericordiam suam derelinquunt.  

<span id="010">10</span> Ego autem in voce laudis immolabo tibi:  
quæcumque vovi, reddam pro salute Domino.\]

<span id="011">11</span> Et dixit Dominus pisci, et evomuit Jonam in
aridam.

------------------------------------------------------------------------

[Next: Jonah Chapter 3](jon003.md)
