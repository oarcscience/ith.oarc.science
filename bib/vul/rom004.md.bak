[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom004)  [GNT](../gnt/rom004.md) 
[KJV](../kjv/rom004.md)   
  
[Romans Index](rom.md)  
  [Previous](rom003)  [Next](rom005.md) 

------------------------------------------------------------------------

### Vulgate (Latin): Romans Chapter 4

<span id="001">1</span> Quid ergo dicemus invenisse Abraham patrem
nostrum secundum carnem?

<span id="002">2</span> Si enim Abraham ex operibus justificatus est,
habet gloriam, sed non apud Deum.

<span id="003">3</span> Quid enim dicit Scriptura? Credidit Abraham Deo,
et reputatam est illi ad justitiam.

<span id="004">4</span> Ei autem qui operatur, merces non imputatur
secundum gratiam, sed secundum debitum.

<span id="005">5</span> Ei vero qui non operatur, credenti autem in eum,
qui justificat impium, reputatur fides ejus ad justitiam secundum
propositum gratiæ Dei.

<span id="006">6</span> Sicut et David dicit beatitudinem hominis, cui
Deus accepto fert justitiam sine operibus:

<span id="007">7</span> \[Beati, quorum remissæ sunt iniquitates,  
et quorum tecta sunt peccata.  

<span id="008">8</span> Beatus vir, cui non imputavit Dominus
peccatum.\]

<span id="009">9</span> Beatitudo ergo hæc in circumcisione tantum
manet, an etiam in præputio? Dicimus enim quia reputata est Abrahæ fides
ad justitiam.

<span id="010">10</span> Quomodo ergo reputata est? in circumcisione, an
in præputio? Non in circumcisione, sed in præputio.

<span id="011">11</span> Et signum accepit circumcisionis, signaculum
justitiæ fidei, quæ est in præputio: ut sit pater omnium credentium per
præputium, ut reputetur et illis ad justitiam:

<span id="012">12</span> et sit pater circumcisionis non iis tantum, qui
sunt ex circumcisione, sed et iis qui sectantur vestigia fidei, quæ est
in præputio patris nostri Abrahæ.  

<span id="013">13</span> Non enim per legem promissio Abrahæ, aut semini
ejus ut hæres esset mundi: sed per justitiam fidei.

<span id="014">14</span> Si enim qui ex lege, hæredes sunt: exinanita
est fides, abolita est promissio.

<span id="015">15</span> Lex enim iram operatur. Ubi enim non est lex,
nec prævaricatio.

<span id="016">16</span> Ideo ex fide, ut secundum gratiam firma sit
promissio omni semini, non ei qui ex lege est solum, sed et ei qui ex
fide est Abrahæ, qui pater est omnium nostrum

<span id="017">17</span> (sicut scriptum est: Quia patrem multarum
gentium posui te) ante Deum, cui credidit, qui vivificat mortuos, et
vocat ea quæ non sunt, tamquam ea quæ sunt:

<span id="018">18</span> qui contra spem in spem credidit, ut fieret
pater multarum gentium secundum quod dictum est ei: Sic erit semen tuum.

<span id="019">19</span> Et non infirmatus est fide, nec consideravit
corpus suum emortuum, cum jam fere centum esset annorum, et emortuam
vulvam Saræ.

<span id="020">20</span> In repromissione etiam Dei non hæsitavit
diffidentia, sed confortatus est fide, dans gloriam Deo:

<span id="021">21</span> plenissime sciens, quia quæcumque promisit,
potens est et facere.

<span id="022">22</span> Ideo et reputatum est illi ad justitiam.

<span id="023">23</span> Non est autem scriptum tantum propter ipsum
quia reputatum est illi ad justitiam:

<span id="024">24</span> sed et propter nos, quibus reputabitur
credentibus in eum, qui suscitavit Jesum Christum Dominum nostrum a
mortuis,

<span id="025">25</span> qui traditus est propter delicta nostra, et
resurrexit propter justificationem nostram.

------------------------------------------------------------------------

[Next: Romans Chapter 5](rom005.md)
