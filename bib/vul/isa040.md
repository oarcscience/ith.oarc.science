[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa040)  [KJV](../kjv/isa040)  [Sep](../sep/isa040) 
[Tan](../tan/isa040)   
  
[Isaiah Index](isa)  
  [Previous](isa039)  [Next](isa041) 

------------------------------------------------------------------------

### Vulgate (Latin): Isaiah Chapter 40

<span id="001">1</span> \[Consolamini, consolamini, popule meus,  
dicit Deus vester.  

<span id="002">2</span> Loquimini ad cor Jerusalem,  
et advocate eam,  
quoniam completa est malitia ejus,  
dimissa est iniquitas illius:  
suscepit de manu Domini duplicia  
pro omnibus peccatis suis.  

<span id="003">3</span> Vox clamantis in deserto:  
Parate viam Domini,  
rectas facite in solitudine semitas Dei nostri.  

<span id="004">4</span> Omnis vallis exaltabitur,  
et omnis mons et collis humiliabitur,  
et erunt prava in directa,  
et aspera in vias planas:  

<span id="005">5</span> et revelabitur gloria Domini,  
et videbit omnis caro pariter  
quod os Domini locutum est.  

<span id="006">6</span> Vox dicentis: Clama.  
Et dixi: Quid clamabo?  
Omnis caro fœnum,  
et omnis gloria ejus quasi flos agri.  

<span id="007">7</span> Exsiccatum est fœnum, et cecidit flos,  
quia spiritus Domini sufflavit in eo.  
Vere fœnum est populus:  

<span id="008">8</span> exsiccatum est fœnum, et cecidit flos;  
verbum autem Domini nostri manet in æternum.  

<span id="009">9</span> Super montem excelsum ascende,  
tu qui evangelizas Sion;  
exalta in fortitudine vocem tuam,  
qui evangelizas Jerusalem:  
exalta, noli timere.  
Dic civitatibus Juda:  
Ecce Deus vester:  

<span id="010">10</span> ecce Dominus Deus in fortitudine veniet,  
et brachium ejus dominabitur:  
ecce merces ejus cum eo,  
et opus illius coram illo.  

<span id="011">11</span> Sicut pastor gregem suum pascet,  
in brachio suo congregabit agnos,  
et in sinu suo levabit;  
fœtas ipse portabit.  

<span id="012">12</span> Quis mensus est pugillo aquas,  
et cælos palmo ponderavit?  
quis appendit tribus digitis molem terræ,  
et liberavit in pondere montes,  
et colles in statera?  

<span id="013">13</span> Quis adjuvit spiritum Domini?  
aut quis consiliarius ejus fuit, et ostendit illi?  

<span id="014">14</span> cum quo iniit consilium, et instruxit eum,  
et docuit eum semitam justitiæ,  
et erudivit eum scientiam,  
et viam prudentiæ ostendit illi?  

<span id="015">15</span> Ecce gentes quasi stilla situlæ,  
et quasi momentum stateræ reputatæ sunt;  
ecce insulæ quasi pulvis exiguus.  

<span id="016">16</span> Et Libanus non sufficiet ad succendendum,  
et animalia ejus non sufficient ad holocaustum.  

<span id="017">17</span> Omnes gentes quasi non sint, sic sunt coram
eo,  
et quasi nihilum et inane reputatæ sunt ei.\]  

<span id="018">18</span> \[Cui ergo similem fecisti Deum?  
aut quam imaginem ponetis ei?  

<span id="019">19</span> Numquid sculptile conflavit faber?  
aut aurifex auro figuravit illud,  
et laminis argenteis argentarius?  

<span id="020">20</span> Forte lignum et imputribile elegit;  
artifex sapiens quærit  
quomodo statuat simulacrum, quod non moveatur.  

<span id="021">21</span> Numquid non scitis? numquid non audistis?  
numquid non annuntiatum est vobis ab initio?  
numquid non intellexistis fundamenta terræ?  

<span id="022">22</span> Qui sedet super gyrum terræ,  
et habitatores ejus sunt quasi locustæ;  
qui extendit velut nihilum cælos,  
et expandit eos sicut tabernaculum ad inhabitandum;  

<span id="023">23</span> qui dat secretorum scrutatores quasi non
sint,  
judices terræ velut inane fecit.  

<span id="024">24</span> Et quidem neque plantatus, neque satus,  
neque radicatus in terra truncus eorum;  
repente flavit in eos, et aruerunt,  
et turbo quasi stipulam auferet eos.  

<span id="025">25</span> Et cui assimilastis me, et adæquastis?  
dicit Sanctus.  

<span id="026">26</span> Levate in excelsum oculos vestros, et videte  
quis creavit hæc:  
qui educit in numero militiam eorum,  
et omnes ex nomine vocat;  
præ multitudine fortitudinis et roboris, virtutisque ejus,  
neque unum reliquum fuit.  

<span id="027">27</span> Quare dicis, Jacob,  
et loqueris, Israël:  
Abscondita est via mea a Domino,  
et a Deo meo judicium meum transivit?  

<span id="028">28</span> Numquid nescis, aut non audisti?  
Deus sempiternus Dominus,  
qui creavit terminos terræ:  
non deficiet, neque laborabit,  
nec est investigatio sapientiæ ejus.  

<span id="029">29</span> Qui dat lasso virtutem,  
et his qui non sunt, fortitudinem et robur multiplicat.  

<span id="030">30</span> Deficient pueri, et laborabunt,  
et juvenes in infirmitate cadent;  

<span id="031">31</span> qui autem sperant in Domino mutabunt
fortitudinem,  
assument pennas sicut aquilæ:  
current et non laborabunt,  
ambulabunt et non deficient.\]

------------------------------------------------------------------------

[Next: Isaiah Chapter 41](isa041)
