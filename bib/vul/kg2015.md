[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2015)  [KJV](../kjv/kg2015)  [Sep](../sep/kg2015) 
[Tan](../tan/kg2015)   
  
[2 Kings Index](kg2)  
  [Previous](kg2014)  [Next](kg2016) 

------------------------------------------------------------------------

### Vulgate (Latin): 2 Kings Chapter 15

<span id="001">1</span> Anno vigesimo septimo Jeroboam regis Israël,
regnavit Azarias filius Amasiæ regis Juda.

<span id="002">2</span> Sedecim annorum erat cum regnare cœpisset, et
quinquaginta duobus annis regnavit in Jerusalem: nomen matris ejus
Jechelia de Jerusalem.

<span id="003">3</span> Fecitque quod erat placitum coram Domino, juxta
omnia quæ fecit Amasias pater ejus.

<span id="004">4</span> Verumtamen excelsa non est demolitus: adhuc
populus sacrificabat, et adolebat incensum in excelsis.

<span id="005">5</span> Percussit autem Dominus regem, et fuit leprosus
usque in diem mortis suæ, et habitabat in domo libera seorsum: Joatham
vero filius regis gubernabat palatium, et judicabit populum terræ.

<span id="006">6</span> Reliqua autem sermonum Azariæ, et universa quæ
fecit, nonne hæc scripta sunt in libro verborum dierum regum Juda?

<span id="007">7</span> Et dormivit Azarias cum patribus suis:
sepelieruntque eum cum majoribus suis in civitate David, et regnavit
Joatham filius ejus pro eo.  

<span id="008">8</span> Anno trigesimo octavo Azariæ regis Juda,
regnavit Zacharias filius Jeroboam super Israël in Samaria sex mensibus.

<span id="009">9</span> Et fecit quod malum est coram Domino, sicut
fecerant patres ejus: non recessit a peccatis Jeroboam filii Nabat, qui
peccare fecit Israël.

<span id="010">10</span> Conjuravit autem contra eum Sellum filius
Jabes: percussitque eum palam, et interfecit, regnavitque pro eo.

<span id="011">11</span> Reliqua autem verborum Zachariæ, nonne hæc
scripta sunt in libro sermonum dierum regum Israël?

<span id="012">12</span> Iste est sermo Domini quem locutus est ad Jehu,
dicens: Filii tui usque ad quartam generationem sedebunt super thronum
Israël. Factumque est ita.  

<span id="013">13</span> Sellum filius Jabes regnavit trigesimo novo
anno Azariæ regis Juda: regnavit autem uno mense in Samaria.

<span id="014">14</span> Et ascendit Manahem filius Gadi de Thersa,
venitque in Samariam, et percussit Sellum filium Jabes in Samaria, et
interfecit eum: regnavitque pro eo.

<span id="015">15</span> Reliqua autem verborum Sellum, et conjuratio
ejus, per quam tetendit insidias, nonne hæc scripta sunt in libro
sermonum dierum regum Israël?

<span id="016">16</span> Tunc percussit Manahem Thapsam, et omnes qui
erant in ea, et terminos ejus de Thersa: noluerant enim aperire ei: et
interfecit omnes prægnantes ejus, et scidit eas.  

<span id="017">17</span> Anno trigesimo nono Azariæ regis Juda, regnavit
Manahem filius Gadi super Israël decem annis in Samaria.

<span id="018">18</span> Fecitque quod erat malum coram Domino: non
recessit a peccatis Jeroboam filii Nabat, qui peccare fecit Israël,
cunctis diebus ejus.

<span id="019">19</span> Veniebat Phul rex Assyriorum in terram, et
dabat Manahem Phul mille talenta argenti, ut esset ei in auxilium, et
firmaret regnum ejus.

<span id="020">20</span> Indixitque Manahem argentum super Israël
cunctis potentibus et divitibus, ut daret regi Assyriorum quinquaginta
siclos argenti per singulos: reversusque est rex Assyriorum, et non est
moratus in terra.

<span id="021">21</span> Reliqua autem sermonum Manahem, et universa quæ
fecit, nonne hæc scripta sunt in libro sermonum dierum regum Israël?

<span id="022">22</span> Et dormivit Manahem cum patribus suis:
regnavitque Phaceia filius ejus pro eo.  

<span id="023">23</span> Anno quinquagesimo Azariæ regis Juda, regnavit
Phaceia filius Manahem super Israël in Samaria biennio.

<span id="024">24</span> Et fecit quod erat malum coram Domino: non
recessit a peccatis Jeroboam filii Nabat, qui peccare fecit Israël.

<span id="025">25</span> Conjuravit autem adversus eum Phacee filius
Romeliæ, dux ejus, et percussit eum in Samaria in turre domus regiæ,
juxta Argob et juxta Arie, et cum eo quinquaginta viros de filiis
Galaaditarum: et interfecit eum, regnavitque pro eo.

<span id="026">26</span> Reliqua autem sermonum Phaceia, et universa quæ
fecit, nonne hæc scripta sunt in libro sermonum dierum regum Israël?  

<span id="027">27</span> Anno quinquagesimo secundo Azariæ regis Juda,
regnavit Phacee filius Romeliæ super Israël in Samaria viginti annis.

<span id="028">28</span> Et fecit quod erat malum coram Domino: non
recessit a peccatis Jeroboam filii Nabat, qui peccare fecit Israël.

<span id="029">29</span> In diebus Phacee regis Israël, venit
Theglathphalasar rex Assur, et cepit Ajon, et Abel-Domum, Maacha et
Janoë, et Cedes, et Asor, et Galaad, et Galilæam, et universam terram
Nephthali: et transtulit eos in Assyrios.

<span id="030">30</span> Conjuravit autem et tetendit insidias Osee
filius Ela contra Phacee filium Romeliæ, et percussit eum, et
interfecit: regnavitque pro eo vigesimo anno Joatham filii Oziæ.

<span id="031">31</span> Reliqua autem sermonum Phacee, et universa quæ
fecit, nonne hæc scripta sunt in libro sermonum dierum regum Israël?  

<span id="032">32</span> Anno secundo Phacee filii Romeliæ regis Israël,
regnavit Joatham filius Oziæ regis Juda.

<span id="033">33</span> Viginti quinque annorum erat cum regnare
cœpisset, et sedecim annis regnavit in Jerusalem: nomen matris ejus
Jerusa filia Sadoc.

<span id="034">34</span> Fecitque quod erat placitum coram Domino: juxta
omnia quæ fecerat Ozias pater suus, operatus est.

<span id="035">35</span> Verumtamen excelsa non abstulit: adhuc populus
immolabat, et adolebat incensum in excelsis. Ipse ædificavit portam
domus Domini sublimissimam.

<span id="036">36</span> Reliqua autem sermonum Joatham, et universa quæ
fecit, nonne hæc scripta sunt in libro verborum dierum regum Juda?

<span id="037">37</span> In diebus illis cœpit Dominus mittere in Judam
Rasin regem Syriæ, et Phacee filium Romeliæ.

<span id="038">38</span> Et dormivit Joatham cum patribus suis,
sepultusque est cum eis in civitate David patris sui: et regnavit Achaz
filius ejus pro eo.

------------------------------------------------------------------------

[Next: 2 Kings Chapter 16](kg2016)
