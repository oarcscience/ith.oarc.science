[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa042)  [KJV](../kjv/isa042)  [Sep](../sep/isa042.md) 
[Tan](../tan/isa042.md)   
  
[Isaiah Index](isa.md)  
  [Previous](isa041)  [Next](isa043.md) 

------------------------------------------------------------------------

### Vulgate (Latin): Isaiah Chapter 42

<span id="001">1</span> \[Ecce servus meus, suscipiam eum;  
electus meus, complacuit sibi in illo anima mea:  
dedi spiritum meum super eum:  
judicium gentibus proferet.  

<span id="002">2</span> Non clamabit, neque accipiet personam,  
nec audietur vox ejus foris.  

<span id="003">3</span> Calamum quassatum non conteret,  
et linum fumigans non extinguet:  
in veritate educet judicium.  

<span id="004">4</span> Non erit tristis, neque turbulentus,  
donec ponat in terra judicium;  
et legem ejus insulæ exspectabunt.  

<span id="005">5</span> Hæc dicit Dominus Deus,  
creans cælos, et extendens eos;  
formans terram, et quæ germinant ex ea;  
dans flatum populo qui est super eam,  
et spiritum calcantibus eam:  

<span id="006">6</span> Ego Dominus vocavi te in justitia,  
et apprehendi manum tuam,  
et servavi te:  
et dedi te in fœdus populi,  
in lucem gentium,  

<span id="007">7</span> ut aperires oculos cæcorum,  
et educeres de conclusione vinctum,  
de domo carceris sedentes in tenebris.  

<span id="008">8</span> Ego Dominus,  
hoc est nomen meum;  
gloriam meam alteri non dabo,  
et laudem meam sculptilibus.  

<span id="009">9</span> Quæ prima fuerunt, ecce venerunt;  
nova quoque ego annuntio:  
antequam oriantur,  
audita vobis faciam.\]  

<span id="010">10</span> \[Cantate Domino canticum novum,  
laus ejus ab extremis terræ,  
qui descenditis in mare, et plenitudo ejus;  
insulæ, et habitatores earum.  

<span id="011">11</span> Sublevetur desertum et civitates ejus.  
In domibus habitabit Cedar:  
laudate, habitatores petræ;  
de vertice montium clamabunt.  

<span id="012">12</span> Ponent Domino gloriam,  
et laudem ejus in insulis nuntiabunt.  

<span id="013">13</span> Dominus sicut fortis egredietur,  
sicut vir præliator suscitabit zelum;  
vociferabitur, et clamabit:  
super inimicos suos confortabitur.\]  

<span id="014">14</span> \[Tacui semper,  
silui, patiens fui:  
sicut parturiens loquar;  
dissipabo, et absorbebo simul.  

<span id="015">15</span> Desertos faciam montes et colles,  
et omne gramen eorum exsiccabo;  
et ponam flumina in insulas,  
et stagna arefaciam.  

<span id="016">16</span> Et ducam cæcos in viam quam nesciunt,  
et in semitis quas ignoraverunt ambulare eos faciam;  
ponam tenebras coram eis in lucem,  
et prava in recta;  
hæc verba feci eis,  
et non dereliqui eos.  

<span id="017">17</span> Conversi sunt retrorsum, confundantur
confusione,  
qui confidunt in sculptili;  
qui dicunt conflatili:  
Vos dii nostri.  

<span id="018">18</span> Surdi, audite,  
et cæci, intuemini ad videndum.  

<span id="019">19</span> Quis cæcus, nisi servus meus;  
et surdus, nisi ad quem nuntios meos misi?  
quis cæcus, nisi qui venundatus est?  
et quis cæcus, nisi servus Domini?  

<span id="020">20</span> Qui vides multa, nonne custodies?  
qui apertas habes aures, nonne audies?  

<span id="021">21</span> Et Dominus voluit ut sanctificaret eum,  
et magnificaret legem, et extolleret.  

<span id="022">22</span> Ipse autem populus direptus, et vastatus;  
laqueus juvenum omnes,  
et in domibus carcerum absconditi sunt;  
facti sunt in rapinam, nec est qui eruat;  
in direptionem, nec est qui dicat: Redde.  

<span id="023">23</span> Quis est in vobis qui audiat hoc,  
attendat, et auscultet futura?  

<span id="024">24</span> Quis dedit in direptionem Jacob,  
et Israël vastantibus?  
nonne Dominus ipse, cui peccavimus?  
Et noluerunt in viis ejus ambulare,  
et non audierunt legem ejus.  

<span id="025">25</span> Et effudit super eum indignationem furoris
sui,  
et forte bellum;  
et combussit eum in circuitu, et non cognovit;  
et succendit eum, et non intellexit.\]

------------------------------------------------------------------------

[Next: Isaiah Chapter 43](isa043.md)
