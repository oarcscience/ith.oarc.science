[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan008)  [KJV](../kjv/dan008) 
[Sep:Dan](../sep/dan008)  [Sep:DaT](../sep/dat008) 
[Tan](../tan/dan008)   
  
[Daniel Index](dan)  
  [Previous](dan007)  [Next](dan009) 

------------------------------------------------------------------------

### Vulgate (Latin): Daniel Chapter 8

<span id="001">1</span> Anno tertio regni Baltassar regis, visio
apparuit mihi. Ego Daniel, post id quod videram in principio,

<span id="002">2</span> vidi in visione mea, cum essem in Susis castro,
quod est in Ælam regione: vidi autem in visione esse me super portam
Ulai.

<span id="003">3</span> Et levavi oculus meos, et vidi: et ecce aries
unus stabat ante paludem, habens cornua excelsa, et unum excelsius
altero atque succrescens. Postea

<span id="004">4</span> vidi arietem cornibus ventilantem contra
occidentem, et contra aquilonem, et contra meridiem, et omnes bestiæ non
poterant resistere ei, neque liberari de manu ejus: fecitque secundum
voluntatem suam, et magnificatus est.

<span id="005">5</span> Et ego intelligebam: ecce autem hircus caprarum
veniebat ab occidente super faciem totius terræ, et non tangebat terram:
porro hircus habebat cornu insigne inter oculos suos.

<span id="006">6</span> Et venit usque ad arietem illum cornutum, quem
videram stantem ante portam, et cucurrit ad eum in impetu fortitudinis
suæ.

<span id="007">7</span> Cumque appropinquasset prope arietem, efferatus
est in eum, et percussit arietem: et comminuit duo cornua ejus, et non
poterat aries resistere ei: cumque eum misisset in terram, conculcavit,
et nemo quibat liberare arietem de manu ejus.

<span id="008">8</span> Hircus autem caprarum magnus factus est nimis:
cumque crevisset, fractum est cornu magnum, et orta sunt quatuor cornua
subter illud per quatuor ventos cæli.

<span id="009">9</span> De uno autem ex eis egressum est cornu unum
modicum: et factum est grande contra meridiem, et contra orientem, et
contra fortitudinem.

<span id="010">10</span> Et magnificatum est usque ad fortitudinem cæli:
et dejecit de fortitudine, et de stellis, et conculcavit eas.

<span id="011">11</span> Et usque ad principem fortitudinis magnificatum
est: et ab eo tulit juge sacrificium, et dejecit locum sanctificationis
ejus.

<span id="012">12</span> Robur autem datum est ei contra juge
sacrificium propter peccata: et prosternetur veritas in terra, et
faciet, et prosperabitur.

<span id="013">13</span> Et audivi unum de sanctis loquentem: et dixit
unus sanctus alteri nescio cui loquenti: Usquequo visio, et juge
sacrificium, et peccatum desolationis quæ facta est: et sanctuarium, et
fortitudo conculcabitur?

<span id="014">14</span> Et dixit ei: Usque ad vesperam et mane, dies
duo millia trecenti: et mundabitur sanctuarium.  

<span id="015">15</span> Factum est autem cum viderem ego Daniel
visionem, et quærerem intelligentiam: ecce stetit in conspectu meo quasi
species viri.

<span id="016">16</span> Et audivi vocem viri inter Ulai: et clamavit,
et ait: Gabriel, fac intelligere istam visionem.

<span id="017">17</span> Et venit, et stetit juxta ubi ego stabam:
cumque venisset, pavens corrui in faciem meam: et ait ad me: Intellige,
fili hominis, quoniam in tempore finis complebitur visio.

<span id="018">18</span> Cumque loqueretur ad me, collapsus sum pronus
in terram: et tetigit me, et statuit me in gradu meo,

<span id="019">19</span> dixitque mihi: Ego ostendam tibi quæ futura
sunt in novissimo maledictionis: quoniam habet tempus finem suum.

<span id="020">20</span> Aries, quem vidisti habere cornua, rex Medorum
est atque Persarum.

<span id="021">21</span> Porro hircus caprarum, rex Græcorum est; et
cornu grande, quod erat inter oculos ejus, ipse est rex primus.

<span id="022">22</span> Quod autem fracto illo surrexerunt quatuor pro
eo: quatuor reges de gente ejus consurgent, sed non in fortitudine ejus.

<span id="023">23</span> Et post regnum eorum, cum creverint
iniquitates, consurget rex impudens facie, et intelligens propositiones;

<span id="024">24</span> et roborabitur fortitudo ejus, sed non in
viribus suis: et supra quam credi potest, universa vastabit, et
prosperabitur, et faciet. Et interficiet robustos, et populum sanctorum

<span id="025">25</span> secundum voluntatem suam, et dirigetur dolus in
manu ejus: et cor suum magnificabit, et in copia rerum omnium occidet
plurimos: et contra principem principum consurget, et sine manu
conteretur.

<span id="026">26</span> Et visio vespere et mane, quæ dicta est, vera
est: tu ergo visionem signa, quia post multos dies erit.

<span id="027">27</span> Et ego Daniel langui, et ægrotavi per dies:
cumque surrexissem, faciebam opera regis, et stupebam ad visionem, et
non erat qui interpretaretur.

------------------------------------------------------------------------

[Next: Daniel Chapter 9](dan009)
