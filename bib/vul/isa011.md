[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa011)  [KJV](../kjv/isa011)  [Sep](../sep/isa011.md) 
[Tan](../tan/isa011.md)   
  
[Isaiah Index](isa.md)  
  [Previous](isa010)  [Next](isa012.md) 

------------------------------------------------------------------------

### Vulgate (Latin): Isaiah Chapter 11

<span id="001">1</span> \[Et egredietur virga de radice Jesse,  
et flos de radice ejus ascendet.  

<span id="002">2</span> Et requiescet super eum spiritus Domini:  
spiritus sapientiæ et intellectus,  
spiritus consilii et fortitudinis,  
spiritus scientiæ et pietatis;  

<span id="003">3</span> et replebit eum spiritus timoris Domini.  
Non secundum visionem oculorum judicabit,  
neque secundum auditum aurium arguet;  

<span id="004">4</span> sed judicabit in justitia pauperes,  
et arguet in æquitate pro mansuetis terræ;  
et percutiet terram virga oris sui,  
et spiritu labiorum suorum interficiet impium.  

<span id="005">5</span> Et erit justitia cingulum lumborum ejus,  
et fides cinctorium renum ejus.  

<span id="006">6</span> Habitabit lupus cum agno,  
et pardus cum hædo accubabit;  
vitulus, et leo, et ovis, simul morabuntur,  
et puer parvulus minabit eos.  

<span id="007">7</span> Vitulus et ursus pascentur,  
simul requiescent catuli eorum;  
et leo quasi bos comedet paleas.  

<span id="008">8</span> Et delectabitur infans ab ubere super foramine
aspidis;  
et in caverna reguli  
qui ablactatus fuerit manum suam mittet.  

<span id="009">9</span> Non nocebunt, et non occident  
in universo monte sancto meo,  
quia repleta est terra scientia Domini, sicut aquæ maris operientes.\]  

<span id="010">10</span> \[In die illa radix Jesse,  
qui stat in signum populorum,  
ipsum gentes deprecabuntur,  
et erit sepulchrum ejus gloriosum.  

<span id="011">11</span> Et erit in die illa: adjiciet Dominus secundo
manum suam  
ad possidendum residuum populi sui,  
quod relinquetur ab Assyriis, et ab Ægypto,  
et a Phetros, et ab Æthiopia, et ab Ælam, et a Sennaar,  
et ab Emath, et ab insulis maris.  

<span id="012">12</span> Et levabit signum in nationes,  
et congregabit profugos Israël,  
et dispersos Juda colliget  
a quatuor plagis terræ.  

<span id="013">13</span> Et auferetur zelus Ephraim,  
et hostes Juda peribunt;  
Ephraim non æmulabitur Judam,  
et Judas non pugnabit contra Ephraim.  

<span id="014">14</span> Et volabunt in humeros Philisthiim per mare,  
simul prædabuntur filios orientis;  
Idumæa et Moab præceptum manus eorum,  
et filii Ammon obedientes erunt.  

<span id="015">15</span> Et desolabit Dominus linguam maris Ægypti,  
et levabit manum suam super flumen in fortitudine spiritus sui;  
et percutiet eum in septem rivis,  
ita ut transeant per eum calceati.  

<span id="016">16</span> Et erit via residuo populo meo  
qui relinquetur ab Assyriis,  
sicut fuit Israëli  
in die illa qua ascendit de terra Ægypti.\]

------------------------------------------------------------------------

[Next: Isaiah Chapter 12](isa012.md)
