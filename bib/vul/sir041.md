[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir041)  [Apo](../apo/sir041.md) 
[Sep](../sep/sir041.md)   
  
[Sirach Index](sir.md)  
  [Previous](sir040)  [Next](sir042.md) 

------------------------------------------------------------------------

### Vulgate (Latin): Sirach Chapter 41

<span id="001">1</span> \[O mors, quam amara est memoria tua  
homini pacem habenti in substantiis suis:  

<span id="002">2</span> viro quieto, et cujus viæ directæ sunt in
omnibus,  
et adhuc valenti accipere cibum!  

<span id="003">3</span> O mors, bonum est judicium tuum homini
indigenti,  
et qui minoratur viribus,  

<span id="004">4</span> defecto ætate, et cui de omnibus cura est,  
et incredibili, qui perdit patientiam!  

<span id="005">5</span> Noli metuere judicium mortis:  
memento quæ ante te fuerunt,  
et quæ superventura sunt tibi:  
hoc judicium a Domino omni carni.  

<span id="006">6</span> Et quid superveniet tibi in beneplacito
Altissimi?  
sive decem, sive centum, sive mille anni:  

<span id="007">7</span> non est enim in inferno accusatio vitæ.\]  

<span id="008">8</span> \[Filii abominationum fiunt filii peccatorum,  
et qui conversantur secus domos impiorum.  

<span id="009">9</span> Filiorum peccatorum periet hæreditas,  
et cum semine illorum assiduitas opprobrii.  

<span id="010">10</span> De patre impio queruntur filii,  
quoniam propter illum sunt in opprobrio.  

<span id="011">11</span> Væ vobis, viri impii,  
qui dereliquistis legem Domini Altissimi!  

<span id="012">12</span> Et si nati fueritis, in maledictione
nascemini:  
et si mortui fueritis, in maledictione erit pars vestra.  

<span id="013">13</span> Omnia quæ de terra sunt in terram
convertentur:  
sic impii a maledicto in perditionem.  

<span id="014">14</span> Luctus hominum in corpore ipsorum:  
nomen autem impiorum delebitur.  

<span id="015">15</span> Curam habe de bono nomine:  
hoc enim magis permanebit tibi  
quam mille thesauri pretiosi et magni.  

<span id="016">16</span> Bonæ vitæ numerus dierum:  
bonum autem nomen permanebit in ævum.\]  

<span id="017">17</span> \[Disciplinam in pace conservate, filii:  
sapientia enim abscondita, et thesaurus invisus,  
quæ utilitas in utrisque?  

<span id="018">18</span> Melior est homo qui abscondit stultitiam
suam,  
quam homo qui abscondit sapientiam suam.  

<span id="019">19</span> Verumtamen reveremini in his quæ procedunt de
ore meo:  

<span id="020">20</span> non est enim bonum omnem reverentiam
observare,  
et non omnia omnibus bene placent in fide.  

<span id="021">21</span> Erubescite a patre et a matre de
fornicatione:  
et a præsidente et a potente de mendacio:  

<span id="022">22</span> a principe et a judice de delicto:  
a synagoga et plebe de iniquitate:  

<span id="023">23</span> a socio et amico de injustitia,  
et de loco in quo habitas:  

<span id="024">24</span> de furto, de veritate Dei, et testamento:  
de discubitu in panibus, et ab obfuscatione dati et accepti:  

<span id="025">25</span> a salutantibus de silentio,  
a respectu mulieris fornicariæ,  
et ab aversione vultus cognati.  

<span id="026">26</span> Ne avertas faciem a proximo tuo,  
et ab auferendo partem et non restituendo.  

<span id="027">27</span> Ne respicias mulierem alieni viri,  
et ne scruteris ancillam ejus,  
neque steteris ad lectum ejus.  

<span id="028">28</span> Ab amicis de sermonibus improperii:  
et cum dederis, ne improperes.\]

------------------------------------------------------------------------

[Next: Sirach Chapter 42](sir042.md)
