[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1003)  [KJV](../kjv/sa1003)  [Sep](../sep/sa1003) 
[Tan](../tan/sa1003)   
  
[1 Samuel Index](sa1)  
  [Previous](sa1002)  [Next](sa1004) 

------------------------------------------------------------------------

### Vulgate (Latin): 1 Samuel Chapter 3

<span id="001">1</span> Puer autem Samuel ministrabat Domino coram Heli,
et sermo Domini erat pretiosus in diebus illis: non erat visio
manifesta.

<span id="002">2</span> Factum est ergo in die quadam, Heli jacebat in
loco suo, et oculi ejus caligaverant, nec poterat videre:

<span id="003">3</span> lucerna Dei antequam extingueretur, Samuel
dormiebat in templo Domini, ubi erat arca Dei.

<span id="004">4</span> Et vocavit Dominus Samuel. Qui respondens, ait:
Ecce ego.

<span id="005">5</span> Et cucurrit ad Heli, et dixit: Ecce ego: vocasti
enim me. Qui dixit: Non vocavi: revertere, et dormi. Et abiit, et
dormivit.

<span id="006">6</span> Et adjecit Dominus rursum vocare Samuelem.
Consurgensque Samuel, abiit ad Heli, et dixit: Ecce ego, quia vocasti
me. Qui respondit: Non vocavi te, fili mi: revertere et dormi.

<span id="007">7</span> Porro Samuel necdum sciebat Dominum, neque
revelatus fuerat ei sermo Domini.

<span id="008">8</span> Et adjecit Dominus, et vocavit adhuc Samuelem
tertio. Qui consurgens abiit ad Heli,

<span id="009">9</span> et ait: Ecce ego, quia vocasti me. Intellexit
ergo Heli quia Dominus vocaret puerum: et ait ad Samuelem: Vade, et
dormi: et si deinceps vocaverit te, dices: Loquere, Domine, quia audit
servus tuus. Abiit ergo Samuel, et dormivit in loco suo.

<span id="010">10</span> Et venit Dominus, et stetit: et vocavit, sicut
vocaverat secundo: Samuel, Samuel. Et ait Samuel: Loquere, Domine, quia
audit servus tuus.

<span id="011">11</span> Et dixit Dominus ad Samuelem: Ecce ego facio
verbum in Israël, quod quicumque audierit, tinnient ambæ aures ejus.

<span id="012">12</span> In die illa suscitabo adversum Heli omnia quæ
locutus sum super domum ejus: incipiam, et complebo.

<span id="013">13</span> Prædixi enim ei quod judicaturus essem domum
ejus in æternum propter iniquitatem, eo quod noverat indigne agere
filios suos, et non corripuerit eos.

<span id="014">14</span> Idcirco juravi domui Heli quod non expietur
iniquitas domus ejus victimis et muneribus usque in æternum.  

<span id="015">15</span> Dormivit autem Samuel usque mane, aperuitque
ostia domus Domini. Et Samuel timebat indicare visionem Heli.

<span id="016">16</span> Vocavit ergo Heli Samuelem, et dixit: Samuel
fili mi? Qui respondens ait: Præsto sum.

<span id="017">17</span> Et interrogavit eum: Quis est sermo, quem
locutus est Dominus ad te? oro te ne celaveris me: hæc faciat tibi Deus,
et hæc addat, si absconderis a me sermonem ex omnibus verbis quæ dicta
sunt tibi.

<span id="018">18</span> Indicavit itaque ei Samuel universos sermones,
et non abscondit ab eo. Et ille respondit: Dominus est: quod bonum est
in oculis suis faciat.  

<span id="019">19</span> Crevit autem Samuel, et Dominus erat cum eo, et
non cecidit ex omnibus verbis ejus in terram.

<span id="020">20</span> Et cognovit universus Israël, a Dan usque
Bersabee, quod fidelis Samuel propheta esset Domini.

<span id="021">21</span> Et addidit Dominus ut appareret in Silo,
quoniam revelatus fuerat Dominus Samueli in Silo juxta verbum Domini. Et
evenit sermo Samuelis universo Israëli.

------------------------------------------------------------------------

[Next: 1 Samuel Chapter 4](sa1004)
