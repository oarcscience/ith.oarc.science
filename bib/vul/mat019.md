[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat019)  [GNT](../gnt/mat019) 
[KJV](../kjv/mat019)   
  
[Matthew Index](mat)  
  [Previous](mat018)  [Next](mat020) 

------------------------------------------------------------------------

### Vulgate (Latin): Matthew Chapter 19

<span id="001">1</span> Et factum est, cum consummasset Jesus sermones
istos, migravit a Galilæa, et venit in fines Judææ trans Jordanem,

<span id="002">2</span> et secutæ sunt eum turbæ multæ, et curavit eos
ibi.

<span id="003">3</span> Et accesserunt ad eum pharisæi tentantes eum, et
dicentes: Si licet homini dimittere uxorem suam, quacumque ex causa?

<span id="004">4</span> Qui respondens, ait eis: Non legistis, quia qui
fecit hominem ab initio, masculum et feminam fecit eos? Et dixit:

<span id="005">5</span> Propter hoc dimittet homo patrem, et matrem, et
adhærebit uxori suæ, et erunt duo in carne una.

<span id="006">6</span> Itaque jam non sunt duo, sed una caro. Quod ergo
Deus conjunxit, homo non separet.

<span id="007">7</span> Dicunt illi: Quid ergo Moyses mandavit dare
libellum repudii, et dimittere?

<span id="008">8</span> Ait illis: Quoniam Moyses ad duritiam cordis
vestri permisit vobis dimittere uxores vestras: ab initio autem non fuit
sic.

<span id="009">9</span> Dico autem vobis, quia quicumque dimiserit
uxorem suam, nisi ob fornicationem, et aliam duxerit, mœchatur: et qui
dimissam duxerit, mœchatur.

<span id="010">10</span> Dicunt ei discipuli ejus: Si ita est causa
hominis cum uxore, non expedit nubere.

<span id="011">11</span> Qui dixit illis: Non omnes capiunt verbum
istud, sed quibus datum est.

<span id="012">12</span> Sunt enim eunuchi, qui de matris utero sic nati
sunt: et sunt eunuchi, qui facti sunt ab hominibus: et sunt eunuchi, qui
seipsos castraverunt propter regnum cælorum. Qui potest capere capiat.  

<span id="013">13</span> Tunc oblati sunt ei parvuli, ut manus eis
imponeret, et oraret. Discipuli autem increpabant eos.

<span id="014">14</span> Jesus vero ait eis: Sinite parvulos, et nolite
eos prohibere ad me venire: talium est enim regnum cælorum.

<span id="015">15</span> Et cum imposuisset eis manus, abiit inde.  

<span id="016">16</span> Et ecce unus accedens, ait illi: Magister bone,
quid boni faciam ut habeam vitam æternam?

<span id="017">17</span> Qui dixit ei: Quid me interrogas de bono? Unus
est bonus, Deus. Si autem vis ad vitam ingredi, serva mandata.

<span id="018">18</span> Dicit illi: Quæ? Jesus autem dixit: Non
homicidium facies; non adulterabis; non facies furtum; non falsum
testimonium dices;

<span id="019">19</span> honora patrem tuum, et matrem tuam, et diliges
proximum tuum sicut teipsum.

<span id="020">20</span> Dicit illi adolescens: Omnia hæc custodivi a
juventute mea: quid adhuc mihi deest?

<span id="021">21</span> Ait illi Jesus: Si vis perfectus esse, vade,
vende quæ habes, et da pauperibus, et habebis thesaurum in cælo: et
veni, sequere me.

<span id="022">22</span> Cum audisset autem adolescens verbum, abiit
tristis: erat enim habens multas possessiones.

<span id="023">23</span> Jesus autem dixit discipulis suis: Amen dico
vobis, quia dives difficile intrabit in regnum cælorum.

<span id="024">24</span> Et iterum dico vobis: Facilius est camelum per
foramen acus transire, quam divitem intrare in regnum cælorum.

<span id="025">25</span> Auditis autem his, discipuli mirabantur valde,
dicentes: Quis ergo poterit salvus esse?

<span id="026">26</span> Aspiciens autem Jesus, dixit illis: Apud
homines hoc impossibile est: apud Deum autem omnia possibilia sunt.  

<span id="027">27</span> Tunc respondens Petrus, dixit ei: Ecce nos
reliquimus omnia, et secuti sumus te: quid ergo erit nobis?

<span id="028">28</span> Jesus autem dixit illis: Amen dico vobis, quod
vos, qui secuti estis me, in regeneratione cum sederit Filius hominis in
sede majestatis suæ, sedebitis et vos super sedes duodecim, judicantes
duodecim tribus Israël.

<span id="029">29</span> Et omnis qui reliquerit domum, vel fratres, aut
sorores, aut patrem, aut matrem, aut uxorem, aut filios, aut agros
propter nomen meum, centuplum accipiet, et vitam æternam possidebit.

<span id="030">30</span> Multi autem erunt primi novissimi, et novissimi
primi.

------------------------------------------------------------------------

[Next: Matthew Chapter 20](mat020)
