[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/neh002)  [KJV](../kjv/neh002.md) 
[Tan](../tan/neh002.md)   
  
[Nehemiah Index](neh.md)  
  [Previous](neh001)  [Next](neh003.md) 

------------------------------------------------------------------------

### Vulgate (Latin): Nehemiah Chapter 2

<span id="001">1</span> Factum est autem in mense Nisan, anno vigesimo
Artaxerxis regis: et vinum erat ante eum, et levavi vinum, et dedi regi:
et eram quasi languidus ante faciem ejus.

<span id="002">2</span> Dixitque mihi rex: Quare vultus tuus tristis
est, cum te ægrotum non videam? non est hoc frustra, sed malum nescio
quod in corde tuo est. Et timui valde, ac nimis:

<span id="003">3</span> et dixi regi: Rex, in æternum vive: quare non
mœreat vultus meus, quia civitas domus sepulchrorum patris mei deserta
est, et portæ ejus combustæ sunt igni?

<span id="004">4</span> Et ait mihi rex: Pro qua re postulas? Et oravi
Deum cæli,

<span id="005">5</span> et dixi ad regem: Si videtur regi bonum, et si
placet servus tuus ante faciem tuam, ut mittas me in Judæam ad civitatem
sepulchri patris mei, et ædificabo eam.

<span id="006">6</span> Dixitque mihi rex, et regina quæ sedebat juxta
eum: Usque ad quod tempus erit iter tuum, et quando reverteris? Et
placuit ante vultum regis, et misit me: et constitui ei tempus.

<span id="007">7</span> Et dixi regi: Si regi videtur bonum, epistolas
det mihi ad duces regionis trans flumen, ut traducant me, donec veniam
in Judæam:

<span id="008">8</span> et epistolam ad Asaph custodem saltus regis, ut
det mihi ligna, ut tegere possim portas turris domus, et muros
civitatis, et domum quam ingressus fuero. Et dedit mihi rex juxta manum
Dei mei bonam mecum.

<span id="009">9</span> Et veni ad duces regionis trans flumen, dedique
eis epistolas regis. Miserat autem rex mecum principes militum, et
equites.

<span id="010">10</span> Et audierunt Sanaballat Horonites, et Tobias
servus Ammanites: et contristati sunt afflictione magna, quod venisset
homo qui quæreret prosperitatem filiorum Israël.  

<span id="011">11</span> Et veni Jerusalem, et eram ibi tribus diebus.

<span id="012">12</span> Et surrexi nocte ego, et viri pauci mecum, et
non indicavi cuiquam quid Deus dedisset in corde meo ut facerem in
Jerusalem: et jumentum non erat mecum, nisi animal cui sedebam.

<span id="013">13</span> Et egressus sum per portam vallis nocte, et
ante fontem draconis, et ad portam stercoris, et considerabam murum
Jerusalem dissipatum, et portas ejus consumptas igni.

<span id="014">14</span> Et transivi ad portam fontis, et ad aquæductum
regis, et non erat locus jumento cui sedebam ut transiret.

<span id="015">15</span> Et ascendi per torrentem nocte, et considerabam
murum, et reversus veni ad portam vallis, et redii.

<span id="016">16</span> Magistratus autem nesciebant quo abiissem, aut
quid ego facerem: sed et Judæis, et sacerdotibus, et optimatibus, et
magistratibus, et reliquis qui faciebant opus, usque ad id loci nihil
indicaveram.

<span id="017">17</span> Et dixi eis: Vos nostis afflictionem in qua
sumus: quia Jerusalem deserta est, et portæ ejus consumptæ sunt igni:
venite, et ædificemus muros Jerusalem, et non simus ultra opprobrium.

<span id="018">18</span> Et indicavi eis manum Dei mei, quod esset bona
mecum, et verba regis quæ locutus esset mihi, et aio: Surgamus, et
ædificemus. Et confortatæ sunt manus eorum in bono.

<span id="019">19</span> Audierunt autem Sanaballat Horonites, et Tobias
servus Ammanites, et Gosem Arabs, et subsannaverunt nos, et despexerunt,
dixeruntque: Quæ est hæc res quam facitis? numquid contra regem vos
rebellatis?

<span id="020">20</span> Et reddidi eis sermonem, dixique ad eos: Deus
cæli ipse nos juvat, et nos servi ejus sumus: surgamus et ædificemus:
vobis autem non est pars, et justitia, et memoria in Jerusalem.

------------------------------------------------------------------------

[Next: Nehemiah Chapter 3](neh003.md)
