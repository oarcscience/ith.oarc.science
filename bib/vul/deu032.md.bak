[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu032)  [KJV](../kjv/deu032)  [Sep](../sep/deu032.md) 
[Tan](../tan/deu032.md)   
  
[Deuteronomy Index](deu.md)  
  [Previous](deu031)  [Next](deu033.md) 

------------------------------------------------------------------------

### Vulgate (Latin): Deuteronomy Chapter 32

<span id="001">1</span> \[Audite, cæli, quæ loquor:  
audiat terra verba oris mei.  

<span id="002">2</span> Concrescat ut pluvia doctrina mea,  
fluat ut ros eloquium meum,  
quasi imber super herbam,  
et quasi stillæ super gramina.  

<span id="003">3</span> Quia nomen Domini invocabo:  
date magnificentiam Deo nostro.\]  

<span id="004">4</span> \[Dei perfecta sunt opera,  
et omnes viæ ejus judicia:  
Deus fidelis, et absque ulla iniquitate,  
justus et rectus.  

<span id="005">5</span> Peccaverunt ei, et non filii ejus in sordibus:  
generatio prava atque perversa.  

<span id="006">6</span> Hæccine reddis Domino,  
popule stulte et insipiens?  
numquid non ipse est pater tuus,  
qui possedit te, et fecit, et creavit te?  

<span id="007">7</span> Memento dierum antiquorum, cogita generationes
singulas:  
interroga patrem tuum,  
et annuntiabit tibi:  
majores tuos, et dicent tibi.  

<span id="008">8</span> Quando dividebat Altissimus gentes,  
quando separabat filios Adam,  
constituit terminos populorum  
juxta numerum filiorum Israël.  

<span id="009">9</span> Pars autem Domini, populus ejus:  
Jacob funiculus hæreditatis ejus.  

<span id="010">10</span> Invenit eum in terra deserta,  
in loco horroris, et vastæ solitudinis:  
circumduxit eum, et docuit:  
et custodivit quasi pupillam oculi sui.  

<span id="011">11</span> Sicut aquila provocans ad volandum pullos
suos,  
et super eos volitans,  
expandit alas suas, et assumpsit eum,  
atque portavit in humeris suis.  

<span id="012">12</span> Dominus solus dux ejus fuit,  
et non erat cum eo deus alienus:  

<span id="013">13</span> constituit eum super excelsam terram,  
ut comederet fructus agrorum:  
ut sugeret mel de petra,  
oleumque de saxo durissimo;  

<span id="014">14</span> butyrum de armento, et lac de ovibus  
cum adipe agnorum,  
et arietum filiorum Basan: et hircos  
cum medulla tritici,  
et sanguinem uvæ biberet meracissimum.\]  

<span id="015">15</span> \[Incrassatus est dilectus, et recalcitravit:  
incrassatus, impinguatus, dilatatus,  
dereliquit Deum factorem suum,  
et recessit a Deo salutari suo.  

<span id="016">16</span> Provocaverunt eum in diis alienis,  
et in abominationibus ad iracundiam concitaverunt.  

<span id="017">17</span> Immolaverunt dæmoniis et non Deo,  
diis quos ignorabant:  
novi recentesque venerunt,  
quos non coluerunt patres eorum:  

<span id="018">18</span> Deum qui te genuit dereliquisti,  
et oblitus es Domini creatoris tui.\]  

<span id="019">19</span> \[Vidit Dominus, et ad iracundiam concitatus
est:  
quia provocaverunt eum filii sui et filiæ.  

<span id="020">20</span> Et ait: Abscondam faciem meam ab eis,  
et considerabo novissima eorum:  
generatio enim perversa est,  
et infideles filii.  

<span id="021">21</span> Ipsi me provocaverunt in eo qui non erat
Deus,  
et irritaverunt in vanitatibus suis:  
et ego provocabo eos in eo qui non est populus,  
et in gente stulta irritabo illos.  

<span id="022">22</span> Ignis succensus est in furore meo,  
et ardebit usque ad inferni novissima:  
devorabitque terram cum germine suo,  
et montium fundamenta comburet.  

<span id="023">23</span> Congregabo super eos mala,  
et sagittas meas complebo in eis.  

<span id="024">24</span> Consumentur fame,  
et devorabunt eos aves morsu amarissimo:  
dentes bestiarum immittam in eos,  
cum furore trahentium super terram, atque serpentium.  

<span id="025">25</span> Foris vastabit eos gladius,  
et intus pavor,  
juvenem simul ac virginem,  
lactentem cum homine sene.\]  

<span id="026">26</span> \[Dixi: Ubinam sunt?  
cessare faciam ex hominibus memoriam eorum.  

<span id="027">27</span> Sed propter iram inimicorum distuli:  
ne forte superbirent hostes eorum,  
et dicerent: Manus nostra excelsa,  
et non Dominus, fecit hæc omnia.  

<span id="028">28</span> Gens absque consilio est,  
et sine prudentia.  

<span id="029">29</span> Utinam saperent, et intelligerent,  
ac novissima providerent.  

<span id="030">30</span> Quomodo persequatur unus mille,  
et duo fugent decem millia?  
nonne ideo, quia Deus suus vendidit eos,  
et Dominus conclusit illos?  

<span id="031">31</span> Non enim est Deus noster ut dii eorum:  
et inimici nostri sunt judices.  

<span id="032">32</span> De vinea Sodomorum, vinea eorum,  
et de suburbanis Gomorrhæ:  
uva eorum, uva fellis,  
et botri amarissimi.  

<span id="033">33</span> Fel draconum vinum eorum,  
et venenum aspidum insanabile.  

<span id="034">34</span> Nonne hæc condita sunt apud me,  
et signata in thesauris meis?  

<span id="035">35</span> Mea est ultio, et ego retribuam in tempore,  
ut labatur pes eorum:  
juxta est dies perditionis,  
et adesse festinant tempora.  

<span id="036">36</span> Judicabit Dominus populum suum,  
et in servis suis miserebitur:  
videbit quod infirmata sit manus,  
et clausi quoque defecerunt,  
residuique consumpti sunt.\]  

<span id="037">37</span> \[Et dicet: Ubi sunt dii eorum,  
in quibus habebant fiduciam?  

<span id="038">38</span> de quorum victimis comedebant adipes,  
et bibebant vinum libaminum:  
surgant, et opitulentur vobis,  
et in necessitate vos protegant.  

<span id="039">39</span> Videte quod ego sim solus,  
et non sit alius deus præter me:  
ego occidam, et ego vivere faciam:  
percutiam, et ego sanabo,  
et non est qui de manu mea possit eruere.  

<span id="040">40</span> Levabo ad cælum manum meam,  
et dicam: Vivo ego in æternum.  

<span id="041">41</span> Si acuero ut fulgur gladium meum,  
et arripuerit judicium manus mea:  
reddam ultionem hostibus meis,  
et his qui oderunt me retribuam.  

<span id="042">42</span> Inebriabo sagittas meas sanguine,  
et gladius meus devorabit carnes;  
de cruore occisorum, de captivitate,  
nudati inimicorum capitis.  

<span id="043">43</span> Laudate, gentes, populum ejus,  
quia sanguinem servorum suorum ulciscetur:  
et vindictam retribuet in hostes eorum,  
et propitius erit terræ populi sui.\]  

<span id="044">44</span> Venit ergo Moyses, et locutus est omnia verba
cantici hujus in auribus populi, ipse et Josue filius Nun.

<span id="045">45</span> Complevitque omnes sermones istos, loquens ad
universum Israël,

<span id="046">46</span> et dixit ad eos: Ponite corda vestra in omnia
verba, quæ ego testificor vobis hodie: ut mandetis ea filiis vestris
custodire et facere, et implere universa quæ scripta sunt legis hujus:

<span id="047">47</span> quia non incassum præcepta sunt vobis, sed ut
singuli in eis viverent: quæ facientes longo perseveretis tempore in
terra, ad quam, Jordane transmisso, ingredimini possidendam.

<span id="048">48</span> Locutusque est Dominus ad Moysen in eadem die,
dicens:

<span id="049">49</span> Ascende in montem istum Abarim, id est,
transitum, in montem Nebo, qui est in terra Moab contra Jericho: et vide
terram Chanaan, quam ego tradam filiis Israël obtinendam, et morere in
monte.

<span id="050">50</span> Quem conscendens jungeris populis tuis, sicut
mortuus est Aaron frater tuus in monte Hor, et appositus populis suis:

<span id="051">51</span> quia prævaricati estis contra me in medio
filiorum Israël ad aquas contradictionis in Cades deserti Sin: et non
sanctificastis me inter filios Israël.

<span id="052">52</span> E contra videbis terram, et non ingredieris in
eam, quam ego dabo filiis Israël.

------------------------------------------------------------------------

[Next: Deuteronomy Chapter 33](deu033.md)
