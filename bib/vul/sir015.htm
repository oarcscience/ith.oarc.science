<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 15</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sir015.htm">Polyglot</A>&nbsp;
<A HREF="../apo/sir015.htm">Apo</A>&nbsp;
<A HREF="../sep/sir015.htm">Sep</A>&nbsp;

<BR>
<BR><A HREF="sir.htm">Sirach Index</A><BR>
&nbsp;
<A HREF="sir014.htm">Previous</A>&nbsp;
<A HREF="sir016.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 15</H3><P><a name="001">1</A>&nbsp;[Qui timet Deum faciet bona,<BR> et qui continens est justiti&#230; apprehendet illam:<BR></P>
<P><a name="002">2</A>&nbsp;et obviabit illi quasi mater honorificata,<BR> et quasi mulier a virginitate suscipiet illum.<BR></P>
<P><a name="003">3</A>&nbsp;Cibabit illum pane vit&#230; et intellectus,<BR> et aqua sapienti&#230; salutaris potabit illum:<BR> et firmabitur in illo, et non flectetur:<BR></P>
<P><a name="004">4</A>&nbsp;et continebit illum, et non confundetur:<BR> et exaltabit illum apud proximos suos,<BR></P>
<P><a name="005">5</A>&nbsp;et in medio ecclesi&#230; aperiet os ejus,<BR> et adimplebit illum spiritu sapienti&#230; et intellectus,<BR> et stola glori&#230; vestiet illum.<BR></P>
<P><a name="006">6</A>&nbsp;Jucunditatem et exsultationem thesaurizabit super illum,<BR> et nomine &#230;terno h&#230;reditabit illum.<BR></P>
<P><a name="007">7</A>&nbsp;Homines stulti non apprehendent illam,<BR> et homines sensati obviabunt illi.<BR> Homines stulti non videbunt eam:<BR> longe enim abest a superbia et dolo.<BR></P>
<P><a name="008">8</A>&nbsp;Viri mendaces non erunt illius memores:<BR> et viri veraces invenientur in illa,<BR> et successum habebunt usque ad inspectionem Dei.<BR></P>
<P><a name="009">9</A>&nbsp;Non est speciosa laus in ore peccatoris,<BR></P>
<P><a name="010">10</A>&nbsp;quoniam a Deo profecta est sapientia.<BR> Sapienti&#230; enim Dei astabit laus,<BR> et in ore fideli abundabit,<BR> et Dominator dabit eam illi.]<BR>
</P>
<P><a name="011">11</A>&nbsp;[Non dixeris: Per Deum abest:<BR> qu&#230; enim odit ne feceris.<BR></P>
<P><a name="012">12</A>&nbsp;Non dicas: Ille me implanavit:<BR> non enim necessarii sunt ei homines impii.<BR></P>
<P><a name="013">13</A>&nbsp;Omne execramentum erroris odit Dominus,<BR> et non erit amabile timentibus eum.<BR></P>
<P><a name="014">14</A>&nbsp;Deus ab initio constituit hominem,<BR> et reliquit illum in manu consilii sui:<BR></P>
<P><a name="015">15</A>&nbsp;adjecit mandata et pr&#230;cepta sua.<BR></P>
<P><a name="016">16</A>&nbsp;Si volueris mandata servare, conservabunt te,<BR> et in perpetuum fidem placitam facere.<BR></P>
<P><a name="017">17</A>&nbsp;Apposuit tibi aquam et ignem,<BR> ad quod volueris porrige manum tuam.<BR></P>
<P><a name="018">18</A>&nbsp;Ante hominem vita et mors, bonum et malum:<BR> quod placuerit ei dabitur illi:<BR></P>
<P><a name="019">19</A>&nbsp;quoniam multa sapientia Dei, et fortis in potentia,<BR> videns omnes sine intermissione.<BR></P>
<P><a name="020">20</A>&nbsp;Oculi Domini ad timentes eum,<BR> et ipse agnoscit omnem operam hominis.<BR></P>
<P><a name="021">21</A>&nbsp;Nemini mandavit impie agere,<BR> et nemini dedit spatium peccandi:<BR></P>
<P><a name="022">22</A>&nbsp;non enim concupiscit multitudinem<BR> filiorum infidelium et inutilium.]</P>
<P><HR>
<CENTER>
<A HREF="sir016.htm">Next: Sirach Chapter 16</A></CENTER>
</BODY>
</HTML>
