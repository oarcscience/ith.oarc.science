[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk018)  [GNT](../gnt/luk018.md) 
[KJV](../kjv/luk018.md)   
  
[Luke Index](luk.md)  
  [Previous](luk017)  [Next](luk019.md) 

------------------------------------------------------------------------

### Vulgate (Latin): Luke Chapter 18

<span id="001">1</span> Dicebat autem et parabolam ad illos, quoniam
oportet semper orare et non deficere,

<span id="002">2</span> dicens: Judex quidam erat in quadam civitate,
qui Deum non timebat, et hominem non reverebatur.

<span id="003">3</span> Vidua autem quædam erat in civitate illa, et
veniebat ad eum, dicens: Vindica me de adversario meo.

<span id="004">4</span> Et nolebat per multum tempus. Post hæc autem
dixit intra se: Etsi Deum non timeo, nec hominem revereor:

<span id="005">5</span> tamen quia molesta est mihi hæc vidua, vindicabo
illam, ne in novissimo veniens sugillet me.

<span id="006">6</span> Ait autem Dominus: Audite quid judex iniquitatis
dicit:

<span id="007">7</span> Deus autem non faciet vindictam electorum suorum
clamantium ad se die ac nocte, et patientiam habebit in illis?

<span id="008">8</span> Dico vobis quia cito faciet vindictam illorum.
Verumtamen Filius hominis veniens, putas, inveniet fidem in terra?  

<span id="009">9</span> Dixit autem et ad quosdam qui in se confidebant
tamquam justi, et aspernabantur ceteros, parabolam istam:

<span id="010">10</span> Duo homines ascenderunt in templum ut orarent:
unus pharisæus et alter publicanus.

<span id="011">11</span> Pharisæus stans, hæc apud se orabat: Deus,
gratias ago tibi, quia non sum sicut ceteri hominum: raptores, injusti,
adulteri, velut etiam hic publicanus:

<span id="012">12</span> jejuno bis in sabbato, decimas do omnium quæ
possideo.

<span id="013">13</span> Et publicanus a longe stans, nolebat nec oculos
ad cælum levare: sed percutiebat pectus suum, dicens: Deus propitius
esto mihi peccatori.

<span id="014">14</span> Dico vobis, descendit hic justificatus in domum
suam ab illo: quia omnis qui se exaltat, humiliabitur, et qui se
humiliat, exaltabitur.  

<span id="015">15</span> Afferebant autem ad illum et infantes, ut eos
tangeret. Quod cum viderent discipuli, increpabant illos.

<span id="016">16</span> Jesus autem convocans illos, dixit: Sinite
pueros venire ad me, et nolite vetare eos: talium est enim regnum Dei.

<span id="017">17</span> Amen dico vobis, quicumque non acceperit regnum
Dei sicut puer, non intrabit in illud.  

<span id="018">18</span> Et interrogavit eum quidam princeps, dicens:
Magister bone, quid faciens vitam æternam possidebo?

<span id="019">19</span> Dixit autem ei Jesus: Quid me dicis bonum? nemo
bonus nisi solus Deus.

<span id="020">20</span> Mandata nosti: non occides; non mœchaberis; non
furtum facies; non falsum testimonium dices; honora patrem tuum et
matrem.

<span id="021">21</span> Qui ait: Hæc omnia custodivi a juventute mea.

<span id="022">22</span> Quo audito, Jesus ait ei: Adhuc unum tibi
deest: omnia quæcumque habes vende, et da pauperibus, et habebis
thesaurum in cælo: et veni, sequere me.

<span id="023">23</span> His ille auditis, contristatus est: quia dives
erat valde.

<span id="024">24</span> Videns autem Jesus illum tristem factum, dixit:
Quam difficile, qui pecunias habent, in regnum Dei intrabunt!

<span id="025">25</span> facilius est enim camelum per foramen acus
transire quam divitem intrare in regnum Dei.

<span id="026">26</span> Et dixerunt qui audiebant: Et quis potest
salvus fieri?

<span id="027">27</span> Ait illis: Quæ impossibilia sunt apud homines,
possibilia sunt apud Deum.

<span id="028">28</span> Ait autem Petrus: Ecce nos dimisimus omnia et
secuti sumus te.

<span id="029">29</span> Qui dixit eis: Amen dico vobis, nemo est qui
reliquit domum, aut parentes, aut fratres, aut uxorem, aut filios
propter regnum Dei,

<span id="030">30</span> et non recipiat multo plura in hoc tempore, et
in sæculo venturo vitam æternam.  

<span id="031">31</span> Assumpsit autem Jesus duodecim, et ait illis:
Ecce ascendimus Jerosolymam, et consummabuntur omnia quæ scripta sunt
per prophetas de Filio hominis:

<span id="032">32</span> tradetur enim gentibus, et illudetur, et
flagellabitur, et conspuetur:

<span id="033">33</span> et postquam flagellaverint, occident eum, et
tertia die resurget.

<span id="034">34</span> Et ipsi nihil horum intellexerunt, et erat
verbum istud absconditum ab eis, et non intelligebant quæ dicebantur.  

<span id="035">35</span> Factum est autem, cum appropinquaret Jericho,
cæcus quidam sedebat secus viam, mendicans.

<span id="036">36</span> Et cum audiret turbam prætereuntem,
interrogabat quid hoc esset.

<span id="037">37</span> Dixerunt autem ei quod Jesus Nazarenus
transiret.

<span id="038">38</span> Et clamavit, dicens: Jesu, fili David, miserere
mei.

<span id="039">39</span> Et qui præibant, increpabant eum ut taceret.
Ipse vero multo magis clamabat: Fili David, miserere mei.

<span id="040">40</span> Stans autem Jesus jussit illum adduci ad se. Et
cum appropinquasset, interrogavit illum,

<span id="041">41</span> dicens: Quid tibi vis faciam? At ille dixit:
Domine, ut videam.

<span id="042">42</span> Et Jesus dixit illi: Respice, fides tua te
salvum fecit.

<span id="043">43</span> Et confestim vidit, et sequebatur illum
magnificans Deum. Et omnis plebs ut vidit, dedit laudem Deo.

------------------------------------------------------------------------

[Next: Luke Chapter 19](luk019.md)
