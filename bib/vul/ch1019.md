[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1019)  [KJV](../kjv/ch1019)  [Sep](../sep/ch1019) 
[Tan](../tan/ch1019)   
  
[1 Chronicles Index](ch1)  
  [Previous](ch1018)  [Next](ch1020) 

------------------------------------------------------------------------

### Vulgate (Latin): 1 Chronicles Chapter 19

<span id="001">1</span> Accidit autem ut moreretur Naas rex filiorum
Ammon, et regnaret filius ejus pro eo.

<span id="002">2</span> Dixitque David: Faciam misericordiam cum Hanon
filio Naas: præstitit enim mihi pater ejus gratiam. Misitque David
nuntios ad consolandum eum super morte patris sui. Qui cum pervenissent
in terram filiorum Ammon ut consolarentur Hanon,

<span id="003">3</span> dixerunt principes filiorum Ammon ad Hanon: Tu
forsitan putas, quod David honoris causa in patrem tuum miserit qui
consolentur te: nec animadvertis quod ut explorent, et investigent, et
scrutentur terram tuam, venerint ad te servi ejus.

<span id="004">4</span> Igitur Hanon pueros David decalvavit, et rasit,
et præcidit tunicas eorum a natibus usque ad pedes, et dimisit eos.

<span id="005">5</span> Qui cum abiissent, et hoc mandassent David,
misit in occursum eorum (grandem enim contumeliam sustinuerant) et
præcepit ut manerent in Jericho, donec cresceret barba eorum, et tunc
reverterentur.

<span id="006">6</span> Videntes autem filii Ammon quod injuriam
fecissent David, tam Hanon quam reliquus populus, miserunt mille talenta
argenti, ut conducerent sibi de Mesopotamia, et de Syria Maacha, et de
Soba currus et equites.

<span id="007">7</span> Conduxeruntque triginta duo millia curruum, et
regem Maacha cum populo ejus. Qui cum venissent, castrametati sunt e
regione Medaba. Filii quoque Ammon congregati de urbibus suis venerunt
ad bellum.

<span id="008">8</span> Quod cum audisset David, misit Joab, et omnem
exercitum virorum fortium:

<span id="009">9</span> egressique filii Ammon, direxerunt aciem juxta
portam civitatis; reges autem, qui ad auxilium ejus venerant, separatim
in agro steterunt.  

<span id="010">10</span> Igitur Joab, intelligens bellum ex adverso et
post tergum contra se fieri, elegit viros fortissimos de universo
Israël, et perrexit contra Syrum.

<span id="011">11</span> Reliquam autem partem populi dedit sub manu
Abisai fratris sui: et perrexerunt contra filios Ammon.

<span id="012">12</span> Dixitque: Si vicerit me Syrus, auxilio eris
mihi: si autem superaverint te filii Ammon, ero tibi in præsidium.

<span id="013">13</span> Confortare, et agamus viriliter pro populo
nostro, et pro urbibus Dei nostri: Dominus autem, quod in conspectu suo
bonum est, faciet.

<span id="014">14</span> Perrexit ergo Joab et populus qui cum eo erat,
contra Syrum ad prælium: et fugavit eos.

<span id="015">15</span> Porro filii Ammon videntes quod fugisset Syrus,
ipsi quoque fugerunt Abisai fratrem ejus, et ingressi sunt civitatem:
reversusque est etiam Joab in Jerusalem.

<span id="016">16</span> Videns autem Syrus quod cecidisset coram
Israël, misit nuntios, et adduxit Syrum, qui erat trans fluvium: Sophach
autem princeps militiæ Adarezer erat dux eorum.

<span id="017">17</span> Quod cum nuntiatum esset David, congregavit
universum Israël, et transivit Jordanem, irruitque in eos et direxit ex
adverso aciem, illis contra pugnantibus.

<span id="018">18</span> Fugit autem Syrus Israël, et interfecit David
de Syris septem millia curruum, et quadraginta millia peditum, et
Sophach exercitus principem.

<span id="019">19</span> Videntes autem servi Adarezer se ab Israël esse
superatos, transfugerunt ad David, et servierunt ei: noluitque ultra
Syria auxilium præbere filiis Ammon.

------------------------------------------------------------------------

[Next: 1 Chronicles Chapter 20](ch1020)
