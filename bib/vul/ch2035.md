[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2035)  [KJV](../kjv/ch2035)  [Sep](../sep/ch2035) 
[Tan](../tan/ch2035)   
  
[2 Chronicles Index](ch2)  
  [Previous](ch2034)  [Next](ch2036) 

------------------------------------------------------------------------

### Vulgate (Latin): 2 Chronicles Chapter 35

<span id="001">1</span> Fecit autem Josias in Jerusalem Phase Domino,
quod immolatum est quartadecima die mensis primi:

<span id="002">2</span> et constituit sacerdotes in officiis suis,
hortatusque est eos ut ministrarent in domo Domini:

<span id="003">3</span> Levitis quoque, ad quorum eruditionem omnis
Israël sanctificabatur Domino, locutus est: Ponite arcam in sanctuario
templi, quod ædificavit Salomon filius David rex Israël, nequaquam enim
eam ultra portabitis: nunc autem ministrate Domino Deo vestro, et populo
ejus Israël.

<span id="004">4</span> Et præparate vos per domos et cognationes
vestras in divisionibus singulorum, sicut præcepit David rex Israël, et
descripsit Salomon filius ejus.

<span id="005">5</span> Et ministrate in sanctuario per familias
turmasque Leviticas,

<span id="006">6</span> et sanctificati immolate Phase: fratres etiam
vestros, ut possint juxta verba quæ locutus est Dominus in manu Moysi
facere, præparate.

<span id="007">7</span> Dedit præterea Josias omni populo qui ibi fuerat
inventus in solemnitate Phase, agnos et hædos de gregibus et reliqui
pecoris triginta millia, boum quoque tria millia: hæc de regis universa
substantia.

<span id="008">8</span> Duces quoque ejus sponte quod voverant,
obtulerunt, tam populo quam sacerdotibus et Levitis. Porro Helcias, et
Zacharias, et Jahiel principes domus Domini dederunt sacerdotibus ad
faciendum Phase pecora commixtim duo millia sexcenta, et boves
trecentos.

<span id="009">9</span> Chonenias autem, et Semeias, etiam Nathanaël
fratres ejus, necnon Hasabias, et Jehiel, et Jozabad principes
Levitarum, dederunt ceteris Levitis ad celebrandum Phase quinque millia
pecorum, et boves quingentos.

<span id="010">10</span> Præparatumque est ministerium, et steterunt
sacerdotes in officio suo: Levitæ quoque in turmis, juxta regis
imperium.

<span id="011">11</span> Et immolatum est Phase: asperseruntque
sacerdotes manu sua sanguinem, et Levitæ detraxerunt pelles
holocaustorum:

<span id="012">12</span> et separaverunt ea ut darent per domos et
familias singulorum, et offerrentur Domino, sicut scriptum est in libro
Moysi: de bobus quoque fecerunt similiter.

<span id="013">13</span> Et assaverunt Phase super ignem, juxta quod in
lege scriptum est: pacificas vero hostias coxerunt in lebetibus, et
cacabis, et ollis, et festinato distribuerunt universæ plebi:

<span id="014">14</span> sibi autem et sacerdotibus postea paraverunt,
nam in oblatione holocaustorum et adipum usque ad noctem sacerdotes
fuerunt occupati, unde Levitæ sibi et sacerdotibus filiis Aaron
paraverunt novissimis.

<span id="015">15</span> Porro cantores filii Asaph stabant in ordine
suo, juxta præceptum David, et Asaph, et Heman, et Idithun prophetarum
regis: janitores vero per portas singulas observabant, ita ut nec puncto
quidem discederent a ministerio: quam ob rem et fratres eorum Levitæ
paraverunt eis cibos.

<span id="016">16</span> Omnis igitur cultura Domini rite completa est
in die illa, ut facerent Phase, et offerrent holocausta super altare
Domini, juxta præceptum regis Josiæ.

<span id="017">17</span> Feceruntque filii Israël, qui reperti fuerant
ibi, Phase in tempore illo, et solemnitatem azymorum septem diebus.

<span id="018">18</span> Non fuit Phase simile huic in Israël a diebus
Samuelis prophetæ: sed nec quisquam de cunctis regibus Israël fecit
Phase sicut Josias, sacerdotibus, et Levitis, et omni Judæ et Israël qui
repertus fuerat, et habitantibus in Jerusalem.

<span id="019">19</span> Octavodecimo anno regni Josiæ hoc Phase
celebratum est.  

<span id="020">20</span> Postquam instauraverat Josias templum, ascendit
Nechao rex Ægypti ad pugnandum in Charcamis juxta Euphraten: et
processit in occursum ejus Josias.

<span id="021">21</span> At ille, missis ad eum nuntiis, ait: Quid mihi
et tibi est, rex Juda? non adversum te hodie venio, sed contra aliam
pugno domum, ad quam me Deus festinato ire præcepit: desine adversum
Deum facere, qui mecum est, ne interficiat te.

<span id="022">22</span> Noluit Josias reverti, sed præparavit contra
eum bellum, nec acquievit sermonibus Nechao ex ore Dei: verum perrexit
ut dimicaret in campo Mageddo.

<span id="023">23</span> Ibique vulneratus a sagittariis, dixit pueris
suis: Educite me de prælio, quia oppido vulneratus sum.

<span id="024">24</span> Qui transtulerunt eum de curru in alterum
currum, qui sequebatur eum more regio, et asportaverunt eum in
Jerusalem: mortuusque est, et sepultus in mausoleo patrum suorum, et
universus Juda et Jerusalem luxerunt eum.

<span id="025">25</span> Jeremias maxime: cujus omnes cantores atque
cantatrices, usque in præsentem diem, lamentationes super Josiam
replicant, et quasi lex obtinuit in Israël: Ecce scriptum fertur in
lamentationibus.

<span id="026">26</span> Reliqua autem sermonum Josiæ, et
misericordiarum ejus, quæ lege præcepta sunt Domini,

<span id="027">27</span> opera quoque illius prima et novissima, scripta
sunt in libro regum Juda et Israël.

------------------------------------------------------------------------

[Next: 2 Chronicles Chapter 36](ch2036)
