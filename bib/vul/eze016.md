[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze016)  [KJV](../kjv/eze016)  [Sep](../sep/eze016) 
[Tan](../tan/eze016)   
  
[Ezekiel Index](eze)  
  [Previous](eze015)  [Next](eze017) 

------------------------------------------------------------------------

### Vulgate (Latin): Ezekiel Chapter 16

<span id="001">1</span> Et factus est sermo Domini ad me, dicens:

<span id="002">2</span> Fili hominis, notas fac Jerusalem abominationes
suas,

<span id="003">3</span> et dices: Hæc dicit Dominus Deus Jerusalem:
Radix tua et generatio tua de terra Chanaan: pater tuus Amorrhæus, et
mater tua Cethæa.

<span id="004">4</span> Et quando nata es, in die ortus tui non est
præcisus umbilicus tuus, et aqua non es lota in salutem, nec sale
salita, nec involuta pannis.

<span id="005">5</span> Non pepercit super te oculus, ut faceret tibi
unum de his, misertus tui: sed projecta es super faciem terræ in
abjectione animæ tuæ in die qua nata es.  

<span id="006">6</span> Transiens autem per te, vidi te conculcari in
sanguine tuo: et dixi tibi cum esses in sanguine tuo: Vive, dixi,
inquam, tibi: in sanguine tuo vive.

<span id="007">7</span> Multiplicatam quasi germen agri dedi te: et
multiplicata es, et grandis effecta, et ingressa es, et pervenisti ad
mundum muliebrem: ubera tua intumuerunt, et pilus tuus germinavit: et
eras nuda, et confusione plena.

<span id="008">8</span> Et transivi per te, et vidi te: et ecce tempus
tuum, tempus amantium: et expandi amictum meum super te, et operui
ignominiam tuam: et juravi tibi, et ingressus sum pactum tecum, ait
Dominus Deus, et facta es mihi.

<span id="009">9</span> Et lavi te aqua, et emundavi sanguinem tuum ex
te, et unxi te oleo.

<span id="010">10</span> Et vestivi te discoloribus, et calceavi te
janthino, et cinxi te bysso, et indui te subtilibus:

<span id="011">11</span> et ornavi te ornamento, et dedi armillas in
manibus tuis, et torquem circa collum tuum:

<span id="012">12</span> et dedi inaurem super os tuum, et circulos
auribus tuis, et coronam decoris in capite tuo.

<span id="013">13</span> Et ornata es auro et argento, et vestita es
bysso et polymito et multicoloribus: similam, et mel, et oleum
comedisti: et decora facta es vehementer nimis, et profecisti in
regnum.  

<span id="014">14</span> Et egressum est nomen tuum in gentes propter
speciem tuam, quia perfecta eras in decore meo quem posueram super te,
dicit Dominus Deus.

<span id="015">15</span> Et habens fiduciam in pulchritudine tua,
fornicata es in nomine tuo: et exposuisti fornicationem tuam omni
transeunti, et ejus fieres.

<span id="016">16</span> Et sumens de vestimentis tuis, fecisti tibi
excelsa hinc inde consuta, et fornicata es super eis sicut non est
factum, neque futurum est.

<span id="017">17</span> Et tulisti vasa decoris tui de auro meo atque
argento meo, quæ dedi tibi, et fecisti tibi imagines masculinas, et
fornicata es in eis.

<span id="018">18</span> Et sumpsisti vestimenta tua multicoloria, et
operuisti illas, et oleum meum et thymiama meum posuisti coram eis.

<span id="019">19</span> Et panem meum quem dedi tibi, similam, et
oleum, et mel, quibus enutrivi te, posuisti in conspectu eorum in odorem
suavitatis: et factum est, ait Dominus Deus.

<span id="020">20</span> Et tulisti filios tuos et filias tuas quas
generasti mihi, et immolasti eis ad devorandum. Numquid parva est
fornicatio tua?

<span id="021">21</span> Immolasti filios meos, et dedisti, illos
consecrans, eis.

<span id="022">22</span> Et post omnes abominationes tuas et
fornicationes, non es recordata dierum adolescentiæ tuæ, quando eras
nuda et confusione plena, conculcata in sanguine tuo.

<span id="023">23</span> Et accidit post omnem malitiam tuam (væ, væ
tibi! ait Dominus Deus),

<span id="024">24</span> et ædificasti tibi lupanar, et fecisti tibi
prostibulum in cunctis plateis.

<span id="025">25</span> Ad omne caput viæ ædificasti signum
prostitutionis tuæ, et abominabilem fecisti decorem tuum: et divisisti
pedes tuos omni transeunti, et multiplicasti fornicationes tuas:

<span id="026">26</span> et fornicata es cum filiis Ægypti, vicinis
tuis, magnarum carnium: et multiplicasti fornicationem tuam ad
irritandum me.

<span id="027">27</span> Ecce ego extendam manum meam super te, et
auferam justificationem tuam, et dabo te in animas odientium te filiarum
Palæstinarum, quæ erubescunt in via tua scelerata.

<span id="028">28</span> Et fornicata es in filiis Assyriorum eo quod
necdum fueris expleta: et postquam fornicata es, nec sic es satiata:

<span id="029">29</span> et multiplicasti fornicationem tuam in terra
Chanaan cum Chaldæis, et nec sic satiata es.  

<span id="030">30</span> In quo mundabo cor tuum, ait Dominus Deus, cum
facias omnia hæc opera mulieris meretricis et procacis?

<span id="031">31</span> Quia fabricasti lupanar tuum in capite omnis
viæ, et excelsum tuum fecisti in omni platea: nec facta es quasi
meretrix fastidio augens pretium,

<span id="032">32</span> sed quasi mulier adultera, quæ super virum suum
inducit alienos.

<span id="033">33</span> Omnibus meretricibus dantur mercedes: tu autem
dedisti mercedes cunctis amatoribus tuis, et dona donabas eis, ut
intrarent ad te undique ad fornicandum tecum.

<span id="034">34</span> Factumque est in te contra consuetudinem
mulierum in fornicationibus tuis, et post te non erit fornicatio: in eo
enim quod dedisti mercedes, et mercedes non accepisti, factum est in te
contrarium.  

<span id="035">35</span> Propterea, meretrix, audi verbum Domini.

<span id="036">36</span> Hæc dicit Dominus Deus: Quia effusum est æs
tuum et revelata est ignominia tua in fornicationibus tuis super
amatores tuos, et super idola abominationum tuarum, in sanguine filiorum
tuorum quos dedisti eis,

<span id="037">37</span> ecce ego congregabo omnes amatores tuos quibus
commista es, et omnes quos dilexisti, cum universis quos oderas: et
congregabo eos super te undique, et nudabo ignominiam tuam coram eis, et
videbunt omnem turpitudinem tuam.

<span id="038">38</span> Et judicabo te judiciis adulterarum, et
effundentium sanguinem: et dabo te in sanguinem furoris et zeli.

<span id="039">39</span> Et dabo te in manus eorum, et destruent lupanar
tuum, et demolientur prostibulum tuum: et denudabunt te vestimentis
tuis, et auferent vasa decoris tui, et derelinquent te nudam, plenamque
ignominia:

<span id="040">40</span> et adducent super te multitudinem, et
lapidabunt te lapidibus, et trucidabunt te gladiis suis:

<span id="041">41</span> et comburent domos tuas igni, et facient in te
judicia in oculis mulierum plurimarum. Et desines fornicari, et mercedes
ultra non dabis:

<span id="042">42</span> et requiescet indignatio mea in te, et
auferetur zelus meus a te: et quiescam, nec irascar amplius.

<span id="043">43</span> Eo quod non fueris recordata dierum
adolescentiæ tuæ, et provocasti me in omnibus his, quapropter et ego
vias tuas in capite tuo dedi, ait Dominus Deus, et non feci juxta
scelera tua in omnibus abominationibus tuis.

<span id="044">44</span> Ecce omnis qui dicit vulgo proverbium, in te
assumet illud, dicens: Sicut mater, ita et filia ejus.

<span id="045">45</span> Filia matris tuæ es tu, quæ projecit virum suum
et filios suos: et soror sororum tuarum es tu, quæ projecerunt viros
suos et filios suos: mater vestra Cethæa, et pater vester Amorrhæus.

<span id="046">46</span> Et soror tua major, Samaria, ipsa et filiæ
ejus, quæ habitant ad sinistram tuam: soror autem tua minor te, quæ
habitat a dextris tuis, Sodoma, et filiæ ejus.

<span id="047">47</span> Sed nec in viis earum ambulasti, neque secundum
scelera earum fecisti pauxillum minus: pene sceleratiora fecisti illis
in omnibus viis tuis.  

<span id="048">48</span> Vivo ego, dicit Dominus Deus, quia non fecit
Sodoma soror tua, ipsa et filiæ ejus, sicut fecisti tu et filiæ tuæ.

<span id="049">49</span> Ecce hæc fuit iniquitas Sodomæ sororis tuæ:
superbia, saturitas panis et abundantia, et otium ipsius et filiarum
ejus: et manum egeno et pauperi non porrigebant:

<span id="050">50</span> et elevatæ sunt, et fecerunt abominationes
coram me: et abstuli eas sicut vidisti.

<span id="051">51</span> Et Samaria dimidium peccatorum tuorum non
peccavit: sed vicisti eas sceleribus tuis, et justificasti sorores tuas
in omnibus abominationibus tuis quas operata es.

<span id="052">52</span> Ergo et tu porta confusionem tuam, quæ vicisti
sorores tuas peccatis tuis, sceleratius agens ab eis: justificatæ sunt
enim a te: ergo et tu confundere, et porta ignominiam tuam, quæ
justificasti sorores tuas.  

<span id="053">53</span> Et convertam restituens eas conversione
Sodomorum cum filiabus suis, et conversione Samariæ et filiarum ejus, et
convertam reversionem tuam in medio earum,

<span id="054">54</span> ut portes ignominiam tuam, et confundaris in
omnibus quæ fecisti consolans eas.

<span id="055">55</span> Et soror tua Sodoma et filiæ ejus revertentur
ad antiquitatem suam, et Samaria et filiæ ejus revertentur ad
antiquitatem suam, et tu et filiæ tuæ revertemini ad antiquitatem
vestram.

<span id="056">56</span> Non fuit autem Sodoma soror tua audita in ore
tuo in die superbiæ tuæ,

<span id="057">57</span> antequam revelaretur malitia tua, sicut hoc
tempore in opprobrium filiarum Syriæ, et cunctarum in circuitu tuo
filiarum Palæstinarum quæ ambiunt te per gyrum.

<span id="058">58</span> Scelus tuum et ignominiam tuam tu portasti, ait
Dominus Deus.  

<span id="059">59</span> Quia hæc dicit Dominus Deus: Et faciam tibi
sicut despexisti juramentum, ut irritum faceres pactum:

<span id="060">60</span> et recordabor ego pacti mei tecum in diebus
adolescentiæ tuæ, et suscitabo tibi pactum sempiternum.

<span id="061">61</span> Et recordaberis viarum tuarum, et confunderis,
cum receperis sorores tuas te majores cum minoribus tuis: et dabo eas
tibi in filias, sed non ex pacto tuo.

<span id="062">62</span> Et suscitabo ego pactum meum tecum, et scies
quia ego Dominus:

<span id="063">63</span> ut recorderis, et confundaris, et non sit tibi
ultra aperire os præ confusione tua, cum placatus tibi fuero in omnibus
quæ fecisti, ait Dominus Deus.

------------------------------------------------------------------------

[Next: Ezekiel Chapter 17](eze017)
