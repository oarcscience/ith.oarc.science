[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/heb012)  [GNT](../gnt/heb012.md) 
[KJV](../kjv/heb012.md)   
  
[Hebrews Index](heb.md)  
  [Previous](heb011)  [Next](heb013.md) 

------------------------------------------------------------------------

### Vulgate (Latin): Hebrews Chapter 12

<span id="001">1</span> Ideoque et nos tantam habentes impositam nubem
testium, deponentes omne pondus, et circumstans nos peccatum, per
patientiam curramus ad propositum nobis certamen:

<span id="002">2</span> aspicientes in auctorem fidei, et consummatorem
Jesum, qui proposito sibi gaudio sustinuit crucem, confusione contempta,
atque in dextera sedis Dei sedet.

<span id="003">3</span> Recogitate enim eum qui talem sustinuit a
peccatoribus adversum semetipsum contradictionem: ut ne fatigemini,
animis vestris deficientes.

<span id="004">4</span> Nondum enim usque ad sanguinem restitistis,
adversus peccatum repugnantes:

<span id="005">5</span> et obliti estis consolationis, quæ vobis tamquam
filiis loquitur, dicens: Fili mi, noli negligere disciplinam Domini:
neque fatigeris dum ab eo argueris.

<span id="006">6</span> Quem enim diligit Dominus, castigat: flagellat
autem omnem filium, quem recipit.

<span id="007">7</span> In disciplina perseverate. Tamquam filiis vobis
offert se Deus: quis enim filius, quem non corripit pater?

<span id="008">8</span> quod si extra disciplinam estis, cujus
participes facti sunt omnes: ergo adulteri, et non filii estis.

<span id="009">9</span> Deinde patres quidem carnis nostræ, eruditores
habuimus, et reverebamur eos, non multo magis obtemperabimus Patri
spirituum, et vivemus?

<span id="010">10</span> Et illi quidem in tempore paucorum dierum,
secundum voluntatem suam erudiebant nos: hic autem ad id quod utile est
in recipiendo sanctificationem ejus.

<span id="011">11</span> Omnis autem disciplina in præsenti quidem
videtur non esse gaudii, sed mœroris: postea autem fructum pacatissimum
exercitatis per eam, reddet justitiæ.

<span id="012">12</span> Propter quod remissas manus, et soluta genua
erigite,

<span id="013">13</span> et gressus rectos facite pedibus vestris: ut
non claudicans quis erret, magis autem sanetur.  

<span id="014">14</span> Pacem sequimini cum omnibus, et sanctimoniam,
sine qua nemo videbit Deum:

<span id="015">15</span> contemplantes nequis desit gratiæ Dei: ne qua
radix amaritudinis sursum germinans impediat, et per illam inquinentur
multi.

<span id="016">16</span> Ne quis fornicator, aut profanus ut Esau: qui
propter unam escam vendidit primitiva sua:

<span id="017">17</span> scitote enim quoniam et postea cupiens
hæreditare benedictionem, reprobatus est: non enim invenit pœnitentiæ
locum, quamquam cum lacrimis inquisisset eam.

<span id="018">18</span> Non enim accessistis ad tractabilem montem, et
accensibilem ignem, et turbinem, et caliginem, et procellam,

<span id="019">19</span> et tubæ sonum, et vocem verborum, quam qui
audierunt, excusaverunt se, ne eis fieret verbum.

<span id="020">20</span> Non enim portabant quod dicebatur: Et si bestia
tetigerit montem, lapidabitur.

<span id="021">21</span> Et ita terribile erat quod videbatur. Moyses
dixit: Exterritus sum, et tremebundus.

<span id="022">22</span> Sed accessistis ad Sion montem, et civitatem
Dei viventis, Jerusalem cælestem, et multorum millium angelorum
frequentiam,

<span id="023">23</span> et ecclesiam primitivorum, qui conscripti sunt
in cælis, et judicem omnium Deum, et spiritus justorum perfectorum,

<span id="024">24</span> et testamenti novi mediatorem Jesum, et
sanguinis aspersionem melius loquentem quam Abel.

<span id="025">25</span> Videte ne recusetis loquentem. Si enim illi non
effugerunt, recusantes eum, qui super terram loquebatur: multo magis
nos, qui de cælis loquentem nobis avertimus.

<span id="026">26</span> Cujus vox movit terram tunc: nunc autem
repromittit, dicens: Adhuc semel, et ego movebo non solum terram, sed et
cælum.

<span id="027">27</span> Quod autem, Adhuc semel, dicit: declarat
mobilium translationem tamquam factorum, ut maneant ea quæ sunt
immobilia.

<span id="028">28</span> Itaque regnum immobile suscipientes, habemus
gratiam: per quam serviamus placentes Deo, cum metu et reverentia.

<span id="029">29</span> Etenim Deus noster ignis consumens est.

------------------------------------------------------------------------

[Next: Hebrews Chapter 13](heb013.md)
