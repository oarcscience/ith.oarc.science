[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/est003)  [KJV](../kjv/est003)  [Sep](../sep/est003) 
[Tan](../tan/est003)   
  
[Esther Index](est)  
  [Previous](est002)  [Next](est004) 

------------------------------------------------------------------------

### Vulgate (Latin): Esther Chapter 3

<span id="001">1</span> Post hæc rex Assuerus exaltavit Aman filium
Amadathi, qui erat de stirpe Agag: et posuit solium ejus super omnes
principes quos habebat.

<span id="002">2</span> Cunctique servi regis, qui in foribus palatii
versabantur, flectebant genua, et adorabant Aman: sic enim præceperat
eis imperator: solus Mardochæus non flectebat genu, neque adorabat eum.

<span id="003">3</span> Cui dixerunt pueri regis, qui ad fores palatii
præsidebant: Cur præter ceteros non observas mandatum regis?

<span id="004">4</span> Cumque hoc crebrius dicerent, et ille nollet
audire, nuntiaverunt Aman, scire cupientes utrum perseveraret in
sententia: dixerat enim eis se esse Judæum.

<span id="005">5</span> Quod cum audisset Aman, et experimento probasset
quod Mardochæus non flecteret sibi genu, nec se adoraret, iratus est
valde,

<span id="006">6</span> et pro nihilo duxit in unum Mardochæum mittere
manus suas: audierat enim quod esset gentis Judææ; magisque voluit omnem
Judæorum, qui erant in regno Assueri, perdere nationem.  

<span id="007">7</span> Mense primo (cujus vocabulum est Nisan), anno
duodecimo regni Assueri, missa est sors in urnam, quæ hebraice dicitur
phur, coram Aman, quo die et quo mense gens Judæorum deberet interfici:
et exivit mensis duodecimus, qui vocatur Adar.

<span id="008">8</span> Dixitque Aman regi Assuero: Est populus per
omnes provincias regni tui dispersus, et a se mutuo separatus, novis
utens legibus et cæremoniis, insuper et regis scita contemnens: et
optime nosti quod non expediat regno tuo ut insolescat per licentiam.

<span id="009">9</span> Si tibi placet, decerne, ut pereat, et decem
millia talentorum appendam arcariis gazæ tuæ.

<span id="010">10</span> Tulit ergo rex annulum, quo utebatur, de manu
sua, et dedit eum Aman filio Amadathi de progenie Agag, hosti Judæorum,

<span id="011">11</span> dixitque ad eum: Argentum, quod tu polliceris,
tuum sit; de populo age quod tibi placet.

<span id="012">12</span> Vocatique sunt scribæ regis mense primo Nisan,
tertiadecima die ejusdem mensis: et scriptum est, ut jusserat Aman, ad
omnes satrapas regis, et judices provinciarum, diversarumque gentium, ut
quæque gens legere poterat et audire pro varietate linguarum ex nomine
regis Assueri: et litteræ signatæ ipsius annulo

<span id="013">13</span> missæ sunt per cursores regis ad universas
provincias, ut occiderent atque delerent omnes Judæos, a puero usque ad
senem, parvulos et mulieres, uno die, hoc est tertiodecimo mensis
duodecimi, qui vocatur Adar; et bona eorum diriperent.

<span id="014">14</span> Summa autem epistolarum hæc fuit, ut omnes
provinciæ scirent, et pararent se ad prædictam diem.

<span id="015">15</span> Festinabant cursores, qui missi erant, regis
imperium explere. Statimque in Susan pependit edictum, rege et Aman
celebrante convivium, et cunctis Judæis, qui in urbe erant, flentibus.

------------------------------------------------------------------------

[Next: Esther Chapter 4](est004)
