[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jer039)  [KJV](../kjv/jer039)  [Sep](../sep/jer039.md) 
[Tan](../tan/jer039.md)   
  
[Jeremiah Index](jer.md)  
  [Previous](jer038)  [Next](jer040.md) 

------------------------------------------------------------------------

### Vulgate (Latin): Jeremiah Chapter 39

<span id="001">1</span> Anno nono Sedeciæ regis Juda, mense decimo,
venit Nabuchodonosor rex Babylonis, et omnis exercitus ejus, ad
Jerusalem, et obsidebant eam.

<span id="002">2</span> Undecimo autem anno Sedeciæ, mense quarto,
quinta mensis, aperta est civitas:

<span id="003">3</span> et ingressi sunt omnes principes regis
Babylonis, et sederunt in porta media: Neregel, Sereser, Semegarnabu,
Sarsachim, Rabsares, Neregel, Sereser, Rebmag, et omnes reliqui
principes regis Babylonis.

<span id="004">4</span> Cumque vidisset eos Sedecias rex Juda, et omnes
viri bellatores, fugerunt: et egressi sunt nocte de civitate per viam
horti regis, et per portam quæ erat inter duos muros, et egressi sunt ad
viam deserti.

<span id="005">5</span> Persecutus est autem eos exercitus Chaldæorum,
et comprehenderunt Sedeciam in campo solitudinis Jerichontinæ, et captum
adduxerunt ad Nabuchodonosor regem Babylonis, in Reblatha, quæ est in
terra Emath: et locutus est ad eum judicia.

<span id="006">6</span> Et occidit rex Babylonis filios Sedeciæ in
Reblatha, in oculis ejus: et omnes nobiles Juda occidit rex Babylonis.

<span id="007">7</span> Oculos quoque Sedeciæ eruit, et vinxit eum
compedibus ut duceretur in Babylonem.

<span id="008">8</span> Domum quoque regis et domum vulgi succenderunt
Chaldæi igni, et murum Jerusalem subverterunt.

<span id="009">9</span> Et reliquias populi qui remanserant in civitate,
et perfugas qui transfugerant ad eum, et superfluos vulgi qui
remanserant, transtulit Nabuzardan, magister militum, in Babylonem.

<span id="010">10</span> Et de plebe pauperum, qui nihil penitus
habebant, dimisit Nabuzardan magister militum in terra Juda, et dedit
eis vineas et cisternas in die illa.

<span id="011">11</span> Præceperat autem Nabuchodonosor rex Babylonis
de Jeremia Nabuzardan magistro militum, dicens:

<span id="012">12</span> Tolle illum, et pone super eum oculos tuos,
nihilque ei mali facias: sed ut voluerit, sic facias ei.

<span id="013">13</span> Misit ergo Nabuzardan princeps militiæ, et
Nabusezban, et Rabsares, et Neregel, et Sereser, et Rebmag, et omnes
optimates regis Babylonis,

<span id="014">14</span> miserunt, et tulerunt Jeremiam de vestibulo
carceris, et tradiderunt eum Godoliæ filio Ahicam filii Saphan, ut
intraret in domum, et habitaret in populo.

<span id="015">15</span> Ad Jeremiam autem factus fuerat sermo Domini,
cum clausus esset in vestibulo carceris, dicens:

<span id="016">16</span> Vade, et dic Abdemelech Æthiopi, dicens: Hæc
dicit Dominus exercituum, Deus Israël: Ecce ego inducam sermones meos
super civitatem hanc in malum, et non in bonum, et erunt in conspectu
tuo in die illa.

<span id="017">17</span> Et liberabo te in die illa, ait Dominus, et non
traderis in manus virorum quos tu formidas:

<span id="018">18</span> sed eruens liberabo te, et gladio non cades,
sed erit tibi anima tua in salutem, quia in me habuisti fiduciam, ait
Dominus.

------------------------------------------------------------------------

[Next: Jeremiah Chapter 40](jer040.md)
