[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro029)  [KJV](../kjv/pro029.md) 
[Tan](../tan/pro029.md)   
  
[Proverbs Index](pro.md)  
  [Previous](pro028)  [Next](pro030.md) 

------------------------------------------------------------------------

### Vulgate (Latin): Proverbs Chapter 29

<span id="001">1</span> \[Viro qui corripientem dura cervice
contemnit,  
repentinus ei superveniet interitus,  
et eum sanitas non sequetur.  

<span id="002">2</span> In multiplicatione justorum lætabitur vulgus;  
cum impii sumpserint principatum, gemet populus.  

<span id="003">3</span> Vir qui amat sapientiam lætificat patrem suum;  
qui autem nutrit scorta perdet substantiam.  

<span id="004">4</span> Rex justus erigit terram;  
vir avarus destruet eam.  

<span id="005">5</span> Homo qui blandis fictisque sermonibus loquitur
amico suo  
rete expandit gressibus ejus.  

<span id="006">6</span> Peccantem virum iniquum involvet laqueus,  
et justus laudabit atque gaudebit.  

<span id="007">7</span> Novit justus causam pauperum;  
impius ignorat scientiam.  

<span id="008">8</span> Homines pestilentes dissipant civitatem;  
sapientes vero avertunt furorem.  

<span id="009">9</span> Vir sapiens si cum stulto contenderit,  
sive irascatur, sive rideat, non inveniet requiem.  

<span id="010">10</span> Viri sanguinum oderunt simplicem;  
justi autem quærunt animam ejus.  

<span id="011">11</span> Totum spiritum suum profert stultus;  
sapiens differt, et reservat in posterum.  

<span id="012">12</span> Princeps qui libenter audit verba mendacii,  
omnes ministros habet impios.  

<span id="013">13</span> Pauper et creditor obviaverunt sibi:  
utriusque illuminator est Dominus.  

<span id="014">14</span> Rex qui judicat in veritate pauperes,  
thronus ejus in æternum firmabitur.\]  

<span id="015">15</span> \[Virga atque correptio tribuit sapientiam;  
puer autem qui dimittitur voluntati suæ confundit matrem suam.  

<span id="016">16</span> In multiplicatione impiorum multiplicabuntur
scelera,  
et justi ruinas eorum videbunt.  

<span id="017">17</span> Erudi filium tuum, et refrigerabit te,  
et dabit delicias animæ tuæ.  

<span id="018">18</span> Cum prophetia defecerit, dissipabitur
populus;  
qui vero custodit legem beatus est.  

<span id="019">19</span> Servus verbis non potest erudiri,  
quia quod dicis intelligit, et respondere contemnit.  

<span id="020">20</span> Vidisti hominem velocem ad loquendum?  
stultitia magis speranda est quam illius correptio.  

<span id="021">21</span> Qui delicate a pueritia nutrit servum suum  
postea sentiet eum contumacem.\]  

<span id="022">22</span> \[Vir iracundus provocat rixas,  
et qui ad indignandum facilis est erit ad peccandum proclivior.  

<span id="023">23</span> Superbum sequitur humilitas,  
et humilem spiritu suscipiet gloria.  

<span id="024">24</span> Qui cum fure participat odit animam suam;  
adjurantem audit, et non indicat.  

<span id="025">25</span> Qui timet hominem cito corruet;  
qui sperat in Domino sublevabitur.  

<span id="026">26</span> Multi requirunt faciem principis,  
et judicium a Domino egreditur singulorum.  

<span id="027">27</span> Abominantur justi virum impium,  
et abominantur impii eos qui in recta sunt via.  
Verbum custodiens filius  
extra perditionem erit.\]

------------------------------------------------------------------------

[Next: Proverbs Chapter 30](pro030.md)
