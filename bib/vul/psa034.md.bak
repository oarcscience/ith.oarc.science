[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa034)  [KJV](../kjv/psa034)  [Sep](../sep/psa034.md) 
[Tan](../tan/psa034.md)   
  
[Psalms Index](psa.md)  
  [Previous](psa033)  [Next](psa035.md) 

------------------------------------------------------------------------

### Vulgate (Latin): Psalms Chapter 34

<span id="001">1</span> Ipsi David. \[Judica, Domine, nocentes me;  
expugna impugnantes me.  

<span id="002">2</span> Apprehende arma et scutum,  
et exsurge in adjutorium mihi.  

<span id="003">3</span> Effunde frameam, et conclude adversus eos qui
persequuntur me;  
dic animæ meæ: Salus tua ego sum.  

<span id="004">4</span> Confundantur et revereantur quærentes animam
meam;  
avertantur retrorsum et confundantur cogitantes mihi mala.  

<span id="005">5</span> Fiant tamquam pulvis ante faciem venti,  
et angelus Domini coarctans eos.  

<span id="006">6</span> Fiat via illorum tenebræ et lubricum,  
et angelus Domini persequens eos.  

<span id="007">7</span> Quoniam gratis absconderunt mihi interitum
laquei sui; supervacue exprobraverunt animam meam.  

<span id="008">8</span> Veniat illi laqueus quem ignorat,  
et captio quam abscondit apprehendat eum,  
et in laqueum cadat in ipsum.  

<span id="009">9</span> Anima autem mea exsultabit in Domino,  
et delectabitur super salutari suo.  

<span id="010">10</span> Omnia ossa mea dicent:  
Domine, quis similis tibi?  
eripiens inopem de manu fortiorum ejus;  
egenum et pauperem a diripientibus eum.  

<span id="011">11</span> Surgentes testes iniqui,  
quæ ignorabam interrogabant me.  

<span id="012">12</span> Retribuebant mihi mala pro bonis,  
sterilitatem animæ meæ.  

<span id="013">13</span> Ego autem, cum mihi molesti essent, induebar
cilicio;  
humiliabam in jejunio animam meam,  
et oratio mea in sinu meo convertetur.  

<span id="014">14</span> Quasi proximum et quasi fratrem nostrum sic
complacebam;  
quasi lugens et contristatus sic humiliabar.  

<span id="015">15</span> Et adversum me lætati sunt, et convenerunt;  
congregata sunt super me flagella, et ignoravi.  

<span id="016">16</span> Dissipati sunt, nec compuncti;  
tentaverunt me, subsannaverunt me subsannatione;  
frenduerunt super me dentibus suis.  

<span id="017">17</span> Domine, quando respicies?  
Restitue animam meam a malignitate eorum;  
a leonibus unicam meam.  

<span id="018">18</span> Confitebor tibi in ecclesia magna; in populo
gravi laudabo te.  

<span id="019">19</span> Non supergaudeant mihi qui adversantur mihi
inique,  
qui oderunt me gratis, et annuunt oculis.  

<span id="020">20</span> Quoniam mihi quidem pacifice loquebantur;  
et in iracundia terræ loquentes, dolos cogitabant.  

<span id="021">21</span> Et dilataverunt super me os suum;  
dixerunt: Euge, euge! viderunt oculi nostri.  

<span id="022">22</span> Vidisti, Domine: ne sileas;  
Domine, ne discedas a me.  

<span id="023">23</span> Exsurge et intende judicio meo, Deus meus;  
et Dominus meus, in causam meam.  

<span id="024">24</span> Judica me secundum justitiam tuam, Domine Deus
meus,  
et non supergaudeant mihi.  

<span id="025">25</span> Non dicant in cordibus suis: Euge, euge, animæ
nostræ;  
nec dicant: Devoravimus eum.  

<span id="026">26</span> Erubescant et revereantur simul qui gratulantur
malis meis;  
induantur confusione et reverentia qui magna loquuntur super me.  

<span id="027">27</span> Exsultent et lætentur qui volunt justitiam
meam;  
et dicant semper: Magnificetur Dominus, qui volunt pacem servi ejus.  

<span id="028">28</span> Et lingua mea meditabitur justitiam tuam;  
tota die laudem tuam.\]

------------------------------------------------------------------------

[Next: Psalms Chapter 35](psa035.md)
