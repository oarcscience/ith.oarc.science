[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev002)  [KJV](../kjv/lev002)  [Sep](../sep/lev002.md) 
[Tan](../tan/lev002.md)   
  
[Leviticus Index](lev.md)  
  [Previous](lev001)  [Next](lev003.md) 

------------------------------------------------------------------------

### Vulgate (Latin): Leviticus Chapter 2

<span id="001">1</span> Anima cum obtulerit oblationem sacrificii
Domino, simila erit ejus oblatio; fundetque super eam oleum, et ponet
thus,

<span id="002">2</span> ac deferet ad filios Aaron sacerdotes: quorum
unus tollet pugillum plenum similæ et olei, ac totum thus, et ponet
memoriale super altare in odorem suavissimum Domino.

<span id="003">3</span> Quod autem reliquum fuerit de sacrificio, erit
Aaron et filiorum ejus, Sanctum sanctorum de oblationibus Domini.

<span id="004">4</span> Cum autem obtuleris sacrificium coctum in
clibano: de simila, panes scilicet absque fermento, conspersos oleo, et
lagana azyma oleo lita.

<span id="005">5</span> Si oblatio tua fuerit de sartagine, similæ
conspersæ oleo et absque fermento,

<span id="006">6</span> divides eam minutatim, et fundes super eam
oleum.

<span id="007">7</span> Sin autem de craticula fuerit sacrificium, æque
simila oleo conspergetur:

<span id="008">8</span> quam offerens Domino, trades manibus sacerdotis.

<span id="009">9</span> Qui cum obtulerit eam, tollet memoriale de
sacrificio, et adolebit super altare in odorem suavitatis Domino:

<span id="010">10</span> quidquid autem reliquum est, erit Aaron, et
filiorum ejus, Sanctum sanctorum de oblationibus Domini.

<span id="011">11</span> Omnis oblatio quæ offeretur Domino, absque
fermento fiet, nec quidquam fermenti ac mellis adolebitur in sacrificio
Domino.

<span id="012">12</span> Primitias tantum eorum offeretis ac munera:
super altare vero non imponentur in odorem suavitatis.

<span id="013">13</span> Quidquid obtuleris sacrificii, sale condies,
nec auferes sal fœderis Dei tui de sacrificio tuo: in omni oblatione tua
offeres sal.

<span id="014">14</span> Si autem obtuleris munus primarum frugum tuarum
Domino de spicis adhuc virentibus, torrebis igni, et confringes in morem
farris, et sic offeres primitias tuas Domino,

<span id="015">15</span> fundens supra oleum, et thus imponens, quia
oblatio Domini est:

<span id="016">16</span> de qua adolebit sacerdos in memoriam muneris
partem farris fracti, et olei, ac totum thus.

------------------------------------------------------------------------

[Next: Leviticus Chapter 3](lev003.md)
