[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1011)  [KJV](../kjv/kg1011)  [Sep](../sep/kg1011) 
[Tan](../tan/kg1011)   
  
[1 Kings Index](kg1)  
  [Previous](kg1010)  [Next](kg1012) 

------------------------------------------------------------------------

### Vulgate (Latin): 1 Kings Chapter 11

<span id="001">1</span> Rex autem Salomon adamavit mulieres alienigenas
multas, filiam quoque Pharaonis, et Moabitidas, et Ammonitidas, Idumæas,
et Sidonias, et Hethæas:

<span id="002">2</span> de gentibus super quibus dixit Dominus filiis
Israël: Non ingrediemini ad eas, neque de illis ingredientur ad vestras:
certissime enim avertent corda vestra ut sequamini deos earum. His
itaque copulatus est Salomon ardentissimo amore.

<span id="003">3</span> Fueruntque ei uxores quasi reginæ septingentæ,
et concubinæ trecentæ: et averterunt mulieres cor ejus.

<span id="004">4</span> Cumque jam esset senex, depravatum est cor ejus
per mulieres, ut sequeretur deos alienos: nec erat cor ejus perfectum
cum Domino Deo suo, sicut cor David patris ejus.

<span id="005">5</span> Sed colebat Salomon Astarthen deam Sidoniorum,
et Moloch idolum Ammonitarum.

<span id="006">6</span> Fecitque Salomon quod non placuerat coram
Domino, et non adimplevit ut sequeretur Dominum sicut David pater ejus.

<span id="007">7</span> Tunc ædificavit Salomon fanum Chamos idolo Moab
in monte qui est contra Jerusalem, et Moloch idolo filiorum Ammon.

<span id="008">8</span> Atque in hunc modum fecit universis uxoribus
suis alienigenis, quæ adolebant thura, et immolabant diis suis.

<span id="009">9</span> Igitur iratus est Dominus Salomoni, quod aversa
esset mens ejus a Domino Deo Israël, qui apparuerat ei secundo,

<span id="010">10</span> et præceperat de verbo hoc ne sequeretur deos
alienos: et non custodivit quæ mandavit ei Dominus.

<span id="011">11</span> Dixit itaque Dominus Salomoni: Quia habuisti
hoc apud te, et non custodisti pactum meum, et præcepta mea quæ mandavi
tibi, disrumpens scindam regnum tuum, et dabo illud servo tuo.

<span id="012">12</span> Verumtamen in diebus tuis non faciam propter
David patrem tuum: de manu filii tui scindam illud,

<span id="013">13</span> nec totum regnum auferam, sed tribum unam dabo
filio tuo propter David servum meum, et Jerusalem, quam elegi.  

<span id="014">14</span> Suscitavit autem Dominus adversarium Salomoni
Adad Idumæum de semine regio, qui erat in Edom.

<span id="015">15</span> Cum enim esset David in Idumæa, et ascendisset
Joab princeps militiæ ad sepeliendum eos qui fuerant interfecti, et
occidisset omnem masculinum in Idumæa

<span id="016">16</span> (sex enim mensibus ibi moratus est Joab, et
omnis Israël, donec interimeret omne masculinum in Idumæa),

<span id="017">17</span> fugit Adad ipse, et viri Idumæi de servis
patris ejus cum eo, ut ingrederetur Ægyptum: erat autem Adad puer
parvulus.

<span id="018">18</span> Cumque surrexissent de Madian, venerunt in
Pharan, tuleruntque secum viros de Pharan, et introierunt Ægyptum ad
Pharaonem regem Ægypti: qui dedit ei domum, et cibos constituit, et
terram delegavit.

<span id="019">19</span> Et invenit Adad gratiam coram Pharaone valde,
in tantum ut daret ei uxorem sororem uxoris suæ germanam Taphnes reginæ.

<span id="020">20</span> Genuitque ei soror Taphnes Genubath filium, et
nutrivit eum Taphnes in domo Pharaonis: eratque Genubath habitans apud
Pharaonem cum filiis ejus.

<span id="021">21</span> Cumque audisset Adad in Ægypto dormisse David
cum patribus suis, et mortuum esse Joab principem militiæ, dixit
Pharaoni: Dimitte me, ut vadam in terram meam.

<span id="022">22</span> Dixitque ei Pharao: Qua enim re apud me
indiges, ut quæras ire ad terram tuam? At ille respondit: Nulla: sed
obsecro te ut dimittas me.  

<span id="023">23</span> Suscitavit quoque ei Deus adversarium Razon
filium Eliada, qui fugerat Adarezer regem Soba dominum suum:

<span id="024">24</span> et congregavit contra eum viros, et factus est
princeps latronum cum interficeret eos David: abieruntque Damascum, et
habitaverunt ibi, et constituerunt eum regem in Damasco:

<span id="025">25</span> eratque adversarius Israëli cunctis diebus
Salomonis: et hoc est malum Adad, et odium contra Israël: regnavitque in
Syria.

<span id="026">26</span> Jeroboam quoque filius Nabat, Ephrathæus, de
Sareda, servus Salomonis, cujus mater erat nomine Sarva, mulier vidua,
levavit manum contra regem.

<span id="027">27</span> Et hæc est causa rebellionis adversus eum, quia
Salomon ædificavit Mello, et coæquavit voraginem civitatis David patris
sui.

<span id="028">28</span> Erat autem Jeroboam vir fortis et potens:
vidensque Salomon adolescentem bonæ indolis et industrium, constituerat
eum præfectum super tributa universæ domus Joseph.  

<span id="029">29</span> Factum est igitur in tempore illo, ut Jeroboam
egrederetur de Jerusalem, et inveniret eum Ahias Silonites propheta in
via, opertus pallio novo: erant autem duo tantum in agro.

<span id="030">30</span> Apprehendensque Ahias pallium suum novum quo
coopertus erat, scidit in duodecim partes.

<span id="031">31</span> Et ait ad Jeroboam: Tolle tibi decem scissuras:
hæc enim dicit Dominus Deus Israël: Ecce ego scindam regnum de manu
Salomonis, et dabo tibi decem tribus.

<span id="032">32</span> Porro una tribus remanebit ei propter servum
meum David, et Jerusalem civitatem, quam elegi ex omnibus tribubus
Israël:

<span id="033">33</span> eo quod dereliquerit me, et adoraverit
Astarthen deam Sidoniorum, et Chamos deum Moab, et Moloch deum filiorum
Ammon: et non ambulaverit in viis meis, ut faceret justitiam coram me,
et præcepta mea et judicia, sicut David pater ejus.

<span id="034">34</span> Nec auferam omne regnum de manu ejus, sed ducem
ponam eum cunctis diebus vitæ suæ, propter David servum meum quem elegi,
qui custodivit mandata mea et præcepta mea.

<span id="035">35</span> Auferam autem regnum de manu filii ejus, et
dabo tibi decem tribus:

<span id="036">36</span> filio autem ejus dabo tribum unam, ut remaneat
lucerna David servo meo cunctis diebus coram me in Jerusalem civitate,
quam elegi ut esset nomen meum ibi.

<span id="037">37</span> Te autem assumam, et regnabis super omnia quæ
desiderat anima tua, erisque rex super Israël.

<span id="038">38</span> Si igitur audieris omnia quæ præcepero tibi, et
ambulaveris in viis meis, et feceris quod rectum est coram me,
custodiens mandata mea et præcepta mea, sicut fecit David servus meus:
ero tecum, et ædificabo tibi domum fidelem, quomodo ædificavi David
domum: et tradam tibi Israël:

<span id="039">39</span> et affligam semen David super hoc, verumtamen
non cunctis diebus.

<span id="040">40</span> Voluit ergo Salomon interficere Jeroboam: qui
surrexit, et aufugit in Ægyptum ad Sesac regem Ægypti, et fuit in Ægypto
usque ad mortem Salomonis.  

<span id="041">41</span> Reliquum autem verborum Salomonis, et omnia quæ
fecit, et sapientia ejus, ecce universa scripta sunt in libro verborum
dierum Salomonis.

<span id="042">42</span> Dies autem quos regnavit Salomon in Jerusalem
super omnem Israël, quadraginta anni sunt.

<span id="043">43</span> Dormivitque Salomon cum patribus suis, et
sepultus est in civitate David patris sui: regnavitque Roboam filius
ejus pro eo.

------------------------------------------------------------------------

[Next: 1 Kings Chapter 12](kg1012)
