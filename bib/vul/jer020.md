[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer020)  [KJV](../kjv/jer020)  [Sep](../sep/jer020) 
[Tan](../tan/jer020)   
  
[Jeremiah Index](jer)  
  [Previous](jer019)  [Next](jer021) 

------------------------------------------------------------------------

### Vulgate (Latin): Jeremiah Chapter 20

<span id="001">1</span> Et audivit Phassur filius Emmer, sacerdos, qui
constitutus erat princeps in domo Domini, Jeremiam prophetantem sermones
istos.

<span id="002">2</span> Et percussit Phassur Jeremiam prophetam, et
misit eum in nervum quod erat in porta Benjamin superiori, in domo
Domini.

<span id="003">3</span> Cumque illuxisset in crastinum, eduxit Phassur
Jeremiam de nervo, et dixit ad eum Jeremias: Non Phassur vocavit Dominus
nomen tuum, sed Pavorem undique.

<span id="004">4</span> Quia hæc dicit Dominus: \[Ecce ego dabo te in
pavorem,  
te et omnes amicos tuos:  
et corruent gladio inimicorum suorum,  
et oculi tui videbunt:  
et omnem Judam dabo in manum regis Babylonis,  
et traducet eos in Babylonem,  
et percutiet eos gladio.  

<span id="005">5</span> Et dabo universam substantiam civitatis hujus,  
et omnem laborem ejus, omneque pretium,  
et cunctos thesauros regum Juda  
dabo in manu inimicorum eorum:  
et diripient eos, et tollent,  
et ducent in Babylonem.  

<span id="006">6</span> Tu autem, Phassur, et omnes habitatores domus
tuæ,  
ibitis in captivitatem:  
et in Babylonem venies,  
et ibi morieris, ibique sepelieris  
tu, et omnes amici tui,  
quibus prophetasti mendacium.\]  

<span id="007">7</span> \[Seduxisti me, Domine, et seductus sum:  
fortior me fuisti, et invaluisti:  
factus sum in derisum tota die;  
omnes subsannant me.  

<span id="008">8</span> Quia jam olim loquor,  
vociferans iniquitatem, et vastitatem clamito:  
et factus est mihi sermo Domini in opprobrium,  
et in derisum tota die.  

<span id="009">9</span> Et dixi: Non recordabor ejus,  
neque loquar ultra in nomine illius:  
et factus est in corde meo quasi ignis exæstuans,  
claususque in ossibus meis,  
et defeci, ferre non sustinens.  

<span id="010">10</span> Audivi enim contumelias multorum,  
et terrorem in circuitu:  
Persequimini, et persequamur eum,  
ab omnibus viris qui erant pacifici mei,  
et custodientes latus meum:  
si quomodo decipiatur, et prævaleamus adversus eum,  
et consequamur ultionem ex eo.  

<span id="011">11</span> Dominus autem mecum est, quasi bellator
fortis:  
idcirco qui persequuntur me cadent,  
et infirmi erunt:  
confundentur vehementer,  
quia non intellexerunt opprobrium sempiternum,  
quod numquam delebitur.  

<span id="012">12</span> Et tu, Domine exercituum, probator justi,  
qui vides renes et cor,  
videam, quæso, ultionem tuam ex eis:  
tibi enim revelavi causam meam.  

<span id="013">13</span> Cantate Domino,  
laudate Dominum,  
quia liberavit animam pauperis de manu malorum.  

<span id="014">14</span> Maledicta dies in qua natus sum!  
dies in qua peperit me mater mea  
non sit benedicta!  

<span id="015">15</span> Maledictus vir qui annuntiavit patri meo,  
dicens: Natus est tibi puer masculus,  
et quasi gaudio lætificavit eum!  

<span id="016">16</span> Sit homo ille ut sunt civitates quæ subvertit
Dominus,  
et non pœnituit eum:  
audiat clamorem mane,  
et ululatum in tempore meridiano,  

<span id="017">17</span> qui non me interfecit a vulva,  
ut fieret mihi mater mea sepulchrum,  
et vulva ejus conceptus æternus!  

<span id="018">18</span> Quare de vulva egressus sum,  
ut viderem laborem et dolorem,  
et consumerentur in confusione dies mei?\]

------------------------------------------------------------------------

[Next: Jeremiah Chapter 21](jer021)
