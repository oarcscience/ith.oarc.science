[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen012)  [KJV](../kjv/gen012)  [Sep](../sep/gen012) 
[Tan](../tan/gen012)   
  
[Genesis Index](gen)  
  [Previous](gen011)  [Next](gen013) 

------------------------------------------------------------------------

### Vulgate (Latin): Genesis Chapter 12

<span id="001">1</span> Dixit autem Dominus ad Abram: Egredere de terra
tua, et de cognatione tua, et de domo patris tui, et veni in terram quam
monstrabo tibi.

<span id="002">2</span> Faciamque te in gentem magnam, et benedicam
tibi, et magnificabo nomen tuum, erisque benedictus.

<span id="003">3</span> Benedicam benedicentibus tibi, et maledicam
maledicentibus tibi, atque in te benedicentur universæ cognationes
terræ.

<span id="004">4</span> Egressus est itaque Abram sicut præceperat ei
Dominus, et ivit cum eo Lot: septuaginta quinque annorum erat Abram cum
egrederetur de Haran.

<span id="005">5</span> Tulitque Sarai uxorem suam, et Lot filium
fratris sui, universamque substantiam quam possederant, et animas quas
fecerant in Haran: et egressi sunt ut irent in terram Chanaan. Cumque
venissent in eam,

<span id="006">6</span> pertransivit Abram terram usque ad locum Sichem,
usque ad convallem illustrem: Chananæus autem tunc erat in terra.

<span id="007">7</span> Apparuit autem Dominus Abram, et dixit ei:
Semini tuo dabo terram hanc. Qui ædificavit ibi altare Domino, qui
apparuerat ei.

<span id="008">8</span> Et inde transgrediens ad montem, qui erat contra
orientem Bethel, tetendit ibi tabernaculum suum, ab occidente habens
Bethel, et ab oriente Hai: ædificavit quoque ibi altare Domino, et
invocavit nomen ejus.

<span id="009">9</span> Perrexitque Abram vadens, et ultra progrediens
ad meridiem.  

<span id="010">10</span> Facta est autem fames in terra: descenditque
Abram in Ægyptum, ut peregrinaretur ibi: prævaluerat enim fames in
terra.

<span id="011">11</span> Cumque prope esset ut ingrederetur Ægyptum,
dixit Sarai uxori suæ: Novi quod pulchra sis mulier:

<span id="012">12</span> et quod cum viderint te Ægyptii, dicturi sunt:
Uxor ipsius est: et interficient me, et te reservabunt.

<span id="013">13</span> Dic ergo, obsecro te, quod soror mea sis: ut
bene sit mihi propter te, et vivat anima mea ob gratiam tui.

<span id="014">14</span> Cum itaque ingressus esset Abram Ægyptum,
viderunt Ægyptii mulierem quod esset pulchra nimis.

<span id="015">15</span> Et nuntiaverunt principes Pharaoni, et
laudaverunt eam apud illum: et sublata est mulier in domum Pharaonis.

<span id="016">16</span> Abram vero bene usi sunt propter illam:
fueruntque ei oves et boves et asini, et servi et famulæ, et asinæ et
cameli.

<span id="017">17</span> Flagellavit autem Dominus Pharaonem plagis
maximis, et domum ejus, propter Sarai uxorem Abram.

<span id="018">18</span> Vocavitque Pharao Abram, et dixit ei: Quidnam
est hoc quod fecisti mihi? quare non indicasti quod uxor tua esset?

<span id="019">19</span> quam ob causam dixisti esse sororem tuam, ut
tollerem eam mihi in uxorem? Nunc igitur ecce conjux tua, accipe eam, et
vade.

<span id="020">20</span> Præcepitque Pharao super Abram viris: et
deduxerunt eum, et uxorem illius, et omnia quæ habebat.

------------------------------------------------------------------------

[Next: Genesis Chapter 13](gen013)
