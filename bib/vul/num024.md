[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num024)  [KJV](../kjv/num024)  [Sep](../sep/num024) 
[Tan](../tan/num024)   
  
[Numbers Index](num)  
  [Previous](num023)  [Next](num025) 

------------------------------------------------------------------------

### Vulgate (Latin): Numbers Chapter 24

<span id="001">1</span> Cumque vidisset Balaam quod placeret Domino ut
benediceret Israëli, nequaquam abiit ut ante perrexerat, ut augurium
quæreret: sed dirigens contra desertum vultum suum,

<span id="002">2</span> et elevans oculos, vidit Israël in tentoriis
commorantem per tribus suas: et irruente in se spiritu Dei,

<span id="003">3</span> assumpta parabola, ait: \[Dixit Balaam filius
Beor:  
dixit homo, cujus obturatus est oculus:  

<span id="004">4</span> dixit auditor sermonum Dei,  
qui visionem Omnipotentis intuitus est,  
qui cadit, et sic aperiuntur oculi ejus:  

<span id="005">5</span> Quam pulchra tabernacula tua, Jacob,  
et tentoria tua, Israël!  

<span id="006">6</span> ut valles nemorosæ,  
ut horti juxta fluvios irrigui,  
ut tabernacula quæ fixit Dominus,  
quasi cedri prope aquas.  

<span id="007">7</span> Fluet aqua de situla ejus,  
et semen illius erit in aquas multas.  
Tolletur propter Agag, rex ejus,  
et auferetur regnum illius.  

<span id="008">8</span> Deus eduxit illum de Ægypto,  
cujus fortitudo similis est rhinocerotis.  
Devorabunt gentes hostes illius,  
ossaque eorum confringent, et perforabunt sagittis.  

<span id="009">9</span> Accubans dormivit ut leo,  
et quasi leæna, quam suscitare nullus audebit.  
Qui benedixerit tibi, erit et ipse benedictus:  
qui maledixerit, in maledictione reputabitur.\]  

<span id="010">10</span> Iratusque Balac contra Balaam, complosis
manibus ait: Ad maledicendum inimicis meis vocavi te, quibus e contrario
tertio benedixisti:

<span id="011">11</span> revertere ad locum tuum. Decreveram quidem
magnifice honorare te, sed Dominus privavit te honore disposito.

<span id="012">12</span> Respondit Balaam ad Balac: Nonne nuntiis tuis,
quos misisti ad me, dixi:

<span id="013">13</span> Si dederit mihi Balac plenam domum suam argenti
et auri, non potero præterire sermonem Domini Dei mei, ut vel boni quid
vel mali proferam ex corde meo: sed quidquid Dominus dixerit, hoc
loquar?

<span id="014">14</span> verumtamen pergens ad populum meum, dabo
consilium, quid populus tuus populo huic faciat extremo tempore.

<span id="015">15</span> Sumpta igitur parabola, rursum ait: \[Dixit
Balaam filius Beor:  
dixit homo, cujus obturatus est oculus:  

<span id="016">16</span> dixit auditor sermonum Dei,  
qui novit doctrinam Altissimi,  
et visiones Omnipotentis videt,  
qui cadens apertos habet oculos:  

<span id="017">17</span> Videbo eum, sed non modo:  
intuebor illum, sed non prope.  
Orietur stella ex Jacob,  
et consurget virga de Israël:  
et percutiet duces Moab,  
vastabitque omnes filios Seth.  

<span id="018">18</span> Et erit Idumæa possessio ejus:  
hæreditas Seir cedet inimicis suis:  
Israël vero fortiter aget.  

<span id="019">19</span> De Jacob erit qui dominetur,  
et perdat reliquias civitatis.  
\]

<span id="020">20</span> Cumque vidisset Amalec, assumens parabolam,
ait: \[Principium gentium Amalec,  
cujus extrema perdentur.\]

<span id="021">21</span> Vidit quoque Cinæum: et assumpta parabola, ait:
\[Robustum quidem est habitaculum tuum:  
sed si in petra posueris nidum tuum,  

<span id="022">22</span> et fueris electus de stirpe Cin,  
quamdiu poteris permanere? Assur enim capiet te.\]

<span id="023">23</span> Assumptaque parabola iterum locutus est: \[Heu!
quis victurus est,  
quando ista faciet Deus?  

<span id="024">24</span> Venient in trieribus de Italia:  
superabunt Assyrios, vastabuntque Hebræos, et ad extremum etiam ipsi
peribunt.\]

<span id="025">25</span> Surrexitque Balaam, et reversus est in locum
suum: Balac quoque via, qua venerat, rediit.

------------------------------------------------------------------------

[Next: Numbers Chapter 25](num025)
