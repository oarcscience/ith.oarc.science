[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa010)  [KJV](../kjv/isa010)  [Sep](../sep/isa010) 
[Tan](../tan/isa010)   
  
[Isaiah Index](isa)  
  [Previous](isa009)  [Next](isa011) 

------------------------------------------------------------------------

### Vulgate (Latin): Isaiah Chapter 10

<span id="001">1</span> \[Væ qui condunt leges iniquas,  
et scribentes injustitiam scripserunt,  

<span id="002">2</span> ut opprimerent in judicio pauperes,  
et vim facerent causæ humilium populi mei;  
ut essent viduæ præda eorum,  
et pupillos diriperent.  

<span id="003">3</span> Quid facietis in die visitationis,  
et calamitatis de longe venientis?  
ad cujus confugietis auxilium?  
et ubi derelinquetis gloriam vestram,  

<span id="004">4</span> ne incurvemini sub vinculo,  
et cum interfectis cadatis?  
Super omnibus his non est aversus furor ejus,  
sed adhuc manus ejus extenta.\]  

<span id="005">5</span> \[Væ Assur! virga furoris mei et baculus ipse
est;  
in manu eorum indignatio mea.  

<span id="006">6</span> Ad gentem fallacem mittam eum,  
et contra populum furoris mei mandabo illi,  
ut auferat spolia, et diripiat prædam,  
et ponat illum in conculcationem quasi lutum platearum.  

<span id="007">7</span> Ipse autem non sic arbitrabitur,  
et cor ejus non ita existimabit;  
sed ad conterendum erit cor ejus,  
et ad internecionem gentium non paucarum.  

<span id="008">8</span> Dicet enim:

<span id="009">9</span> Numquid non principes mei simul reges sunt?  
numquid non ut Charcamis, sic Calano?  
et ut Arphad, sic Emath?  
numquid non ut Damascus, sic Samaria?  

<span id="010">10</span> Quomodo invenit manus mea regna idoli,  
sic et simulacra eorum de Jerusalem et de Samaria.  

<span id="011">11</span> Numquid non sicut feci Samariæ et idolis
ejus,  
sic faciam Jerusalem et simulacris ejus?  

<span id="012">12</span> Et erit, cum impleverit Dominus  
cuncta opera sua  
in monte Sion et in Jerusalem,  
visitabo super fructum magnifici cordis regis Assur,  
et super gloriam altitudinis oculorum ejus.  

<span id="013">13</span> Dixit enim: In fortitudine manus meæ feci,  
et in sapientia mea intellexi;  
et abstuli terminos populorum,  
et principes eorum deprædatus sum,  
et detraxi quasi potens in sublimi residentes.  

<span id="014">14</span> Et invenit quasi nidum manus mea  
fortitudinem populorum;  
et sicut colliguntur ova quæ derelicta sunt,  
sic universam terram ego congregavi;  
et non fuit qui moveret pennam,  
et aperiret os, et ganniret.  

<span id="015">15</span> Numquid gloriabitur securis contra eum qui
secat in ea?  
aut exaltabitur serra contra eum a quo trahitur?  
Quomodo si elevetur virga contra elevantem se,  
et exaltetur baculus, qui utique lignum est.  

<span id="016">16</span> Propter hoc mittet Dominator, Dominus
exercituum,  
in pinguibus ejus tenuitatem;  
et subtus gloriam ejus succensa ardebit  
quasi combustio ignis.  

<span id="017">17</span> Et erit lumen Israël in igne,  
et Sanctus ejus in flamma;  
et succendetur, et devorabitur  
spina ejus et vepres in die una.  

<span id="018">18</span> Et gloria saltus ejus, et carmeli ejus,  
ab anima usque ad carnem consumetur;  
et erit terrore profugus.  

<span id="019">19</span> Et reliquiæ ligni saltus ejus præ paucitate
numerabuntur,  
et puer scribet eos.\]  

<span id="020">20</span> \[Et erit in die illa:  
non adjiciet residuum Israël,  
et hi qui fugerint de domo Jacob,  
inniti super eo qui percutit eos;  
sed innitetur super Dominum,  
Sanctum Israël, in veritate.  

<span id="021">21</span> Reliquiæ convertentur; reliquiæ, inquam,
Jacob  
ad Deum fortem.  

<span id="022">22</span> Si enim fuerit populus tuus, Israël, quasi
arena maris,  
reliquiæ convertentur ex eo;  
consummatio abbreviata  
inundabit justitiam.  

<span id="023">23</span> Consummationem enim et abbreviationem  
Dominus Deus exercituum faciet in medio omnis terræ.  

<span id="024">24</span> Propter hoc, hæc dicit Dominus Deus
exercituum:  
Noli timere, populus meus,  
habitator Sion, ab Assur:  
in virga percutiet te,  
et baculum suum levabit super te,  
in via Ægypti.  

<span id="025">25</span> Adhuc enim paululum modicumque,  
et consummabitur indignatio  
et furor meus super scelus eorum.  

<span id="026">26</span> Et suscitabit super eum Dominus exercituum
flagellum,  
juxta plagam Madian in petra Oreb:  
et virgam suam super mare,  
et levabit eam in via Ægypti.  

<span id="027">27</span> Et erit in die illa:  
auferetur onus ejus de humero tuo  
et jugum ejus de collo tuo,  
et computrescet jugum a facie olei.\]  

<span id="028">28</span> \[Veniet in Ajath, transibit in Magron,  
apud Machmas commendabit vasa sua.  

<span id="029">29</span> Transierunt cursim,  
Gaba sedes nostra;  
obstupuit Rama,  
Gabaath Saulis fugit.  

<span id="030">30</span> Hinni voce tua, filia Gallim,  
attende Laisa, paupercula Anathoth.  

<span id="031">31</span> Migravit Medemena;  
habitatores Gabim, confortamini.  

<span id="032">32</span> Adhuc dies est ut in Nobe stetur;  
agitabit manum suam super montem filiæ Sion,  
collem Jerusalem.  

<span id="033">33</span> Ecce Dominator, Dominus exercituum,  
confringet lagunculam in terrore;  
et excelsi statura succidentur,  
et sublimes humiliabuntur.  

<span id="034">34</span> Et subvertentur condensa saltus ferro;  
et Libanus cum excelsis cadet.\]

------------------------------------------------------------------------

[Next: Isaiah Chapter 11](isa011)
