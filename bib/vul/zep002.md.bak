[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/zep002)  [KJV](../kjv/zep002)  [Sep](../sep/zep002.md) 
[Tan](../tan/zep002.md)   
  
[Zephaniah Index](zep.md)  
  [Previous](zep001)  [Next](zep003.md) 

------------------------------------------------------------------------

### Vulgate (Latin): Zephaniah Chapter 2

<span id="001">1</span> \[Convenite, congregamini, gens non amabilis,  

<span id="002">2</span> priusquam pariat jussio quasi pulverem
transeuntem diem,  
antequam veniat super vos ira furoris Domini,  
antequam veniat super vos dies indignationis Domini.  

<span id="003">3</span> Quærite Dominum, omnes mansueti terræ,  
qui judicium ejus estis operati;  
quærite justum, quærite mansuetum,  
si quomodo abscondamini in die furoris Domini.  

<span id="004">4</span> Quia Gaza destructa erit,  
et Ascalon in desertum:  
Azotum in meridie ejicient,  
et Accaron eradicabitur.  

<span id="005">5</span> Væ qui habitatis funiculum maris, gens
perditorum!  
verbum Domini super vos, Chanaan, terra Philisthinorum;  
et disperdam te, ita ut non sit inhabitator.  

<span id="006">6</span> Et erit funiculus maris requies pastorum, et
caulæ pecorum;  

<span id="007">7</span> et erit funiculus ejus qui remanserit de domo
Juda: ibi pascentur,  
in domibus Ascalonis ad vesperam requiescent,  
quia visitabit eos Dominus Deus eorum,  
et avertet captivitatem eorum.  

<span id="008">8</span> Audivi opprobrium Moab,  
et blasphemias filiorum Ammon,  
quæ exprobraverunt populo meo,  
et magnificati sunt super terminos eorum.  

<span id="009">9</span> Propterea vivo ego, dicit Dominus exercituum,
Deus Israël,  
quia Moab ut Sodoma erit,  
et filii Ammon quasi Gomorrha:  
siccitas spinarum, et acervi salis,  
et desertum usque in æternum:  
reliquiæ populi mei diripient eos,  
et residui gentis meæ possidebunt illos.  

<span id="010">10</span> Hoc eis eveniet pro superbia sua,  
quia blasphemaverunt et magnificati sunt  
super populum Domini exercituum.  

<span id="011">11</span> Horribilis Dominus super eos,  
et attenuabit omnes deos terræ:  
et adorabunt eum viri de loco suo,  
omnes insulæ gentium.  

<span id="012">12</span> Sed et vos, Æthiopes, interfecti gladio meo
eritis.  

<span id="013">13</span> Et extendet manum suam super aquilonem, et
perdet Assur,  
et ponet speciosam in solitudinem,  
et in invium, et quasi desertum.  

<span id="014">14</span> Et accubabunt in medio ejus greges, omnes
bestiæ gentium;  
et onocrotalus et ericius in liminibus ejus morabuntur:  
vox cantantis in fenestra,  
corvus in superliminari,  
quoniam attenuabo robur ejus.  

<span id="015">15</span> Hæc est civitas gloriosa habitans in
confidentia,  
quæ dicebat in corde suo:  
Ego sum, et extra me non est alia amplius:  
quomodo facta est in desertum cubile bestiæ?  
omnis qui transit per eam sibilabit,  
et movebit manum suam.\]

------------------------------------------------------------------------

[Next: Zephaniah Chapter 3](zep003.md)
