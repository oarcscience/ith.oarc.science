[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa009)  [KJV](../kjv/psa009)  [Sep](../sep/psa009) 
[Tan](../tan/psa009)   
  
[Psalms Index](psa)  
  [Previous](psa008)  [Next](psa010) 

------------------------------------------------------------------------

### Vulgate (Latin): Psalms Chapter 9

<span id="001">1</span> In finem, pro occultis filii. Psalmus David.

<span id="002">2</span> \[Confitebor tibi, Domine, in toto corde meo;  
narrabo omnia mirabilia tua.  

<span id="003">3</span> Lætabor et exsultabo in te;  
psallam nomini tuo, Altissime.  

<span id="004">4</span> In convertendo inimicum meum retrorsum;  
infirmabuntur, et peribunt a facie tua.  

<span id="005">5</span> Quoniam fecisti judicium meum et causam meam;  
sedisti super thronum, qui judicas justitiam.  

<span id="006">6</span> Increpasti gentes, et periit impius:  
nomen eorum delesti in æternum, et in sæculum sæculi.  

<span id="007">7</span> Inimici defecerunt frameæ in finem,  
et civitates eorum destruxisti.  
Periit memoria eorum cum sonitu;  

<span id="008">8</span> et Dominus in æternum permanet.  
Paravit in judicio thronum suum,  

<span id="009">9</span> et ipse judicabit orbem terræ in æquitate:  
judicabit populos in justitia.  

<span id="010">10</span> Et factus est Dominus refugium pauperi;  
adjutor in opportunitatibus, in tribulatione.  

<span id="011">11</span> Et sperent in te qui noverunt nomen tuum,  
quoniam non dereliquisti quærentes te, Domine.  

<span id="012">12</span> Psallite Domino qui habitat in Sion;  
annuntiate inter gentes studia ejus:  

<span id="013">13</span> quoniam requirens sanguinem eorum recordatus
est;  
non est oblitus clamorem pauperum.  

<span id="014">14</span> Miserere mei, Domine:  
vide humilitatem meam de inimicis meis,  

<span id="015">15</span> qui exaltas me de portis mortis,  
ut annuntiem omnes laudationes tuas in portis filiæ Sion:  

<span id="016">16</span> exultabo in salutari tuo.  
Infixæ sunt gentes in interitu quem fecerunt;  
in laqueo isto quem absconderunt  
comprehensus est pes eorum.  

<span id="017">17</span> Cognoscetur Dominus judicia faciens;  
in operibus manuum suarum comprehensus est peccator.  

<span id="018">18</span> Convertantur peccatores in infernum,  
omnes gentes quæ obliviscuntur Deum.  

<span id="019">19</span> Quoniam non in finem oblivio erit pauperis;  
patientia pauperum non peribit in finem.  

<span id="020">20</span> Exsurge, Domine; non confortetur homo:  
judicentur gentes in conspectu tuo.  

<span id="021">21</span> Constitue, Domine, legislatorem super eos,  
ut sciant gentes quoniam homines sunt.  

<span id="022">22</span> Ut quid, Domine, recessisti longe;  
despicis in opportunitatibus, in tribulatione?  

<span id="023">23</span> Dum superbit impius, incenditur pauper:  
comprehenduntur in consiliis quibus cogitant.  

<span id="024">24</span> Quoniam laudatur peccator in desideriis animæ
suæ,  
et iniquus benedicitur.  

<span id="025">25</span> Exacerbavit Dominum peccator:  
secundum multitudinem iræ suæ, non quæret.  

<span id="026">26</span> Non est Deus in conspectu ejus;  
inquinatæ sunt viæ illius in omni tempore.  
Auferuntur judicia tua a facie ejus;  
omnium inimicorum suorum dominabitur.  

<span id="027">27</span> Dixit enim in corde suo: Non movebor  
a generatione in generationem, sine malo.  

<span id="028">28</span> Cujus maledictione os plenum est, et
amaritudine, et dolo;  
sub lingua ejus labor et dolor.  

<span id="029">29</span> Sedet in insidiis cum divitibus in occultis,  
ut interficiat innocentem.  

<span id="030">30</span> Oculi ejus in pauperem respiciunt;  
insidiatur in abscondito, quasi leo in spelunca sua.  
Insidiatur ut rapiat pauperem;  
rapere pauperem dum attrahit eum.  

<span id="031">31</span> In laqueo suo humiliabit eum;  
inclinabit se, et cadet cum dominatus fuerit pauperum.  

<span id="032">32</span> Dixit enim in corde suo: Oblitus est Deus;  
avertit faciem suam, ne videat in finem.  

<span id="033">33</span> Exsurge, Domine Deus, exaltetur manus tua;  
ne obliviscaris pauperum.  

<span id="034">34</span> Propter quid irritavit impius Deum?  
dixit enim in corde suo: Non requiret.  

<span id="035">35</span> Vides, quoniam tu laborem et dolorem
consideras,  
ut tradas eos in manus tuas.  
Tibi derelictus est pauper;  
orphano tu eris adjutor.  

<span id="036">36</span> Contere brachium peccatoris et maligni;  
quæretur peccatum illius, et non invenietur.  

<span id="037">37</span> Dominus regnabit in æternum, et in sæculum
sæculi;  
peribitis, gentes, de terra illius.  

<span id="038">38</span> Desiderium pauperum exaudivit Dominus;  
præparationem cordis eorum audivit auris tua:  

<span id="039">39</span> judicare pupillo et humili,  
ut non apponat ultra magnificare se homo super terram.\]

------------------------------------------------------------------------

[Next: Psalms Chapter 10](psa010)
