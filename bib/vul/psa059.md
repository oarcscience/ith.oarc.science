[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa059)  [KJV](../kjv/psa059)  [Sep](../sep/psa059) 
[Tan](../tan/psa059)   
  
[Psalms Index](psa)  
  [Previous](psa058)  [Next](psa060) 

------------------------------------------------------------------------

### Vulgate (Latin): Psalms Chapter 59

<span id="001">1</span> In finem, pro his qui immutabuntur, in tituli
inscriptionem ipsi David, in doctrinam,

<span id="002">2</span> cum succendit Mesopotamiam Syriæ et Sobal, et
convertit Joab, et percussit Idumæam in valle Salinarum duodecim millia.

<span id="003">3</span> \[Deus, repulisti nos, et destruxisti nos;  
iratus es, et misertus es nobis.  

<span id="004">4</span> Commovisti terram, et conturbasti eam;  
sana contritiones ejus, quia commota est.  

<span id="005">5</span> Ostendisti populo tuo dura;  
potasti nos vino compunctionis.  

<span id="006">6</span> Dedisti metuentibus te significationem,  
ut fugiant a facie arcus;  
ut liberentur dilecti tui.  

<span id="007">7</span> Salvum fac dextera tua, et exaudi me.  

<span id="008">8</span> Deus locutus est in sancto suo:  
lætabor, et partibor Sichimam;  
et convallem tabernaculorum metibor.  

<span id="009">9</span> Meus est Galaad, et meus est Manasses;  
et Ephraim fortitudo capitis mei.  
Juda rex meus;  

<span id="010">10</span> Moab olla spei meæ.  
In Idumæam extendam calceamentum meum:  
mihi alienigenæ subditi sunt.  

<span id="011">11</span> Quis deducet me in civitatem munitam?  
quis deducet me usque in Idumæam?  

<span id="012">12</span> nonne tu, Deus, qui repulisti nos?  
et non egredieris, Deus, in virtutibus nostris?  

<span id="013">13</span> Da nobis auxilium de tribulatione,  
quia vana salus hominis.  

<span id="014">14</span> In Deo faciemus virtutem;  
et ipse ad nihilum deducet tribulantes nos.\]

------------------------------------------------------------------------

[Next: Psalms Chapter 60](psa060)
