[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa138)  [KJV](../kjv/psa138)  [Sep](../sep/psa138) 
[Tan](../tan/psa138)   
  
[Psalms Index](psa)  
  [Previous](psa137)  [Next](psa139) 

------------------------------------------------------------------------

### Vulgate (Latin): Psalms Chapter 138

<span id="001">1</span> In finem, psalmus David. \[Domine, probasti me,
et cognovisti me;  

<span id="002">2</span> tu cognovisti sessionem meam et resurrectionem
meam.  

<span id="003">3</span> Intellexisti cogitationes meas de longe;  
semitam meam et funiculum meum investigasti:  

<span id="004">4</span> et omnes vias meas prævidisti,  
quia non est sermo in lingua mea.  

<span id="005">5</span> Ecce, Domine, tu cognovisti omnia,  
novissima et antiqua.  
Tu formasti me, et posuisti super me manum tuam.  

<span id="006">6</span> Mirabilis facta est scientia tua ex me;  
confortata est, et non potero ad eam.  

<span id="007">7</span> Quo ibo a spiritu tuo?  
et quo a facie tua fugiam?  

<span id="008">8</span> Si ascendero in cælum, tu illic es;  
si descendero in infernum, ades.  

<span id="009">9</span> Si sumpsero pennas meas diluculo,  
et habitavero in extremis maris,  

<span id="010">10</span> etenim illuc manus tua deducet me,  
et tenebit me dextera tua.  

<span id="011">11</span> Et dixi: Forsitan tenebræ conculcabunt me;  
et nox illuminatio mea in deliciis meis.  

<span id="012">12</span> Quia tenebræ non obscurabuntur a te,  
et nox sicut dies illuminabitur:  
sicut tenebræ ejus, ita et lumen ejus.  

<span id="013">13</span> Quia tu possedisti renes meos;  
suscepisti me de utero matris meæ.  

<span id="014">14</span> Confitebor tibi, quia terribiliter magnificatus
es;  
mirabilia opera tua, et anima mea cognoscit nimis.  

<span id="015">15</span> Non est occultatum os meum a te, quod fecisti
in occulto;  
et substantia mea in inferioribus terræ.  

<span id="016">16</span> Imperfectum meum viderunt oculi tui,  
et in libro tuo omnes scribentur.  
Dies formabuntur, et nemo in eis.  

<span id="017">17</span> Mihi autem nimis honorificati sunt amici tui,
Deus;  
nimis confortatus est principatus eorum.  

<span id="018">18</span> Dinumerabo eos, et super arenam
multiplicabuntur.  
Exsurrexi, et adhuc sum tecum.  

<span id="019">19</span> Si occideris, Deus, peccatores,  
viri sanguinum, declinate a me:  

<span id="020">20</span> quia dicitis in cogitatione:  
Accipient in vanitate civitates tuas.  

<span id="021">21</span> Nonne qui oderunt te, Domine, oderam,  
et super inimicos tuos tabescebam?  

<span id="022">22</span> Perfecto odio oderam illos,  
et inimici facti sunt mihi.  

<span id="023">23</span> Proba me, Deus, et scito cor meum;  
interroga me, et cognosce semitas meas.  

<span id="024">24</span> Et vide si via iniquitatis in me est,  
et deduc me in via æterna.\]

------------------------------------------------------------------------

[Next: Psalms Chapter 139](psa139)
