[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job016)  [KJV](../kjv/job016)  [Sep](../sep/job016) 
[Tan](../tan/job016)   
  
[Job Index](job)  
  [Previous](job015)  [Next](job017) 

------------------------------------------------------------------------

### Vulgate (Latin): Job Chapter 16

<span id="001">1</span> Respondens autem Job, dixit:

<span id="002">2</span> \[Audivi frequenter talia:  
consolatores onerosi omnes vos estis.  

<span id="003">3</span> Numquid habebunt finem verba ventosa?  
aut aliquid tibi molestum est, si loquaris?  

<span id="004">4</span> Poteram et ego similia vestri loqui,  
atque utinam esset anima vestra pro anima mea:  

<span id="005">5</span> consolarer et ego vos sermonibus,  
et moverem caput meum super vos;  

<span id="006">6</span> roborarem vos ore meo,  
et moverem labia mea, quasi parcens vobis.  

<span id="007">7</span> Sed quid agam? Si locutus fuero, non quiescet
dolor meus,  
et si tacuero, non recedet a me.  

<span id="008">8</span> Nunc autem oppressit me dolor meus,  
et in nihilum redacti sunt omnes artus mei.  

<span id="009">9</span> Rugæ meæ testimonium dicunt contra me,  
et suscitatur falsiloquus adversus faciem meam, contradicens mihi.  

<span id="010">10</span> Collegit furorem suum in me,  
et comminans mihi, infremuit contra me dentibus suis:  
hostis meus terribilibus oculis me intuitus est.  

<span id="011">11</span> Aperuerunt super me ora sua,  
et exprobrantes percusserunt maxillam meam:  
satiati sunt pœnis meis.  

<span id="012">12</span> Conclusit me Deus apud iniquum,  
et manibus impiorum me tradidit.  

<span id="013">13</span> Ego ille quondam opulentus, repente contritus
sum:  
tenuit cervicem meam, confregit me,  
et posuit me sibi quasi in signum.  

<span id="014">14</span> Circumdedit me lanceis suis;  
convulneravit lumbos meos:  
non pepercit, et effudit in terra viscera mea.  

<span id="015">15</span> Concidit me vulnere super vulnus:  
irruit in me quasi gigas.  

<span id="016">16</span> Saccum consui super cutem meam,  
et operui cinere carnem meam.  

<span id="017">17</span> Facies mea intumuit a fletu,  
et palpebræ meæ caligaverunt.  

<span id="018">18</span> Hæc passus sum absque iniquitate manus meæ,  
cum haberem mundas ad Deum preces.  

<span id="019">19</span> Terra, ne operias sanguinem meum,  
neque inveniat in te locum latendi clamor meus:  

<span id="020">20</span> ecce enim in cælo testis meus,  
et conscius meus in excelsis.  

<span id="021">21</span> Verbosi amici mei:  
ad Deum stillat oculus meus:  

<span id="022">22</span> atque utinam sic judicaretur vir cum Deo,  
quomodo judicatur filius hominis cum collega suo.  

<span id="023">23</span> Ecce enim breves anni transeunt,  
et semitam per quam non revertar ambulo.\]

------------------------------------------------------------------------

[Next: Job Chapter 17](job017)
