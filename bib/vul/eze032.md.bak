[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze032)  [KJV](../kjv/eze032)  [Sep](../sep/eze032.md) 
[Tan](../tan/eze032.md)   
  
[Ezekiel Index](eze.md)  
  [Previous](eze031)  [Next](eze033.md) 

------------------------------------------------------------------------

### Vulgate (Latin): Ezekiel Chapter 32

<span id="001">1</span> Et factum est, duodecimo anno, in mense
duodecimo, in una mensis: factum est verbum Domini ad me, dicens:

<span id="002">2</span> Fili hominis, assume lamentum super Pharaonem
regem Ægypti, et dices ad eum: \[Leoni gentium assimilatus es,  
et draconi qui est in mari:  
et ventilabas cornu in fluminibus tuis,  
et conturbabas aquas pedibus tuis,  
et conculcabas flumina earum.  

<span id="003">3</span> Propterea hæc dicit Dominus Deus:  
Expandam super te rete meum in multitudine populorum multorum,  
et extraham te in sagena mea.  

<span id="004">4</span> Et projiciam te in terram;  
super faciem agri abjiciam te:  
et habitare faciam super te omnia volatilia cæli,  
et saturabo de te bestias universæ terræ.  

<span id="005">5</span> Et dabo carnes tuas super montes,  
et implebo colles tuos sanie tua.  

<span id="006">6</span> Et irrigabo terram fœtore sanguinis tui super
montes,  
et valles implebuntur ex te.  

<span id="007">7</span> Et operiam, cum extinctus fueris, cælum,  
et nigrescere faciam stellas ejus:  
solem nube tegam,  
et luna non dabit lumen suum.  

<span id="008">8</span> Omnia luminaria cæli mœrere faciam super te,  
et dabo tenebras super terram tuam,  
dicit Dominus Deus,  
cum ceciderint vulnerati tui in medio terræ,  
ait Dominus Deus.  

<span id="009">9</span> Et irritabo cor populorum multorum,  
cum induxero contritionem tuam in gentibus super terras quas nescis.  

<span id="010">10</span> Et stupescere faciam super te populos multos,  
et reges eorum horrore nimio formidabunt super te,  
cum volare cœperit gladius meus super facies eorum:  
et obstupescent repente singuli pro anima sua in die ruinæ tuæ.  

<span id="011">11</span> Quia hæc dicit Dominus Deus:  
Gladius regis Babylonis veniet tibi.  

<span id="012">12</span> In gladiis fortium dejiciam multitudinem
tuam:  
inexpugnabiles omnes gentes hæ,  
et vastabunt superbiam Ægypti,  
et dissipabitur multitudo ejus.  

<span id="013">13</span> Et perdam omnia jumenta ejus,  
quæ erant super aquas plurimas:  
et non conturbabit eas pes hominis ultra,  
neque ungula jumentorum turbabit eas.  

<span id="014">14</span> Tunc purissimas reddam aquas eorum,  
et flumina eorum quasi oleum adducam,  
ait Dominus Deus,  

<span id="015">15</span> cum dedero terram Ægypti desolatam:  
deseretur autem terra a plenitudine sua  
quando percussero omnes habitatores ejus:  
et scient quia ego Dominus.  

<span id="016">16</span> Planctus est, et plangent eum:  
filiæ gentium plangent eum:  
super Ægyptum et super multitudinem ejus plangent eum,  
ait Dominus Deus.\]  

<span id="017">17</span> Et factum est in duodecimo anno, in
quintadecima mensis: factum est verbum Domini ad me, dicens:

<span id="018">18</span> \[Fili hominis, cane lugubre super multitudinem
Ægypti:  
et detrahe eam ipsam, et filias gentium robustarum, ad terram ultimam,  
cum his qui descendunt in lacum.  

<span id="019">19</span> Quo pulchrior es?  
descende, et dormi cum incircumcisis.  

<span id="020">20</span> In medio interfectorum gladio cadent;  
gladius datus est:  
attraxerunt eam et omnes populos ejus.  

<span id="021">21</span> Loquentur ei potentissimi robustorum de medio
inferni,  
qui cum auxiliatoribus ejus descenderunt,  
et dormierunt incircumcisi interfecti gladio.  

<span id="022">22</span> Ibi Assur, et omnis multitudo ejus:  
in circuitu illius sepulchra ejus,  
omnes interfecti, et qui ceciderunt gladio.  

<span id="023">23</span> Quorum data sunt sepulchra in novissimis
laci,  
et facta est multitudo ejus per gyrum sepulchri ejus:  
universi interfecti, cadentesque gladio,  
qui dederant quondam formidinem in terra viventium.  

<span id="024">24</span> Ibi Ælam, et omnis multitudo ejus per gyrum
sepulchri sui:  
omnes hi interfecti, ruentesque gladio,  
qui descenderunt incircumcisi ad terram ultimam;  
qui posuerunt terrorem suum in terra viventium,  
et portaverunt ignominiam suam cum his qui descendunt in lacum.  

<span id="025">25</span> In medio interfectorum  
posuerunt cubile ejus in universis populis ejus:  
in circuitu ejus sepulchrum illius:  
omnes hi incircumcisi, interfectique gladio.  
Dederunt enim terrorem suum in terra viventium,  
et portaverunt ignominiam suam cum his qui descendunt in lacum:  
in medio interfectorum positi sunt.  

<span id="026">26</span> Ibi Mosoch et Thubal, et omnis multitudo
ejus:  
in circuitu ejus sepulchra illius:  
omnes hi incircumcisi, interfectique et cadentes gladio,  
quia dederunt formidinem suam in terra viventium.  

<span id="027">27</span> Et non dormient cum fortibus,  
cadentibusque, et incircumcisis,  
qui descenderunt ad infernum cum armis suis,  
et posuerunt gladios suos sub capitibus suis,  
et fuerunt iniquitates eorum in ossibus eorum:  
quia terror fortium facti sunt in terra viventium.  

<span id="028">28</span> Et tu ergo in medio incircumcisorum
contereris,  
et dormies cum interfectis gladio.  

<span id="029">29</span> Ibi Idumæa, et reges ejus, et omnes duces
ejus,  
qui dati sunt cum exercitu suo cum interfectis gladio,  
et qui cum incircumcisis dormierunt,  
et cum his qui descendunt in lacum.  

<span id="030">30</span> Ibi principes aquilonis omnes, et universi
venatores,  
qui deducti sunt cum interfectis, paventes,  
et in sua fortitudine confusi:  
qui dormierunt incircumcisi  
cum interfectis gladio,  
et portaverunt confusionem suam  
cum his qui descendunt in lacum.  

<span id="031">31</span> Vidit eos Pharao, et consolatus est  
super universa multitudine sua,  
quæ interfecta est gladio:  
Pharao, et omnis exercitus ejus,  
ait Dominus Deus.  

<span id="032">32</span> Quia dedi terrorem meum in terra viventium,  
et dormivit in medio incircumcisorum cum interfectis gladio:  
Pharao, et omnis multitudo ejus,  
ait Dominus Deus.\]

------------------------------------------------------------------------

[Next: Ezekiel Chapter 33](eze033.md)
