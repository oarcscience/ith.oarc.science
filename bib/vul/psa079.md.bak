[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/psa079)  [KJV](../kjv/psa079)  [Sep](../sep/psa079.md) 
[Tan](../tan/psa079.md)   
  
[Psalms Index](psa.md)  
  [Previous](psa078)  [Next](psa080.md) 

------------------------------------------------------------------------

### Vulgate (Latin): Psalms Chapter 79

<span id="001">1</span> In finem, pro iis qui commutabuntur. Testimonium
Asaph, psalmus.

<span id="002">2</span> \[Qui regis Israël, intende;  
qui deducis velut ovem Joseph.  
Qui sedes super cherubim, manifestare  

<span id="003">3</span> coram Ephraim, Benjamin, et Manasse.  
Excita potentiam tuam, et veni,  
ut salvos facias nos.  

<span id="004">4</span> Deus, converte nos, et ostende faciem tuam,  
et salvi erimus.  

<span id="005">5</span> Domine Deus virtutum,  
quousque irasceris super orationem servi tui?  

<span id="006">6</span> cibabis nos pane lacrimarum,  
et potum dabis nobis in lacrimis in mensura?  

<span id="007">7</span> Posuisti nos in contradictionem vicinis
nostris,  
et inimici nostri subsannaverunt nos.  

<span id="008">8</span> Deus virtutum, converte nos, et ostende faciem
tuam,  
et salvi erimus.  

<span id="009">9</span> Vineam de Ægypto transtulisti:  
ejecisti gentes, et plantasti eam.  

<span id="010">10</span> Dux itineris fuisti in conspectu ejus;  
plantasti radices ejus, et implevit terram.  

<span id="011">11</span> Operuit montes umbra ejus,  
et arbusta ejus cedros Dei.  

<span id="012">12</span> Extendit palmites suos usque ad mare,  
et usque ad flumen propagines ejus.  

<span id="013">13</span> Ut quid destruxisti maceriam ejus,  
et vindemiant eam omnes qui prætergrediuntur viam?  

<span id="014">14</span> Exterminavit eam aper de silva,  
et singularis ferus depastus est eam.  

<span id="015">15</span> Deus virtutum, convertere,  
respice de cælo, et vide,  
et visita vineam istam:  

<span id="016">16</span> et perfice eam quam plantavit dextera tua,  
et super filium hominis quem confirmasti tibi.  

<span id="017">17</span> Incensa igni et suffossa,  
ab increpatione vultus tui peribunt.  

<span id="018">18</span> Fiat manus tua super virum dexteræ tuæ,  
et super filium hominis quem confirmasti tibi.  

<span id="019">19</span> Et non discedimus a te:  
vivificabis nos, et nomen tuum invocabimus.  

<span id="020">20</span> Domine Deus virtutum, converte nos, et ostende
faciem tuam,  
et salvi erimus.\]

------------------------------------------------------------------------

[Next: Psalms Chapter 80](psa080.md)
