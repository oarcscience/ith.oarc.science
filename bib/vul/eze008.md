[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze008)  [KJV](../kjv/eze008)  [Sep](../sep/eze008.md) 
[Tan](../tan/eze008.md)   
  
[Ezekiel Index](eze.md)  
  [Previous](eze007)  [Next](eze009.md) 

------------------------------------------------------------------------

### Vulgate (Latin): Ezekiel Chapter 8

<span id="001">1</span> Et factum est in anno sexto, in sexto mense, in
quinta mensis, ego sedebam in domo mea, et senes Juda sedebant coram me,
et cecidit ibi super me manus Domini Dei.

<span id="002">2</span> Et vidi: et ecce similitudo quasi aspectus
ignis: ab aspectu lumborum ejus et deorsum, ignis: et a lumbis ejus et
sursum, quasi aspectus splendoris, ut visio electri.

<span id="003">3</span> Et emissa similitudo manus apprehendit me in
cincinno capitis mei, et elevavit me spiritus inter terram et cælum: et
adduxit me in Jerusalem, in visione Dei, juxta ostium interius quod
respiciebat ad aquilonem, ubi erat statutum idolum zeli ad provocandam
æmulationem.

<span id="004">4</span> Et ecce ibi gloria Dei Israël, secundum visionem
quam videram in campo.

<span id="005">5</span> Et dixit ad me: Fili hominis, leva oculos tuos
ad viam aquilonis. Et levavi oculos meos ad viam aquilonis, et ecce ab
aquilone portæ altaris idolum zeli in ipso introitu.

<span id="006">6</span> Et dixit ad me: Fili hominis, putasne vides tu
quid isti faciunt, abominationes magnas quas domus Israël facit hic, ut
procul recedam a sanctuario meo? et adhuc conversus videbis
abominationes majores.

<span id="007">7</span> Et introduxit me ad ostium atrii, et vidi, et
ecce foramen unum in pariete.

<span id="008">8</span> Et dixit ad me: Fili hominis, fode parietem. Et
cum fodissem parietem, apparuit ostium unum.

<span id="009">9</span> Et dixit ad me: Ingredere, et vide abominationes
pessimas quas isti faciunt hic.

<span id="010">10</span> Et ingressus vidi, et ecce omnis similitudo
reptilium et animalium, abominatio, et universa idola domus Israël,
depicta erant in pariete in circuitu per totum:

<span id="011">11</span> et septuaginta viri de senioribus domus Israël:
et Jezonias filius Saphan stabat in medio eorum stantium ante picturas:
et unusquisque habebat thuribulum in manu sua, et vapor nebulæ de thure
consurgebat.

<span id="012">12</span> Et dixit ad me: Certe vides, fili hominis, quæ
seniores domus Israël faciunt in tenebris, unusquisque in abscondito
cubiculi sui: dicunt enim: Non videt Dominus nos; dereliquit Dominus
terram.

<span id="013">13</span> Et dixit ad me: Adhuc conversus videbis
abominationes majores, quas isti faciunt.

<span id="014">14</span> Et introduxit me per ostium portæ domus Domini
quod respiciebat ad aquilonem, et ecce ibi mulieres sedebant plangentes
Adonidem.

<span id="015">15</span> Et dixit ad me: Certe vidisti, fili hominis:
adhuc conversus videbis abominationes majores his.

<span id="016">16</span> Et introduxit me in atrium domus Domini
interius, et ecce in ostio templi Domini, inter vestibulum et altare,
quasi viginti quinque viri dorsa habentes contra templum Domini, et
facies ad orientem: et adorabant ad ortum solis.

<span id="017">17</span> Et dixit ad me: Certe vidisti, fili hominis:
numquid leve est hoc domui Juda, ut facerent abominationes istas quas
fecerunt hic, quia replentes terram iniquitate, conversi sunt ad
irritandum me? et ecce applicant ramum ad nares suas.

<span id="018">18</span> Ergo et ego faciam in furore: non parcet oculus
meus, nec miserebor: et cum clamaverint ad aures meas voce magna, non
exaudiam eos.

------------------------------------------------------------------------

[Next: Ezekiel Chapter 9](eze009.md)
