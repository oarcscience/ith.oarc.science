[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev008)  [KJV](../kjv/lev008)  [Sep](../sep/lev008.md) 
[Tan](../tan/lev008.md)   
  
[Leviticus Index](lev.md)  
  [Previous](lev007)  [Next](lev009.md) 

------------------------------------------------------------------------

### Vulgate (Latin): Leviticus Chapter 8

<span id="001">1</span> Locutusque est Dominus ad Moysen, dicens:

<span id="002">2</span> Tolle Aaron cum filiis suis, vestes eorum, et
unctionis oleum, vitulum pro peccato, duos arietes, canistrum cum
azymis:

<span id="003">3</span> et congregabis omnem cœtum ad ostium
tabernaculi.

<span id="004">4</span> Fecit Moyses ut Dominus imperaverat.
Congregataque omni turba ante fores tabernaculi,

<span id="005">5</span> ait: Iste est sermo, quem jussit Dominus fieri.

<span id="006">6</span> Statimque obtulit Aaron et filios ejus. Cumque
lavisset eos,

<span id="007">7</span> vestivit pontificem subucula linea, accingens
eum balteo, et induens eum tunica hyacinthina, et desuper humerale
imposuit,

<span id="008">8</span> quod astringens cingulo aptavit rationali, in
quo erat Doctrina et Veritas.

<span id="009">9</span> Cidari quoque texit caput: et super eam, contra
frontem, posuit laminam auream consecratam in sanctificatione, sicut
præceperat ei Dominus.

<span id="010">10</span> Tulit et unctionis oleum, quo linivit
tabernaculum cum omni supellectili sua.

<span id="011">11</span> Cumque sanctificans aspersisset altare septem
vicibus, unxit illud, et omnia vasa ejus, labrumque cum basi sua
sanctificavit oleo.

<span id="012">12</span> Quod fundens super caput Aaron, unxit eum, et
consecravit:

<span id="013">13</span> filios quoque ejus oblatos vestivit tunicis
lineis, et cinxit balteis, imposuitque mitras, ut jusserat Dominus.  

<span id="014">14</span> Obtulit et vitulum pro peccato: cumque super
caput ejus posuisset Aaron et filii ejus manus suas,

<span id="015">15</span> immolavit eum, hauriens sanguinem, et tincto
digito, tetigit cornua altaris per gyrum: quo expiato et sanctificato,
fudit reliquum sanguinem ad fundamenta ejus.

<span id="016">16</span> Adipem vero qui erat super vitalia, et
reticulum jecoris, duosque renunculos, cum arvinulis suis, adolevit
super altare:

<span id="017">17</span> vitulum cum pelle, et carnibus, et fimo,
cremans extra castra, sicut præceperat Dominus.

<span id="018">18</span> Obtulit et arietem in holocaustum: super cujus
caput cum imposuissent Aaron et filii ejus manus suas,

<span id="019">19</span> immolavit eum, et fudit sanguinem ejus per
circuitum altaris.

<span id="020">20</span> Ipsumque arietem in frusta concidens, caput
ejus, et artus, et adipem adolevit igni,

<span id="021">21</span> lotis prius intestinis et pedibus: totumque
simul arietem incendit super altare, eo quod esset holocaustum
suavissimi odoris Domino, sicut præceperat ei.

<span id="022">22</span> Obtulit et arietem secundum in consecratione
sacerdotum, posueruntque super caput ejus Aaron et filii ejus manus
suas:

<span id="023">23</span> quem cum immolasset Moyses, sumens de sanguine
ejus, tetigit extremum auriculæ dextræ Aaron, et pollicem manus ejus
dextræ, similiter et pedis.

<span id="024">24</span> Obtulit et filios Aaron: cumque de sanguine
arietis immolati tetigisset extremum auriculæ singulorum dextræ, et
pollices manus ac pedis dextri, reliquum fudit super altare per
circuitum:

<span id="025">25</span> adipem vero, et caudam, omnemque pinguedinem
quæ operit intestina, reticulumque jecoris, et duos renes cum adipibus
suis et armo dextro separavit.  

<span id="026">26</span> Tollens autem de canistro azymorum, quod erat
coram Domino, panem absque fermento, et collyridam conspersam oleo,
laganumque, posuit super adipes, et armum dextrum,

<span id="027">27</span> tradens simul omnia Aaron et filiis ejus. Qui
postquam levaverunt ea coram Domino,

<span id="028">28</span> rursum suscepta de manibus eorum, adolevit
super altare holocausti, eo quod consecrationis esset oblatio, in odorem
suavitatis, sacrificii Domino.

<span id="029">29</span> Tulitque pectusculum, elevans illud coram
Domino, de ariete consecrationis in partem suam, sicut præceperat ei
Dominus.  

<span id="030">30</span> Assumensque unguentum, et sanguinem qui erat in
altari, aspersit super Aaron et vestimenta ejus, et super filios illius
ac vestes eorum.

<span id="031">31</span> Cumque sanctificasset eos in vestitu suo,
præcepit eis, dicens: Coquite carnes ante fores tabernaculi, et ibi
comedite eas; panes quoque consecrationis edite, qui positi sunt in
canistro, sicut præcepit mihi Dominus, dicens: Aaron et filii ejus
comedent eos:

<span id="032">32</span> quidquid autem reliquum fuerit de carne et
panibus, ignis absumet.

<span id="033">33</span> De ostio quoque tabernaculi non exibitis septem
diebus, usque ad diem quo complebitur tempus consecrationis vestræ;
septem enim diebus finitur consecratio:

<span id="034">34</span> sicut et impræsentiarum factum est, ut ritus
sacrificii compleretur.

<span id="035">35</span> Die ac nocte manebitis in tabernaculo
observantes custodias Domini, ne moriamini: sic enim mihi præceptum est.

<span id="036">36</span> Feceruntque Aaron et filii ejus cuncta quæ
locutus est Dominus per manum Moysi.

------------------------------------------------------------------------

[Next: Leviticus Chapter 9](lev009.md)
