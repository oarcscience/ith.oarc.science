[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze005)  [KJV](../kjv/eze005)  [Sep](../sep/eze005) 
[Tan](../tan/eze005)   
  
[Ezekiel Index](eze)  
  [Previous](eze004)  [Next](eze006) 

------------------------------------------------------------------------

### Vulgate (Latin): Ezekiel Chapter 5

<span id="001">1</span> Et tu, fili hominis, sume tibi gladium acutum,
radentem pilos, et assumes eum et duces per caput tuum et per barbam
tuam, et assumes tibi stateram ponderis et divides eos.

<span id="002">2</span> Tertiam partem igni combures in medio civitatis,
juxta completionem dierum obsidionis, et assumes tertiam partem, et
concides gladio in circuitu ejus: tertiam vero aliam disperges in
ventum, et gladium nudabo post eos.

<span id="003">3</span> Et sumes inde parvum numerum, et ligabis eos in
summitate pallii tui:

<span id="004">4</span> et ex eis rursum tolles, et projicies eos in
medio ignis, et combures eos igni, et ex eo egredietur ignis in omnem
domum Israël.  

<span id="005">5</span> Hæc dicit Dominus Deus: Ista est Jerusalem: in
medio gentium posui eam, et in circuitu ejus terras.

<span id="006">6</span> Et contempsit judicia mea, ut plus esset impia
quam gentes, et præcepta mea ultra quam terræ quæ in circuitu ejus sunt:
judicia enim mea projecerunt, et in præceptis meis non ambulaverunt.

<span id="007">7</span> Idcirco hæc dicit Dominus Deus: Quia superastis
gentes quæ in circuitu vestro sunt, et in præceptis meis non ambulastis,
et judicia mea non fecistis, et juxta judicia gentium quæ in circuitu
vestro sunt non estis operati,

<span id="008">8</span> ideo hæc dicit Dominus Deus: Ecce ego ad te, et
ipse ego faciam in medio tui judicia in oculis gentium:

<span id="009">9</span> et faciam in te quod non feci, et quibus similia
ultra non faciam, propter omnes abominationes tuas.

<span id="010">10</span> Ideo patres comedent filios in medio tui, et
filii comedent patres suos: et faciam in te judicia, et ventilabo
universas reliquias tuas in omnem ventum.  

<span id="011">11</span> Idcirco vivo ego, dicit Dominus Deus, nisi pro
eo quod sanctum meum violasti in omnibus offensionibus tuis et in
cunctis abominationibus tuis, ego quoque confringam: et non parcet
oculus meus, et non miserebor.

<span id="012">12</span> Tertia pars tui peste morietur, et fame
consumetur in medio tui, et tertia pars tui in gladio cadet in circuitu
tuo: tertiam vero partem tuam in omnem ventum dispergam, et gladium
evaginabo post eos.

<span id="013">13</span> Et complebo furorem meum, et requiescere faciam
indignationem meam in eis, et consolabor: et scient quia ego Dominus
locutus sum in zelo meo, cum implevero indignationem meam in eis.

<span id="014">14</span> Et dabo te in desertum, et in opprobrium
gentibus quæ in circuitu tuo sunt, in conspectu omnis prætereuntis:

<span id="015">15</span> et eris opprobrium et blasphemia, exemplum et
stupor in gentibus quæ in circuitu tuo sunt, cum fecero in te judicia in
furore, et in indignatione, et in increpationibus iræ.

<span id="016">16</span> Ego Dominus locutus sum: quando misero sagittas
famis pessimas in eos, quæ erunt mortiferæ, et quas mittam ut disperdam
vos: et famem congregabo super vos, et conteram in vobis baculum panis:

<span id="017">17</span> et immittam in vos famem et bestias pessimas,
usque ad internecionem: et pestilentia et sanguis transibunt per te, et
gladium inducam super te. Ego Dominus locutus sum.

------------------------------------------------------------------------

[Next: Ezekiel Chapter 6](eze006)
