[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa065)  [KJV](../kjv/isa065)  [Sep](../sep/isa065.md) 
[Tan](../tan/isa065.md)   
  
[Isaiah Index](isa.md)  
  [Previous](isa064)  [Next](isa066.md) 

------------------------------------------------------------------------

### Vulgate (Latin): Isaiah Chapter 65

<span id="001">1</span> \[Quæsierunt me qui ante non interrogabant;  
invenerunt qui non quæsierunt me.  
Dixi: Ecce ego, ecce ego,  
ad gentem quæ non invocabat nomen meum.  

<span id="002">2</span> Expandi manus meas tota die  
ad populum incredulum,  
qui graditur in via non bona  
post cogitationes suas.  

<span id="003">3</span> Populus qui ad iracundiam provocat me  
ante faciem meam semper;  
qui immolant in hortis,  
et sacrificant super lateres;  

<span id="004">4</span> qui habitant in sepulchris,  
et in delubris idolorum dormiunt;  
qui comedunt carnem suillam,  
et jus profanum in vasis eorum;  

<span id="005">5</span> qui dicunt: Recede a me,  
non appropinques mihi, quia immundus es.  
Isti fumus erunt in furore meo,  
ignis ardens tota die.  

<span id="006">6</span> Ecce scriptum est coram me:  
Non tacebo, sed reddam,  
et retribuam in sinum eorum.  

<span id="007">7</span> Iniquitates vestras, et iniquitates patrum
vestrorum simul,  
dicit Dominus;  
qui sacrificaverunt super montes,  
et super colles exprobraverunt mihi;  
et remetiar opus eorum primum  
in sinu eorum.  

<span id="008">8</span> Hæc dicit Dominus:  
Quomodo si inveniatur granum in botro,  
et dicatur: Ne dissipes illud,  
quoniam benedictio est:  
sic faciam propter servos meos,  
ut non disperdam totum.  

<span id="009">9</span> Et educam de Jacob semen,  
et de Juda possidentem montes meos;  
et hæreditabunt eam electi mei,  
et servi mei habitabunt ibi.  

<span id="010">10</span> Et erunt campestria in caulas gregum,  
et vallis Achor in cubile armentorum,  
populo meo qui requisierunt me.  

<span id="011">11</span> Et vos qui dereliquistis Dominum,  
qui obliti estis montem sanctum meum,  
qui ponitis fortunæ mensam,  
et libatis super eam:  

<span id="012">12</span> numerabo vos in gladio,  
et omnes in cæde corruetis:  
pro eo quod vocavi, et non respondistis;  
locutus sum, et non audistis;  
et faciebatis malum in oculis meis,  
et quæ nolui elegistis.  

<span id="013">13</span> Propter hoc hæc dicit Dominus Deus:  
Ecce servi mei comedent,  
et vos esurietis;  
ecce servi mei bibent,  
et vos sitietis;  

<span id="014">14</span> ecce servi mei lætabuntur,  
et vos confundemini;  
ecce servi mei laudabunt præ exsultatione cordis,  
et vos clamabitis præ dolore cordis,  
et præ contritione spiritus ululabitis,  

<span id="015">15</span> et dimittetis nomen vestrum in juramentum
electis meis;  
et interficiet te Dominus Deus,  
et servos suos vocabit nomine alio:  

<span id="016">16</span> in quo qui benedictus est super terram  
benedicetur in Deo, amen,  
et qui jurat in terra  
jurabit in Deo, amen:  
quia oblivioni traditæ sunt angustiæ priores,  
et quia absconditæ sunt ab oculis meis.  

<span id="017">17</span> Ecce enim ego creo cælos novos,  
et terram novam;  
et non erunt in memoria priora,  
et non ascendent super cor.  

<span id="018">18</span> Sed gaudebitis et exsultabitis usque in
sempiternum  
in his quæ ego creo:  
quia ecce ego creo Jerusalem exsultationem,  
et populum ejus gaudium.  

<span id="019">19</span> Et exsultabo in Jerusalem,  
et gaudebo in populo meo,  
et non audietur in eo ultra  
vox fletus et vox clamoris.  

<span id="020">20</span> Non erit ibi amplius infans dierum,  
et senex qui non impleat dies suos,  
quoniam puer centum annorum morietur,  
et peccator centum annorum maledictus erit.  

<span id="021">21</span> Et ædificabunt domos, et habitabunt;  
et plantabunt vineas, et comedent fructus earum.  

<span id="022">22</span> Non ædificabunt, et alius habitabit;  
non plantabunt, et alius comedet:  
secundum enim dies ligni erunt dies populi mei,  
et opera manuum eorum inveterabunt.  

<span id="023">23</span> Electi mei non laborabunt frustra,  
neque generabunt in conturbatione,  
quia semen benedictorum Domini est,  
et nepotes eorum cum eis.  

<span id="024">24</span> Eritque antequam clament, ego exaudiam;  
adhuc illis loquentibus, ego audiam.  

<span id="025">25</span> Lupus et agnus pascentur simul,  
leo et bos comedent paleas,  
et serpenti pulvis panis ejus.  
Non nocebunt, neque occident  
in omni monte sancto meo, dicit Dominus.\]

------------------------------------------------------------------------

[Next: Isaiah Chapter 66](isa066.md)
