[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa027)  [KJV](../kjv/isa027)  [Sep](../sep/isa027.md) 
[Tan](../tan/isa027.md)   
  
[Isaiah Index](isa.md)  
  [Previous](isa026)  [Next](isa028.md) 

------------------------------------------------------------------------

### Vulgate (Latin): Isaiah Chapter 27

<span id="001">1</span> \[In die illa visitabit Dominus  
in gladio suo duro, et grandi, et forti,  
super Leviathan, serpentem vectem,  
et super Leviathan, serpentem tortuosum,  
et occidet cetum qui in mari est.  

<span id="002">2</span> In die illa vinea meri cantabit ei.  

<span id="003">3</span> Ego Dominus qui servo eam;  
repente propinabo ei.  
Ne forte visitetur contra eam,  
nocte et die servo eam.  

<span id="004">4</span> Indignatio non est mihi.  
Quis dabit me spinam et veprem in prælio?  
gradiar super eam,  
succendam eam pariter.  

<span id="005">5</span> An potius tenebit fortitudinem meam?  
faciet pacem mihi,  
pacem faciet mihi.  

<span id="006">6</span> Qui ingrediuntur impetu ad Jacob,  
florebit et germinabit Israël,  
et implebunt faciem orbis semine.  

<span id="007">7</span> Numquid juxta plagam percutientis se percussit
eum?  
aut sicut occidit interfectos ejus, sic occisus est?  

<span id="008">8</span> In mensura contra mensuram,  
cum abjecta fuerit, judicabis eam;  
meditatus est in spiritu suo duro  
per diem æstus.  

<span id="009">9</span> Idcirco super hoc dimittetur iniquitas domui
Jacob;  
et iste omnis fructus: ut auferatur peccatum ejus,  
cum posuerit omnes lapides altaris  
sicut lapides cineris allisos:  
non stabunt luci et delubra.  

<span id="010">10</span> Civitas enim munita desolata erit;  
speciosa relinquetur, et dimittetur quasi desertum;  
ibi pascetur vitulus,  
et ibi accubabit, et consumet summitates ejus.  

<span id="011">11</span> In siccitate messes illius conterentur.  
Mulieres venientes, et docentes eam;  
non est enim populus sapiens:  
propterea non miserebitur ejus qui fecit eum,  
et qui formavit eum non parcet ei.  

<span id="012">12</span> Et erit: in die illa  
percutiet Dominus  
ab alveo fluminis usque ad torrentem Ægypti;  
et vos congregabimini unus et unus, filii Israël.  

<span id="013">13</span> Et erit: in die illa clangetur in tuba magna;  
et venient qui perditi fuerant de terra Assyriorum,  
et qui ejecti erant in terra Ægypti,  
et adorabunt Dominum  
in monte sancto in Jerusalem.\]

------------------------------------------------------------------------

[Next: Isaiah Chapter 28](isa028.md)
