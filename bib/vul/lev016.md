[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev016)  [KJV](../kjv/lev016)  [Sep](../sep/lev016) 
[Tan](../tan/lev016)   
  
[Leviticus Index](lev)  
  [Previous](lev015)  [Next](lev017) 

------------------------------------------------------------------------

### Vulgate (Latin): Leviticus Chapter 16

<span id="001">1</span> Locutusque est Dominus ad Moysen post mortem
duorum filiorum Aaron, quando offerentes ignem alienum interfecti sunt:

<span id="002">2</span> et præcepit ei, dicens: Loquere ad Aaron fratrem
tuum, ne omni tempore ingrediatur sanctuarium, quod est intra velum
coram propitiatorio quo tegitur arca, ut non moriatur (quia in nube
apparebo super oraculum),

<span id="003">3</span> nisi hæc ante fecerit: vitulum pro peccato
offeret, et arietem in holocaustum.

<span id="004">4</span> Tunica linea vestietur, feminalibus lineis
verenda celabit: accingetur zona linea, cidarim lineam imponet capiti:
hæc enim vestimenta sunt sancta: quibus cunctis, cum lotus fuerit,
induetur.

<span id="005">5</span> Suscipietque ab universa multitudine filiorum
Israël duos hircos pro peccato, et unum arietem in holocaustum.

<span id="006">6</span> Cumque obtulerit vitulum, et oraverit pro se et
pro domo sua,

<span id="007">7</span> duos hircos stare faciet coram Domino in ostio
tabernaculi testimonii:

<span id="008">8</span> mittensque super utrumque sortem, unam Domino,
alteram capro emissario:

<span id="009">9</span> cujus exierit sors Domino, offeret illum pro
peccato:

<span id="010">10</span> cujus autem in caprum emissarium, statuet eum
vivum coram Domino, ut fundat preces super eo, et emittat eum in
solitudinem.  

<span id="011">11</span> His rite celebratis, offeret vitulum, et rogans
pro se, et pro domo sua, immolabit eum:

<span id="012">12</span> assumptoque thuribulo, quod de prunis altaris
impleverit, et hauriens manu compositum thymiama in incensum, ultra
velum intrabit in sancta:

<span id="013">13</span> ut, positis super ignem aromatibus, nebula
eorum et vapor operiat oraculum quod est supra testimonium, et non
moriatur.

<span id="014">14</span> Tollet quoque de sanguine vituli, et asperget
digito septies contra propitiatorium ad orientem.  

<span id="015">15</span> Cumque mactaverit hircum pro peccato populi,
inferet sanguinem ejus intra velum, sicut præceptum est de sanguine
vituli, ut aspergat e regione oraculi,

<span id="016">16</span> et expiet sanctuarium ab immunditiis filiorum
Israël, et a prævaricationibus eorum, cunctisque peccatis. Juxta hunc
ritum faciet tabernaculo testimonii, quod fixum est inter eos, in medio
sordium habitationis eorum.

<span id="017">17</span> Nullus hominum sit in tabernaculo, quando
pontifex sanctuarium ingreditur, ut roget pro se, et pro domo sua, et
pro universo cœtu Israël, donec egrediatur.

<span id="018">18</span> Cum autem exierit ad altare quod coram Domino
est, oret pro se, et sumptum sanguinem vituli atque hirci fundat super
cornua ejus per gyrum:

<span id="019">19</span> aspergensque digito septies, expiet, et
sanctificet illud ab immunditiis filiorum Israël.  

<span id="020">20</span> Postquam emundaverit sanctuarium, et
tabernaculum, et altare, tunc offerat hircum viventem:

<span id="021">21</span> et posita utraque manu super caput ejus,
confiteatur omnes iniquitates filiorum Israël, et universa delicta atque
peccata eorum: quæ imprecans capiti ejus, emittet illum per hominem
paratum, in desertum.

<span id="022">22</span> Cumque portaverit hircus omnes iniquitates
eorum in terram solitariam, et dimissus fuerit in deserto,

<span id="023">23</span> revertetur Aaron in tabernaculum testimonii, et
depositis vestibus, quibus prius indutus erat, cum intraret sanctuarium,
relictisque ibi,

<span id="024">24</span> lavabit carnem suam in loco sancto, indueturque
vestibus suis. Et postquam egressus obtulerit holocaustum suum, ac
plebis, rogabit tam pro se quam pro populo:

<span id="025">25</span> et adipem, qui oblatus est pro peccatis,
adolebit super altare.

<span id="026">26</span> Ille vero, qui dimiserit caprum emissarium,
lavabit vestimenta sua, et corpus aqua, et sic ingredietur in castra.

<span id="027">27</span> Vitulum autem, et hircum, qui pro peccato
fuerant immolati, et quorum sanguis illatus est in sanctuarium, ut
expiatio compleretur, asportabunt foras castra, et comburent igni tam
pelles quam carnes eorum, ac fimum:

<span id="028">28</span> et quicumque combusserit ea, lavabit vestimenta
sua et carnem aqua, et sic ingredietur in castra.  

<span id="029">29</span> Eritque vobis hoc legitimum sempiternum: mense
septimo, decima die mensis, affligetis animas vestras, nullumque opus
facietis, sive indigena, sive advena qui peregrinatur inter vos.

<span id="030">30</span> In hac die expiatio erit vestri, atque mundatio
ab omnibus peccatis vestris: coram Domino mundabimini.

<span id="031">31</span> Sabbatum enim requietionis est, et affligetis
animas vestras religione perpetua.

<span id="032">32</span> Expiabit autem sacerdos, qui unctus fuerit, et
cujus manus initiatæ sunt ut sacerdotio fungatur pro patre suo:
indueturque stola linea et vestibus sanctis,

<span id="033">33</span> et expiabit sanctuarium et tabernaculum
testimonii atque altare, sacerdotes quoque et universum populum.

<span id="034">34</span> Eritque vobis hoc legitimum sempiternum, ut
oretis pro filiis Israël, et pro cunctis peccatis eorum semel in anno.
Fecit igitur sicut præceperat Dominus Moysi.

------------------------------------------------------------------------

[Next: Leviticus Chapter 17](lev017)
