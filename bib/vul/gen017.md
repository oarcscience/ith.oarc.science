[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen017)  [KJV](../kjv/gen017)  [Sep](../sep/gen017) 
[Tan](../tan/gen017)   
  
[Genesis Index](gen)  
  [Previous](gen016)  [Next](gen018) 

------------------------------------------------------------------------

### Vulgate (Latin): Genesis Chapter 17

<span id="001">1</span> Postquam vero nonaginta et novem annorum esse
cœperat, apparuit ei Dominus, dixitque ad eum: Ego Deus omnipotens:
ambula coram me, et esto perfectus.

<span id="002">2</span> Ponamque fœdus meum inter me et te, et
multiplicabo te vehementer nimis.

<span id="003">3</span> Cecidit Abram pronus in faciem.

<span id="004">4</span> Dixitque ei Deus: Ego sum, et pactum meum tecum,
erisque pater multarum gentium.

<span id="005">5</span> Nec ultra vocabitur nomen tuum Abram, sed
appellaberis Abraham: quia patrem multarum gentium constitui te.

<span id="006">6</span> Faciamque te crescere vehementissime, et ponam
te in gentibus, regesque ex te egredientur.

<span id="007">7</span> Et statuam pactum meum inter me et te, et inter
semen tuum post te in generationibus suis, fœdere sempiterno: ut sim
Deus tuus, et seminis tui post te.

<span id="008">8</span> Daboque tibi et semini tuo terram
peregrinationis tuæ, omnem terram Chanaan in possessionem æternam,
eroque Deus eorum.  

<span id="009">9</span> Dixit iterum Deus ad Abraham: Et tu ergo
custodies pactum meum, et semen tuum post te in generationibus suis.

<span id="010">10</span> Hoc est pactum meum quod observabitis inter me
et vos, et semen tuum post te: circumcidetur ex vobis omne masculinum:

<span id="011">11</span> et circumcidetis carnem præputii vestri, ut sit
in signum fœderis inter me et vos.

<span id="012">12</span> Infans octo dierum circumcidetur in vobis, omne
masculinum in generationibus vestris: tam vernaculus, quam emptitius
circumcidetur, et quicumque non fuerit de stirpe vestra:

<span id="013">13</span> eritque pactum meum in carne vestra in fœdus
æternum.

<span id="014">14</span> Masculus, cujus præputii caro circumcisa non
fuerit, delebitur anima illa de populo suo: quia pactum meum irritum
fecit.  

<span id="015">15</span> Dixit quoque Deus ad Abraham: Sarai uxorem tuam
non vocabis Sarai, sed Saram.

<span id="016">16</span> Et benedicam ei, et ex illa dabo tibi filium
cui benedicturus sum: eritque in nationes, et reges populorum orientur
ex eo.

<span id="017">17</span> Cecidit Abraham in faciem suam, et risit,
dicens in corde suo: Putasne centenario nascetur filius? et Sara
nonagenaria pariet?

<span id="018">18</span> Dixitque ad Deum: Utinam Ismaël vivat coram te.

<span id="019">19</span> Et ait Deus ad Abraham: Sara uxor tua pariet
tibi filium, vocabisque nomen ejus Isaac, et constituam pactum meum illi
in fœdus sempiternum, et semini ejus post eum.

<span id="020">20</span> Super Ismaël quoque exaudivi te: ecce,
benedicam ei, et augebo, et multiplicabo eum valde: duodecim duces
generabit, et faciam illum in gentem magnam.

<span id="021">21</span> Pactum vero meum statuam ad Isaac, quem pariet
tibi Sara tempore isto in anno altero.

<span id="022">22</span> Cumque finitus esset sermo loquentis cum eo,
ascendit Deus ab Abraham.  

<span id="023">23</span> Tulit autem Abraham Ismaël filium suum, et
omnes vernaculos domus suæ, universosque quos emerat, cunctos mares ex
omnibus viris domus suæ: et circumcidit carnem præputii eorum statim in
ipsa die, sicut præceperat ei Deus.

<span id="024">24</span> Abraham nonaginta et novem erat annorum quando
circumcidit carnem præputii sui.

<span id="025">25</span> Et Ismaël filius tredecim annos impleverat
tempore circumcisionis suæ.

<span id="026">26</span> Eadem die circumcisus est Abraham et Ismaël
filius ejus:

<span id="027">27</span> et omnes viri domus illius, tam vernaculi, quam
emptitii et alienigenæ pariter circumcisi sunt.

------------------------------------------------------------------------

[Next: Genesis Chapter 18](gen018)
