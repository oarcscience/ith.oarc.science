[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job009)  [KJV](../kjv/job009)  [Sep](../sep/job009.md) 
[Tan](../tan/job009.md)   
  
[Job Index](job.md)  
  [Previous](job008)  [Next](job010.md) 

------------------------------------------------------------------------

### Vulgate (Latin): Job Chapter 9

<span id="001">1</span> Et respondens Job, ait:

<span id="002">2</span> \[Vere scio quod ita sit,  
et quod non justificetur homo compositus Deo.  

<span id="003">3</span> Si voluerit contendere cum eo,  
non poterit ei respondere unum pro mille.  

<span id="004">4</span> Sapiens corde est, et fortis robore:  
quis restitit ei, et pacem habuit?  

<span id="005">5</span> Qui transtulit montes, et nescierunt  
hi quos subvertit in furore suo.  

<span id="006">6</span> Qui commovet terram de loco suo,  
et columnæ ejus concutiuntur.  

<span id="007">7</span> Qui præcipit soli, et non oritur,  
et stellas claudit quasi sub signaculo.  

<span id="008">8</span> Qui extendit cælos solus,  
et graditur super fluctus maris.  

<span id="009">9</span> Qui facit Arcturum et Oriona,  
et Hyadas et interiora austri.  

<span id="010">10</span> Qui facit magna, et incomprehensibilia,  
et mirabilia, quorum non est numerus.  

<span id="011">11</span> Si venerit ad me, non videbo eum;  
si abierit, non intelligam.  

<span id="012">12</span> Si repente interroget, quis respondebit ei?  
vel quis dicere potest: Cur ita facis?  

<span id="013">13</span> Deus, cujus iræ nemo resistere potest,  
et sub quo curvantur qui portant orbem.  

<span id="014">14</span> Quantus ergo sum ego, ut respondeam ei,  
et loquar verbis meis cum eo?  

<span id="015">15</span> qui etiam si habuero quippiam justum, non
respondebo:  
sed meum judicem deprecabor.  

<span id="016">16</span> Et cum invocantem exaudierit me,  
non credo quod audierit vocem meam.  

<span id="017">17</span> In turbine enim conteret me,  
et multiplicabit vulnera mea, etiam sine causa.  

<span id="018">18</span> Non concedit requiescere spiritum meum,  
et implet me amaritudinibus.  

<span id="019">19</span> Si fortitudo quæritur, robustissimus est;  
si æquitas judicii, nemo audet pro me testimonium dicere.  

<span id="020">20</span> Si justificare me voluero, os meum condemnabit
me;  
si innocentem ostendero, pravum me comprobabit.  

<span id="021">21</span> Etiam si simplex fuero, hoc ipsum ignorabit
anima mea,  
et tædebit me vitæ meæ.  

<span id="022">22</span> Unum est quod locutus sum:  
et innocentem et impium ipse consumit.  

<span id="023">23</span> Si flagellat, occidat semel,  
et non de pœnis innocentum rideat.  

<span id="024">24</span> Terra data est in manus impii;  
vultum judicum ejus operit.  
Quod si non ille est, quis ergo est?  

<span id="025">25</span> Dies mei velociores fuerunt cursore;  
fugerunt, et non viderunt bonum.  

<span id="026">26</span> Pertransierunt quasi naves poma portantes;  
sicut aquila volans ad escam.  

<span id="027">27</span> Cum dixero: Nequaquam ita loquar:  
commuto faciem meam, et dolore torqueor.  

<span id="028">28</span> Verebar omnia opera mea,  
sciens quod non parceres delinquenti.  

<span id="029">29</span> Si autem et sic impius sum,  
quare frustra laboravi?  

<span id="030">30</span> Si lotus fuero quasi aquis nivis,  
et fulserint velut mundissimæ manus meæ,  

<span id="031">31</span> tamen sordibus intinges me,  
et abominabuntur me vestimenta mea.  

<span id="032">32</span> Neque enim viro qui similis mei est,
respondebo;  
nec qui mecum in judicio ex æquo possit audiri.  

<span id="033">33</span> Non est qui utrumque valeat arguere,  
et ponere manum suam in ambobus.  

<span id="034">34</span> Auferat a me virgam suam,  
et pavor ejus non me terreat.  

<span id="035">35</span> Loquar, et non timebo eum;  
neque enim possum metuens respondere.\]

------------------------------------------------------------------------

[Next: Job Chapter 10](job010.md)
