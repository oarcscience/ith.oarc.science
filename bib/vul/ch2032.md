[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2032)  [KJV](../kjv/ch2032)  [Sep](../sep/ch2032) 
[Tan](../tan/ch2032)   
  
[2 Chronicles Index](ch2)  
  [Previous](ch2031)  [Next](ch2033) 

------------------------------------------------------------------------

### Vulgate (Latin): 2 Chronicles Chapter 32

<span id="001">1</span> Post quæ et hujuscemodi veritatem, venit
Sennacherib rex Assyriorum, et ingressus Judam, obsedit civitates
munitas, volens eas capere.

<span id="002">2</span> Quod cum vidisset Ezechias, venisse scilicet
Sennacherib, et totum belli impetum verti contra Jerusalem,

<span id="003">3</span> inito cum principibus consilio, virisque
fortissimis, ut obturarent capita fontium qui erant extra urbem: et hoc
omnium decernente sententia,

<span id="004">4</span> congregavit plurimam multitudinem, et
obturaverunt cunctos fontes, et rivum qui fluebat in medio terræ,
dicentes: Ne veniant reges Assyriorum, et inveniant aquarum abundantiam.

<span id="005">5</span> Ædificavit quoque, agens industrie, omnem murum
qui fuerat dissipatus, et exstruxit turres desuper, et forinsecus
alterum murum: instauravitque Mello in civitate David, et fecit universi
generis armaturam et clypeos:

<span id="006">6</span> constituitque principes bellatorum in exercitu,
et convocavit universos in platea portæ civitatis, ac locutus est ad cor
eorum, dicens:

<span id="007">7</span> Viriliter agite, et confortamini: nolite timere,
nec paveatis regem Assyriorum, et universam multitudinem quæ est cum eo:
multo enim plures nobiscum sunt, quam cum illo.

<span id="008">8</span> Cum illo enim est brachium carneum: nobiscum
Dominus Deus noster, qui auxiliator est noster, pugnatque pro nobis.
Confortatusque est populus hujuscemodi verbis Ezechiæ regis Juda.  

<span id="009">9</span> Quæ postquam gesta sunt, misit Sennacherib rex
Assyriorum servos suos in Jerusalem (ipse enim cum universo exercitu
obsidebat Lachis) ad Ezechiam regem Juda, et ad omnem populum qui erat
in urbe, dicens:

<span id="010">10</span> Hæc dicit Sennacherib rex Assyriorum: In quo
habentes fiduciam sedetis obsessi in Jerusalem?

<span id="011">11</span> num Ezechias decipit vos, ut tradat morti in
fame et siti, affirmans quod Dominus Deus vester liberet vos de manu
regis Assyriorum?

<span id="012">12</span> Numquid non iste est Ezechias, qui destruxit
excelsa illius, et altaria, et præcepit Juda et Jerusalem, dicens: Coram
altari uno adorabitis, et in ipso comburetis incensum?

<span id="013">13</span> an ignoratis quæ ego fecerim, et patres mei,
cunctis terrarum populis? numquid prævaluerunt dii gentium, omniumque
terrarum, liberare regionem suam de manu mea?

<span id="014">14</span> Quis est de universis diis gentium, quas
vastaverunt patres mei, qui potuerit eruere populum suum de manu mea, ut
possit etiam Deus vester eruere vos de hac manu?

<span id="015">15</span> non vos ergo decipiat Ezechias, nec vana
persuasione deludat, neque credatis ei. Si enim nullus potuit deus
cunctarum gentium atque regnorum liberare populum suum de manu mea, et
de manu patrum meorum, consequenter nec Deus vester poterit eruere vos
de manu mea.

<span id="016">16</span> Sed et alia multa locuti sunt servi ejus contra
Dominum Deum, et contra Ezechiam servum ejus.

<span id="017">17</span> Epistolas quoque scripsit plenas blasphemiæ in
Dominum Deum Israël, et locutus est adversus eum: Sicut dii gentium
ceterarum non potuerunt liberare populum suum de manu mea, sic et Deus
Ezechiæ eruere non poterit populum suum de manu ista.

<span id="018">18</span> Insuper et clamore magno, lingua judaica,
contra populum qui sedebat in muris Jerusalem, personabat, ut terreret
eos, et caperet civitatem.

<span id="019">19</span> Locutusque est contra Deum Jerusalem, sicut
adversum deos populorum terræ, opera manuum hominum.

<span id="020">20</span> Oraverunt igitur Ezechias rex, et Isaias filius
Amos prophetes, adversum hanc blasphemiam, ac vociferati sunt usque in
cælum.

<span id="021">21</span> Et misit Dominus angelum, qui percussit omnem
virum robustum, et bellatorem, et principem exercitus regis Assyriorum:
reversusque est cum ignominia in terram suam. Cumque ingressus esset
domum dei sui, filii qui egressi fuerant de utero ejus interfecerunt eum
gladio.

<span id="022">22</span> Salvavitque Dominus Ezechiam et habitatores
Jerusalem de manu Sennacherib regis Assyriorum, et de manu omnium, et
præstitit eis quietem per circuitum.

<span id="023">23</span> Multi etiam deferebant hostias et sacrificia
Domino in Jerusalem, et munera Ezechiæ regi Juda: qui exaltatus est post
hæc coram cunctis gentibus.  

<span id="024">24</span> In diebus illis ægrotavit Ezechias usque ad
mortem, et oravit Dominum: exaudivitque eum, et dedit ei signum.

<span id="025">25</span> Sed non juxta beneficia quæ acceperat,
retribuit, quia elevatum est cor ejus: et facta est contra eum ira, et
contra Judam et Jerusalem.

<span id="026">26</span> Humiliatusque est postea, eo quod exaltatum
fuisset cor ejus, tam ipse quam habitatores Jerusalem: et idcirco non
venit super eos ira Domini in diebus Ezechiæ.

<span id="027">27</span> Fuit autem Ezechias dives, et inclytus valde,
et thesauros sibi plurimos congregavit argenti, et auri, et lapidis
pretiosi, aromatum, et armorum universi generis, et vasorum magni
pretii.

<span id="028">28</span> Apothecas quoque frumenti, vini, et olei, et
præsepia omnium jumentorum, caulasque pecorum,

<span id="029">29</span> et urbes ædificavit sibi: habebat quippe greges
ovium et armentorum innumerabiles, eo quod dedisset ei Dominus
substantiam multam nimis.

<span id="030">30</span> Ipse est Ezechias, qui obturavit superiorem
fontem aquarum Gihon, et avertit eas subter ad occidentem urbis David:
in omnibus operibus suis fecit prospere quæ voluit.

<span id="031">31</span> Attamen in legatione principum Babylonis, qui
missi fuerant ad eum ut interrogarent de portento quod acciderat super
terram, dereliquit eum Deus ut tentaretur, et nota fierent omnia quæ
erant in corde ejus.

<span id="032">32</span> Reliqua autem sermonum Ezechiæ, et
misericordiarum ejus, scripta sunt in visione Isaiæ filii Amos prophetæ,
et in libro regum Juda et Israël.

<span id="033">33</span> Dormivitque Ezechias cum patribus suis, et
sepelierunt eum super sepulchra filiorum David: et celebravit ejus
exequias universus Juda, et omnes habitatores Jerusalem: regnavitque
Manasses filius ejus pro eo.

------------------------------------------------------------------------

[Next: 2 Chronicles Chapter 33](ch2033)
