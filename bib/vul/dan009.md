[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan009)  [KJV](../kjv/dan009) 
[Sep:Dan](../sep/dan009)  [Sep:DaT](../sep/dat009) 
[Tan](../tan/dan009)   
  
[Daniel Index](dan)  
  [Previous](dan008)  [Next](dan010) 

------------------------------------------------------------------------

### Vulgate (Latin): Daniel Chapter 9

<span id="001">1</span> In anno primo Darii filii Assueri de semine
Medorum, qui imperavit super regnum Chaldæorum,

<span id="002">2</span> anno uno regni ejus, ego Daniel intellexi in
libris numerum annorum, de quo factus est sermo Domini ad Jeremiam
prophetam, ut complerentur desolationis Jerusalem septuaginta anni.

<span id="003">3</span> Et posui faciem meam ad Dominum Deum meum rogare
et deprecari in jejuniis, sacco, et cinere.  

<span id="004">4</span> Et oravi Dominum Deum meum, et confessus sum, et
dixi: Obsecro, Domine Deus magne et terribilis, custodiens pactum, et
misericordiam diligentibus te, et custodientibus mandata tua:

<span id="005">5</span> peccavimus, iniquitatem fecimus, impie egimus,
et recessimus: et declinavimus a mandatis tuis ac judiciis.

<span id="006">6</span> Non obedivimus servis tuis prophetis, qui locuti
sunt in nomine tuo regibus nostris, principibus nostris, patribus
nostris, omnique populo terræ.

<span id="007">7</span> Tibi, Domine, justitia: nobis autem confusio
faciei, sicut est hodie viro Juda, et habitatoribus Jerusalem, et omni
Israël, his qui prope sunt, et his qui procul in universis terris, ad
quas ejecisti eos propter iniquitates eorum, in quibus peccaverunt in
te.

<span id="008">8</span> Domine, nobis confusio faciei, regibus nostris,
principibus nostris, et patribus nostris, qui peccaverunt.

<span id="009">9</span> Tibi autem Domino Deo nostro misericordia et
propitiatio, quia recessimus a te,

<span id="010">10</span> et non audivimus vocem Domini Dei nostri ut
ambularemus in lege ejus, quam posuit nobis per servos suos prophetas.

<span id="011">11</span> Et omnis Israël prævaricati sunt legem tuam, et
declinaverunt ne audirent vocem tuam: et stillavit super nos maledictio
et detestatio quæ scripta est in libro Moysi servi Dei, quia peccavimus
ei.

<span id="012">12</span> Et statuit sermones suos, quos locutus est
super nos et super principes nostros, qui judicaverunt nos, ut
superinduceret in nos magnum malum, quale numquam fuit sub omni cælo,
secundum quod factum est in Jerusalem.

<span id="013">13</span> Sicut scriptum est in lege Moysi, omne malum
hoc venit super nos: et non rogavimus faciem tuam, Domine Deus noster,
ut reverteremur ab iniquitatibus nostris, et cogitaremus veritatem tuam.

<span id="014">14</span> Et vigilavit Dominus super malitiam, et adduxit
eam super nos. Justus Dominus Deus noster in omnibus operibus suis, quæ
fecit: non enim audivimus vocem ejus.

<span id="015">15</span> Et nunc Domine Deus noster, qui eduxisti
populum tuum de terra Ægypti in manu forti, et fecisti tibi nomen
secundum diem hanc: peccavimus, iniquitatem fecimus.

<span id="016">16</span> Domine, in omnem justitiam tuam avertatur,
obsecro, ira tua et furor tuus a civitate tua Jerusalem, et monte sancto
tuo. Propter peccata enim nostra, et iniquitates patrum nostrorum,
Jerusalem et populus tuus in opprobrium sunt omnibus per circuitum
nostrum.

<span id="017">17</span> Nunc ergo exaudi, Deus noster, orationem servi
tui, et preces ejus: et ostende faciem tuam super sanctuarium tuum, quod
desertum est propter temetipsum.

<span id="018">18</span> Inclina, Deus meus, aurem tuam, et audi: aperi
oculos tuos, et vide desolationem nostram, et civitatem super quam
invocatum est nomen tuum: neque enim in justificationibus nostris
prosternimus preces ante faciem tuam, sed in miserationibus tuis multis.

<span id="019">19</span> Exaudi, Domine; placare Domine: attende et fac:
ne moreris propter temetipsum, Deus meus, quia nomen tuum invocatum est
super civitatem et super populum tuum.  

<span id="020">20</span> Cumque adhuc loquerer, et orarem, et confiterer
peccata mea, et peccata populi mei Israël, et prosternerem preces meas
in conspectu Dei mei, pro monte sancto Dei mei:

<span id="021">21</span> adhuc me loquente in oratione, ecce vir
Gabriel, quem videram in visione a principio, cito volans tetigit me in
tempore sacrificii vespertini.

<span id="022">22</span> Et docuit me, et locutus est mihi, dixitque:
Daniel, nunc egressus sum ut docerem te, et intelligeres.

<span id="023">23</span> Ab exordio precum tuarum egressus est sermo:
ego autem veni ut indicarem tibi, quia vir desideriorum es: tu ergo
animadverte sermonem, et intellige visionem.

<span id="024">24</span> Septuaginta hebdomades abbreviatæ sunt super
populum tuum et super urbem sanctam tuam, ut consummetur prævaricatio,
et finem accipiat peccatum, et deleatur iniquitas, et adducatur justitia
sempiterna, et impleatur visio et prophetia, et ungatur Sanctus
sanctorum.

<span id="025">25</span> Scito ergo, et animadverte: ab exitu sermonis,
ut iterum ædificetur Jerusalem, usque ad christum ducem, hebdomades
septem, et hebdomades sexaginta duæ erunt: et rursum ædificabitur
platea, et muri in angustia temporum.

<span id="026">26</span> Et post hebdomades sexaginta duas occidetur
christus: et non erit ejus populus qui eum negaturus est. Et civitatem
et sanctuarium dissipabit populus cum duce venturo: et finis ejus
vastitas, et post finem belli statuta desolatio.

<span id="027">27</span> Confirmabit autem pactum multis hebdomada una:
et in dimidio hebdomadis deficiet hostia et sacrificium: et erit in
templo abominatio desolationis: et usque ad consummationem et finem
perseverabit desolatio.

------------------------------------------------------------------------

[Next: Daniel Chapter 10](dan010)
