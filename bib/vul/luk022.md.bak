[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/luk022)  [GNT](../gnt/luk022.md) 
[KJV](../kjv/luk022.md)   
  
[Luke Index](luk.md)  
  [Previous](luk021)  [Next](luk023.md) 

------------------------------------------------------------------------

### Vulgate (Latin): Luke Chapter 22

<span id="001">1</span> Appropinquat autem dies festus azymorum, qui
dicitur Pascha:

<span id="002">2</span> et quærebant principes sacerdotum, et scribæ,
quomodo Jesum interficerent: timebant vero plebem.

<span id="003">3</span> Intravit autem Satanas in Judam, qui
cognominabatur Iscariotes, unum de duodecim:

<span id="004">4</span> et abiit, et locutus est cum principibus
sacerdotum, et magistratibus, quemadmodum illum traderet eis.

<span id="005">5</span> Et gavisi sunt, et pacti sunt pecuniam illi
dare.

<span id="006">6</span> Et spopondit, et quærebat opportunitatem ut
traderet illum sine turbis.  

<span id="007">7</span> Venit autem dies azymorum, in qua necesse erat
occidi pascha.

<span id="008">8</span> Et misit Petrum et Joannem, dicens: Euntes
parate nobis pascha, ut manducemus.

<span id="009">9</span> At illi dixerunt: Ubi vis paremus?

<span id="010">10</span> Et dixit ad eos: Ecce introëuntibus vobis in
civitatem occurret vobis homo quidam amphoram aquæ portans: sequimini
eum in domum, in quam intrat,

<span id="011">11</span> et dicetis patrifamilias domus: Dicit tibi
Magister: Ubi est diversorium, ubi pascha cum discipulis meis manducem?

<span id="012">12</span> Et ipse ostendet vobis cœnaculum magnum
stratum, et ibi parate.

<span id="013">13</span> Euntes autem invenerunt sicut dixit illis, et
paraverunt pascha.

<span id="014">14</span> Et cum facta esset hora, discubuit, et duodecim
apostoli cum eo.

<span id="015">15</span> Et ait illis: Desiderio desideravi hoc pascha
manducare vobiscum, antequam patiar.

<span id="016">16</span> Dico enim vobis, quia ex hoc non manducabo
illud, donec impleatur in regno Dei.

<span id="017">17</span> Et accepto calice gratias egit, et dixit:
Accipite, et dividite inter vos.

<span id="018">18</span> Dico enim vobis quod non bibam de generatione
vitis donec regnum Dei veniat.  

<span id="019">19</span> Et accepto pane gratias egit, et fregit, et
dedit eis, dicens: Hoc est corpus meum, quod pro vobis datur: hoc facite
in meam commemorationem.

<span id="020">20</span> Similiter et calicem, postquam cœnavit, dicens:
Hic est calix novum testamentum in sanguine meo, qui pro vobis fundetur.

<span id="021">21</span> Verumtamen ecce manus tradentis me, mecum est
in mensa.

<span id="022">22</span> Et quidem Filius hominis, secundum quod
definitum est, vadit: verumtamen væ homini illi per quem tradetur.

<span id="023">23</span> Et ipsi cœperunt quærere inter se quis esset ex
eis qui hoc facturus esset.  

<span id="024">24</span> Facta est autem et contentio inter eos, quis
eorum videretur esse major.

<span id="025">25</span> Dixit autem eis: Reges gentium dominantur
eorum: et qui potestatem habent super eos, benefici vocantur.

<span id="026">26</span> Vos autem non sic: sed qui major est in vobis,
fiat sicut minor: et qui præcessor est, sicut ministrator.

<span id="027">27</span> Nam quis major est, qui recumbit, an qui
ministrat? nonne qui recumbit? Ego autem in medio vestrum sum, sicut qui
ministrat:

<span id="028">28</span> vos autem estis, qui permansistis mecum in
tentationibus meis.

<span id="029">29</span> Et ego dispono vobis sicut disposuit mihi Pater
meus regnum,

<span id="030">30</span> ut edatis et bibatis super mensam meam in regno
meo, et sedeatis super thronos judicantes duodecim tribus Israël.  

<span id="031">31</span> Ait autem Dominus: Simon, Simon, ecce Satanas
expetivit vos ut cribraret sicut triticum:

<span id="032">32</span> ego autem rogavi pro te ut non deficiat fides
tua: et tu aliquando conversus, confirma fratres tuos.

<span id="033">33</span> Qui dixit ei: Domine, tecum paratus sum et in
carcerem et in mortem ire.

<span id="034">34</span> At ille dixit: Dico tibi, Petre, non cantabit
hodie gallus, donec ter abneges nosse me. Et dixit eis:

<span id="035">35</span> Quando misi vos sine sacculo, et pera, et
calceamentis, numquid aliquid defuit vobis?

<span id="036">36</span> At illi dixerunt: Nihil. Dixit ergo eis: Sed
nunc qui habet sacculum, tollat; similiter et peram: et qui non habet,
vendat tunicam suam et emat gladium.

<span id="037">37</span> Dico enim vobis, quoniam adhuc hoc quod
scriptum est, oportet impleri in me: Et cum iniquis deputatus est.
Etenim ea quæ sunt de me finem habent.

<span id="038">38</span> At illi dixerunt: Domine, ecce duo gladii hic.
At ille dixit eis: Satis est.  

<span id="039">39</span> Et egressus ibat secundum consuetudinem in
monte Olivarum. Secuti sunt autem illum et discipuli.

<span id="040">40</span> Et cum pervenisset ad locum, dixit illis: Orate
ne intretis in tentationem.

<span id="041">41</span> Et ipse avulsus est ab eis quantum jactus est
lapidis: et positis genibus orabat,

<span id="042">42</span> dicens: Pater, si vis, transfer calicem istum a
me: verumtamen non mea voluntas, sed tua fiat.

<span id="043">43</span> Apparuit autem illi angelus de cælo, confortans
eum. Et factus in agonia, prolixius orabat.

<span id="044">44</span> Et factus est sudor ejus sicut guttæ sanguinis
decurrentis in terram.

<span id="045">45</span> Et cum surrexisset ab oratione et venisset ad
discipulos suos, invenit eos dormientes præ tristitia.

<span id="046">46</span> Et ait illis: Quid dormitis? surgite, orate, ne
intretis in tentationem.  

<span id="047">47</span> Adhuc eo loquente, ecce turba: et qui vocabatur
Judas, unus de duodecim, antecedebat eos, et appropinquavit Jesu ut
oscularetur eum.

<span id="048">48</span> Jesus autem dixit illi: Juda, osculo Filium
hominis tradis?

<span id="049">49</span> Videntes autem hi qui circa ipsum erant, quod
futurum erat, dixerunt ei: Domine, si percutimus in gladio?

<span id="050">50</span> Et percussit unus ex illis servum principis
sacerdotum, et amputavit auriculam ejus dexteram.

<span id="051">51</span> Respondens autem Jesus, ait: Sinite usque huc.
Et cum tetigisset auriculam ejus, sanavit eum.

<span id="052">52</span> Dixit autem Jesus ad eos qui venerant ad se
principes sacerdotum, et magistratus templi, et seniores: Quasi ad
latronem existis cum gladiis et fustibus?

<span id="053">53</span> Cum quotidie vobiscum fuerim in templo, non
extendistis manus in me: sed hæc est hora vestra, et potestas
tenebrarum.

<span id="054">54</span> Comprehendentes autem eum, duxerunt ad domum
principis sacerdotum: Petrus vero sequebatur a longe.  

<span id="055">55</span> Accenso autem igne in medio atrii et
circumsedentibus illis, erat Petrus in medio eorum.

<span id="056">56</span> Quem cum vidisset ancilla quædam sedentem ad
lumen, et eum fuisset intuita, dixit: Et hic cum illo erat.

<span id="057">57</span> At ille negavit eum, dicens: Mulier, non novi
illum.

<span id="058">58</span> Et post pusillum alius videns eum, dixit: Et tu
de illis es. Petrus vero ait: O homo, non sum.

<span id="059">59</span> Et intervallo facto quasi horæ unius, alius
quidam affirmabat, dicens: Vere et hic cum illo erat: nam et Galilæus
est.

<span id="060">60</span> Et ait Petrus: Homo, nescio quid dicis. Et
continuo, adhuc illo loquente, cantavit gallus.

<span id="061">61</span> Et conversus Dominus respexit Petrum, et
recordatus est Petrus verbi Domini, sicut dixerat: Quia priusquam gallus
cantet, ter me negabis.

<span id="062">62</span> Et egressus foras Petrus flevit amare.  

<span id="063">63</span> Et viri qui tenebant illum, illudebant ei,
cædentes.

<span id="064">64</span> Et velaverunt eum, et percutiebant faciem ejus:
et interrogabant eum, dicentes: Prophetiza, quis est, qui te percussit?

<span id="065">65</span> Et alia multa blasphemantes dicebant in eum.  

<span id="066">66</span> Et ut factus est dies, convenerunt seniores
plebis, et principes sacerdotum, et scribæ, et duxerunt illum in
concilium suum, dicentes: Si tu es Christus, dic nobis.

<span id="067">67</span> Et ait illis: Si vobis dixero, non credetis
mihi:

<span id="068">68</span> si autem et interrogavero, non respondebitis
mihi, neque dimittetis.

<span id="069">69</span> Ex hoc autem erit Filius hominis sedens a
dextris virtutis Dei.

<span id="070">70</span> Dixerunt autem omnes: Tu ergo es Filius Dei?
Qui ait: Vos dicitis, quia ego sum.

<span id="071">71</span> At illi dixerunt: Quid adhuc desideramus
testimonium? ipsi enim audivimus de ore ejus.

------------------------------------------------------------------------

[Next: Luke Chapter 23](luk023.md)
