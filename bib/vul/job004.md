[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job004)  [KJV](../kjv/job004)  [Sep](../sep/job004) 
[Tan](../tan/job004)   
  
[Job Index](job)  
  [Previous](job003)  [Next](job005) 

------------------------------------------------------------------------

### Vulgate (Latin): Job Chapter 4

<span id="001">1</span> Respondens autem Eliphaz Themanites, dixit:

<span id="002">2</span> \[Si cœperimus loqui tibi, forsitan moleste
accipies;  
sed conceptum sermonem tenere quis poterit?  

<span id="003">3</span> Ecce docuisti multos,  
et manus lassas roborasti;  

<span id="004">4</span> vacillantes confirmaverunt sermones tui,  
et genua trementia confortasti.  

<span id="005">5</span> Nunc autem venit super te plaga, et defecisti;  
tetigit te, et conturbatus es.  

<span id="006">6</span> Ubi est timor tuus, fortitudo tua,  
patientia tua, et perfectio viarum tuarum?  

<span id="007">7</span> Recordare, obsecro te, quis umquam innocens
periit?  
aut quando recti deleti sunt?  

<span id="008">8</span> Quin potius vidi eos qui operantur
iniquitatem,  
et seminant dolores, et metunt eos,  

<span id="009">9</span> flante Deo perisse,  
et spiritu iræ ejus esse consumptos.  

<span id="010">10</span> Rugitus leonis, et vox leænæ,  
et dentes catulorum leonum contriti sunt.  

<span id="011">11</span> Tigris periit, eo quod non haberet prædam,  
et catuli leonis dissipati sunt.  

<span id="012">12</span> Porro ad me dictum est verbum absconditum,  
et quasi furtive suscepit auris mea venas susurri ejus.  

<span id="013">13</span> In horrore visionis nocturnæ,  
quando solet sopor occupare homines,  

<span id="014">14</span> pavor tenuit me, et tremor,  
et omnia ossa mea perterrita sunt;  

<span id="015">15</span> et cum spiritus, me præsente, transiret,  
inhorruerunt pili carnis meæ.  

<span id="016">16</span> Stetit quidam, cujus non agnoscebam vultum,  
imago coram oculis meis,  
et vocem quasi auræ lenis audivi.  

<span id="017">17</span> Numquid homo, Dei comparatione,
justificabitur?  
aut factore suo purior erit vir?  

<span id="018">18</span> Ecce qui serviunt ei, non sunt stabiles,  
et in angelis suis reperit pravitatem;  

<span id="019">19</span> quanto magis hi qui habitant domos luteas,  
qui terrenum habent fundamentum,  
consumentur velut a tinea?  

<span id="020">20</span> De mane usque ad vesperam succidentur;  
et quia nullus intelligit, in æternum peribunt.  

<span id="021">21</span> Qui autem reliqui fuerint, auferentur ex eis;  
morientur, et non in sapientia.\]

------------------------------------------------------------------------

[Next: Job Chapter 5](job005)
