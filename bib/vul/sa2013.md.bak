[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa2013)  [KJV](../kjv/sa2013)  [Sep](../sep/sa2013.md) 
[Tan](../tan/sa2013.md)   
  
[2 Samuel Index](sa2.md)  
  [Previous](sa2012)  [Next](sa2014.md) 

------------------------------------------------------------------------

### Vulgate (Latin): 2 Samuel Chapter 13

<span id="001">1</span> Factum est autem post hæc ut Absalom filii David
sororem speciosissimam, vocabulo Thamar, adamaret Amnon filius David,

<span id="002">2</span> et deperiret eam valde, ita ut propter amorem
ejus ægrotaret: quia cum esset virgo, difficile ei videbatur ut quippiam
inhoneste ageret cum ea.

<span id="003">3</span> Erat autem Amnon amicus nomine Jonadab, filius
Semmaa fratris David, vir prudens valde.

<span id="004">4</span> Qui dixit ad eum: Quare sic attenuaris macie,
fili regis, per singulos dies? cur non indicas mihi? Dixitque ei Amnon:
Thamar sororem fratris mei Absalom amo.

<span id="005">5</span> Cui respondit Jonadab: Cuba super lectum tuum,
et languorem simula: cumque venerit pater tuus ut visitet te, dic ei:
Veniat, oro, Thamar soror mea, ut det mihi cibum, et faciat pulmentum,
ut comedam de manu ejus.

<span id="006">6</span> Accubuit itaque Amnon, et quasi ægrotare cœpit:
cumque venisset rex ad visitandum eum, ait Amnon ad regem: Veniat,
obsecro, Thamar soror mea, ut faciat in oculis meis duas sorbitiunculas,
et cibum capiam de manu ejus.

<span id="007">7</span> Misit ergo David ad Thamar domum, dicens: Veni
in domum Amnon fratris tui, et fac ei pulmentum.

<span id="008">8</span> Venitque Thamar in domum Amnon fratris sui: ille
autem jacebat. Quæ tollens farinam commiscuit, et liquefaciens, in
oculis ejus coxit sorbitiunculas.

<span id="009">9</span> Tollensque quod coxerat, effudit, et posuit
coram eo, et noluit comedere: dixitque Amnon: Ejicite universos a me.
Cumque ejecissent omnes,

<span id="010">10</span> dixit Amnon ad Thamar: Infer cibum in conclave,
ut vescar de manu tua. Tulit ergo Thamar sorbitiunculas quas fecerat, et
intulit ad Amnon fratrem suum in conclave.

<span id="011">11</span> Cumque obtulisset ei cibum, apprehendit eam, et
ait: Veni, cuba mecum, soror mea.

<span id="012">12</span> Quæ respondit ei: Noli frater mi, noli
opprimere me: neque enim hoc fas est in Israël: noli facere stultitiam
hanc.

<span id="013">13</span> Ego enim ferre non potero opprobrium meum, et
tu eris quasi unus de insipientibus in Israël: quin potius loquere ad
regem, et non negabit me tibi.

<span id="014">14</span> Noluit autem acquiescere precibus ejus, sed
prævalens viribus oppressit eam, et cubavit cum ea.  

<span id="015">15</span> Et exosam eam habuit Amnon odio magno nimis:
ita ut majus esset odium quo oderat eam, amore quo ante dilexerat.
Dixitque ei Amnon: Surge, et vade.

<span id="016">16</span> Quæ respondit ei: Majus est hoc malum quod nunc
agis adversum me, quam quod ante fecisti, expellens me. Et noluit audire
eam:

<span id="017">17</span> sed vocato puero qui ministrabat ei, dixit:
Ejice hanc a me foras, et claude ostium post eam.

<span id="018">18</span> Quæ induta erat talari tunica: hujuscemodi enim
filiæ regis virgines vestibus utebantur. Ejecit itaque eam minister
illius foras: clausitque fores post eam.

<span id="019">19</span> Quæ aspergens cinerem capiti suo, scissa talari
tunica, impositisque manibus super caput suum, ibat ingrediens, et
clamans.

<span id="020">20</span> Dixit autem ei Absalom frater suus: Numquid
Amnon frater tuus concubuit tecum? sed nunc soror, tace: frater tuus
est: neque affligas cor tuum pro hac re. Mansit itaque Thamar
contabescens in domo Absalom fratris sui.

<span id="021">21</span> Cum autem audisset rex David verba hæc,
contristatus est valde: et noluit contristare spiritum Amnon filii sui,
quoniam diligebat eum, quia primogenitus erat ei.

<span id="022">22</span> Porro non est locutus Absalom ad Amnon nec
malum nec bonum: oderat enim Absalom Amnon, eo quod violasset Thamar
sororem suam.  

<span id="023">23</span> Factum est autem post tempus biennii ut
tonderentur oves Absalom in Baalhasor, quæ est juxta Ephraim: et vocavit
Absalom omnes filios regis,

<span id="024">24</span> venitque ad regem, et ait ad eum: Ecce
tondentur oves servi tui: veniat, oro, rex cum servis suis ad servum
suum.

<span id="025">25</span> Dixitque rex ad Absalom: Noli fili mi, noli
rogare ut veniamus omnes et gravemus te. Cum autem cogeret eum, et
noluisset ire, benedixit ei.

<span id="026">26</span> Et ait Absalom: Si non vis venire, veniat,
obsecro, nobiscum saltem Amnon frater meus. Dixitque ad eum rex: Non est
necesse ut vadat tecum.

<span id="027">27</span> Coëgit itaque Absalom eum, et dimisit cum eo
Amnon et universos filios regis. Feceratque Absalom convivium quasi
convivium regis.

<span id="028">28</span> Præceperat autem Absalom pueris suis, dicens:
Observate cum temulentus fuerit Amnon vino, et dixero vobis: Percutite
eum, et interficite: nolite timere: ego enim sum qui præcipio vobis:
roboramini, et estote viri fortes.

<span id="029">29</span> Fecerunt ergo pueri Absalom adversum Amnon
sicut præceperat eis Absalom. Surgentesque omnes filii regis ascenderunt
singuli mulas suas, et fugerunt.  

<span id="030">30</span> Cumque adhuc pergerent in itinere, fama
pervenit ad David, dicens: Percussit Absalom omnes filios regis, et non
remansit ex eis saltem unus.

<span id="031">31</span> Surrexit itaque rex, et scidit vestimenta sua,
et cecidit super terram: et omnes servi illius qui assistebant ei,
sciderunt vestimenta sua.

<span id="032">32</span> Respondens autem Jonadab filius Semmaa fratris
David, dixit: Ne æstimet dominus meus rex quod omnes pueri filii regis
occisi sint: Amnon solus mortuus est, quoniam in ore Absalom erat
positus ex die qua oppressit Thamar sororem ejus.

<span id="033">33</span> Nunc ergo ne ponat dominus meus rex super cor
suum verbum istud, dicens: Omnes filii regis occisi sunt: quoniam Amnon
solus mortuus est.

<span id="034">34</span> Fugit autem Absalom. Et elevavit puer
speculator oculos suos, et aspexit: et ecce populus multus veniebat per
iter devium ex latere montis.

<span id="035">35</span> Dixit autem Jonadab ad regem: Ecce filii regis
adsunt: juxta verbum servi tui, sic factum est.

<span id="036">36</span> Cumque cessasset loqui, apparuerunt et filii
regis: et intrantes levaverunt vocem suam, et fleverunt: sed et rex et
omnes servi ejus fleverunt ploratu magno nimis.

<span id="037">37</span> Porro Absalom fugiens abiit ad Tholomai filium
Ammiud regem Gessur. Luxit ergo David filium suum cunctis diebus.

<span id="038">38</span> Absalom autem cum fugisset, et venisset in
Gessur, fuit ibi tribus annis.

<span id="039">39</span> Cessavitque rex David persequi Absalom, eo quod
consolatus esset super Amnon interitu.

------------------------------------------------------------------------

[Next: 2 Samuel Chapter 14](sa2014.md)
