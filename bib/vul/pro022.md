[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro022)  [KJV](../kjv/pro022)  [Sep](../sep/pro022.md) 
[Tan](../tan/pro022.md)   
  
[Proverbs Index](pro.md)  
  [Previous](pro021)  [Next](pro023.md) 

------------------------------------------------------------------------

### Vulgate (Latin): Proverbs Chapter 22

<span id="001">1</span> \[Melius est nomen bonum quam divitiæ multæ;  
super argentum et aurum gratia bona.  

<span id="002">2</span> Dives et pauper obviaverunt sibi:  
utriusque operator est Dominus.  

<span id="003">3</span> Callidus vidit malum, et abscondit se;  
innocens pertransiit, et afflictus est damno.  

<span id="004">4</span> Finis modestiæ timor Domini,  
divitiæ, et gloria, et vita.  

<span id="005">5</span> Arma et gladii in via perversi;  
custos autem animæ suæ longe recedit ab eis.  

<span id="006">6</span> Proverbium est: adolescens juxta viam suam;  
etiam cum senuerit, non recedet ab ea.  

<span id="007">7</span> Dives pauperibus imperat,  
et qui accipit mutuum servus est fœnerantis.  

<span id="008">8</span> Qui seminat iniquitatem metet mala,  
et virga iræ suæ consummabitur.  

<span id="009">9</span> Qui pronus est ad misericordiam benedicetur:  
de panibus enim suis dedit pauperi.  
Victoriam et honorem acquiret qui dat munera;  
animam autem aufert accipientium.  

<span id="010">10</span> Ejice derisorem, et exibit cum eo jurgium,  
cessabuntque causæ et contumeliæ.  

<span id="011">11</span> Qui diligit cordis munditiam,  
propter gratiam labiorum suorum habebit amicum regem.  

<span id="012">12</span> Oculi Domini custodiunt scientiam,  
et supplantantur verba iniqui.  

<span id="013">13</span> Dicit piger: Leo est foris;  
in medio platearum occidendus sum.  

<span id="014">14</span> Fovea profunda os alienæ:  
cui iratus est Dominus, incidet in eam.  

<span id="015">15</span> Stultitia colligata est in corde pueri,  
et virga disciplinæ fugabit eam.  

<span id="016">16</span> Qui calumniatur pauperem ut augeat divitias
suas,  
dabit ipse ditiori, et egebit.\]  

<span id="017">17</span> \[Inclina aurem tuam, et audi verba
sapientium:  
appone autem cor ad doctrinam meam,  

<span id="018">18</span> quæ pulchra erit tibi cum servaveris eam in
ventre tuo,  
et redundabit in labiis tuis:  

<span id="019">19</span> ut sit in Domino fiducia tua,  
unde et ostendi eam tibi hodie.  

<span id="020">20</span> Ecce descripsi eam tibi tripliciter,  
in cogitationibus et scientia:  

<span id="021">21</span> ut ostenderem tibi firmitatem et eloquia
veritatis,  
respondere ex his illis qui miserunt te.  

<span id="022">22</span> Non facias violentiam pauperi quia pauper
est,  
neque conteras egenum in porta:  

<span id="023">23</span> quia judicabit Dominus causam ejus,  
et configet eos qui confixerunt animam ejus.  

<span id="024">24</span> Noli esse amicus homini iracundo,  
neque ambules cum viro furioso:  

<span id="025">25</span> ne forte discas semitas ejus,  
et sumas scandalum animæ tuæ.  

<span id="026">26</span> Noli esse cum his qui defigunt manus suas,  
et qui vades se offerunt pro debitis:  

<span id="027">27</span> si enim non habes unde restituas,  
quid causæ est ut tollat operimentum de cubili tuo?  

<span id="028">28</span> Ne transgrediaris terminos antiquos,  
quos posuerunt patres tui.  

<span id="029">29</span> Vidisti virum velocem in opere suo?  
coram regibus stabit, nec erit ante ignobiles.\]

------------------------------------------------------------------------

[Next: Proverbs Chapter 23](pro023.md)
