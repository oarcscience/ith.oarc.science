[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/job030)  [KJV](../kjv/job030)  [Sep](../sep/job030.md) 
[Tan](../tan/job030.md)   
  
[Job Index](job.md)  
  [Previous](job029)  [Next](job031.md) 

------------------------------------------------------------------------

### Vulgate (Latin): Job Chapter 30

<span id="001">1</span> \[Nunc autem derident me juniores tempore,  
quorum non dignabar patres ponere cum canibus gregis mei:  

<span id="002">2</span> quorum virtus manuum mihi erat pro nihilo,  
et vita ipsa putabantur indigni:  

<span id="003">3</span> egestate et fame steriles, qui rodebant in
solitudine,  
squallentes calamitate et miseria.  

<span id="004">4</span> Et mandebant herbas, et arborum cortices,  
et radix juniperorum erat cibus eorum:  

<span id="005">5</span> qui de convallibus ista rapientes,  
cum singula reperissent, ad ea cum clamore currebant.  

<span id="006">6</span> In desertis habitabant torrentium,  
et in cavernis terræ, vel super glaream:  

<span id="007">7</span> qui inter hujuscemodi lætabantur,  
et esse sub sentibus delicias computabant:  

<span id="008">8</span> filii stultorum et ignobilium,  
et in terra penitus non parentes.  

<span id="009">9</span> Nunc in eorum canticum versus sum,  
et factus sum eis in proverbium.  

<span id="010">10</span> Abominantur me, et longe fugiunt a me,  
et faciem meam conspuere non verentur.  

<span id="011">11</span> Pharetram enim suam aperuit, et afflixit me,  
et frenum posuit in os meum.  

<span id="012">12</span> Ad dexteram orientis calamitates meæ illico
surrexerunt:  
pedes meos subverterunt,  
et oppresserunt quasi fluctibus semitis suis.  

<span id="013">13</span> Dissipaverunt itinera mea;  
insidiati sunt mihi, et prævaluerunt:  
et non fuit qui ferret auxilium.  

<span id="014">14</span> Quasi rupto muro, et aperta janua, irruerunt
super me,  
et ad meas miserias devoluti sunt.  

<span id="015">15</span> Redactus sum in nihilum:  
abstulisti quasi ventus desiderium meum,  
et velut nubes pertransiit salus mea.  

<span id="016">16</span> Nunc autem in memetipso marcescit anima mea,  
et possident me dies afflictionis.  

<span id="017">17</span> Nocte os meum perforatur doloribus,  
et qui me comedunt, non dormiunt.  

<span id="018">18</span> In multitudine eorum consumitur vestimentum
meum,  
et quasi capito tunicæ succinxerunt me.  

<span id="019">19</span> Comparatus sum luto,  
et assimilatus sum favillæ et cineri.  

<span id="020">20</span> Clamo ad te, et non exaudis me:  
sto, et non respicis me.  

<span id="021">21</span> Mutatus es mihi in crudelem,  
et in duritia manus tuæ adversaris mihi.  

<span id="022">22</span> Elevasti me, et quasi super ventum ponens;  
elisisti me valide.  

<span id="023">23</span> Scio quia morti trades me,  
ubi constituta est domus omni viventi.  

<span id="024">24</span> Verumtamen non ad consumptionem eorum emittis
manum tuam:  
et si corruerint, ipse salvabis.  

<span id="025">25</span> Flebam quondam super eo qui afflictus erat,  
et compatiebatur anima mea pauperi.  

<span id="026">26</span> Expectabam bona, et venerunt mihi mala:  
præstolabar lucem, et eruperunt tenebræ.  

<span id="027">27</span> Interiora mea efferbuerunt absque ulla
requie:  
prævenerunt me dies afflictionis.  

<span id="028">28</span> Mœrens incedebam sine furore;  
consurgens, in turba clamabam.  

<span id="029">29</span> Frater fui draconum,  
et socius struthionum.  

<span id="030">30</span> Cutis mea denigrata est super me,  
et ossa mea aruerunt præ caumate.  

<span id="031">31</span> Versa est in luctum cithara mea,  
et organum meum in vocem flentium.\]

------------------------------------------------------------------------

[Next: Job Chapter 31](job031.md)
