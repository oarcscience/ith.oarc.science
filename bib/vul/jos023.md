[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos023)  [KJV](../kjv/jos023.md) 
[Sep:JsB](../sep/jsb023)  [Tan](../tan/jos023.md)   
  
[Joshua Index](jos.md)  
  [Previous](jos022)  [Next](jos024.md) 

------------------------------------------------------------------------

### Vulgate (Latin): Joshua Chapter 23

<span id="001">1</span> Evoluto autem multo tempore, postquam pacem
dederat Dominus Israëli, subjectis in gyro nationibus universis, et
Josue jam longævo, et persenilis ætatis,

<span id="002">2</span> vocavit Josue omnem Israëlem, majoresque natu,
et principes ac duces, et magistros, dixitque ad eos: Ego senui, et
progressioris ætatis sum:

<span id="003">3</span> vosque cernitis omnia, quæ fecerit Dominus Deus
vester cunctis per circuitum nationibus, quomodo pro vobis ipse
pugnaverit:

<span id="004">4</span> et nunc quia vobis sorte divisit omnem terram,
ab orientali parte Jordanis usque ad mare magnum, multæque adhuc
supersunt nationes:

<span id="005">5</span> Dominus Deus vester disperdet eas et auferet a
facie vestra, et possidebitis terram, sicut vobis pollicitus est.

<span id="006">6</span> Tantum confortamini, et estote solliciti, ut
custodiatis cuncta quæ scripta sunt in volumine legis Moysi: et non
declinetis ab eis neque ad dexteram neque ad sinistram:

<span id="007">7</span> ne postquam intraveritis ad gentes quæ inter vos
futuræ sunt, juretis in nomine deorum earum, et serviatis eis, et
adoretis illos:

<span id="008">8</span> sed adhæreatis Domino Deo vestro: quod fecistis
usque in diem hanc.

<span id="009">9</span> Et tunc auferet Dominus Deus in conspectu vestro
gentes magnas et robustissimas, et nullus vobis resistere poterit.

<span id="010">10</span> Unus e vobis persequetur hostium mille viros:
quia Dominus Deus vester pro vobis ipse pugnabit, sicut pollicitus est.

<span id="011">11</span> Hoc tantum diligentissime præcavete: ut
diligatis Dominum Deum vestrum.

<span id="012">12</span> Quod si volueritis gentium harum, quæ inter vos
habitant, erroribus adhærere, et cum eis miscere connubia, atque
amicitias copulare:

<span id="013">13</span> jam nunc scitote quod Dominus Deus vester non
eas deleat ante faciem vestram, sed sint vobis in foveam ac laqueum, et
offendiculum ex latere vestro, et sudes in oculis vestris, donec vos
auferat atque disperdat de terra hac optima, quam tradidit vobis.

<span id="014">14</span> En ego hodie ingredior viam universæ terræ, et
toto animo cognoscetis quod de omnibus verbis, quæ se Dominus
præstiturum vobis esse pollicitus est, unum non præterierit incassum.

<span id="015">15</span> Sicut ergo implevit opere quod promisit, et
prospera cuncta venerunt: sic adducet super vos quidquid malorum
comminatus est, donec vos auferat atque disperdat de terra hac optima,
quam tradidit vobis,

<span id="016">16</span> eo quod præterieritis pactum Domini Dei vestri,
quod pepigit vobiscum, et servieritis diis alienis, ad adoraveritis eos:
cito atque velociter consurget in vos furor Domini, et auferemini ab hac
terra optima, quam tradidit vobis.

------------------------------------------------------------------------

[Next: Joshua Chapter 24](jos024.md)
