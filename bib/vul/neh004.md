[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/neh004)  [KJV](../kjv/neh004.md) 
[Tan](../tan/neh004.md)   
  
[Nehemiah Index](neh.md)  
  [Previous](neh003)  [Next](neh005.md) 

------------------------------------------------------------------------

### Vulgate (Latin): Nehemiah Chapter 4

<span id="001">1</span> Factum est autem, cum audisset Sanaballat quod
ædificaremus murum, iratus est valde: et motus nimis subsannavit Judæos,

<span id="002">2</span> et dixit coram fratribus suis, et frequentia
Samaritanorum: Quid Judæi faciunt imbecilles? num dimittent eos gentes?
num sacrificabunt, et complebunt in una die? numquid ædificare poterunt
lapides de acervis pulveris, qui combusti sunt?

<span id="003">3</span> Sed et Tobias Ammanites, proximus ejus, ait:
Ædificent: si ascenderit vulpes, transiliet murum eorum lapideum.

<span id="004">4</span> Audi, Deus noster, quia facti sumus despectui:
converte opprobrium super caput eorum, et da eos in despectionem in
terra captivitatis.

<span id="005">5</span> Ne operias iniquitatem eorum, et peccatum eorum
coram facie tua non deleatur, quia irriserunt ædificantes.

<span id="006">6</span> Itaque ædificavimus murum, et conjunximus totum
usque ad partem dimidiam: et provocatum est cor populi ad operandum.

<span id="007">7</span> Factum est autem, cum audisset Sanaballat, et
Tobias, et Arabes, et Ammanitæ, et Azotii, quod obducta esset cicatrix
muri Jerusalem, et quod cœpissent interrupta concludi, irati sunt nimis.

<span id="008">8</span> Et congregati sunt omnes pariter ut venirent, et
pugnarent contra Jerusalem, et molirentur insidias.

<span id="009">9</span> Et oravimus Deum nostrum, et posuimus custodes
super murum die ac nocte contra eos.

<span id="010">10</span> Dixit autem Judas: Debilitata est fortitudo
portantis, et humus nimia est, et nos non poterimus ædificare murum.

<span id="011">11</span> Et dixerunt hostes nostri: Nesciant, et
ignorent donec veniamus in medium eorum, et interficiamus eos, et
cessare faciamus opus.

<span id="012">12</span> Factum est autem venientibus Judæis qui
habitabant juxta eos, et dicentibus nobis per decem vices, ex omnibus
locis quibus venerant ad nos,

<span id="013">13</span> statui in loco post murum per circuitum populum
in ordinem cum gladiis suis, et lanceis, et arcubus.

<span id="014">14</span> Et perspexi atque surrexi: et aio ad optimates
et magistratus, et ad reliquam partem vulgi: Nolite timere a facie
eorum: Domini magni et terribilis mementote, et pugnate pro fratribus
vestris, filiis vestris, et filiabus vestris, et uxoribus vestris, et
domibus vestris.

<span id="015">15</span> Factum est autem, cum audissent inimici nostri
nuntiatum esse nobis, dissipavit Deus consilium eorum. Et reversi sumus
omnes ad muros, unusquisque ad opus suum.

<span id="016">16</span> Et factum est a die illa, media pars juvenum
eorum faciebat opus, et media parata erat ad bellum: et lanceæ, et
scuta, et arcus, et loricæ, et principes post eos in omni domo Juda.

<span id="017">17</span> Ædificantium in muro, et portantium onera, et
imponentium: una manu sua faciebat opus, et altera tenebat gladium:

<span id="018">18</span> ædificentium enim unusquisque gladio erat
accinctus renes. Et ædificabant, et clangebant buccina juxta me.

<span id="019">19</span> Et dixi ad optimates, et ad magistratus, et ad
reliquam partem vulgi: Opus grande est et latum, et nos separati sumus
in muro procul alter ab altero:

<span id="020">20</span> in loco quocumque audieritis clangorem tubæ,
illuc concurrite ad nos: Deus noster pugnabit pro nobis.

<span id="021">21</span> Et nos ipsi faciamus opus, et media pars
nostrum teneat lanceas ab ascensu auroræ donec egrediantur astra.

<span id="022">22</span> In tempore quoque illo dixi populo: Unusquisque
cum puero suo maneat in medio Jerusalem, et sint nobis vices per noctem
et diem ad operandum.

<span id="023">23</span> Ego autem et fratres mei, et pueri mei, et
custodes, qui erant post me, non deponebamus vestimenta nostra:
unusquisque tantum nudabatur ad baptismum.

------------------------------------------------------------------------

[Next: Nehemiah Chapter 5](neh005.md)
