[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk010)  [GNT](../gnt/luk010) 
[KJV](../kjv/luk010)   
  
[Luke Index](luk)  
  [Previous](luk009)  [Next](luk011) 

------------------------------------------------------------------------

### Vulgate (Latin): Luke Chapter 10

<span id="001">1</span> Post hæc autem designavit Dominus et alios
septuaginta duos: et misit illos binos ante faciem suam in omnem
civitatem et locum, quo erat ipse venturus.

<span id="002">2</span> Et dicebat illis: Messis quidem multa, operarii
autem pauci. Rogate ergo dominum messis ut mittat operarios in messem
suam.

<span id="003">3</span> Ite: ecce ego mitto vos sicut agnos inter lupos.

<span id="004">4</span> Nolite portare sacculum, neque peram, neque
calceamenta, et neminem per viam salutaveritis.

<span id="005">5</span> In quamcumque domum intraveritis, primum dicite:
Pax huic domui:

<span id="006">6</span> et si ibi fuerit filius pacis, requiescet super
illum pax vestra: sin autem, ad vos revertetur.

<span id="007">7</span> In eadem autem domo manete, edentes et bibentes
quæ apud illos sunt: dignus est enim operarius mercede sua. Nolite
transire de domo in domum.

<span id="008">8</span> Et in quamcumque civitatem intraveritis, et
susceperint vos, manducate quæ apponuntur vobis:

<span id="009">9</span> et curate infirmos, qui in illa sunt, et dicite
illis: Appropinquavit in vos regnum Dei.

<span id="010">10</span> In quamcumque autem civitatem intraveritis, et
non susceperint vos, exeuntes in plateas ejus, dicite:

<span id="011">11</span> Etiam pulverem, qui adhæsit nobis de civitate
vestra, extergimus in vos: tamen hoc scitote, quia appropinquavit regnum
Dei.

<span id="012">12</span> Dico vobis, quia Sodomis in die illa remissius
erit, quam illi civitati.  

<span id="013">13</span> Væ tibi Corozain! væ tibi Bethsaida! quia si in
Tyro et Sidone factæ fuissent virtutes quæ factæ sunt in vobis, olim in
cilicio et cinere sedentes pœniterent.

<span id="014">14</span> Verumtamen Tyro et Sidoni remissius erit in
judicio, quam vobis.

<span id="015">15</span> Et tu Capharnaum, usque ad cælum exaltata,
usque ad infernum demergeris.

<span id="016">16</span> Qui vos audit, me audit: et qui vos spernit, me
spernit. Qui autem me spernit, spernit eum qui misit me.  

<span id="017">17</span> Reversi sunt autem septuaginta duo cum gaudio,
dicentes: Domine, etiam dæmonia subjiciuntur nobis in nomine tuo.

<span id="018">18</span> Et ait illis: Videbam Satanam sicut fulgor de
cælo cadentem.

<span id="019">19</span> Ecce dedi vobis potestatem calcandi supra
serpentes, et scorpiones, et super omnem virtutem inimici: et nihil
vobis nocebit.

<span id="020">20</span> Verumtamen in hoc nolite gaudere quia spiritus
vobis subjiciuntur: gaudete autem, quod nomina vestra scripta sunt in
cælis.  

<span id="021">21</span> In ipsa hora exsultavit Spiritu Sancto, et
dixit: Confiteor tibi Pater, Domine cæli et terræ, quod abscondisti hæc
a sapientibus et prudentibus, et revelasti ea parvulis. Etiam Pater:
quoniam sic placuit ante te.

<span id="022">22</span> Omnia mihi tradita sunt a Patre meo. Et nemo
scit quis sit Filius, nisi Pater: et quis sit Pater, nisi Filius, et cui
voluerit Filius revelare.

<span id="023">23</span> Et conversus ad discipulos suos, dixit: Beati
oculi qui vident quæ vos videtis.

<span id="024">24</span> Dico enim vobis quod multi prophetæ et reges
voluerunt videre quæ vos videtis, et non viderunt: et audire quæ
auditis, et non audierunt.  

<span id="025">25</span> Et ecce quidam legisperitus surrexit tentans
illum, et dicens: Magister, quid faciendo vitam æternam possidebo?

<span id="026">26</span> At ille dixit ad eum: In lege quid scriptum
est? quomodo legis?

<span id="027">27</span> Ille respondens dixit: Diliges Dominum Deum
tuum ex toto corde tuo, et ex tota anima tua, et ex omnibus virtutibus
tuis, et ex omni mente tua: et proximum tuum sicut teipsum.

<span id="028">28</span> Dixitque illi: Recte respondisti: hoc fac, et
vives.  

<span id="029">29</span> Ille autem volens justificare seipsum, dixit ad
Jesum: Et quis est meus proximus?

<span id="030">30</span> Suscipiens autem Jesus, dixit: Homo quidam
descendebat ab Jerusalem in Jericho, et incidit in latrones, qui etiam
despoliaverunt eum: et plagis impositis abierunt semivivo relicto.

<span id="031">31</span> Accidit autem ut sacerdos quidam descenderet
eadem via: et viso illo præterivit.

<span id="032">32</span> Similiter et Levita, cum esset secus locum, et
videret eum, pertransiit.

<span id="033">33</span> Samaritanus autem quidam iter faciens, venit
secus eum: et videns eum, misericordia motus est.

<span id="034">34</span> Et appropians alligavit vulnera ejus, infundens
oleum et vinum: et imponens illum in jumentum suum, duxit in stabulum,
et curam ejus egit.

<span id="035">35</span> Et altera die protulit duos denarios, et dedit
stabulario, et ait: Curam illius habe: et quodcumque supererogaveris,
ego cum rediero reddam tibi.

<span id="036">36</span> Quis horum trium videtur tibi proximus fuisse
illi, qui incidit in latrones?

<span id="037">37</span> At ille dixit: Qui fecit misericordiam in
illum. Et ait illi Jesus: Vade, et tu fac similiter.  

<span id="038">38</span> Factum est autem, dum irent, et ipse intravit
in quoddam castellum: et mulier quædam, Martha nomine, excepit illum in
domum suam,

<span id="039">39</span> et huic erat soror nomine Maria, quæ etiam
sedens secus pedes Domini, audiebat verbum illius.

<span id="040">40</span> Martha autem satagebat circa frequens
ministerium: quæ stetit, et ait: Domine, non est tibi curæ quod soror
mea reliquit me solam ministrare? dic ergo illi ut me adjuvet.

<span id="041">41</span> Et respondens dixit illis Dominus: Martha,
Martha, sollicita es, et turbaris erga plurima,

<span id="042">42</span> porro unum est necessarium. Maria optimam
partem elegit, quæ non auferetur ab ea.

------------------------------------------------------------------------

[Next: Luke Chapter 11](luk011)
