[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir022)  [Apo](../apo/sir022) 
[Sep](../sep/sir022)   
  
[Sirach Index](sir)  
  [Previous](sir021)  [Next](sir023) 

------------------------------------------------------------------------

### Vulgate (Latin): Sirach Chapter 22

<span id="001">1</span> \[In lapide luteo lapidatus est piger:  
et omnes loquentur super aspernationem illius.  

<span id="002">2</span> De stercore boum lapidatus est piger:  
et omnis qui tetigerit eum excutiet manus.\]  

<span id="003">3</span> \[Confusio patris est de filio indisciplinato:  
filia autem in deminoratione fiet.  

<span id="004">4</span> Filia prudens hæreditas viro suo:  
nam quæ confundit, in contumeliam fit genitoris.  

<span id="005">5</span> Patrem et virum confundit audax,  
et ab impiis non minorabitur:  
ab utrisque autem inhonorabitur.  

<span id="006">6</span> Musica in luctu importuna narratio:  
flagella et doctrina in omni tempore sapientia.\]  

<span id="007">7</span> \[Qui docet fatuum,  
quasi qui conglutinat testam.  

<span id="008">8</span> Qui narrat verbum non audienti,  
quasi qui excitat dormientem de gravi somno.  

<span id="009">9</span> Cum dormiente loquitur qui enarrat stulto
sapientiam:  
et in fine narrationis dicit: Quis est hic?  

<span id="010">10</span> Supra mortuum plora, defecit enim lux ejus:  
et supra fatuum plora, defecit enim sensus.  

<span id="011">11</span> Modicum plora super mortuum, quoniam
requievit:  

<span id="012">12</span> nequissimi enim nequissima vita super mortem
fatui.  

<span id="013">13</span> Luctus mortui septem dies:  
fatui autem et impii omnes dies vitæ illorum.  

<span id="014">14</span> Cum stulto ne multum loquaris,  
et cum insensato ne abieris.  

<span id="015">15</span> Serva te ab illo, ut non molestiam habeas,  
et non coinquinaberis peccato illius.  

<span id="016">16</span> Deflecte ab illo, et invenies requiem,  
et non acediaberis in stultitia illius.  

<span id="017">17</span> Super plumbum quid gravabitur?  
et quod illi aliud nomen quam fatuus?  

<span id="018">18</span> Arenam, et salem, et massam ferri facilius est
ferre  
quam hominem imprudentem, et fatuum, et impium.\]  

<span id="019">19</span> \[Loramentum ligneum colligatum in fundamento
ædificii non dissolvetur,  
sic et cor confirmatum in cogitatione consilii.  

<span id="020">20</span> Cogitatus sensati in omni tempore metu non
depravabitur.  

<span id="021">21</span> Sicut pali in excelsis, et cæmenta sine impensa
posita,  
contra faciem venti non permanebunt:  

<span id="022">22</span> sic et cor timidum in cogitatione stulti  
contra impetum timoris non resistet.  

<span id="023">23</span> Sicut cor trepidum in cogitatione fatui omni
tempore non metuet,  
sic et qui in præceptis Dei permanet semper.\]  

<span id="024">24</span> \[Pungens oculum deducit lacrimas,  
et qui pungit cor profert sensum.  

<span id="025">25</span> Mittens lapidem in volatilia, dejiciet illa:  
sic et qui conviciatur amico, dissolvit amicitiam.  

<span id="026">26</span> Ad amicum etsi produxeris gladium, non
desperes:  
est enim regressus.  
Ad amicum

<span id="027">27</span> si aperueris os triste, non timeas:  
est enim concordatio:  
excepto convitio, et improperio, et superbia,  
et mysterii revelatione, et plaga dolosa:  
in his omnibus effugiet amicus.  

<span id="028">28</span> Fidem posside cum amico in paupertate illius,  
ut et in bonis illius læteris.  

<span id="029">29</span> In tempore tribulationis illius permane illi
fidelis,  
ut et in hæreditate illius cohæres sis.  

<span id="030">30</span> Ante ignem camini vapor et fumus ignis
inaltatur:  
sic et ante sanguinem maledicta, et contumeliæ, et minæ.  

<span id="031">31</span> Amicum salutare non confundar,  
a facie illius non me abscondam:  
et si mala mihi evenerint per illum, sustinebo.  

<span id="032">32</span> Omnis qui audiet cavebit se ab eo.\]  

<span id="033">33</span> \[Quis dabit ori meo custodiam,  
et super labia mea signaculum certum,  
ut non cadam ab ipsis,  
et lingua mea perdat me?\]

------------------------------------------------------------------------

[Next: Sirach Chapter 23](sir023)
