[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg013)  [KJV](../kjv/jdg013.md) 
[Sep:JdB](../sep/jdb013)  [Sep:JdA](../sep/jda013.md) 
[Tan](../tan/jdg013.md)   
  
[Judges Index](jdg.md)  
  [Previous](jdg012)  [Next](jdg014.md) 

------------------------------------------------------------------------

### Vulgate (Latin): Judges Chapter 13

<span id="001">1</span> Rursumque filii Israël fecerunt malum in
conspectu Domini: qui tradidit eos in manus Philisthinorum quadraginta
annis.

<span id="002">2</span> Erat autem quidam vir de Saraa, et de stirpe
Dan, nomine Manue, habens uxorem sterilem.

<span id="003">3</span> Cui apparuit angelus Domini, et dixit ad eam:
Sterilis es et absque liberis: sed concipies, et paries filium.

<span id="004">4</span> Cave ergo ne bibas vinum ac siceram, nec
immundum quidquam comedas:

<span id="005">5</span> quia concipies, et paries filium, cujus non
tanget caput novacula: erit enim nazaræus Dei ab infantia sua et ex
matris utero, et ipse incipiet liberare Israël de manu Philisthinorum.

<span id="006">6</span> Quæ cum venisset ad maritum suum, dixit ei: Vir
Dei venit ad me, habens vultum angelicum, terribilis nimis. Quem cum
interrogassem quis esset, et unde venisset, et quo nomine vocaretur,
noluit mihi dicere:

<span id="007">7</span> sed hoc respondit: Ecce concipies et paries
filium: cave ne vinum bibas, nec siceram, et ne aliquo vescaris immundo:
erit enim puer nazaræus Dei ab infantia sua, ex utero matris suæ usque
ad diem mortis suæ.

<span id="008">8</span> Oravit itaque Manue Dominum, et ait: Obsecro,
Domine, ut vir Dei, quem misisti, veniat iterum, et doceat nos quid
debeamus facere de puero, qui nasciturus est.

<span id="009">9</span> Exaudivitque Dominus deprecantem Manue, et
apparuit rursum angelus Dei uxori ejus sedenti in agro: Manue autem
maritus ejus non erat cum ea. Quæ cum vidisset angelum,

<span id="010">10</span> festinavit, et cucurrit ad virum suum:
nuntiavitque ei, dicens: Ecce apparuit mihi vir, quem ante videram.

<span id="011">11</span> Qui surrexit, et secutus est uxorem suam:
veniensque ad virum, dixit ei: Tu es qui locutus es mulieri? Et ille
respondit: Ego sum.

<span id="012">12</span> Cui Manue: Quando, inquit, sermo tuus fuerit
expletus, quid vis ut faciat puer? aut a quo se observare debebit?  

<span id="013">13</span> Dixitque angelus Domini ad Manue: Ab omnibus,
quæ locutus sum uxori tuæ, abstineat se,

<span id="014">14</span> et quidquid ex vinea nascitur, non comedat:
vinum et siceram non bibat; nullo vescatur immundo: et quod ei præcepi,
impleat atque custodiat.

<span id="015">15</span> Dixitque Manue ad angelum Domini: Obsecro te ut
acquiescas precibus meis, et faciamus tibi hædum de capris.

<span id="016">16</span> Cui respondit angelus: Si me cogis, non comedam
panes tuos: si autem vis holocaustum facere, offer illud Domino. Et
nesciebat Manue quod angelus Domini esset.

<span id="017">17</span> Dixitque ad eum: Quod est tibi nomen, ut, si
sermo tuus fuerit expletus, honoremus te?

<span id="018">18</span> Cui ille respondit: Cur quæris nomen meum, quod
est mirabile?

<span id="019">19</span> Tulit itaque Manue hædum de capris, et
libamenta, et posuit super petram, offerens Domino, qui facit mirabilia:
ipse autem et uxor ejus intuebantur.

<span id="020">20</span> Cumque ascenderet flamma altaris in cælum,
angelus Domini pariter in flamma ascendit. Quod cum vidissent Manue et
uxor ejus, proni ceciderunt in terram,

<span id="021">21</span> et ultra eis non apparuit angelus Domini.
Statimque intellexit Manue angelum Domini esse,

<span id="022">22</span> et dixit ad uxorem suam: Morte moriemur, quia
vidimus Deum.

<span id="023">23</span> Cui respondit mulier: Si Dominus nos vellet
occidere, de manibus nostris holocaustum et libamenta non suscepisset,
nec ostendisset nobis hæc omnia, neque ea quæ sunt ventura dixisset.  

<span id="024">24</span> Peperit itaque filium, et vocavit nomen ejus
Samson. Crevitque puer, et benedixit ei Dominus.

<span id="025">25</span> Cœpitque spiritus Domini esse cum eo in castris
Dan inter Saraa et Esthaol.

------------------------------------------------------------------------

[Next: Judges Chapter 14](jdg014.md)
