[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num006)  [KJV](../kjv/num006)  [Sep](../sep/num006) 
[Tan](../tan/num006)   
  
[Numbers Index](num)  
  [Previous](num005)  [Next](num007) 

------------------------------------------------------------------------

### Vulgate (Latin): Numbers Chapter 6

<span id="001">1</span> Locutusque est Dominus ad Moysen, dicens:

<span id="002">2</span> Loquere ad filios Israël, et dices ad eos: Vir,
sive mulier, cum fecerint votum ut sanctificentur, et se voluerint
Domino consecrare:

<span id="003">3</span> a vino, et omni quod inebriare potest,
abstinebunt. Acetum ex vino, et ex qualibet alia potione, et quidquid de
uva exprimitur, non bibent: uvas recentes siccasque non comedent

<span id="004">4</span> cunctis diebus quibus ex voto Domino
consecrantur: quidquid ex vinea esse potest, ab uva passa usque ad
acinum non comedent.

<span id="005">5</span> Omni tempore separationis suæ novacula non
transibit per caput ejus usque ad completum diem, quo Domino
consecratur. Sanctus erit, crescente cæsarie capitis ejus.

<span id="006">6</span> Omni tempore consecrationis suæ, super mortuum
non ingredietur,

<span id="007">7</span> nec super patris quidem et matris et fratris
sororisque funere contaminabitur, quia consecratio Dei sui super caput
ejus est.

<span id="008">8</span> Omnibus diebus separationis suæ sanctus erit
Domino.

<span id="009">9</span> Sin autem mortuus fuerit subito quispiam coram
eo, polluetur caput consecrationis ejus: quod radet illico in eadem die
purgationis suæ, et rursum septima.

<span id="010">10</span> In octava autem die offeret duos turtures, vel
duos pullos columbæ sacerdoti in introitu fœderis testimonii.

<span id="011">11</span> Faciet sacerdos unum pro peccato, et alterum in
holocaustum, et deprecabitur pro eo, quia peccavit super mortuo:
sanctificabitque caput ejus in die illo:

<span id="012">12</span> et consecrabit Domino dies separationis illius,
offerens agnum anniculum pro peccato: ita tamen ut dies priores irriti
fiant, quoniam polluta est sanctificatio ejus.

<span id="013">13</span> Ista est lex consecrationis. Cum dies, quos ex
voto decreverat, complebuntur, adducet eum ad ostium tabernaculi
fœderis,

<span id="014">14</span> et offeret oblationes ejus Domino, agnum
anniculum immaculatum in holocaustum, et ovem anniculam immaculatam pro
peccato, et arietem immaculatum, hostiam pacificam,

<span id="015">15</span> canistrum quoque panum azymorum qui conspersi
sint oleo, et lagana absque fermento uncta oleo, ac libamina singulorum:

<span id="016">16</span> quæ offeret sacerdos coram Domino, et faciet
tam pro peccato, quam in holocaustum.

<span id="017">17</span> Arietem vero immolabit hostiam pacificam
Domino, offerens simul canistrum azymorum, et libamenta quæ ex more
debentur.

<span id="018">18</span> Tunc radetur nazaræus ante ostium tabernaculi
fœderis cæsarie consecrationis suæ: tolletque capillos ejus, et ponet
super ignem, qui est suppositus sacrificio pacificorum:

<span id="019">19</span> et armum coctum arietis, tortamque absque
fermento unam de canistro, et laganum azymum unum, et tradet in manus
nazaræi, postquam rasum fuerit caput ejus.

<span id="020">20</span> Susceptaque rursum ab eo, elevabit in conspectu
Domini: et sanctificata sacerdotis erunt, sicut pectusculum, quod
separari jussum est, et femur. Post hæc, potest bibere nazaræus vinum.

<span id="021">21</span> Ista est lex nazaræi, cum voverit oblationem
suam Domino tempore consecrationis suæ, exceptis his, quæ invenerit
manus ejus: juxta quod mente devoverat, ita faciet ad perfectionem
sanctificationis suæ.  

<span id="022">22</span> Locutusque est Dominus ad Moysen, dicens:

<span id="023">23</span> Loquere Aaron et filiis ejus: Sic benedicetis
filiis Israël, et dicetis eis:

<span id="024">24</span> Benedicat tibi Dominus, et custodiat te.

<span id="025">25</span> Ostendat Dominus faciem suam tibi, et
misereatur tui.

<span id="026">26</span> Convertat Dominus vultum suum ad te, et det
tibi pacem.

<span id="027">27</span> Invocabuntque nomen meum super filios Israël,
et ego benedicam eis.

------------------------------------------------------------------------

[Next: Numbers Chapter 7](num007)
