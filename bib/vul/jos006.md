[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jos006)  [KJV](../kjv/jos006.md) 
[Sep:JsB](../sep/jsb006)  [Tan](../tan/jos006.md)   
  
[Joshua Index](jos.md)  
  [Previous](jos005)  [Next](jos007.md) 

------------------------------------------------------------------------

### Vulgate (Latin): Joshua Chapter 6

<span id="001">1</span> Jericho autem clausa erat atque munita, timore
filiorum Israël, et nullus egredi audebat aut ingredi.

<span id="002">2</span> Dixitque Dominus ad Josue: Ecce dedi in manu tua
Jericho, et regem ejus, omnesque fortes viros.

<span id="003">3</span> Circuite urbem cuncti bellatores semel per diem:
sic facietis sex diebus.

<span id="004">4</span> Septimo autem die, sacerdotes tollant septem
buccinas, quarum usus est in jubilæo, et præcedant arcam fœderis:
septiesque circuibitis civitatem, et sacerdotes clangent buccinis.

<span id="005">5</span> Cumque insonuerit vox tubæ longior atque
concisior, et in auribus vestris increpuerit, conclamabit omnis populus
vociferatione maxima, et muri funditus corruent civitatis,
ingredienturque singuli per locum contra quem steterint.

<span id="006">6</span> Vocavit ergo Josue filius Nun sacerdotes, et
dixit ad eos: Tollite arcam fœderis: et septem alii sacerdotes tollant
septem jubilæorum buccinas, et incedant ante arcam Domini.

<span id="007">7</span> Ad populum quoque ait: Ite, et circuite
civitatem, armati, præcedentes arcam Domini.  

<span id="008">8</span> Cumque Josue verba finisset, et septem
sacerdotes septem buccinis clangerent ante arcam fœderis Domini,

<span id="009">9</span> omnisque præcederet armatus exercitus, reliquum
vulgus arcam sequebatur, ac buccinis omnia concrepabant.

<span id="010">10</span> Præceperat autem Josue populo, dicens: Non
clamabitis, nec audietur vox vestra, neque ullus sermo ex ore vestro
egredietur, donec veniat dies in quo dicam vobis: Clamate, et
vociferamini.

<span id="011">11</span> Circuivit ergo arca Domini civitatem semel per
diem, et reversa in castra mansit ibi.

<span id="012">12</span> Igitur Josue de nocte consurgente, tulerunt
sacerdotes arcam Domini,

<span id="013">13</span> et septem ex eis septem buccinas, quarum in
jubilæo usus est: præcedebantque arcam Domini ambulantes atque
clangentes: et armatus populus ibat ante eos, vulgus autem reliquum
sequebatur arcam, et buccinis personabat.

<span id="014">14</span> Circuieruntque civitatem secundo die semel, et
reversi sunt in castra. Sic fecerunt sex diebus.  

<span id="015">15</span> Dies autem septimo, diluculo consurgentes,
circuierunt urbem, sicut dispositum erat, septies.

<span id="016">16</span> Cumque septimo circuitu clangerent buccinis
sacerdotes, dixit Josue ad omnem Israël: Vociferamini: tradidit enim
vobis Dominus civitatem.

<span id="017">17</span> Sitque civitas hæc anathema, et omnia quæ in ea
sunt, Domino: sola Rahab meretrix vivat, cum universis qui cum ea in
domo sunt: abscondit enim nuntios quos direximus.

<span id="018">18</span> Vos autem cavete ne de his, quæ præcepta sunt,
quippiam contingatis, et sitis prævaricationis rei, et omnia castra
Israël sub peccato sint atque turbentur.

<span id="019">19</span> Quidquid autem auri et argenti fuerit, et
vasorum æneorum ac ferri, Domino consecretur, repositum in thesauris
ejus.

<span id="020">20</span> Igitur omni populo vociferante, et clangentibus
tubis, postquam in aures multitudinis vox sonitusque increpuit, muri
illico corruerunt: et ascendit unusquisque per locum qui contra se erat:
ceperuntque civitatem,

<span id="021">21</span> et interfecerunt omnia quæ erant in ea, a viro
usque ad mulierem, ab infante usque ad senem. Boves quoque et oves et
asinos in ore gladii percusserunt.  

<span id="022">22</span> Duobus autem viris, qui exploratores missi
fuerant, dixit Josue: Ingredimini domum mulieris meretricis, et
producite eam, et omnia quæ illius sunt, sicut illi juramento firmastis.

<span id="023">23</span> Ingressique juvenes eduxerunt Rahab, et
parentes ejus, fratres quoque, et cunctam supellectilem ac cognationem
illius, et extra castra Israël manere fecerunt.

<span id="024">24</span> Urbem autem, et omnia quæ erant in ea,
succenderunt, absque auro et argento, et vasis æneis, ac ferro, quæ in
ærarium Domini consecrarunt.

<span id="025">25</span> Rahab vero meretricem, et domum patris ejus, et
omnia quæ habebat, fecit Josue vivere, et habitaverunt in medio Israël,
usque in præsentem diem: eo quod absconderit nuntios, quos miserat ut
explorarent Jericho. In tempore illo, imprecatus est Josue, dicens:

<span id="026">26</span> Maledictus vir coram Domino, qui suscitaverit
et ædificaverit civitatem Jericho. In primogenito suo fundamenta illius
jaciat, et in novissimo liberorum ponat portas ejus.

<span id="027">27</span> Fuit ergo Dominus cum Josue, et nomen ejus
vulgatum est in omni terra.

------------------------------------------------------------------------

[Next: Joshua Chapter 7](jos007.md)
