[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh011)  [GNT](../gnt/joh011.md) 
[KJV](../kjv/joh011.md)   
  
[John Index](joh.md)  
  [Previous](joh010)  [Next](joh012.md) 

------------------------------------------------------------------------

### Vulgate (Latin): John Chapter 11

<span id="001">1</span> Erat autem quidam languens Lazarus a Bethania,
de castello Mariæ et Marthæ sororis ejus.

<span id="002">2</span> (Maria autem erat quæ unxit Dominum unguento, et
extersit pedes ejus capillis suis: cujus frater Lazarus infirmabatur.)

<span id="003">3</span> Miserunt ergo sorores ejus ad eum dicentes:
Domine, ecce quem amas infirmatur.

<span id="004">4</span> Audiens autem Jesus dixit eis: Infirmitas hæc
non est ad mortem, sed pro gloria Dei, ut glorificetur Filius Dei per
eam.

<span id="005">5</span> Diligebat autem Jesus Martham, et sororem ejus
Mariam, et Lazarum.

<span id="006">6</span> Ut ergo audivit quia infirmabatur, tunc quidem
mansit in eodem loco duobus diebus;

<span id="007">7</span> deinde post hæc dixit discipulis suis: Eamus in
Judæam iterum.

<span id="008">8</span> Dicunt ei discipuli: Rabbi, nunc quærebant te
Judæi lapidare, et iterum vadis illuc?

<span id="009">9</span> Respondit Jesus: Nonne duodecim sunt horæ diei?
Si quis ambulaverit in die, non offendit, quia lucem hujus mundi videt:

<span id="010">10</span> si autem ambulaverit in nocte, offendit, quia
lux non est in eo.

<span id="011">11</span> Hæc ait, et post hæc dixit eis: Lazarus amicus
noster dormit: sed vado ut a somno excitem eum.

<span id="012">12</span> Dixerunt ergo discipuli ejus: Domine, si
dormit, salvus erit.

<span id="013">13</span> Dixerat autem Jesus de morte ejus: illi autem
putaverunt quia de dormitione somni diceret.

<span id="014">14</span> Tunc ergo Jesus dixit eis manifeste: Lazarus
mortuus est:

<span id="015">15</span> et gaudeo propter vos, ut credatis, quoniam non
eram ibi, sed eamus ad eum.

<span id="016">16</span> Dixit ergo Thomas, qui dicitur Didymus, ad
condiscipulos: Eamus et nos, ut moriamur cum eo.

<span id="017">17</span> Venit itaque Jesus: et invenit eum quatuor dies
jam in monumento habentem.

<span id="018">18</span> (Erat autem Bethania juxta Jerosolymam quasi
stadiis quindecim.)

<span id="019">19</span> Multi autem ex Judæis venerant ad Martham et
Mariam, ut consolarentur eas de fratre suo.

<span id="020">20</span> Martha ergo ut audivit quia Jesus venit,
occurrit illi: Maria autem domi sedebat.

<span id="021">21</span> Dixit ergo Martha ad Jesum: Domine, si fuisses
hic, frater meus non fuisset mortuus:

<span id="022">22</span> sed et nunc scio quia quæcumque poposceris a
Deo, dabit tibi Deus.

<span id="023">23</span> Dicit illi Jesus: Resurget frater tuus.

<span id="024">24</span> Dicit ei Martha: Scio quia resurget in
resurrectione in novissimo die.

<span id="025">25</span> Dixit ei Jesus: Ego sum resurrectio et vita:
qui credit in me, etiam si mortuus fuerit, vivet:

<span id="026">26</span> et omnis qui vivit et credit in me, non
morietur in æternum. Credis hoc?

<span id="027">27</span> Ait illi: Utique Domine, ego credidi quia tu es
Christus, Filius Dei vivi, qui in hunc mundum venisti.

<span id="028">28</span> Et cum hæc dixisset, abiit, et vocavit Mariam
sororem suam silentio, dicens: Magister adest, et vocat te.

<span id="029">29</span> Illa ut audivit, surgit cito, et venit ad eum;

<span id="030">30</span> nondum enim venerat Jesus in castellum: sed
erat adhuc in illo loco, ubi occurrerat ei Martha.

<span id="031">31</span> Judæi ergo, qui erant cum ea in domo, et
consolabantur eam, cum vidissent Mariam quia cito surrexit, et exiit,
secuti sunt eam dicentes: Quia vadit ad monumentum, ut ploret ibi.

<span id="032">32</span> Maria ergo, cum venisset ubi erat Jesus, videns
eum, cecidit ad pedes ejus, et dicit ei: Domine, si fuisses hic, non
esset mortuus frater meus.

<span id="033">33</span> Jesus ergo, ut vidit eam plorantem, et Judæos,
qui venerant cum ea, plorantes, infremuit spiritu, et turbavit seipsum,

<span id="034">34</span> et dixit: Ubi posuistis eum? Dicunt ei: Domine,
veni, et vide.

<span id="035">35</span> Et lacrimatus est Jesus.

<span id="036">36</span> Dixerunt ergo Judæi: Ecce quomodo amabat eum.

<span id="037">37</span> Quidam autem ex ipsis dixerunt: Non poterat
hic, qui aperuit oculos cæci nati, facere ut hic non moreretur?

<span id="038">38</span> Jesus ergo rursum fremens in semetipso, venit
ad monumentum. Erat autem spelunca, et lapis superpositus erat ei.

<span id="039">39</span> Ait Jesus: Tollite lapidem. Dicit ei Martha,
soror ejus qui mortuus fuerat: Domine, jam fœtet, quatriduanus est enim.

<span id="040">40</span> Dicit ei Jesus: Nonne dixi tibi quoniam si
credideris, videbis gloriam Dei?

<span id="041">41</span> Tulerunt ergo lapidem: Jesus autem, elevatis
sursum oculis, dixit: Pater, gratias ago tibi quoniam audisti me.

<span id="042">42</span> Ego autem sciebam quia semper me audis, sed
propter populum qui circumstat, dixi: ut credant quia tu me misisti.

<span id="043">43</span> Hæc cum dixisset, voce magna clamavit: Lazare,
veni foras.

<span id="044">44</span> Et statim prodiit qui fuerat mortuus, ligatus
pedes, et manus institis, et facies illius sudario erat ligata. Dixit
eis Jesus: Solvite eum et sinite abire.

<span id="045">45</span> Multi ergo ex Judæis, qui venerant ad Mariam,
et Martham, et viderant quæ fecit Jesus, crediderunt in eum.

<span id="046">46</span> Quidam autem ex ipsis abierunt ad pharisæos, et
dixerunt eis quæ fecit Jesus.  

<span id="047">47</span> Collegerunt ergo pontifices et pharisæi
concilium, et dicebant: Quid faciamus, quia hic homo multa signa facit?

<span id="048">48</span> Si dimittimus eum sic, omnes credent in eum, et
venient Romani, et tollent nostrum locum, et gentem.

<span id="049">49</span> Unus autem ex ipsis, Caiphas nomine, cum esset
pontifex anni illius, dixit eis: Vos nescitis quidquam,

<span id="050">50</span> nec cogitatis quia expedit vobis ut unus
moriatur homo pro populo, et non tota gens pereat.

<span id="051">51</span> Hoc autem a semetipso non dixit: sed cum esset
pontifex anni illius, prophetavit, quod Jesus moriturus erat pro gente,

<span id="052">52</span> et non tantum pro gente, sed ut filios Dei, qui
erant dispersi, congregaret in unum.

<span id="053">53</span> Ab illo ergo die cogitaverunt ut interficerent
eum.  

<span id="054">54</span> Jesus ergo jam non in palam ambulabat apud
Judæos, sed abiit in regionem juxta desertum, in civitatem quæ dicitur
Ephrem, et ibi morabatur cum discipulis suis.

<span id="055">55</span> Proximum autem erat Pascha Judæorum, et
ascenderunt multi Jerosolymam de regione ante Pascha, ut sanctificarent
seipsos.

<span id="056">56</span> Quærebant ergo Jesum, et colloquebantur ad
invicem, in templo stantes: Quid putatis, quia non venit ad diem festum?

<span id="057">57</span> Dederant autem pontifices et pharisæi mandatum
ut si quis cognoverit ubi sit, indicet, ut apprehendant eum.

------------------------------------------------------------------------

[Next: John Chapter 12](joh012.md)
