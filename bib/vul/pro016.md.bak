[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro016)  [KJV](../kjv/pro016)  [Sep](../sep/pro016.md) 
[Tan](../tan/pro016.md)   
  
[Proverbs Index](pro.md)  
  [Previous](pro015)  [Next](pro017.md) 

------------------------------------------------------------------------

### Vulgate (Latin): Proverbs Chapter 16

<span id="001">1</span> \[Hominis est animam præparare,  
et Domini gubernare linguam.  

<span id="002">2</span> Omnes viæ hominis patent oculis ejus;  
spirituum ponderator est Dominus.  

<span id="003">3</span> Revela Domino opera tua,  
et dirigentur cogitationes tuæ.  

<span id="004">4</span> Universa propter semetipsum operatus est
Dominus;  
impium quoque ad diem malum.  

<span id="005">5</span> Abominatio Domini est omnis arrogans;  
etiamsi manus ad manum fuerit, non est innocens.  
Initium viæ bonæ facere justitiam;  
accepta est autem apud Deum magis quam immolare hostias.  

<span id="006">6</span> Misericordia et veritate redimitur iniquitas,  
et in timore Domini declinatur a malo.  

<span id="007">7</span> Cum placuerint Domino viæ hominis,  
inimicos quoque ejus convertet ad pacem.  

<span id="008">8</span> Melius est parum cum justitia  
quam multi fructus cum iniquitate.  

<span id="009">9</span> Cor hominis disponit viam suam,  
sed Domini est dirigere gressus ejus.\]  

<span id="010">10</span> \[Divinatio in labiis regis;  
in judicio non errabit os ejus.  

<span id="011">11</span> Pondus et statera judicia Domini sunt,  
et opera ejus omnes lapides sacculi.  

<span id="012">12</span> Abominabiles regi qui agunt impie,  
quoniam justitia firmatur solium.  

<span id="013">13</span> Voluntas regum labia justa;  
qui recta loquitur diligetur.  

<span id="014">14</span> Indignatio regis nuntii mortis,  
et vir sapiens placabit eam.  

<span id="015">15</span> In hilaritate vultus regis vita,  
et clementia ejus quasi imber serotinus.\]  

<span id="016">16</span> \[Posside sapientiam, quia auro melior est,  
et acquire prudentiam, quia pretiosior est argento.  

<span id="017">17</span> Semita justorum declinat mala;  
custos animæ suæ servat viam suam.  

<span id="018">18</span> Contritionem præcedit superbia,  
et ante ruinam exaltatur spiritus.  

<span id="019">19</span> Melius est humiliari cum mitibus  
quam dividere spolia cum superbis.  

<span id="020">20</span> Eruditus in verbo reperiet bona,  
et qui sperat in Domino beatus est.  

<span id="021">21</span> Qui sapiens est corde appellabitur prudens,  
et qui dulcis eloquio majora percipiet.  

<span id="022">22</span> Fons vitæ eruditio possidentis;  
doctrina stultorum fatuitas.\]  

<span id="023">23</span> \[Cor sapientis erudiet os ejus,  
et labiis ejus addet gratiam.  

<span id="024">24</span> Favus mellis composita verba;  
dulcedo animæ sanitas ossium.  

<span id="025">25</span> Est via quæ videtur homini recta,  
et novissima ejus ducunt ad mortem.  

<span id="026">26</span> Anima laborantis laborat sibi,  
quia compulit eum os suum.  

<span id="027">27</span> Vir impius fodit malum,  
et in labiis ejus ignis ardescit.  

<span id="028">28</span> Homo perversus suscitat lites,  
et verbosus separat principes.  

<span id="029">29</span> Vir iniquus lactat amicum suum,  
et ducit eum per viam non bonam.  

<span id="030">30</span> Qui attonitis oculis cogitat prava,  
mordens labia sua perficit malum.  

<span id="031">31</span> Corona dignitatis senectus,  
quæ in viis justitiæ reperietur.  

<span id="032">32</span> Melior est patiens viro forti,  
et qui dominatur animo suo expugnatore urbium.  

<span id="033">33</span> Sortes mittuntur in sinum,  
sed a Domino temperantur.\]

------------------------------------------------------------------------

[Next: Proverbs Chapter 17](pro017.md)
