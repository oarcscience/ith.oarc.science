[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa035)  [KJV](../kjv/psa035)  [Sep](../sep/psa035) 
[Tan](../tan/psa035)   
  
[Psalms Index](psa)  
  [Previous](psa034)  [Next](psa036) 

------------------------------------------------------------------------

### Vulgate (Latin): Psalms Chapter 35

<span id="001">1</span> In finem. Servo Domini ipsi David.

<span id="002">2</span> \[Dixit injustus ut delinquat in semetipso:  
non est timor Dei ante oculos ejus.  

<span id="003">3</span> Quoniam dolose egit in conspectu ejus,  
ut inveniatur iniquitas ejus ad odium.  

<span id="004">4</span> Verba oris ejus iniquitas, et dolus;  
noluit intelligere ut bene ageret.  

<span id="005">5</span> Iniquitatem meditatus est in cubili suo;  
astitit omni viæ non bonæ:  
malitiam autem non odivit.  

<span id="006">6</span> Domine, in cælo misericordia tua,  
et veritas tua usque ad nubes.  

<span id="007">7</span> Justitia tua sicut montes Dei;  
judicia tua abyssus multa.  
Homines et jumenta salvabis, Domine,  

<span id="008">8</span> quemadmodum multiplicasti misericordiam tuam,
Deus.  
Filii autem hominum in tegmine alarum tuarum sperabunt.  

<span id="009">9</span> Inebriabuntur ab ubertate domus tuæ,  
et torrente voluptatis tuæ potabis eos:  

<span id="010">10</span> quoniam apud te est fons vitæ,  
et in lumine tuo videbimus lumen.  

<span id="011">11</span> Prætende misericordiam tuam scientibus te,  
et justitiam tuam his qui recto sunt corde.  

<span id="012">12</span> Non veniat mihi pes superbiæ,  
et manus peccatoris non moveat me.  

<span id="013">13</span> Ibi ceciderunt qui operantur iniquitatem;  
expulsi sunt, nec potuerunt stare.\]

------------------------------------------------------------------------

[Next: Psalms Chapter 36](psa036)
