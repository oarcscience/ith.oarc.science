[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa067)  [KJV](../kjv/psa067)  [Sep](../sep/psa067) 
[Tan](../tan/psa067)   
  
[Psalms Index](psa)  
  [Previous](psa066)  [Next](psa068) 

------------------------------------------------------------------------

### Vulgate (Latin): Psalms Chapter 67

<span id="001">1</span> In finem. Psalmus cantici ipsi David.

<span id="002">2</span> \[Exsurgat Deus, et dissipentur inimici ejus;  
et fugiant qui oderunt eum a facie ejus.  

<span id="003">3</span> Sicut deficit fumus, deficiant;  
sicut fluit cera a facie ignis, sic pereant peccatores a facie Dei.  

<span id="004">4</span> Et justi epulentur, et exsultent in conspectu
Dei,  
et delectentur in lætitia.  

<span id="005">5</span> Cantate Deo; psalmum dicite nomini ejus:  
iter facite ei qui ascendit super occasum.  
Dominus nomen illi; exsultate in conspectu ejus.  
Turbabuntur a facie ejus,  

<span id="006">6</span> patris orphanorum, et judicis viduarum;  
Deus in loco sancto suo.  

<span id="007">7</span> Deus qui inhabitare facit unius moris in domo;  
qui educit vinctos in fortitudine,  
similiter eos qui exasperant, qui habitant in sepulchris.  

<span id="008">8</span> Deus, cum egredereris in conspectu populi tui,  
cum pertransires in deserto,  

<span id="009">9</span> terra mota est, etenim cæli distillaverunt,  
a facie Dei Sinai, a facie Dei Israël.  

<span id="010">10</span> Pluviam voluntariam segregabis, Deus,
hæreditati tuæ;  
et infirmata est, tu vero perfecisti eam.  

<span id="011">11</span> Animalia tua habitabunt in ea;  
parasti in dulcedine tua pauperi, Deus.  

<span id="012">12</span> Dominus dabit verbum evangelizantibus, virtute
multa.  

<span id="013">13</span> Rex virtutum dilecti, dilecti;  
et speciei domus dividere spolia.  

<span id="014">14</span> Si dormiatis inter medios cleros,  
pennæ columbæ deargentatæ,  
et posteriora dorsi ejus in pallore auri.  

<span id="015">15</span> Dum discernit cælestis reges super eam,  
nive dealbabuntur in Selmon.  

<span id="016">16</span> Mons Dei, mons pinguis:  
mons coagulatus, mons pinguis.  

<span id="017">17</span> Ut quid suspicamini, montes coagulatos?  
mons in quo beneplacitum est Deo habitare in eo;  
etenim Dominus habitabit in finem.  

<span id="018">18</span> Currus Dei decem millibus multiplex, millia
lætantium;  
Dominus in eis in Sina, in sancto.  

<span id="019">19</span> Ascendisti in altum, cepisti captivitatem,  
accepisti dona in hominibus;  
etenim non credentes inhabitare Dominum Deum.  

<span id="020">20</span> Benedictus Dominus die quotidie:  
prosperum iter faciet nobis Deus salutarium nostrorum.  

<span id="021">21</span> Deus noster, Deus salvos faciendi;  
et Domini, Domini exitus mortis.  

<span id="022">22</span> Verumtamen Deus confringet capita inimicorum
suorum,  
verticem capilli perambulantium in delictis suis.  

<span id="023">23</span> Dixit Dominus: Ex Basan convertam,  
convertam in profundum maris:  

<span id="024">24</span> ut intingatur pes tuus in sanguine;  
lingua canum tuorum ex inimicis, ab ipso.  

<span id="025">25</span> Viderunt ingressus tuos, Deus,  
ingressus Dei mei, regis mei, qui est in sancto.  

<span id="026">26</span> Prævenerunt principes conjuncti psallentibus,  
in medio juvencularum tympanistriarum.  

<span id="027">27</span> In ecclesiis benedicite Deo Domino de fontibus
Israël.  

<span id="028">28</span> Ibi Benjamin adolescentulus, in mentis
excessu;  
principes Juda, duces eorum;  
principes Zabulon, principes Nephthali.  

<span id="029">29</span> Manda, Deus, virtuti tuæ;  
confirma hoc, Deus, quod operatus es in nobis.  

<span id="030">30</span> A templo tuo in Jerusalem,  
tibi offerent reges munera.  

<span id="031">31</span> Increpa feras arundinis;  
congregatio taurorum in vaccis populorum:  
ut excludant eos qui probati sunt argento.  
Dissipa gentes quæ bella volunt.  

<span id="032">32</span> Venient legati ex Ægypto;  
Æthiopia præveniet manus ejus Deo.  

<span id="033">33</span> Regna terræ, cantate Deo;  
psallite Domino; psallite Deo.  

<span id="034">34</span> Qui ascendit super cælum cæli, ad orientem:  
ecce dabit voci suæ vocem virtutis.  

<span id="035">35</span> Date gloriam Deo super Israël;  
magnificentia ejus et virtus ejus in nubibus.  

<span id="036">36</span> Mirabilis Deus in sanctis suis;  
Deus Israël ipse dabit virtutem et fortitudinem plebi suæ.  
Benedictus Deus!\]

------------------------------------------------------------------------

[Next: Psalms Chapter 68](psa068)
