[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev018)  [KJV](../kjv/lev018)  [Sep](../sep/lev018) 
[Tan](../tan/lev018)   
  
[Leviticus Index](lev)  
  [Previous](lev017)  [Next](lev019) 

------------------------------------------------------------------------

### Vulgate (Latin): Leviticus Chapter 18

<span id="001">1</span> Locutus est Dominus ad Moysen, dicens:

<span id="002">2</span> Loquere filiis Israël, et dices ad eos: Ego
Dominus Deus vester:

<span id="003">3</span> juxta consuetudinem terræ Ægypti, in qua
habitastis, non facietis: et juxta morem regionis Chanaan, ad quam ego
introducturus sum vos, non agetis, nec in legitimis eorum ambulabitis.

<span id="004">4</span> Facietis judicia mea, et præcepta mea
servabitis, et ambulabitis in eis. Ego Dominus Deus vester.

<span id="005">5</span> Custodite leges meas atque judicia, quæ faciens
homo, vivet in eis. Ego Dominus.

<span id="006">6</span> Omnis homo ad proximam sanguinis sui non
accedet, ut revelet turpitudinem ejus. Ego Dominus.

<span id="007">7</span> Turpitudinem patris tui et turpitudinem matris
tuæ non discooperies: mater tua est: non revelabis turpitudinem ejus.

<span id="008">8</span> Turpitudinem uxoris patris tui non discooperies:
turpitudo enim patris tui est.

<span id="009">9</span> Turpitudinem sororis tuæ ex patre sive ex matre,
quæ domi vel foris genita est, non revelabis.

<span id="010">10</span> Turpitudinem filiæ filii tui vel neptis ex
filia non revelabis: quia turpitudo tua est.

<span id="011">11</span> Turpitudinem filiæ uxoris patris tui, quam
peperit patri tuo, et est soror tua, non revelabis.

<span id="012">12</span> Turpitudinem sororis patris tui non
discooperies: quia caro est patris tui.

<span id="013">13</span> Turpitudinem sororis matris tuæ non revelabis,
eo quod caro sit matris tuæ.

<span id="014">14</span> Turpitudinem patrui tui non revelabis, nec
accedes ad uxorem ejus, quæ tibi affinitate conjungitur.

<span id="015">15</span> Turpitudinem nurus tuæ non revelabis, quia uxor
filii tui est: nec discooperies ignominiam ejus.

<span id="016">16</span> Turpitudinem uxoris fratris tui non revelabis:
quia turpitudo fratris tui est.

<span id="017">17</span> Turpitudinem uxoris tuæ et filiæ ejus non
revelabis. Filiam filii ejus, et filiam filiæ illius non sumes, ut
reveles ignominiam ejus: quia caro illius sunt, et talis coitus incestus
est.

<span id="018">18</span> Sororem uxoris tuæ in pellicatum illius non
accipies, nec revelabis turpitudinem ejus adhuc illa vivente.  

<span id="019">19</span> Ad mulierem quæ patitur menstrua non accedes,
nec revelabis fœditatem ejus.

<span id="020">20</span> Cum uxore proximi tui non coibis, nec seminis
commistione maculaberis.

<span id="021">21</span> De semine tuo non dabis ut consecretur idolo
Moloch, nec pollues nomen Dei tui. Ego Dominus.

<span id="022">22</span> Cum masculo non commiscearis coitu femineo,
quia abominatio est.

<span id="023">23</span> Cum omni pecore non coibis, nec maculaberis cum
eo. Mulier non succumbet jumento, nec miscebitur ei, quia scelus est.

<span id="024">24</span> Nec polluamini in omnibus his quibus
contaminatæ sunt universæ gentes, quas ego ejiciam ante conspectum
vestrum,

<span id="025">25</span> et quibus polluta est terra: cujus ego scelera
visitabo, ut evomat habitatores suos.

<span id="026">26</span> Custodite legitima mea atque judicia, et non
faciatis ex omnibus abominationibus istis, tam indigena quam colonus qui
peregrinantur apud vos.

<span id="027">27</span> Omnes enim execrationes istas fecerunt accolæ
terræ qui fuerunt ante vos, et polluerunt eam.

<span id="028">28</span> Cavete ergo ne et vos similiter evomat, cum
paria feceritis, sicut evomuit gentem, quæ fuit ante vos.

<span id="029">29</span> Omnis anima, quæ fecerit de abominationibus his
quippiam, peribit de medio populi sui.

<span id="030">30</span> Custodite mandata mea. Nolite facere quæ
fecerunt hi qui fuerunt ante vos, et ne polluamini in eis. Ego Dominus
Deus vester.

------------------------------------------------------------------------

[Next: Leviticus Chapter 19](lev019)
