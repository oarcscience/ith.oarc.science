[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2010)  [KJV](../kjv/kg2010)  [Sep](../sep/kg2010.md) 
[Tan](../tan/kg2010.md)   
  
[2 Kings Index](kg2.md)  
  [Previous](kg2009)  [Next](kg2011.md) 

------------------------------------------------------------------------

### Vulgate (Latin): 2 Kings Chapter 10

<span id="001">1</span> Erant autem Achab septuaginta filii in Samaria:
scripsit ergo Jehu litteras, et misit in Samariam, ad optimates
civitatis, et ad majores natu, et ad nutritios Achab, dicens:

<span id="002">2</span> Statim ut acceperitis litteras has, qui habetis
filios domini vestri, et currus, et equos, et civitates firmas, et arma,

<span id="003">3</span> eligite meliorem, et eum qui vobis placuerit de
filiis domini vestri, et eum ponite super solium patris sui, et pugnate
pro domo domini vestri.

<span id="004">4</span> Timuerunt illi vehementer, et dixerunt: Ecce duo
reges non potuerunt stare coram eo, et quomodo nos valebimus resistere?

<span id="005">5</span> Miserunt ergo præpositi domus, et præfecti
civitatis, et majores natu, et nutritii, ad Jehu, dicentes: Servi tui
sumus: quæcumque jusseris faciemus, nec constituemus nobis regem:
quæcumque tibi placent, fac.

<span id="006">6</span> Rescripsit autem eis litteras secundo, dicens:
Si mei estis, et obeditis mihi, tollite capita filiorum domini vestri,
et venite ad me hac eadem hora cras in Jezrahel. Porro filii regis,
septuaginta viri, apud optimates civitates nutriebantur.

<span id="007">7</span> Cumque venissent litteras ad eos, tulerunt
filios regis, et occiderunt septuaginta viros, et posuerunt capita eorum
in cophinis, et miserunt ad eum in Jezrahel.

<span id="008">8</span> Venit autem nuntius, et indicavit ei, dicens:
Attulerunt capita filiorum regis. Qui respondit: Ponite ea ad duos
acervos juxta introitum portæ usque mane.

<span id="009">9</span> Cumque diluxisset, egressus est, et stans dixit
ad omnem populum: Justi estis: si ego conjuravi contra dominum meum et
interfeci eum, quis percussit omnes hos?

<span id="010">10</span> videte ergo nunc quoniam non cecidit de
sermonibus Domini in terram, quos locutus est Dominus super domum Achab:
et Dominus fecit quod locutus est in manu servi sui Eliæ.

<span id="011">11</span> Percussit igitur Jehu omnes qui reliqui erant
de domo Achab in Jezrahel, et universos optimates ejus, et notos, et
sacerdotes, donec non remanerent ex eo reliquiæ.  

<span id="012">12</span> Et surrexit, et venit in Samariam: cumque
venisset ad Cameram pastorum in via,

<span id="013">13</span> invenit fratres Ochoziæ regis Juda: dixitque ad
eos: Quinam estis vos? Qui responderunt: Fratres Ochoziæ sumus, et
descendimus ad salutandos filios regis, et filios reginæ.

<span id="014">14</span> Qui ait: Comprehendite eos vivos. Quos cum
comprehendissent vivos, jugulaverunt eos in cisterna juxta Cameram,
quadraginta duos viros: et non reliquit ex eis quemquam.

<span id="015">15</span> Cumque abiisset inde, invenit Jonadab filium
Rechab in occursum sibi, et benedixit ei. Et ait ad eum: Numquid est cor
tuum rectum, sicut cor meum cum corde tuo? Et ait Jonadab: Est. Si est,
inquit, da manum tuam. Qui dedit ei manum suam. At ille levavit eum ad
se in currum:

<span id="016">16</span> dixitque ad eum: Veni mecum, et vide zelum meum
pro Domino. Et impositum in curru suo

<span id="017">17</span> duxit in Samariam. Et percussit omnes qui
reliqui fuerant de Achab in Samaria usque ad unum, juxta verbum Domini
quod locutus est per Eliam.  

<span id="018">18</span> Congregavit ergo Jehu omnem populum, et dixit
ad eos: Achab coluit Baal parum, ego autem colam eum amplius.

<span id="019">19</span> Nunc igitur omnes prophetas Baal, et universos
servos ejus, et cunctos sacerdotes ipsius vocate ad me: nullus sit qui
non veniat: sacrificium enim grande est mihi Baal: quicumque defuerit,
non vivet. Porro Jehu faciebat hoc insidiose, ut disperderet cultores
Baal.

<span id="020">20</span> Et dixit: Sanctificate diem solemnem Baal.
Vocavitque,

<span id="021">21</span> et misit in universos terminos Israël, et
venerunt cuncti servi Baal: non fuit residuus ne unus quidem qui non
veniret. Et ingressi sunt templum Baal: et repleta est domus Baal, a
summo usque ad summum.

<span id="022">22</span> Dixitque his qui erant super vestes: Proferte
vestimenta universis servis Baal. Et protulerunt eis vestes.

<span id="023">23</span> Ingressusque Jehu, et Jonadab filius Rechab,
templum Baal, ait cultoribus Baal: Perquirite, et videte, ne quis forte
vobiscum sit de servis Domini, sed ut sint servi Baal soli.

<span id="024">24</span> Ingressi sunt igitur ut facerent victimas et
holocausta: Jehu autem præparaverat sibi foris octoginta viros, et
dixerat eis: Quicumque fugerit de hominibus his, quos ego adduxero in
manus vestras, anima ejus erit pro anima illius.

<span id="025">25</span> Factum est autem, cum completum esset
holocaustum, præcepit Jehu militibus et ducibus suis: Ingredimini, et
percutite eos: nullus evadat. Percusseruntque eos in ore gladii, et
projecerunt milites et duces: et ierunt in civitatem templi Baal,

<span id="026">26</span> et protulerunt statuam de fano Baal, et
combusserunt,

<span id="027">27</span> et comminuerunt eam. Destruxerunt quoque ædem
Baal, et fecerunt pro ea latrinas usque in diem hanc.  

<span id="028">28</span> Delevit itaque Jehu Baal de Israël:

<span id="029">29</span> verumtamen a peccatis Jeroboam filii Nabat, qui
peccare fecit Israël, non recessit, nec dereliquit vitulos aureos qui
erant in Bethel et in Dan.

<span id="030">30</span> Dixit autem Dominus ad Jehu: Quia studiose
egisti quod rectum erat, et placebat in oculis meis, et omnia quæ erant
in corde meo fecisti contra domum Achab: filii tui usque ad quartam
generationem sedebunt super thronum Israël.

<span id="031">31</span> Porro Jehu non custodivit ut ambularet in lege
Domini Dei Israël in toto corde suo: non enim recessit a peccatis
Jeroboam, qui peccare fecerat Israël.

<span id="032">32</span> In diebus illis cœpit Dominus tædere super
Israël: percussitque eos Hazaël in universis finibus Israël,

<span id="033">33</span> a Jordane contra orientalem plagam, omnem
terram Galaad, et Gad, et Ruben, et Manasse, ab Aroër, quæ est super
torrentem Arnon, et Galaad, et Basan.

<span id="034">34</span> Reliqua autem verborum Jehu, et universa quæ
fecit, et fortitudo ejus, nonne hæc scripta sunt in libro verborum
dierum regum Israël?

<span id="035">35</span> Et dormivit Jehu cum patribus suis,
sepelieruntque eum in Samaria: et regnavit Joachaz filius ejus pro eo.

<span id="036">36</span> Dies autem quos regnavit Jehu super Israël,
viginti et octo anni sunt in Samaria.

------------------------------------------------------------------------

[Next: 2 Kings Chapter 11](kg2011.md)
