[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act023)  [GNT](../gnt/act023.md) 
[KJV](../kjv/act023.md)   
  
[Acts Index](act.md)  
  [Previous](act022)  [Next](act024.md) 

------------------------------------------------------------------------

### Vulgate (Latin): Acts Chapter 23

<span id="001">1</span> Intendens autem in concilium Paulus, ait: Viri
fratres, ego omni conscientia bona conversatus sum ante Deum usque in
hodiernum diem.

<span id="002">2</span> Princeps autem sacerdotum Ananias præcepit
astantibus sibi percutere os ejus.

<span id="003">3</span> Tunc Paulus dixit ad eum: Percutiet te Deus,
paries dealbate. Et tu sedens judicas me secundum legem, et contra legem
jubes me percuti?

<span id="004">4</span> Et qui astabant dixerunt: Summum sacerdotem Dei
maledicis.

<span id="005">5</span> Dixit autem Paulus: Nesciebam, fratres, quia
princeps est sacerdotum. Scriptum est enim: Principem populi tui non
maledices.

<span id="006">6</span> Sciens autem Paulus quia una pars esset
sadducæorum, et altera pharisæorum, exclamavit in concilio: Viri
fratres, ego pharisæus sum, filius pharisæorum: de spe et resurrectione
mortuorum ego judicor.

<span id="007">7</span> Et cum hæc dixisset, facta est dissensio inter
pharisæos et sadducæos, et soluta est multitudo.

<span id="008">8</span> Sadducæi enim dicunt non esse resurrectionem,
neque angelum, neque spiritum: pharisæi autem utraque confitentur.

<span id="009">9</span> Factus est autem clamor magnus. Et surgentes
quidam pharisæorum, pugnabant, dicentes: Nihil mali invenimus in homine
isto: quid si spiritus locutus est ei, aut angelus?

<span id="010">10</span> Et cum magna dissensio facta esset, timens
tribunus ne discerperetur Paulus ab ipsis, jussit milites descendere, et
rapere eum de medio eorum, ac deducere eum in castra.  

<span id="011">11</span> Sequenti autem nocte assistens ei Dominus, ait:
Constans esto: sicut enim testificatus es de me in Jerusalem, sic te
oportet et Romæ testificari.

<span id="012">12</span> Facta autem die collegerunt se quidam ex
Judæis, et devoverunt, se dicentes neque manducaturos, neque bibituros
donec occiderent Paulum.

<span id="013">13</span> Erant autem plus quam quadraginta viri qui hanc
conjurationem fecerant:

<span id="014">14</span> qui accesserunt ad principes sacerdotum et
seniores, et dixerunt: Devotione devovimus nos nihil gustaturos, donec
occidamus Paulum.

<span id="015">15</span> Nunc ergo vos notum facite tribuno cum
concilio, ut producat illum ad vos, tamquam aliquid certius cognituri de
eo. Nos vero priusquam appropiet, parati sumus interficere illum.

<span id="016">16</span> Quod cum audisset filius sororis Pauli
insidias, venit, et intravit in castra, nuntiavitque Paulo.

<span id="017">17</span> Vocans autem Paulus ad se unum ex
centurionibus, ait: Adolescentem hunc perduc ad tribunum, habet enim
aliquid indicare illi.

<span id="018">18</span> Et ille quidem assumens eum duxit ad tribunum,
et ait: Vinctus Paulus rogavit me hunc adolescentem perducere ad te,
habentem aliquid loqui tibi.

<span id="019">19</span> Apprehendens autem tribunus manum illius,
secessit cum eo seorsum, et interrogavit illum: Quid est quod habes
indicare mihi?

<span id="020">20</span> Ille autem dixit: Judæis convenit rogare te ut
crastina die producas Paulum in concilium, quasi aliquid certius
inquisituri sint de illo:

<span id="021">21</span> tu vero ne credideris illis: insidiantur enim
ei ex eis viri amplius quam quadraginta, qui se devoverunt non
manducare, neque bibere donec interficiant eum: et nunc parati sunt,
exspectantes promissum tuum.

<span id="022">22</span> Tribunus igitur dimisit adolescentem,
præcipiens ne cui loqueretur quoniam hæc nota sibi fecisset.  

<span id="023">23</span> Et vocatis duobus centurionibus, dixit illis:
Parate milites ducentos ut eant usque Cæsaream, et equites septuaginta,
et lancearios ducentos a tertia hora noctis,

<span id="024">24</span> et jumenta præparate ut imponentes Paulum,
salvum perducerent ad Felicem præsidem.

<span id="025">25</span> (Timuit enim ne forte raperent eum Judæi, et
occiderent, et ipse postea calumniam sustineret, tamquam accepturus
pecuniam.)

<span id="026">26</span> Scribens epistolam continentem hæc: Claudius
Lysias optimo præsidi Felici, salutem.

<span id="027">27</span> Virum hunc comprehensum a Judæis, et
incipientem interfici ab eis, superveniens cum exercitu eripui, cognito
quia Romanus est.

<span id="028">28</span> Volensque scire causam quam objiciebant illi,
deduxi eum in concilium eorum.

<span id="029">29</span> Quem inveni accusari de quæstionibus legis
ipsorum, nihil vero dignum morte aut vinculis habentem criminis.

<span id="030">30</span> Et cum mihi perlatum esset de insidiis quas
paraverant illi, misi eum ad te, denuntians et accusatoribus ut dicant
apud te. Vale.

<span id="031">31</span> Milites ergo secundum præceptum sibi assumentes
Paulum, duxerunt per noctem in Antipatridem.

<span id="032">32</span> Et postera die dimissis equitibus ut cum eo
irent, reversi sunt ad castra.

<span id="033">33</span> Qui cum venissent Cæsaream, et tradidissent
epistolam præsidi, statuerunt ante illum et Paulum.

<span id="034">34</span> Cum legisset autem, et interrogasset de qua
provincia esset, et cognoscens quia de Cilicia:

<span id="035">35</span> Audiam te, inquit, cum accusatores tui
venerint. Jussitque in prætorio Herodis custodiri eum.

------------------------------------------------------------------------

[Next: Acts Chapter 24](act024.md)
