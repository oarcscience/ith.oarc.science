[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/bar004)  [Apo](../apo/bar004.md) 
[Sep](../sep/bar004.md)   
  
[Baruch Index](bar.md)  
  [Previous](bar003)  [Next](bar005.md) 

------------------------------------------------------------------------

### Vulgate (Latin): Baruch Chapter 4

<span id="001">1</span> \[Hic liber mandatorum Dei,  
et lex quæ est in æternum:  
omnes qui tenent eam pervenient ad vitam:  
qui autem dereliquerunt eam, in mortem.  

<span id="002">2</span> Convertere, Jacob, et apprehende eam:  
ambula per viam ad splendorem ejus contra lumen ejus.  

<span id="003">3</span> Ne tradas alteri gloriam tuam,  
et dignitatem tuam genti alienæ.  

<span id="004">4</span> Beati sumus, Israël,  
quia quæ Deo placent manifesta sunt nobis.\]  

<span id="005">5</span> \[Animæquior esto, populus Dei, memorabilis
Israël:  

<span id="006">6</span> venundati estis gentibus non in perditionem:  
sed propter quod in ira ad iracundiam provocastis Deum,  
traditi estis adversariis.  

<span id="007">7</span> Exacerbastis enim eum qui fecit vos, Deum
æternum,  
immolantes dæmoniis, et non Deo.  

<span id="008">8</span> Obliti enim estis Deum qui nutrivit vos,  
et contristastis nutricem vestram Jerusalem.  

<span id="009">9</span> Vidit enim iracundiam a Deo venientem vobis, et
dixit:  
Audite, confines Sion:  
adduxit enim mihi Deus luctum magnum.  

<span id="010">10</span> Vidi enim captivitatem populi mei,  
filiorum meorum et filiarum,  
quam superduxit illis Æternus.  

<span id="011">11</span> Nutrivi enim illos cum jucunditate;  
dimisi autem illos cum fletu et luctu.  

<span id="012">12</span> Nemo gaudeat super me viduam et desolatam:  
a multis derelicta sum propter peccata filiorum meorum,  
quia declinaverunt a lege Dei.  

<span id="013">13</span> Justitias autem ipsius nescierunt,  
nec ambulaverunt per vias mandatorum Dei,  
neque per semitas veritatis ejus cum justitia ingressi sunt.  

<span id="014">14</span> Veniant confines Sion,  
et memorentur captivitatem filiorum et filiarum mearum,  
quam superduxit illis Æternus.  

<span id="015">15</span> Adduxit enim super illos gentem de longinquo,  
gentem improbam, et alterius linguæ,  

<span id="016">16</span> qui non sunt reveriti senem,  
neque puerorum miserti sunt,  
et abduxerunt dilectos viduæ,  
et a filiis unicam desolaverunt.  

<span id="017">17</span> Ego autem, quid possum adjuvare vos?  

<span id="018">18</span> qui enim adduxit super vos mala,  
ipse vos eripiet de manibus inimicorum vestrorum.  

<span id="019">19</span> Ambulate, filii, ambulate:  
ego enim derelicta sum sola.  

<span id="020">20</span> Exui me stola pacis,  
indui autem me sacco obsecrationis,  
et clamabo ad Altissimum in diebus meis.  

<span id="021">21</span> Animæquiores estote, filii; clamate ad
Dominum,  
et eripiet vos de manu principum inimicorum.  

<span id="022">22</span> Ego enim speravi in æternum salutem vestram,  
et venit mihi gaudium a Sancto, super misericordia  
quæ veniet vobis ab æterno salutari nostro.  

<span id="023">23</span> Emisi enim vos cum luctu et ploratu:  
reducet autem vos mihi Dominus  
cum gaudio et jucunditate in sempiternum.  

<span id="024">24</span> Sicut enim viderunt vicinæ Sion captivitatem
vestram a Deo,  
sic videbunt et in celeritate salutem vestram a Deo,  
quæ superveniet vobis cum honore magno et splendore æterno.  

<span id="025">25</span> Filii, patienter sustinete iram quæ supervenit
vobis:  
persecutus est enim te inimicus tuus:  
sed cito videbis perditionem ipsius,  
et super cervices ipsius ascendes.  

<span id="026">26</span> Delicati mei ambulaverunt vias asperas:  
ducti sunt enim ut grex direptus ab inimicis.  

<span id="027">27</span> Animæquiores estote, filii, et proclamate ad
Dominum:  
erit enim memoria vestra ab eo qui duxit vos.  

<span id="028">28</span> Sicut enim fuit sensus vester ut erraretis a
Deo,  
decies tantum iterum convertentes requiretis eum:  

<span id="029">29</span> qui enim induxit vobis mala,  
ipse rursum adducet vobis sempiternam jucunditatem cum salute
vestra.\]  

<span id="030">30</span> \[Animæquior esto, Jerusalem:  
exhortatur enim te, qui te nominavit.  

<span id="031">31</span> Nocentes peribunt, qui te vexaverunt:  
et qui gratulati sunt in tua ruina, punientur.  

<span id="032">32</span> Civitates quibus servierunt filii tui,
punientur,  
et quæ accepit filios tuos.  

<span id="033">33</span> Sicut enim gavisa est in tua ruina, et lætata
est in casu tuo,  
sic contristabitur in sua desolatione,  

<span id="034">34</span> et amputabitur exsultatio multitudinis ejus,  
et gaudimonium ejus erit in luctum.  

<span id="035">35</span> Ignis enim superveniet ei ab Æterno in
longiturnis diebus,  
et habitabitur a dæmoniis in multitudine temporis.  

<span id="036">36</span> Circumspice, Jerusalem, ad orientem,  
et vide jucunditatem a Deo tibi venientem.  

<span id="037">37</span> Ecce enim veniunt filii tui, quos dimisisti
dispersos:  
veniunt collecti ab oriente usque ad occidentem, in verbo Sancti,  
gaudentes in honorem Dei.\]

------------------------------------------------------------------------

[Next: Baruch Chapter 5](bar005.md)
