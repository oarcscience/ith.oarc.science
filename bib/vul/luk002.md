[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk002)  [GNT](../gnt/luk002) 
[KJV](../kjv/luk002)   
  
[Luke Index](luk)  
  [Previous](luk001)  [Next](luk003) 

------------------------------------------------------------------------

### Vulgate (Latin): Luke Chapter 2

<span id="001">1</span> Factum est autem in diebus illis, exiit edictum
a Cæsare Augusto ut describeretur universus orbis.

<span id="002">2</span> Hæc descriptio prima facta est a præside Syriæ
Cyrino:

<span id="003">3</span> et ibant omnes ut profiterentur singuli in suam
civitatem.

<span id="004">4</span> Ascendit autem et Joseph a Galilæa de civitate
Nazareth in Judæam, in civitatem David, quæ vocatur Bethlehem: eo quod
esset de domo et familia David,

<span id="005">5</span> ut profiteretur cum Maria desponsata sibi uxore
prægnante.

<span id="006">6</span> Factum est autem, cum essent ibi, impleti sunt
dies ut pareret.

<span id="007">7</span> Et peperit filium suum primogenitum, et pannis
eum involvit, et reclinavit eum in præsepio: quia non erat eis locus in
diversorio.

<span id="008">8</span> Et pastores erant in regione eadem vigilantes,
et custodientes vigilias noctis super gregem suum.

<span id="009">9</span> Et ecce angelus Domini stetit juxta illos, et
claritas Dei circumfulsit illos, et timuerunt timore magno.

<span id="010">10</span> Et dixit illis angelus: Nolite timere: ecce
enim evangelizo vobis gaudium magnum, quod erit omni populo:

<span id="011">11</span> quia natus est vobis hodie Salvator, qui est
Christus Dominus, in civitate David.

<span id="012">12</span> Et hoc vobis signum: invenietis infantem pannis
involutum, et positum in præsepio.

<span id="013">13</span> Et subito facta est cum angelo multitudo
militiæ cælestis laudantium Deum, et dicentium:

<span id="014">14</span> \[Gloria in altissimis Deo,  
et in terra pax hominibus bonæ voluntatis.\]

<span id="015">15</span> Et factum est, ut discesserunt ab eis angeli in
cælum: pastores loquebantur ad invicem: Transeamus usque Bethlehem, et
videamus hoc verbum, quod factum est, quod Dominus ostendit nobis.

<span id="016">16</span> Et venerunt festinantes: et invenerunt Mariam,
et Joseph, et infantem positum in præsepio.

<span id="017">17</span> Videntes autem cognoverunt de verbo, quod
dictum erat illis de puero hoc.

<span id="018">18</span> Et omnes qui audierunt, mirati sunt: et de his
quæ dicta erant a pastoribus ad ipsos.

<span id="019">19</span> Maria autem conservabat omnia verba hæc,
conferens in corde suo.

<span id="020">20</span> Et reversi sunt pastores glorificantes et
laudantes Deum in omnibus quæ audierant et viderant, sicut dictum est ad
illos.  

<span id="021">21</span> Et postquam consummati sunt dies octo, ut
circumcideretur puer, vocatum est nomen ejus Jesus, quod vocatum est ab
angelo priusquam in utero conciperetur.

<span id="022">22</span> Et postquam impleti sunt dies purgationis ejus
secundum legem Moysi, tulerunt illum in Jerusalem, ut sisterent eum
Domino,

<span id="023">23</span> sicut scriptum est in lege Domini: Quia omne
masculinum adaperiens vulvam, sanctum Domino vocabitur:

<span id="024">24</span> et ut darent hostiam secundum quod dictum est
in lege Domini, par turturum, aut duos pullos columbarum.

<span id="025">25</span> Et ecce homo erat in Jerusalem, cui nomen
Simeon, et homo iste justus, et timoratus, exspectans consolationem
Israël: et Spiritus Sanctus erat in eo.

<span id="026">26</span> Et responsum acceperat a Spiritu Sancto, non
visurum se mortem, nisi prius videret Christum Domini.

<span id="027">27</span> Et venit in spiritu in templum. Et cum
inducerent puerum Jesum parentes ejus, ut facerent secundum
consuetudinem legis pro eo,

<span id="028">28</span> et ipse accepit eum in ulnas suas: et benedixit
Deum, et dixit:

<span id="029">29</span> \[Nunc dimittis servum tuum Domine,  
secundum verbum tuum in pace:  

<span id="030">30</span> quia viderunt oculi mei salutare tuum,  

<span id="031">31</span> quod parasti ante faciem omnium populorum:  

<span id="032">32</span> lumen ad revelationem gentium,  
et gloriam plebis tuæ Israël.\]

<span id="033">33</span> Et erat pater ejus et mater mirantes super his
quæ dicebantur de illo.

<span id="034">34</span> Et benedixit illis Simeon, et dixit ad Mariam
matrem ejus: Ecce positus est hic in ruinam et in resurrectionem
multorum in Israël, et in signum cui contradicetur:

<span id="035">35</span> et tuam ipsius animam pertransibit gladius ut
revelentur ex multis cordibus cogitationes.

<span id="036">36</span> Et erat Anna prophetissa, filia Phanuel, de
tribu Aser: hæc processerat in diebus multis, et vixerat cum viro suo
annis septem a virginitate sua.

<span id="037">37</span> Et hæc vidua usque ad annos octoginta quatuor:
quæ non discedebat de templo, jejuniis et obsecrationibus serviens nocte
ac die.

<span id="038">38</span> Et hæc, ipsa hora superveniens, confitebatur
Domino: et loquebatur de illo omnibus, qui exspectabant redemptionem
Israël.

<span id="039">39</span> Et ut perfecerunt omnia secundum legem Domini,
reversi sunt in Galilæam in civitatem suam Nazareth.  

<span id="040">40</span> Puer autem crescebat, et confortabatur plenus
sapientia: et gratia Dei erat in illo.

<span id="041">41</span> Et ibant parentes ejus per omnes annos in
Jerusalem, in die solemni Paschæ.

<span id="042">42</span> Et cum factus esset annorum duodecim,
ascendentibus illis Jerosolymam secundum consuetudinem diei festi,

<span id="043">43</span> consummatisque diebus, cum redirent, remansit
puer Jesus in Jerusalem, et non cognoverunt parentes ejus.

<span id="044">44</span> Existimantes autem illum esse in comitatu,
venerunt iter diei, et requirebant eum inter cognatos et notos.

<span id="045">45</span> Et non invenientes, regressi sunt in Jerusalem,
requirentes eum.

<span id="046">46</span> Et factum est, post triduum invenerunt illum in
templo sedentem in medio doctorum, audientem illos, et interrogantem
eos.

<span id="047">47</span> Stupebant autem omnes qui eum audiebant, super
prudentia et responsis ejus.

<span id="048">48</span> Et videntes admirati sunt. Et dixit mater ejus
ad illum: Fili, quid fecisti nobis sic? ecce pater tuus et ego dolentes
quærebamus te.

<span id="049">49</span> Et ait ad illos: Quid est quod me quærebatis?
nesciebatis quia in his quæ Patris mei sunt, oportet me esse?

<span id="050">50</span> Et ipsi non intellexerunt verbum quod locutus
est ad eos.

<span id="051">51</span> Et descendit cum eis, et venit Nazareth: et
erat subditus illis. Et mater ejus conservabat omnia verba hæc in corde
suo.

<span id="052">52</span> Et Jesus proficiebat sapientia, et ætate, et
gratia apud Deum et homines.

------------------------------------------------------------------------

[Next: Luke Chapter 3](luk003)
