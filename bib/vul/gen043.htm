<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 43</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen043.htm">Polyglot</A>&nbsp;
<A HREF="../kjv/gen043.htm">KJV</A>&nbsp;
<A HREF="../sep/gen043.htm">Sep</A>&nbsp;
<A HREF="../tan/gen043.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen042.htm">Previous</A>&nbsp;
<A HREF="gen044.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 43</H3><P><a name="001">1</A>&nbsp;Interim fames omnem terram vehementer premebat.</P>
<P><a name="002">2</A>&nbsp;Consumptisque cibis quos ex &#198;gypto detulerant, dixit Jacob ad filios suos: Revertimini, et emite nobis pauxillum escarum.</P>
<P><a name="003">3</A>&nbsp;Respondit Judas: Denuntiavit nobis vir ille sub attestatione jurisjurandi, dicens: Non videbitis faciem meam, nisi fratrem vestrum minimum adduxeritis vobiscum.</P>
<P><a name="004">4</A>&nbsp;Si ergo vis eum mittere nobiscum, pergemus pariter, et ememus tibi necessaria:</P>
<P><a name="005">5</A>&nbsp;sin autem non vis, non ibimus: vir enim, ut s&#230;pe diximus, denuntiavit nobis, dicens: Non videbitis faciem meam absque fratre vestro minimo.</P>
<P><a name="006">6</A>&nbsp;Dixit eis Isra&#235;l: In meam hoc fecistis miseriam, ut indicaretis ei et alium habere vos fratrem.</P>
<P><a name="007">7</A>&nbsp;At illi responderunt: Interrogavit nos homo per ordinem nostram progeniem: si pater viveret: si haberemus fratrem: et nos respondimus ei consequenter juxta id quod fuerat sciscitatus: numquid scire poteramus quod dicturus esset: Adducite fratrem vestrum vobiscum?</P>
<P><a name="008">8</A>&nbsp;Judas quoque dixit patri suo: Mitte puerum mecum, ut proficiscamur, et possimus vivere: ne moriamur nos et parvuli nostri.</P>
<P><a name="009">9</A>&nbsp;Ego suscipio puerum: de manu mea require illum: nisi reduxero, et reddidero eum tibi, ero peccati reus in te omni tempore.</P>
<P><a name="010">10</A>&nbsp;Si non intercessisset dilatio, jam vice alter venissemus.</P>
<P><a name="011">11</A>&nbsp;Igitur Isra&#235;l pater eorum dixit ad eos: Si sic necesse est, facite quod vultis: sumite de optimis terr&#230; fructibus in vasis vestris, et deferte viro munera, modicum resin&#230;, et mellis, et storacis, stactes, et terebinthi, et amygdalarum.</P>
<P><a name="012">12</A>&nbsp;Pecuniam quoque duplicem ferte vobiscum: et illam, quam invenistis in sacculis, reportate, ne forte errore factum sit:</P>
<P><a name="013">13</A>&nbsp;sed et fratrem vestrum tollite, et ite ad virum.</P>
<P><a name="014">14</A>&nbsp;Deus autem meus omnipotens faciat vobis eum placabilem: et remittat vobiscum fratrem vestrum quem tenet, et hunc Benjamin: ego autem quasi orbatus absque liberis ero.<BR>
</P>
<P><a name="015">15</A>&nbsp;Tulerunt ergo viri munera, et pecuniam duplicem, et Benjamin: descenderuntque in &#198;gyptum, et steterunt coram Joseph.</P>
<P><a name="016">16</A>&nbsp;Quos cum ille vidisset et Benjamin simul, pr&#230;cepit dispensatori domus su&#230;, dicens: Introduc viros domum, et occide victimas, et instrue convivium: quoniam mecum sunt comesturi meridie.</P>
<P><a name="017">17</A>&nbsp;Fecit ille quod sibi fuerat imperatum, et introduxit viros domum.</P>
<P><a name="018">18</A>&nbsp;Ibique exterriti, dixerunt mutuo: Propter pecuniam, quam retulimus prius in saccis nostris, introducti sumus: ut devolvat in nos calumniam, et violenter subjiciat servituti et nos, et asinos nostros.</P>
<P><a name="019">19</A>&nbsp;Quam ob rem in ipsis foribus accedentes ad dispensatorem domus,</P>
<P><a name="020">20</A>&nbsp;locuti sunt: Oramus, domine, ut audias nos. Jam ante descendimus ut emeremus escas:</P>
<P><a name="021">21</A>&nbsp;quibus emptis, cum venissemus ad diversorium, aperuimus saccos nostros, et invenimus pecuniam in ore saccorum: quam nunc eodem pondere reportavimus.</P>
<P><a name="022">22</A>&nbsp;Sed et aliud attulimus argentum, ut emamus qu&#230; nobis necessaria sunt: non est in nostra conscientia quis posuerit eam in marsupiis nostris.</P>
<P><a name="023">23</A>&nbsp;At ille respondit: Pax vobiscum, nolite timere: Deus vester, et Deus patris vestri, dedit vobis thesauros in saccis vestris: nam pecuniam, quam dedistis mihi, probatam ego habeo. Eduxitque ad eos Simeon.</P>
<P><a name="024">24</A>&nbsp;Et introductis domum, attulit aquam, et laverunt pedes suos, deditque pabulum asinis eorum.</P>
<P><a name="025">25</A>&nbsp;Illi vero parabant munera, donec ingrederetur Joseph meridie: audierant enim quod ibi comesturi essent panem.</P>
<P><a name="026">26</A>&nbsp;Igitur ingressus est Joseph domum suam, obtuleruntque ei munera, tenentes in manibus suis: et adoraverunt proni in terram.</P>
<P><a name="027">27</A>&nbsp;At ille, clementer resalutatis eis, interrogavit eos, dicens: Salvusne est pater vester senex, de quo dixeratis mihi? adhuc vivit?</P>
<P><a name="028">28</A>&nbsp;Qui responderunt: Sospes est servus tuus pater noster, adhuc vivit. Et incurvati, adoraverunt eum.</P>
<P><a name="029">29</A>&nbsp;Attollens autem Joseph oculos, vidit Benjamin fratrem suum uterinum, et ait: Iste est frater vester parvulus, de quo dixeratis mihi? Et rursum: Deus, inquit, misereatur tui, fili mi.</P>
<P><a name="030">30</A>&nbsp;Festinavitque, quia commota fuerant viscera ejus super fratre suo, et erumpebant lacrim&#230;: et introiens cubiculum flevit.</P>
<P><a name="031">31</A>&nbsp;Rursumque lota facie egressus, continuit se, et ait: Ponite panes.</P>
<P><a name="032">32</A>&nbsp;Quibus appositis, seorsum Joseph, et seorsum fratribus, &#198;gyptiis quoque qui vescebantur simul, seorsum (illicitum est enim &#198;gyptiis comedere cum Hebr&#230;is, et profanum putant hujuscemodi convivium)</P>
<P><a name="033">33</A>&nbsp;sederunt coram eo, primogenitus juxta primogenita sua, et minimus juxta &#230;tatem suam. Et mirabantur nimis,</P>
<P><a name="034">34</A>&nbsp;sumptis partibus quas ab eo acceperant: majorque pars venit Benjamin, ita ut quinque partibus excederet. Biberuntque et inebriati sunt cum eo.</P>
<P><HR>
<CENTER>
<A HREF="gen044.htm">Next: Genesis Chapter 44</A></CENTER>
</BODY>
</HTML>
