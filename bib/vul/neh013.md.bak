[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/neh013)  [KJV](../kjv/neh013.md) 
[Tan](../tan/neh013.md)   
  
[Nehemiah Index](neh.md)  
  [Previous](neh012)  [Next](tob001.md) 

------------------------------------------------------------------------

### Vulgate (Latin): Nehemiah Chapter 13

<span id="001">1</span> In die autem illo, lectum est in volumine Moysi,
audiente populo: et inventum est scriptum in eo, quod non debeant
introire Ammonites et Moabites in ecclesiam Dei usque in æternum:

<span id="002">2</span> eo quod non occurrerint filiis Israël cum pane
et aqua, et conduxerint adversum eos Balaam ad maledicendum eis: et
convertit Deus noster maledictionem in benedictionem.

<span id="003">3</span> Factum est autem, cum audissent legem,
separaverunt omnem alienigenam ab Israël.  

<span id="004">4</span> Et super hoc erat Eliasib sacerdos, qui fuerat
præpositus in gazophylacio domus Dei nostri, et proximus Tobiæ.

<span id="005">5</span> Fecit ergo sibi gazophylacium grande, et ibi
erant ante eum reponentes munera, et thus, et vasa, et decimam frumenti,
vini, et olei, partes Levitarum, et cantorum, et janitorum, et primitias
sacerdotales.

<span id="006">6</span> In omnibus autem his non fui in Jerusalem, quia
anno trigesimo secundo Artaxerxis regis Babylonis veni ad regem, et in
fine dierum rogavi regem.

<span id="007">7</span> Et veni in Jerusalem, et intellexi malum quod
fecerat Eliasib Tobiæ, ut faceret ei thesaurum in vestibulis domus Dei.

<span id="008">8</span> Et malum mihi visum est valde. Et projeci vasa
domus Tobiæ foras de gazophylacio:

<span id="009">9</span> præcepique et emundaverunt gazophylacia: et
retuli ibi vasa domus Dei, sacrificium, et thus.

<span id="010">10</span> Et cognovi quod partes Levitarum non fuissent
datæ, et fugisset unusquisque in regionem suam de Levitis, et
cantoribus, et de his qui ministrabant:

<span id="011">11</span> et egi causam adversus magistratus, et dixi:
Quare dereliquimus domum Dei? et congregavi eos, et feci stare in
stationibus suis.

<span id="012">12</span> Et omnis Juda apportabat decimam frumenti,
vini, et olei, in horrea.

<span id="013">13</span> Et constituimus super horrea Selemiam
sacerdotem, et Sadoc scribam, et Phadaiam de Levitis, et juxta eos Hanan
filium Zachur, filium Mathaniæ: quoniam fideles comprobati sunt, et
ipsis creditæ sunt partes fratrum suorum.

<span id="014">14</span> Memento mei, Deus meus, pro hoc, et ne deleas
miserationes meas quas feci in domo Dei mei, et in cæremoniis ejus.  

<span id="015">15</span> In diebus illis vidi in Juda calcantes
torcularia in sabbato, portantes acervos, et onerantes super asinos
vinum, et uvas, et ficus, et omne onus, et inferentes in Jerusalem, die
sabbati. Et contestatus sum ut in die qua vendere liceret, venderent.

<span id="016">16</span> Et Tyrii habitaverunt in ea, inferentes pisces,
et omnia venalia: et vendebant in sabbatis filiis Juda in Jerusalem.

<span id="017">17</span> Et objurgavi optimates Juda, et dixi eis: Quæ
est hæc res mala quam vos facitis, et profanatis diem sabbati?

<span id="018">18</span> numquid non hæc fecerunt patres nostri, et
adduxit Deus noster super nos omne malum hoc, et super civitatem hanc?
et vos additis iracundiam super Israël violando sabbatum.

<span id="019">19</span> Factum est autem, cum quievissent portæ
Jerusalem in die sabbati, dixi: et clauserunt januas, et præcepi ut non
aperirent eas usque post sabbatum: et de pueris meis constitui super
portas, ut nullus inferret onus in die sabbati.

<span id="020">20</span> Et manserunt negotiatores, et vendentes
universa venalia, foris Jerusalem semel et bis.

<span id="021">21</span> Et contestatus sum eos, et dixi eis: Quare
manetis ex adverso muri? si secundo hoc feceritis, manum mittam in vos.
Itaque ex tempore illo non venerunt in sabbato.

<span id="022">22</span> Dixi quoque Levitis ut mundarentur, et venirent
ad custodiendas portas, et sanctificandam diem sabbati: et pro hoc ergo
memento mei, Deus meus, et parce mihi secundum multitudinem miserationum
tuarum.  

<span id="023">23</span> Sed et in diebus illis vidi Judæos ducentes
uxores Azotidas, Ammonitidas, et Moabitidas.

<span id="024">24</span> Et filii eorum ex media parte loquebantur
azotice, et nesciebant loqui judaice, et loquebantur juxta linguam
populi et populi.

<span id="025">25</span> Et objurgavi eos, et maledixi. Et cecidi ex eis
viros, et decalvavi eos, et adjuravi in Deo ut non darent filias suas
filiis eorum, et non acciperent de filiabus eorum filiis suis et
sibimetipsis, dicens:

<span id="026">26</span> Numquid non in hujuscemodi re peccavit Salomon
rex Israël? et certe in gentibus multis non erat rex similis ei, et
dilectus Deo suo erat, et posuit eum Deus regem super omnem Israël: et
ipsum ergo duxerunt ad peccatum mulieres alienigenæ.

<span id="027">27</span> Numquid et nos inobedientes faciemus omne malum
grande hoc ut prævaricemur in Deo nostro, et ducamus uxores
peregrinas?  

<span id="028">28</span> De filiis autem Jojada filii Eliasib sacerdotis
magni, gener erat Sanaballat Horonites, quem fugavi a me.

<span id="029">29</span> Recordare, Domine Deus meus, adversum eos qui
polluunt sacerdotium, jusque sacerdotale et Leviticum.

<span id="030">30</span> Igitur mundavi eos ab omnibus alienigenis, et
constitui ordines sacerdotum et Levitarum, unumquemque in ministerio
suo:

<span id="031">31</span> et in oblatione lignorum in temporibus
constitutis, et in primitivis: memento mei, Deus meus, in bonum. Amen.

------------------------------------------------------------------------

[Next: Tobias Chapter 1](tob001.md)
