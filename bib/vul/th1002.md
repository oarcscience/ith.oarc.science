[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/th1002)  [GNT](../gnt/th1002) 
[KJV](../kjv/th1002)   
  
[1 Thessalonians Index](th1)  
  [Previous](th1001)  [Next](th1003) 

------------------------------------------------------------------------

### Vulgate (Latin): 1 Thessalonians Chapter 2

<span id="001">1</span> Nam ipsi scitis, fratres, introitum nostrum ad
vos, quia non inanis fuit:

<span id="002">2</span> sed ante passi, et contumeliis affecti (sicut
scitis) in Philippis, fiduciam habuimus in Deo nostro, loqui ad vos
Evangelium Dei in multa sollicitudine.

<span id="003">3</span> Exhortatio enim nostra non de errore, neque de
immunditia, neque in dolo,

<span id="004">4</span> sed sicut probati sumus a Deo ut crederetur
nobis Evangelium: ita loquimur non quasi hominibus placentes, sed Deo,
qui probat corda nostra.

<span id="005">5</span> Neque enim aliquando fuimus in sermone
adulationis, sicut scitis: neque in occasione avaritiæ: Deus testis est:

<span id="006">6</span> nec quærentes ab hominibus gloriam, neque a
vobis, neque ab aliis.

<span id="007">7</span> Cum possemus vobis oneri esse ut Christi
apostoli: sed facti sumus parvuli in medio vestrum, tamquam si nutrix
foveat filios suos.

<span id="008">8</span> Ita desiderantes vos, cupide volebamus tradere
vobis non solum Evangelium Dei, sed etiam animas nostras: quoniam
carissimi nobis facti estis.

<span id="009">9</span> Memores enim estis, fratres, laboris nostri, et
fatigationis: nocte ac die operantes, ne quem vestrum gravaremus,
prædicavimus in vobis Evangelium Dei.

<span id="010">10</span> Vos testes estis, et Deus, quam sancte, et
juste, et sine querela, vobis, qui credidistis, fuimus:

<span id="011">11</span> sicut scitis, qualiter unumquemque vestrum
(sicut pater filios suos)

<span id="012">12</span> deprecantes vos, et consolantes, testificati
sumus, ut ambularetis digne Deo, qui vocavit vos in suum regnum et
gloriam.  

<span id="013">13</span> Ideo et nos gratias agimus Deo sine
intermissione: quoniam cum accepissetis a nobis verbum auditus Dei,
accepistis illud, non ut verbum hominum, sed (sicut est vere) verbum
Dei, qui operatur in vobis, qui credidistis:

<span id="014">14</span> vos enim imitatores facti estis, fratres,
ecclesiarum Dei, quæ sunt in Judæa in Christo Jesu: quia eadem passi
estis et vos a contribulibus vestris, sicut et ipsi a Judæis:

<span id="015">15</span> qui et Dominum occiderunt Jesum, et prophetas,
et nos persecuti sunt, et Deo non placent, et omnibus hominibus
adversantur,

<span id="016">16</span> prohibentes nos gentibus loqui ut salvæ fiant,
ut impleant peccata sua semper: pervenit enim ira Dei super illos usque
in finem.

<span id="017">17</span> Nos autem fratres desolati a vobis ad tempus
horæ, aspectu, non corde, abundantius festinavimus faciem vestram videre
cum multo desiderio:

<span id="018">18</span> quoniam voluimus venire ad vos, ego quidem
Paulus, et semel, et iterum: sed impedivit nos Satanas.

<span id="019">19</span> Quæ est enim nostra spes aut gaudium, aut
corona gloriæ? nonne vos ante Dominum nostrum Jesum Christum estis in
adventu ejus?

<span id="020">20</span> vos enim estis gloria nostra et gaudium.

------------------------------------------------------------------------

[Next: 1 Thessalonians Chapter 3](th1003)
