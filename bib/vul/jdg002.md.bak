[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdg002)  [KJV](../kjv/jdg002.md) 
[Sep:JdB](../sep/jdb002)  [Sep:JdA](../sep/jda002.md) 
[Tan](../tan/jdg002.md)   
  
[Judges Index](jdg.md)  
  [Previous](jdg001)  [Next](jdg003.md) 

------------------------------------------------------------------------

### Vulgate (Latin): Judges Chapter 2

<span id="001">1</span> Ascenditque angelus Domini de Galgalis ad Locum
flentium, et ait: Eduxi vos de Ægypto, et introduxi in terram, pro qua
juravi patribus vestris: et pollicitus sum ut non facerem irritum pactum
meum vobiscum in sempiternum,

<span id="002">2</span> ita dumtaxat ut non feriretis fœdus cum
habitatoribus terræ hujus, sed aras eorum subverteretis: et noluistis
audire vocem meam: cur hoc fecistis?

<span id="003">3</span> Quam ob rem nolui delere eos a facie vestra: ut
habeatis hostes, et dii eorum sint vobis in ruinam.

<span id="004">4</span> Cumque loqueretur angelus Domini hæc verba ad
omnes filios Israël, elevaverunt ipsi vocem suam, et fleverunt.

<span id="005">5</span> Et vocatum est nomen loci illius, Locus
flentium, sive lacrimarum: immolaveruntque ibi hostias Domini.  

<span id="006">6</span> Dimisit ergo Josue populum, et abierunt filii
Israël unusquisque in possessionem suam, ut obtinerent eam:

<span id="007">7</span> servieruntque Domino cunctis diebus ejus, et
seniorum, qui longo post eum vixerunt tempore, et noverant omnia opera
Domini quæ fecerat cum Israël.

<span id="008">8</span> Mortuus est autem Josue filius Nun, famulus
Domini, centum et decem annorum,

<span id="009">9</span> et sepelierunt eum in finibus possessionis suæ
in Thamnathsare in monte Ephraim, a septentrionali plaga montis Gaas.

<span id="010">10</span> Omnisque illa generatio congregata est ad
patres suos: et surrexerunt alii, qui non noverant Dominum, et opera quæ
fecerat cum Israël.  

<span id="011">11</span> Feceruntque filii Israël malum in conspectu
Domini, et servierunt Baalim.

<span id="012">12</span> Ac dimiserunt Dominum Deum patrum suorum, qui
eduxerat eos de terra Ægypti, et secuti sunt deos alienos, deosque
populorum, qui habitabant in circuitu eorum, et adoraverunt eos: et ad
iracundiam concitaverunt Dominum,

<span id="013">13</span> dimittentes eum, et servientes Baal et
Astaroth.

<span id="014">14</span> Iratusque Dominus contra Israël, tradidit eos
in manus diripientium: qui ceperunt eos, et vendiderunt hostibus qui
habitabant per gyrum: nec potuerunt resistere adversariis suis,

<span id="015">15</span> sed quocumque pergere voluissent, manus Domini
super eos erat, sicut locutus est, et juravit eis, et vehementer
afflicti sunt.  

<span id="016">16</span> Suscitavitque Dominus judices, qui liberarent
eos de vastantium manibus: sed nec eos audire voluerunt,

<span id="017">17</span> fornicantes cum diis alienis, et adorantes eos.
Cito deseruerunt viam, per quam ingressi fuerant patres eorum: et
audientes mandata Domini, omnia fecere contraria.

<span id="018">18</span> Cumque Dominus judices suscitaret, in diebus
eorum flectebatur misericordia, et audiebat afflictorum gemitus, et
liberabat eos de cæde vastantium.

<span id="019">19</span> Postquam autem mortuus esset judex,
revertebantur, et multo faciebant pejora quam fecerant patres eorum,
sequentes deos alienos, servientes eis, et adorantes illos. Non
dimiserunt adinventiones suas, et viam durissimam per quam ambulare
consueverunt.

<span id="020">20</span> Iratusque est furor Domini in Israël, et ait:
Quia irritum fecit gens ista pactum meum, quod pepigeram cum patribus
eorum, et vocem meam audire contempsit:

<span id="021">21</span> et ego non delebo gentes, quas dimisit Josue,
et mortuus est:

<span id="022">22</span> ut in ipsis experiar Israël, utrum custodiant
viam Domini, et ambulent in ea, sicut custodierunt patres eorum, an non.

<span id="023">23</span> Dimisit ergo Dominus omnes nationes has, et
cito subvertere noluit, nec tradidit in manus Josue.

------------------------------------------------------------------------

[Next: Judges Chapter 3](jdg003.md)
