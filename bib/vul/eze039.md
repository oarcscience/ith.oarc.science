[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze039)  [KJV](../kjv/eze039)  [Sep](../sep/eze039) 
[Tan](../tan/eze039)   
  
[Ezekiel Index](eze)  
  [Previous](eze038)  [Next](eze040) 

------------------------------------------------------------------------

### Vulgate (Latin): Ezekiel Chapter 39

<span id="001">1</span> Tu autem, fili hominis, vaticinare adversum Gog,
et dices: \[Hæc dicit Dominus Deus:  
Ecce ego super te, Gog,  
principem capitis Mosoch et Thubal.  

<span id="002">2</span> Et circumagam te, et educam te,  
et ascendere te faciam de lateribus aquilonis,  
et adducam te super montes Israël.  

<span id="003">3</span> Et percutiam arcum tuum in manu sinistra tua,  
et sagittas tuas de manu dextera tua dejiciam.  

<span id="004">4</span> Super montes Israël cades tu, et omnia agmina
tua,  
et populi tui qui sunt tecum:  
feris, avibus, omnique volatili et bestiis terræ  
dedi te ad devorandum.  

<span id="005">5</span> Super faciem agri cades,  
quia ego locutus sum,  
ait Dominus Deus.  

<span id="006">6</span> Et immittam ignem in Magog,  
et in his qui habitant in insulis confidenter:  
et scient quia ego Dominus.  

<span id="007">7</span> Et nomen sanctum meum notum faciam in medio
populi mei Israël,  
et non polluam nomen sanctum meum amplius:  
et scient gentes quia ego Dominus, Sanctus Israël.  

<span id="008">8</span> Ecce venit, et factum est,  
ait Dominus Deus:  
hæc est dies de qua locutus sum.  

<span id="009">9</span> Et egredientur habitatores de civitatibus
Israël,  
et succendent et comburent arma,  
clypeum et hastas, arcum et sagittas, et baculos manuum et contos:  
et succendent ea igni septem annis.  

<span id="010">10</span> Et non portabunt ligna de regionibus,  
neque succident de saltibus:  
quoniam arma succendent igni,  
et deprædabuntur eos quibus prædæ fuerant,  
et diripient vastatores suos,  
ait Dominus Deus.\]  

<span id="011">11</span> \[Et erit in die illa:  
dabo Gog locum nominatum sepulchrum in Israël,  
vallem viatorum ad orientem maris,  
quæ obstupescere faciet prætereuntes:  
et sepelient ibi Gog, et omnem multitudinem ejus,  
et vocabitur vallis multitudinis Gog.  

<span id="012">12</span> Et sepelient eos domus Israël,  
ut mundent terram septem mensibus.  

<span id="013">13</span> Sepeliet autem eum omnis populus terræ:  
et erit eis nominata dies in qua glorificatus sum,  
ait Dominus Deus.  

<span id="014">14</span> Et viros jugiter constituent lustrantes
terram,  
qui sepeliant et requirant eos qui remanserant super faciem terræ,  
ut emundent eam:  
post menses autem septem quærere incipient.  

<span id="015">15</span> Et circuibunt peragrantes terram:  
cumque viderint os hominis, statuent juxta illud titulum,  
donec sepeliant illud pollinctores in valle multitudinis Gog.  

<span id="016">16</span> Nomen autem civitatis Amona:  
et mundabunt terram.  

<span id="017">17</span> Tu ergo, fili hominis, hæc dicit Dominus
Deus:  
Dic omni volucri, et universis avibus,  
cunctisque bestiis agri:  
Convenite, properate,  
concurrite undique ad victimam meam  
quam ego immolo vobis,  
victimam grandem super montes Israël,  
ut comedatis carnem,  
et bibatis sanguinem.  

<span id="018">18</span> Carnes fortium comedetis,  
et sanguinem principum terræ bibetis:  
arietum, et agnorum, et hircorum,  
taurorumque et altilium, et pinguium omnium.  

<span id="019">19</span> Et comedetis adipem in saturitatem,  
et bibetis sanguinem in ebrietatem,  
de victima quam ego immolabo vobis:  

<span id="020">20</span> et saturabimini super mensam meam  
de equo, et equite forti,  
et de universis viris bellatoribus,  
ait Dominus Deus.  

<span id="021">21</span> Et ponam gloriam meam in gentibus:  
et videbunt omnes gentes judicium meum quod fecerim,  
et manum meam quam posuerim super eos.  

<span id="022">22</span> Et scient domus Israël quia ego Dominus Deus
eorum,  
a die illa et deinceps.  

<span id="023">23</span> Et scient gentes quoniam in iniquitate sua
capta sit domus Israël,  
eo quod dereliquerint me,  
et absconderim faciem meam ab eis,  
et tradiderim eos in manus hostium,  
et ceciderint in gladio universi.  

<span id="024">24</span> Juxta immunditiam eorum et scelus feci eis,  
et abscondi faciem meam ab illis.\]  

<span id="025">25</span> \[Propterea hæc dicit Dominus Deus:  
Nunc reducam captivitatem Jacob,  
et miserebor omnis domus Israël,  
et assumam zelum pro nomine sancto meo.  

<span id="026">26</span> Et portabunt confusionem suam,  
et omnem prævaricationem qua prævaricati sunt in me,  
cum habitaverint in terra sua confidenter,  
neminem formidantes:  

<span id="027">27</span> et reduxero eos de populis,  
et congregavero de terris inimicorum suorum,  
et sanctificatus fuero in eis,  
in oculis gentium plurimarum.  

<span id="028">28</span> Et scient quia ego Dominus Deus eorum,  
eo quod transtulerim eos in nationes,  
et congregaverim eos super terram suam,  
et non dereliquerim quemquam ex eis ibi.  

<span id="029">29</span> Et non abscondam ultra faciem meam ab eis,  
eo quod effuderim spiritum meum super omnem domum Israël,  
ait Dominus Deus.\]

------------------------------------------------------------------------

[Next: Ezekiel Chapter 40](eze040)
