[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ti1001)  [GNT](../gnt/ti1001) 
[KJV](../kjv/ti1001)   
  
[1 Timothy Index](ti1)  
  [Previous](th2003)  [Next](ti1002) 

------------------------------------------------------------------------

### Vulgate (Latin): 1 Timothy Chapter 1

<span id="001">1</span> Paulus Apostolus Jesu Christi secundum imperium
Dei Salvatoris nostri, et Christi Jesu spei nostræ,

<span id="002">2</span> Timotheo dilecto filio in fide. Gratia,
misericordia, et pax a Deo Patre, et Christo Jesu Domino nostro.  

<span id="003">3</span> Sicut rogavi te ut remaneres Ephesi cum irem in
Macedoniam, ut denuntiares quibusdam ne aliter docerent,

<span id="004">4</span> neque intenderent fabulis, et genealogiis
interminatis: quæ quæstiones præstant magis quam ædificationem Dei, quæ
est in fide.

<span id="005">5</span> Finis autem præcepti est caritas de corde puro,
et conscientia bona, et fide non ficta.

<span id="006">6</span> A quibus quidam aberrantes, conversi sunt in
vaniloquium,

<span id="007">7</span> volentes esse legis doctores, non intelligentes
neque quæ loquuntur, neque de quibus affirmant.

<span id="008">8</span> Scimus autem quia bona est lex si quis ea
legitime utatur:

<span id="009">9</span> sciens hoc quia lex justo non est posita, sed
injustis, et non subditis, impiis, et peccatoribus, sceleratis, et
contaminatis, parricidis, et matricidis, homicidis,

<span id="010">10</span> fornicariis, masculorum concubitoribus,
plagiariis, mendacibus, et perjuris, et si quid aliud sanæ doctrinæ
adversatur,

<span id="011">11</span> quæ est secundum Evangelium gloriæ beati Dei,
quod creditum est mihi.  

<span id="012">12</span> Gratias ago ei, qui me confortavit, Christo
Jesu Domino nostro, quia fidelem me existimavit, ponens in ministerio:

<span id="013">13</span> qui prius blasphemus fui, et persecutor, et
contumeliosus: sed misericordiam Dei consecutus sum, quia ignorans feci
in incredulitate.

<span id="014">14</span> Superabundavit autem gratia Domini nostri cum
fide, et dilectione, quæ est in Christo Jesu.

<span id="015">15</span> Fidelis sermo, et omni acceptione dignus: quod
Christus Jesus venit in hunc mundum peccatores salvos facere, quorum
primus ego sum.

<span id="016">16</span> Sed ideo misericordiam consecutus sum: ut in me
primo ostenderet Christus Jesus omnem patientiam ad informationem eorum,
qui credituri sunt illi, in vitam æternam.

<span id="017">17</span> Regi autem sæculorum immortali, invisibili,
soli Deo honor et gloria in sæcula sæculorum. Amen.  

<span id="018">18</span> Hoc præceptum commendo tibi, fili Timothee,
secundum præcedentes in te prophetias, ut milites in illis bonam
militiam,

<span id="019">19</span> habens fidem, et bonam conscientiam, quam
quidam repellentes, circa fidem naufragaverunt:

<span id="020">20</span> ex quibus est Hymenæus, et Alexander: quos
tradidi Satanæ, ut discant non blasphemare.

------------------------------------------------------------------------

[Next: 1 Timothy Chapter 2](ti1002)
