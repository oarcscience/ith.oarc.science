[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/pro021)  [KJV](../kjv/pro021)  [Sep](../sep/pro021.md) 
[Tan](../tan/pro021.md)   
  
[Proverbs Index](pro.md)  
  [Previous](pro020)  [Next](pro022.md) 

------------------------------------------------------------------------

### Vulgate (Latin): Proverbs Chapter 21

<span id="001">1</span> \[Sicut divisiones aquarum, ita cor regis in
manu Domini:  
quocumque voluerit, inclinabit illud.  

<span id="002">2</span> Omnis via viri recta sibi videtur:  
appendit autem corda Dominus.  

<span id="003">3</span> Facere misericordiam et judicium  
magis placet Domino quam victimæ.  

<span id="004">4</span> Exaltatio oculorum est dilatatio cordis;  
lucerna impiorum peccatum.  

<span id="005">5</span> Cogitationes robusti semper in abundantia;  
omnis autem piger semper in egestate est.\]  

<span id="006">6</span> \[Qui congregat thesauros lingua mendacii vanus
et excors est,  
et impingetur ad laqueos mortis.  

<span id="007">7</span> Rapinæ impiorum detrahent eos,  
quia noluerunt facere judicium.  

<span id="008">8</span> Perversa via viri aliena est;  
qui autem mundus est, rectum opus ejus.  

<span id="009">9</span> Melius est sedere in angulo domatis,  
quam cum muliere litigiosa, et in domo communi.  

<span id="010">10</span> Anima impii desiderat malum:  
non miserebitur proximo suo.  

<span id="011">11</span> Mulctato pestilente, sapientior erit
parvulus,  
et si sectetur sapientem, sumet scientiam.  

<span id="012">12</span> Excogitat justus de domo impii,  
ut detrahat impios a malo.\]  

<span id="013">13</span> \[Qui obturat aurem suam ad clamorem
pauperis,  
et ipse clamabit, et non exaudietur.  

<span id="014">14</span> Munus absconditum extinguit iras,  
et donum in sinu indignationem maximam.  

<span id="015">15</span> Gaudium justo est facere judicium,  
et pavor operantibus iniquitatem.  

<span id="016">16</span> Vir qui erraverit a via doctrinæ  
in cœtu gigantum commorabitur.  

<span id="017">17</span> Qui diligit epulas in egestate erit;  
qui amat vinum et pinguia non ditabitur.  

<span id="018">18</span> Pro justo datur impius,  
et pro rectis iniquus.  

<span id="019">19</span> Melius est habitare in terra deserta  
quam cum muliere rixosa et iracunda.  

<span id="020">20</span> Thesaurus desiderabilis, et oleum in habitaculo
justi:  
et imprudens homo dissipabit illud.  

<span id="021">21</span> Qui sequitur justitiam et misericordiam  
inveniet vitam, justitiam, et gloriam.  

<span id="022">22</span> Civitatem fortium ascendit sapiens,  
et destruxit robur fiduciæ ejus.  

<span id="023">23</span> Qui custodit os suum et linguam suam  
custodit ab angustiis animam suam.  

<span id="024">24</span> Superbus et arrogans vocatur indoctus,  
qui in ira operatur superbiam.  

<span id="025">25</span> Desideria occidunt pigrum:  
noluerunt enim quidquam manus ejus operari.  

<span id="026">26</span> Tota die concupiscit et desiderat;  
qui autem justus est, tribuet, et non cessabit.  

<span id="027">27</span> Hostiæ impiorum abominabiles,  
quia offeruntur ex scelere.  

<span id="028">28</span> Testis mendax peribit;  
vir obediens loquetur victoriam.  

<span id="029">29</span> Vir impius procaciter obfirmat vultum suum;  
qui autem rectus est corrigit viam suam.  

<span id="030">30</span> Non est sapientia, non est prudentia,  
non est consilium contra Dominum.  

<span id="031">31</span> Equus paratur ad diem belli;  
Dominus autem salutem tribuit.\]

------------------------------------------------------------------------

[Next: Proverbs Chapter 22](pro022.md)
