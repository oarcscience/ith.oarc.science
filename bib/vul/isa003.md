[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa003)  [KJV](../kjv/isa003)  [Sep](../sep/isa003.md) 
[Tan](../tan/isa003.md)   
  
[Isaiah Index](isa.md)  
  [Previous](isa002)  [Next](isa004.md) 

------------------------------------------------------------------------

### Vulgate (Latin): Isaiah Chapter 3

<span id="001">1</span> \[Ecce enim Dominator, Dominus exercituum,  
auferet a Jerusalem et a Juda  
validum et fortem,  
omne robur panis, et omne robor aquæ;  

<span id="002">2</span> fortem, et virum bellatorem,  
judicem, et prophetam, et ariolum, et senem;  

<span id="003">3</span> principem super quinquaginta, et honorabilem
vultu et consiliarium,  
et sapientem de architectis, et prudentem eloquii mystici.  

<span id="004">4</span> Et dabo pueros principes eorum,  
et effeminati dominabuntur eis;  

<span id="005">5</span> et irruet populus, vir ad virum,  
et unusquisque ad proximum suum;  
tumultuabitur puer contra senem,  
et ignobilis contra nobilem.  

<span id="006">6</span> Apprehendet enim vir fratrem suum,  
domesticum patris sui:  
Vestimentum tibi est, princeps esto noster,  
ruina autem hæc sub manu tua.  

<span id="007">7</span> Respondebit in die illa, dicens:  
Non sum medicus,  
et in domo mea non est panis neque vestimentum:  
nolite constituere me principem populi.  

<span id="008">8</span> Ruit enim Jerusalem, et Judas concidit,  
quia lingua eorum et adinventiones eorum contra Dominum,  
ut provocarent oculos majestatis ejus.  

<span id="009">9</span> Agnitio vultus eorum respondit eis;  
et peccatum suum quasi Sodoma prædicaverunt, nec absconderunt.  
Væ animæ eorum, quoniam reddita sunt eis mala!  

<span id="010">10</span> Dicite justo quoniam bene,  
quoniam fructum adinventionum suarum comedet.  

<span id="011">11</span> Væ impio in malum!  
retributio enim manuum ejus fiet ei.  

<span id="012">12</span> Populum meum exactores sui spoliaverunt,  
et mulieres dominatæ sunt eis.  
Popule meus, qui te beatum dicunt, ipsi te decipiunt,  
et viam gressuum tuorum dissipant.  

<span id="013">13</span> Stat ad judicandum Dominus,  
et stat ad judicandos populos.  

<span id="014">14</span> Dominus ad judicium veniet  
cum senibus populi sui, et principibus ejus;  
vos enim depasti estis vineam,  
et rapina pauperis in domo vestra.  

<span id="015">15</span> Quare atteritis populum meum,  
et facies pauperum commolitis?  
dicit Dominus exercituum.\]  

<span id="016">16</span> \[Et dixit Dominus:  
Pro eo quod elevatæ sunt filiæ Sion,  
et ambulaverunt extento collo,  
et nutibus oculorum ibant,  
et plaudebant, ambulabant pedibus suis,  
et composito gradu incedebant;  

<span id="017">17</span> decalvabit Dominus verticem filiarum Sion,  
et Dominus crimen earum nudabit.  

<span id="018">18</span> In die illa auferet Dominus ornamentum
calceamentum,  

<span id="019">19</span> et lunulas, et torques,  
et monilia, et armillas, et mitras,  

<span id="020">20</span> et discriminalia, et periscelidas, et
murenulas,  
et olfactoriola, et inaures,  

<span id="021">21</span> et annulos, et gemmas in fronte pendentes,  

<span id="022">22</span> et mutatoria, et palliola,  
et linteamina, et acus,  

<span id="023">23</span> et specula, et sindones,  
et vittas, et theristra.  

<span id="024">24</span> Et erit pro suavi odore fœtor,  
et pro zona funiculus,  
et pro crispanti crine calvitium,  
et pro fascia pectorali cilicium.  

<span id="025">25</span> Pulcherrimi quoque viri tui gladio cadent,  
et fortes tui in prælio.  

<span id="026">26</span> Et mœrebunt atque lugebunt portæ ejus,  
et desolata in terra sedebit.\]

------------------------------------------------------------------------

[Next: Isaiah Chapter 4](isa004.md)
