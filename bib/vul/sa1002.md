[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1002)  [KJV](../kjv/sa1002)  [Sep](../sep/sa1002.md) 
[Tan](../tan/sa1002.md)   
  
[1 Samuel Index](sa1.md)  
  [Previous](sa1001)  [Next](sa1003.md) 

------------------------------------------------------------------------

### Vulgate (Latin): 1 Samuel Chapter 2

<span id="001">1</span> \[Exultavit cor meum in Domino,  
et exaltatum est cornu meum in Deo meo;  
dilatatum est os meum super inimicos meos:  
quia lætata sum in salutari tuo.  

<span id="002">2</span> Non est sanctus, ut est Dominus,  
neque enim est alius extra te,  
et non est fortis sicut Deus noster.  

<span id="003">3</span> Nolite multiplicare loqui sublimia gloriantes;  
recedant vetera de ore vestro:  
quia Deus scientiarum Dominus est,  
et ipsi præparantur cogitationes.  

<span id="004">4</span> Arcus fortium superatus est,  
et infirmi accincti sunt robore.  

<span id="005">5</span> Repleti prius, pro panibus se locaverunt:  
et famelici saturati sunt,  
donec sterilis peperit plurimos:  
et quæ multos habebat filios, infirmata est.  

<span id="006">6</span> Dominus mortificat et vivificat;  
deducit ad inferos et reducit.  

<span id="007">7</span> Dominus pauperem facit et ditat,  
humiliat et sublevat.  

<span id="008">8</span> Suscitat de pulvere egenum,  
et de stercore elevat pauperem:  
ut sedeat cum principibus,  
et solium gloriæ teneat.  
Domini enim sunt cardines terræ,  
et posuit super eos orbem.  

<span id="009">9</span> Pedes sanctorum suorum servabit,  
et impii in tenebris conticescent:  
quia non in fortitudine sua roborabitur vir.  

<span id="010">10</span> Dominum formidabunt adversarii ejus:  
et super ipsos in cælis tonabit.  
Dominus judicabit fines terræ,  
et dabit imperium regi suo,  
et sublimabit cornu christi sui.\]

<span id="011">11</span> Et abiit Elcana Ramatha, in domum suam: puer
autem erat minister in conspectu Domini ante faciem Heli sacerdotis.  

<span id="012">12</span> Porro filii Heli, filii Belial, nescientes
Dominum,

<span id="013">13</span> neque officium sacerdotum ad populum: sed
quicumque immolasset victimam, veniebat puer sacerdotis, dum coquerentur
carnes, et habebat fuscinulam tridentem in manu sua,

<span id="014">14</span> et mittebat eam in lebetem, vel in caldariam,
aut in ollam, sive in cacabum: et omne quod levabat fuscinula, tollebat
sacerdos sibi: sic faciebant universo Israëli venientium in Silo.

<span id="015">15</span> Etiam antequam adolerent adipem, veniebat puer
sacerdotis, et dicebat immolanti: Da mihi carnem, ut coquam sacerdoti:
non enim accipiam a te carnem coctam, sed crudam.

<span id="016">16</span> Dicebatque illi immolans: Incendatur primum
juxta morem hodie adeps, et tolle tibi quantumcumque desiderat anima
tua. Qui respondens aiebat ei: Nequaquam: nunc enim dabis, alioquin
tollam vi.

<span id="017">17</span> Erat ergo peccatum puerorum grande nimis coram
Domino: quia retrahebant homines a sacrificio Domini.  

<span id="018">18</span> Samuel autem ministrabat ante faciem Domini,
puer accinctus ephod lineo.

<span id="019">19</span> Et tunicam parvam faciebat ei mater sua, quam
afferebat statutis diebus, ascendens cum viro suo, ut immolaret hostiam
solemnem.

<span id="020">20</span> Et benedixit Heli Elcanæ et uxori ejus:
dixitque ei: Reddat tibi Dominus semen de muliere hac, pro fœnore quod
commodasti Domino. Et abierunt in locum suum.

<span id="021">21</span> Visitavit ergo Dominus Annam, et concepit, et
peperit tres filios, et duas filias: et magnificatus est puer Samuel
apud Dominum.  

<span id="022">22</span> Heli autem erat senex valde, et audivit omnia
quæ faciebant filii sui universo Israëli, et quomodo dormiebant cum
mulieribus quæ observabant ad ostium tabernaculi:

<span id="023">23</span> et dixit eis: Quare facitis res hujuscemodi
quas ego audio, res pessimas, ab omni populo?

<span id="024">24</span> Nolite, filii mei: non enim est bona fama quam
ego audio, ut transgredi faciatis populum Domini.

<span id="025">25</span> Si peccaverit vir in virum, placari ei potest
Deus: si autem in Dominum peccaverit vir, quis orabit pro eo? Et non
audierunt vocem patris sui: quia voluit Dominus occidere eos.

<span id="026">26</span> Puer autem Samuel proficiebat atque crescebat,
et placebat tam Domino quam hominibus.  

<span id="027">27</span> Venit autem vir Dei ad Heli, et ait ad eum: Hæc
dicit Dominus: Numquid non aperte revelatus sum domui patris tui, cum
essent in Ægypto in domo Pharaonis?

<span id="028">28</span> Et elegi eum ex omnibus tribubus Israël mihi in
sacerdotem, ut ascenderet ad altare meum, et adoleret mihi incensum, et
portaret ephod coram me: et dedi domui patris tui omnia de sacrificiis
filiorum Israël.

<span id="029">29</span> Quare calce abjecistis victimam meam, et munera
mea quæ præcepi ut offerrentur in templo: et magis honorasti filios tuos
quam me, ut comederetis primitias omnis sacrificii Israël populi mei?

<span id="030">30</span> Propterea ait Dominus Deus Israël: Loquens
locutus sum, ut domus tua, et domus patris tui, ministraret in conspectu
meo usque in sempiternum. Nunc autem dicit Dominus: Absit hoc a me: sed
quicumque glorificaverit me, glorificabo eum: qui autem contemnunt me,
erunt ignobiles.

<span id="031">31</span> Ecce dies veniunt, et præcidam brachium tuum,
et brachium domus patris tui, ut non sit senex in domo tua.

<span id="032">32</span> Et videbis æmulum tuum in templo, in universis
prosperis Israël: et non erit senex in domo tua omnibus diebus.

<span id="033">33</span> Verumtamen non auferam penitus virum ex te ab
altari meo: sed ut deficiant oculi tui, et tabescat anima tua: et pars
magna domus tuæ morietur cum ad virilem ætatem venerit.

<span id="034">34</span> Hoc autem erit tibi signum, quod venturum est
duobus filiis tuis, Ophni et Phinees: in die uno morientur ambo.

<span id="035">35</span> Et suscitabo mihi sacerdotem fidelem, qui juxta
cor meum et animam meam faciet: et ædificabo ei domum fidelem, et
ambulabit coram christo meo cunctis diebus.

<span id="036">36</span> Futurum est autem, ut quicumque remanserit in
domo tua, veniat ut oretur pro eo, et offerat nummum argenteum, et
tortam panis, dicatque: Dimitte me, obsecro, ad unam partem
sacerdotalem, ut comedam buccellam panis.

------------------------------------------------------------------------

[Next: 1 Samuel Chapter 3](sa1003.md)
