[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gal002)  [GNT](../gnt/gal002) 
[KJV](../kjv/gal002)   
  
[Galatians Index](gal)  
  [Previous](gal001)  [Next](gal003) 

------------------------------------------------------------------------

### Vulgate (Latin): Galatians Chapter 2

<span id="001">1</span> Deinde post annos quatuordecim, iterum ascendi
Jerosolymam cum Barnaba, assumpto et Tito.

<span id="002">2</span> Ascendi autem secundum revelationem: et contuli
cum illis Evangelium, quod prædico in gentibus, seorsum autem iis qui
videbantur aliquid esse: ne forte in vacuum currerem, aut cucurrissem.

<span id="003">3</span> Sed neque Titus, qui mecum erat, cum esset
gentilis, compulsus est circumcidi:

<span id="004">4</span> sed propter subintroductos falsos fratres, qui
subintroierunt explorare libertatem nostram, quam habemus in Christo
Jesu, ut nos in servitutem redigerent.

<span id="005">5</span> Quibus neque ad horam cessimus subjectione, ut
veritas Evangelii permaneat apud vos:

<span id="006">6</span> ab iis autem, qui videbantur esse aliquid
(quales aliquando fuerint, nihil mea interest: Deus personam hominis non
accipit): mihi enim qui videbantur esse aliquid, nihil contulerunt.

<span id="007">7</span> Sed e contra cum vidissent quod creditum est
mihi Evangelium præputii, sicut et Petro circumcisionis

<span id="008">8</span> (qui enim operatus est Petro in apostolatum
circumcisionis, operatus est et mihi inter gentes):

<span id="009">9</span> et cum cognovissent gratiam, quæ data est mihi,
Jacobus, et Cephas, et Joannes, qui videbantur columnæ esse, dextras
dederunt mihi, et Barnabæ societatis: ut nos in gentes, ipsi autem in
circumcisionem:

<span id="010">10</span> tantum ut pauperum memores essemus, quod etiam
sollicitus fui hoc ipsum facere.  

<span id="011">11</span> Cum autem venisset Cephas Antiochiam, in faciem
ei restiti, quia reprehensibilis erat.

<span id="012">12</span> Prius enim quam venirent quidam a Jacobo, cum
gentibus edebat: cum autem venissent, subtrahebat, et segregabat se,
timens eos qui ex circumcisione erant.

<span id="013">13</span> Et simulationi ejus consenserunt ceteri Judæi,
ita ut et Barnabas duceretur ab eis in illam simulationem.

<span id="014">14</span> Sed cum vidissem quod non recte ambularent ad
veritatem Evangelii, dixi Cephæ coram omnibus: Si tu, cum Judæus sis,
gentiliter vivis, et non judaice: quomodo gentes cogis judaizare?  

<span id="015">15</span> Nos natura Judæi, et non ex gentibus
peccatores.

<span id="016">16</span> Scientes autem quod non justificatur homo ex
operibus legis, nisi per fidem Jesu Christi: et nos in Christo Jesu
credimus, ut justificemur ex fide Christi, et non ex operibus legis:
propter quod ex operibus legis non justificabitur omnis caro.

<span id="017">17</span> Quod si quærentes justificari in Christo,
inventi sumus et ipsi peccatores, numquid Christus peccati minister est?
Absit.

<span id="018">18</span> Si enim quæ destruxi, iterum hæc ædifico:
prævaricatorem me constituo.

<span id="019">19</span> Ego enim per legem, legi mortuus sum, ut Deo
vivam: Christo confixus sum cruci.

<span id="020">20</span> Vivo autem, jam non ego: vivit vero in me
Christus. Quod autem nunc vivo in carne: in fide vivo Filii Dei, qui
dilexit me, et tradidit semetipsum pro me.

<span id="021">21</span> Non abjicio gratiam Dei. Si enim per legem
justitia, ergo gratis Christus mortuus est.

------------------------------------------------------------------------

[Next: Galatians Chapter 3](gal003)
