[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen029)  [KJV](../kjv/gen029)  [Sep](../sep/gen029) 
[Tan](../tan/gen029)   
  
[Genesis Index](gen)  
  [Previous](gen028)  [Next](gen030) 

------------------------------------------------------------------------

### Vulgate (Latin): Genesis Chapter 29

<span id="001">1</span> Profectus ergo Jacob venit in terram orientalem.

<span id="002">2</span> Et vidit puteum in agro, tres quoque greges
ovium accubantes juxta eum: nam ex illo adaquabantur pecora, et os ejus
grandi lapide claudebatur.

<span id="003">3</span> Morisque erat ut cunctis ovibus congregatis
devolverent lapidem, et refectis gregibus rursum super os putei
ponerent.

<span id="004">4</span> Dixitque ad pastores: Fratres, unde estis? Qui
responderunt: De Haran.

<span id="005">5</span> Quos interrogans, Numquid, ait, nostis Laban
filium Nachor? Dixerunt: Novimus.

<span id="006">6</span> Sanusne est? inquit. Valet, inquiunt: et ecce
Rachel filia ejus venit cum grege suo.

<span id="007">7</span> Dixitque Jacob: Adhuc multum diei superest, nec
est tempus ut reducantur ad caulas greges: date ante potum ovibus, et
sic eas ad pastum reducite.

<span id="008">8</span> Qui responderunt: Non possumus, donec omnia
pecora congregentur, et amoveamus lapidem de ore putei, ut adaquemus
greges.

<span id="009">9</span> Adhuc loquebantur, et ecce Rachel veniebat cum
ovibus patris sui: nam gregem ipsa pascebat.

<span id="010">10</span> Quam cum vidisset Jacob, et sciret consobrinam
suam, ovesque Laban avunculi sui, amovit lapidem quo puteus claudebatur.

<span id="011">11</span> Et adaquato grege, osculatus est eam: et
elevata voce flevit,

<span id="012">12</span> et indicavit ei quod frater esset patris sui,
et filius Rebeccæ: at illa festinans nuntiavit patri suo.

<span id="013">13</span> Qui cum audisset venisse Jacob filium sororis
suæ, cucurrit obviam ei: complexusque eum, et in oscula ruens, duxit in
domum suam. Auditis autem causis itineris,

<span id="014">14</span> respondit: Os meum es, et caro mea. Et postquam
impleti sunt dies mensis unius,

<span id="015">15</span> dixit ei: Num quia frater meus es, gratis
servies mihi? dic quid mercedis accipias.  

<span id="016">16</span> Habebat vero duas filias: nomen majoris Lia,
minor vero appellabatur Rachel.

<span id="017">17</span> Sed Lia lippis erat oculis: Rachel decora
facie, et venusto aspectu.

<span id="018">18</span> Quam diligens Jacob, ait: Serviam tibi pro
Rachel filia tua minore, septem annis.

<span id="019">19</span> Respondit Laban: Melius est ut tibi eam dem
quam alteri viro: mane apud me.

<span id="020">20</span> Servivit ergo Jacob pro Rachel septem annis: et
videbantur illi pauci dies præ amoris magnitudine.

<span id="021">21</span> Dixitque ad Laban: Da mihi uxorem meam: quia
jam tempus impletum est, ut ingrediar ad illam.

<span id="022">22</span> Qui vocatis multis amicorum turbis ad
convivium, fecit nuptias.

<span id="023">23</span> Et vespere Liam filiam suam introduxit ad eum,

<span id="024">24</span> dans ancillam filiæ, Zelpham nomine. Ad quam
cum ex more Jacob fuisset ingressus, facto mane vidit Liam:

<span id="025">25</span> et dixit ad socerum suum: Quid est quod facere
voluisti? nonne pro Rachel servivi tibi? quare imposuisti mihi?

<span id="026">26</span> Respondit Laban: Non est in loco nostro
consuetudinis, ut minores ante tradamus ad nuptias.

<span id="027">27</span> Imple hebdomadam dierum hujus copulæ: et hanc
quoque dabo tibi pro opere quo serviturus es mihi septem annis aliis.

<span id="028">28</span> Acquievit placito: et hebdomada transacta,
Rachel duxit uxorem:

<span id="029">29</span> cui pater servam Balam tradiderat.

<span id="030">30</span> Tandemque potitus optatis nuptiis, amorem
sequentis priori prætulit, serviens apud eum septem annis aliis.  

<span id="031">31</span> Videns autem Dominus quod despiceret Liam,
aperuit vulvam ejus, sorore sterili permanente.

<span id="032">32</span> Quæ conceptum genuit filium, vocavitque nomen
ejus Ruben, dicens: Vidit Dominus humilitatem meam: nunc amabit me vir
meus.

<span id="033">33</span> Rursumque concepit et peperit filium, et ait:
Quoniam audivit me Dominus haberi contemptui, dedit etiam istum mihi;
vocavitque nomen ejus Simeon.

<span id="034">34</span> Concepitque tertio, et genuit alium filium:
dixitque: Nunc quoque copulabitur mihi maritus meus: eo quod pepererim
ei tres filios: et idcirco appellavit nomen ejus Levi.

<span id="035">35</span> Quarto concepit, et peperit filium, et ait:
Modo confitebor Domino, et ob hoc vocavit eum Judam: cessavitque parere.

------------------------------------------------------------------------

[Next: Genesis Chapter 30](gen030)
