[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mic002)  [KJV](../kjv/mic002)  [Sep](../sep/mic002.md) 
[Tan](../tan/mic002.md)   
  
[Micah Index](mic.md)  
  [Previous](mic001)  [Next](mic003.md) 

------------------------------------------------------------------------

### Vulgate (Latin): Micah Chapter 2

<span id="001">1</span> \[Væ qui cogitatis inutile,  
et operamini malum in cubilibus vestris!  
In luce matutina faciunt illud,  
quoniam contra Deum est manus eorum.  

<span id="002">2</span> Et concupierunt agros, et violenter tulerunt:  
et rapuerunt domos,  
et calumniabantur virum, et domum ejus:  
virum, et hæreditatem ejus.  

<span id="003">3</span> Idcirco hæc dicit Dominus:  
Ecce ego cogito super familiam istam malum,  
unde non auferetis colla vestra,  
et non ambulabitis superbi:  
quoniam tempus pessimum est.  

<span id="004">4</span> In die illa sumetur super vos parabola,  
et cantabitur canticum cum suavitate, dicentium:  
Depopulatione vastati sumus;  
pars populi mei commutata est:  
quomodo recedet a me, cum revertatur,  
qui regiones nostras dividat?  

<span id="005">5</span> Propter hoc non erit tibi mittens funiculum
sortis in cœtu Domini.  

<span id="006">6</span> Ne loquamini loquentes;  
non stillabit super istos, non comprehendet confusio.  

<span id="007">7</span> Dicit domus Jacob:  
Numquid abbreviatus est spiritus Domini,  
aut tales sunt cogitationes ejus?  
nonne verba mea bona sunt cum eo qui recte graditur?  

<span id="008">8</span> et e contrario populus meus in adversarium
consurrexit.  
Desuper tunica pallium sustulistis:  
et eos qui transibant simpliciter convertistis in bellum.  

<span id="009">9</span> Mulieres populi mei ejecistis de domo deliciarum
suarum;  
a parvulis earum tulistis laudem meam in perpetuum.  

<span id="010">10</span> Surgite, et ite, quia non habetis hic
requiem:  
propter immunditiam ejus corrumpetur putredine pessima.  

<span id="011">11</span> Utinam non essem vir habens spiritum,  
et mendacium potius loquerer!  
Stillabo tibi in vinum et in ebrietatem;  
et erit super quem stillatur populus iste.  

<span id="012">12</span> Congregatione congregabo, Jacob, totum te;  
in unum conducam reliquias Israël:  
pariter ponam illum quasi gregem in ovili,  
quasi pecus in medio caularum:  
tumultuabuntur a multitudine hominum.  

<span id="013">13</span> Ascendet enim pandens iter ante eos:  
divident, et transibunt portam,  
et ingredientur per eam:  
et transibit rex eorum coram eis,  
et Dominus in capite eorum.\]

------------------------------------------------------------------------

[Next: Micah Chapter 3](mic003.md)
