[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/eze029)  [KJV](../kjv/eze029)  [Sep](../sep/eze029.md) 
[Tan](../tan/eze029.md)   
  
[Ezekiel Index](eze.md)  
  [Previous](eze028)  [Next](eze030.md) 

------------------------------------------------------------------------

### Vulgate (Latin): Ezekiel Chapter 29

<span id="001">1</span> In anno decimo, decimo mense, undecima die
mensis, factum est verbum Domini ad me, dicens:

<span id="002">2</span> Fili hominis, pone faciem tuam contra Pharaonem
regem Ægypti, et prophetabis de eo, et de Ægypto universa.

<span id="003">3</span> Loquere, et dices: \[Hæc dicit Dominus Deus:  
Ecce ego ad te, Pharao rex Ægypti, draco magne,  
qui cubas in medio fluminum tuorum, et dicis:  
Meus est fluvius, et ego feci memetipsum.  

<span id="004">4</span> Et ponam frenum in maxillis tuis,  
et agglutinabo pisces fluminum tuorum squamis tuis,  
et extraham te de medio fluminum tuorum,  
et universi pisces tui squamis tuis adhærebunt.  

<span id="005">5</span> Et projiciam te in desertum,  
et omnes pisces fluminis tui:  
super faciem terræ cades;  
non colligeris, neque congregaberis:  
bestiis terræ et volatilibus cæli dedi te ad devorandum.  

<span id="006">6</span> Et scient omnes habitatores Ægypti quia ego
Dominus,  
pro eo quod fuisti baculus arundineus domui Israël:  

<span id="007">7</span> quando apprehenderunt te manu, et confractus
es,  
et lacerasti omnem humerum eorum:  
et innitentibus eis super te comminutus es,  
et dissolvisti omnes renes eorum.  

<span id="008">8</span> Propterea hæc dicit Dominus Deus:  
Ecce ego adducam super te gladium,  
et interficiam de te hominem et jumentum.  

<span id="009">9</span> Et erit terra Ægypti in desertum et in
solitudinem:  
et scient quia ego Dominus,  
pro eo quod dixeris: Fluvius meus est, et ego feci eum.  

<span id="010">10</span> Idcirco ecce ego ad te, et ad flumina tua:  
daboque terram Ægypti in solitudines,  
gladio dissipatam,  
a turre Syenes usque ad terminos Æthiopiæ.  

<span id="011">11</span> Non pertransibit eam pes hominis,  
neque pes jumenti gradietur in ea,  
et non habitabitur quadraginta annis.  

<span id="012">12</span> Daboque terram Ægypti desertam in medio
terrarum desertarum,  
et civitates ejus in medio urbium subversarum,  
et erunt desolatæ quadraginta annis:  
et dispergam Ægyptios in nationes,  
et ventilabo eos in terras.  

<span id="013">13</span> Quia hæc dicit Dominus Deus:  
Post finem quadraginta annorum congregabo Ægyptum  
de populis in quibus dispersi fuerant.  

<span id="014">14</span> Et reducam captivitatem Ægypti,  
et collocabo eos in terra Phathures,  
in terra nativitatis suæ,  
et erunt ibi in regnum humile.  

<span id="015">15</span> Inter cetera regna erit humillima,  
et non elevabitur ultra super nationes,  
et imminuam eos ne imperent gentibus.  

<span id="016">16</span> Neque erunt ultra domui Israël in
confidentia,  
docentes iniquitatem ut fugiant, et sequantur eos:  
et scient quia ego Dominus Deus.\]  

<span id="017">17</span> Et factum est in vigesimo et septimo anno, in
primo, in una mensis: factum est verbum Domini ad me, dicens:

<span id="018">18</span> \[Fili hominis, Nabuchodonosor rex Babylonis  
servire fecit exercitum suum servitute magna adversum Tyrum:  
omne caput decalvatum, et omnis humerus depilatus est:  
et merces non est reddita ei, neque exercitui ejus, de Tyro,  
pro servitute qua servivit mihi adversus eam.  

<span id="019">19</span> Propterea hæc dicit Dominus Deus:  
Ecce ego dabo Nabuchodonosor regem Babylonis in terra Ægypti:  
et accipiet multitudinem ejus,  
et deprædabitur manubias ejus,  
et diripiet spolia ejus:  
et erit merces exercitui illius,  

<span id="020">20</span> et operi quo servivit adversus eam:  
dedi ei terram Ægypti pro eo quod laboraverit mihi,  
ait Dominus Deus.  

<span id="021">21</span> In die illo pullulabit cornu domui Israël,  
et tibi dabo apertum os in medio eorum,  
et scient quia ego Dominus.\]

------------------------------------------------------------------------

[Next: Ezekiel Chapter 30](eze030.md)
