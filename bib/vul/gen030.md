[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/gen030)  [KJV](../kjv/gen030)  [Sep](../sep/gen030.md) 
[Tan](../tan/gen030.md)   
  
[Genesis Index](gen.md)  
  [Previous](gen029)  [Next](gen031.md) 

------------------------------------------------------------------------

### Vulgate (Latin): Genesis Chapter 30

<span id="001">1</span> Cernens autem Rachel quod infecunda esset,
invidit sorori suæ, et ait marito suo: Da mihi liberos, alioquin moriar.

<span id="002">2</span> Cui iratus respondit Jacob: Num pro Deo ego sum,
qui privavit te fructu ventris tui?

<span id="003">3</span> At illa: Habeo, inquit, famulam Balam: ingredere
ad illam, ut pariat super genua mea, et habeam ex illa filios.

<span id="004">4</span> Deditque illi Balam in conjugium: quæ,

<span id="005">5</span> ingresso ad se viro, concepit, et peperit
filium.

<span id="006">6</span> Dixitque Rachel: Judicavit mihi Dominus, et
exaudivit vocem meam, dans mihi filium, et idcirco appellavit nomen ejus
Dan.

<span id="007">7</span> Rursumque Bala concipiens, peperit alterum,

<span id="008">8</span> pro quo ait Rachel: Comparavit me Deus cum
sorore mea, et invalui: vocavitque eum Nephthali.

<span id="009">9</span> Sentiens Lia quod parere desiisset, Zelpham
ancillam suam marito tradidit.

<span id="010">10</span> Qua post conceptum edente filium,

<span id="011">11</span> dixit: Feliciter, et idcirco vocavit nomen ejus
Gad.

<span id="012">12</span> Peperit quoque Zelpha alterum.

<span id="013">13</span> Dixitque Lia: Hoc pro beatitudine mea: beatam
quippe me dicent mulieres: propterea appellavit eum Aser.

<span id="014">14</span> Egressus autem Ruben tempore messis triticeæ in
agrum, reperit mandragoras, quas matri Liæ detulit. Dixitque Rachel: Da
mihi partem de mandragoris filii tui.

<span id="015">15</span> Illa respondit: Parumne tibi videtur quod
præripueris maritum mihi, nisi etiam mandragoras filii mei tuleris? Ait
Rachel: Dormiat tecum hac nocte pro mandragoris filii tui.

<span id="016">16</span> Redeuntique ad vesperam Jacob de agro, egressa
est in occursum ejus Lia, et Ad me, inquit, intrabis: quia mercede
conduxi te pro mandragoris filii mei. Dormivitque cum ea nocte illa.

<span id="017">17</span> Et exaudivit Deus preces ejus, concepitque et
peperit filium quintum,

<span id="018">18</span> et ait: Dedit Deus mercedem mihi, quia dedi
ancillam meam viro meo: appellavitque nomen ejus Issachar.

<span id="019">19</span> Rursum Lia concipiens, peperit sextum filium,

<span id="020">20</span> et ait: Dotavit me Deus dote bona: etiam hac
vice mecum erit maritus meus, eo quod genuerim ei sex filios: et idcirco
appellavit nomen ejus Zabulon.

<span id="021">21</span> Post quem peperit filiam, nomine Dinam.

<span id="022">22</span> Recordatus quoque Dominus Rachelis, exaudivit
eam, et aperuit vulvam ejus.

<span id="023">23</span> Quæ concepit, et peperit filium, dicens:
Abstulit Deus opprobrium meum.

<span id="024">24</span> Et vocavit nomen ejus Joseph, dicens: Addat
mihi Dominus filium alterum.

<span id="025">25</span> Nato autem Joseph, dixit Jacob socero suo:
Dimitte me ut revertar in patriam, et ad terram meam.

<span id="026">26</span> Da mihi uxores, et liberos meos, pro quibus
servivi tibi, ut abeam: tu nosti servitutem qua servivi tibi.  

<span id="027">27</span> Ait illi Laban: Inveniam gratiam in conspectu
tuo, experimento didici, quia benedixerit mihi Deus propter te:

<span id="028">28</span> constitue mercedem tuam quam dem tibi.

<span id="029">29</span> At ille respondit: Tu nosti quomodo servierim
tibi, et quanta in manibus meis fuerit possessio tua.

<span id="030">30</span> Modicum habuisti antequam venirem ad te, et
nunc dives effectus es: benedixitque tibi Dominus ad introitum meum.
Justum est igitur ut aliquando provideam etiam domui meæ.

<span id="031">31</span> Dixitque Laban: Quid tibi dabo? At ille ait:
Nihil volo: sed si feceris quod postulo, iterum pascam, et custodiam
pecora tua.

<span id="032">32</span> Gyra omnes greges tuos, et separa cunctas oves
varias, et sparso vellere; quodcumque furvum, et maculosum, variumque
fuerit, tam in ovibus quam in capris, erit merces mea.

<span id="033">33</span> Respondebitque mihi cras justitia mea, quando
placiti tempus advenerit coram te: et omnia quæ non fuerint varia, et
maculosa, et furva, tam in ovibus quam in capris, furti me arguent.

<span id="034">34</span> Dixitque Laban: Gratum habeo quod petis.

<span id="035">35</span> Et separavit in die illa capras, et oves, et
hircos, et arietes varios, atque maculosos: cunctum autem gregem
unicolorem, id est albi et nigri velleris, tradidit in manu filiorum
suorum.

<span id="036">36</span> Et posuit spatium itineris trium dierum inter
se et generum, qui pascebat reliquos greges ejus.

<span id="037">37</span> Tollens ergo Jacob virgas populeas virides, et
amygdalinas, et ex platanis, ex parte decorticavit eas: detractisque
corticibus, in his, quæ spoliata fuerant, candor apparuit: illa vero quæ
integra fuerant, viridia permanserunt: atque in hunc modum color
effectus est varius.

<span id="038">38</span> Posuitque eas in canalibus, ubi effundebatur
aqua: ut cum venissent greges ad bibendum, ante oculos haberent virgas,
et in aspectu earum conciperent.

<span id="039">39</span> Factumque est ut in ipso calore coitus, oves
intuerentur virgas, et parerent maculosa, et varia, et diverso colore
respersa.

<span id="040">40</span> Divisitque gregem Jacob, et posuit virgas in
canalibus ante oculos arietum: erant autem alba et nigra quæque, Laban;
cetera vero, Jacob, separatis inter se gregibus.

<span id="041">41</span> Igitur quando primo tempore ascendebantur oves,
ponebat Jacob virgas in canalibus aquarum ante oculos arietum et ovium,
ut in earum contemplatione conciperent:

<span id="042">42</span> quando vero serotina admissura erat, et
conceptus extremus, non ponebat eas. Factaque sunt ea quæ erant
serotina, Laban: et quæ primi temporis, Jacob.

<span id="043">43</span> Ditatusque est homo ultra modum, et habuit
greges multos, ancillas et servos, camelos et asinos.

------------------------------------------------------------------------

[Next: Genesis Chapter 31](gen031.md)
