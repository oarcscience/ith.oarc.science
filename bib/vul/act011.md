[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act011)  [GNT](../gnt/act011) 
[KJV](../kjv/act011)   
  
[Acts Index](act)  
  [Previous](act010)  [Next](act012) 

------------------------------------------------------------------------

### Vulgate (Latin): Acts Chapter 11

<span id="001">1</span> Audierunt autem Apostoli et fratres qui erant in
Judæa, quoniam et gentes receperunt verbum Dei.

<span id="002">2</span> Cum autem ascendisset Petrus Jerosolymam,
disceptabant adversus illum qui erant ex circumcisione,

<span id="003">3</span> dicentes: Quare introisti ad viros præputium
habentes, et manducasti cum illis?

<span id="004">4</span> Incipiens autem Petrus exponebat illis ordinem,
dicens:

<span id="005">5</span> Ego eram in civitate Joppe orans, et vidi in
excessu mentis visionem, descendens vas quoddam velut linteum magnum
quatuor initiis summitti de cælo, et venit usque ad me.

<span id="006">6</span> In quod intuens considerabam, et vidi
quadrupedia terræ, et bestias, et reptilia, et volatilia cæli.

<span id="007">7</span> Audivi autem et vocem dicentem mihi: Surge,
Petre: occide, et manduca.

<span id="008">8</span> Dixi autem: Nequaquam Domine: quia commune aut
immundum numquam introivit in os meum.

<span id="009">9</span> Respondit autem vox secundo de cælo: Quæ Deus
mundavit, tu ne commune dixeris.

<span id="010">10</span> Hoc autem factum est per ter: et recepta sunt
omnia rursum in cælum.

<span id="011">11</span> Et ecce viri tres confestim astiterunt in domo
in qua eram, missi a Cæsarea ad me.

<span id="012">12</span> Dixit autem Spiritus mihi ut irem cum illis,
nihil hæsitans. Venerunt autem mecum et sex fratres isti, et ingressi
sumus in domum viri.

<span id="013">13</span> Narravit autem nobis quomodo vidisset angelum
in domo sua, stantem et dicentem sibi: Mitte in Joppen, et accersi
Simonem qui cognominatur Petrus,

<span id="014">14</span> qui loquetur tibi verba in quibus salvus eris
tu, et universa domus tua.

<span id="015">15</span> Cum autem cœpissem loqui, cecidit Spiritus
Sanctus super eos, sicut et in nos in initio.

<span id="016">16</span> Recordatus sum autem verbi Domini, sicut
dicebat: Joannes quidem baptizavit aqua, vos autem baptizabimini Spiritu
Sancto.

<span id="017">17</span> Si ergo eamdem gratiam dedit illis Deus, sicut
et nobis qui credidimus in Dominum Jesum Christum: ego quis eram, qui
possem prohibere Deum?

<span id="018">18</span> His auditis, tacuerunt: et glorificaverunt
Deum, dicentes: Ergo et gentibus pœnitentiam dedit Deus ad vitam.  

<span id="019">19</span> Et illi quidem qui dispersi fuerant a
tribulatione quæ facta fuerat sub Stephano, perambulaverunt usque
Phœnicen, et Cyprum, et Antiochiam, nemini loquentes verbum, nisi solis
Judæis.

<span id="020">20</span> Erant autem quidam ex eis viri Cyprii et
Cyrenæi, qui cum introissent Antiochiam, loquebantur et ad Græcos,
annuntiantes Dominum Jesum.

<span id="021">21</span> Et erat manus Domini cum eis: multusque numerus
credentium conversus est ad Dominum.

<span id="022">22</span> Pervenit autem sermo ad aures ecclesiæ quæ erat
Jerosolymis super istis: et miserunt Barnabam usque ad Antiochiam.

<span id="023">23</span> Qui cum pervenisset, et vidisset gratiam Dei,
gavisus est: et hortabatur omnes in proposito cordis permanere in
Domino:

<span id="024">24</span> quia erat vir bonus, et plenus Spiritu Sancto,
et fide. Et apposita est multa turba Domino.  

<span id="025">25</span> Profectus est autem Barnabas Tarsum, ut
quæreret Saulum: quem cum invenisset, perduxit Antiochiam.

<span id="026">26</span> Et annum totum conversati sunt ibi in ecclesia:
et docuerunt turbam multam, ita ut cognominarentur primum Antiochiæ
discipuli, christiani.

<span id="027">27</span> In his autem diebus supervenerunt ab
Jerosolymis prophetæ Antiochiam:

<span id="028">28</span> et surgens unus ex eis nomine Agabus,
significabat per spiritum famem magnam futuram in universo orbe
terrarum, quæ facta est sub Claudio.

<span id="029">29</span> Discipuli autem, prout quis habebat,
proposuerunt singuli in ministerium mittere habitantibus in Judæa
fratribus:

<span id="030">30</span> quod et fecerunt, mittentes ad seniores per
manus Barnabæ et Sauli.

------------------------------------------------------------------------

[Next: Acts Chapter 12](act012)
