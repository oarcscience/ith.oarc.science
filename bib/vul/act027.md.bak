[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act027)  [GNT](../gnt/act027.md) 
[KJV](../kjv/act027.md)   
  
[Acts Index](act.md)  
  [Previous](act026)  [Next](act028.md) 

------------------------------------------------------------------------

### Vulgate (Latin): Acts Chapter 27

<span id="001">1</span> Ut autem judicatum est navigare eum in Italiam,
et tradi Paulum cum reliquis custodiis centurioni nomine Julio cohortis
Augustæ,

<span id="002">2</span> ascendentes navem Adrumetinam, incipientes
navigare circa Asiæ loca, sustulimus, perseverante nobiscum Aristarcho
Macedone Thessalonicensi.

<span id="003">3</span> Sequenti autem die devenimus Sidonem. Humane
autem tractans Julius Paulum, permisit ad amicos ire, et curam sui
agere.

<span id="004">4</span> Et inde cum sustulissemus, subnavigavimus
Cyprum, propterea quod essent venti contrarii.

<span id="005">5</span> Et pelagus Ciliciæ et Pamphyliæ navigantes,
venimus Lystram, quæ est Lyciæ:

<span id="006">6</span> et ibi inveniens centurio navem Alexandrinam
navigantem in Italiam, transposuit nos in eam.

<span id="007">7</span> Et cum multis diebus tarde navigaremus, et vix
devenissemus contra Gnidum, prohibente nos vento, adnavigavimus Cretæ
juxta Salmonem:

<span id="008">8</span> et vix juxta navigantes, venimus in locum
quemdam qui vocatur Boniportus, cui juxta erat civitas Thalassa.

<span id="009">9</span> Multo autem tempore peracto, et cum jam non
esset tuta navigatio eo quod et jejunium jam præteriisset, consolabatur
eos Paulus,

<span id="010">10</span> dicens eis: Viri, video quoniam cum injuria et
multo damno non solum oneris, et navis, sed etiam animarum nostrarum
incipit esse navigatio.

<span id="011">11</span> Centurio autem gubernatori et nauclero magis
credebat, quam his quæ a Paulo dicebantur.

<span id="012">12</span> Et cum aptus portus non esset ad hiemandum,
plurimi statuerunt consilium navigare inde, si quomodo possent,
devenientes Phœnicen hiemare, portum Cretæ respicientem ad Africum et ad
Corum.

<span id="013">13</span> Aspirante autem austro, æstimantes propositum
se tenere, cum sustulissent de Asson, legebant Cretam.  

<span id="014">14</span> Non post multum autem misit se contra ipsam
ventus typhonicus, qui vocatur Euroaquilo.

<span id="015">15</span> Cumque arrepta esset navis, et non posset
conari in ventum, data nave flatibus, ferebamur.

<span id="016">16</span> In insulam autem quamdam decurrentes, quæ
vocatur Cauda, potuimus vix obtinere scapham.

<span id="017">17</span> Qua sublata, adjutoriis utebantur, accingentes
navem, timentes ne in Syrtim inciderent, summisso vase sic ferebantur.

<span id="018">18</span> Valida autem nobis tempestate jactatis,
sequenti die jactum fecerunt:

<span id="019">19</span> et tertia die suis manibus armamenta navis
projecerunt.

<span id="020">20</span> Neque autem sole, neque sideribus apparentibus
per plures dies, et tempestate non exigua imminente, jam ablata erat
spes omnis salutis nostræ.

<span id="021">21</span> Et cum multa jejunatio fuisset, tunc stans
Paulus in medio eorum, dixit: Oportebat quidem, o viri, audito me, non
tollere a Creta, lucrique facere injuriam hanc et jacturam.

<span id="022">22</span> Et nunc suadeo vobis bono animo esse: amissio
enim nullius animæ erit ex vobis, præterquam navis.

<span id="023">23</span> Astitit enim mihi hac nocte angelus Dei, cujus
sum ego, et cui deservio,

<span id="024">24</span> dicens: Ne timeas, Paule: Cæsari te oportet
assistere: et ecce donavit tibi Deus omnes qui navigant tecum.

<span id="025">25</span> Propter quod bono animo estote, viri: credo
enim Deo quia sic erit, quemadmodum dictum est mihi.

<span id="026">26</span> In insulam autem quamdam oportet nos devenire.

<span id="027">27</span> Sed posteaquam quartadecima nox supervenit,
navigantibus nobis in Adria circa mediam noctem, suspicabantur nautæ
apparere sibi aliquam regionem.

<span id="028">28</span> Qui et summittentes bolidem, invenerunt passus
viginti: et pusillum inde separati, invenerunt passus quindecim.

<span id="029">29</span> Timentes autem ne in aspera loca incideremus,
de puppi mittentes anchoras quatuor, optabant diem fieri.

<span id="030">30</span> Nautis vero quærentibus fugere de navi, cum
misissent scapham in mare, sub obtentu quasi inciperent a prora anchoras
extendere,

<span id="031">31</span> dixit Paulus centurioni et militibus: Nisi hi
in navi manserint, vos salvi fieri non potestis.

<span id="032">32</span> Tunc absciderunt milites funes scaphæ, et passi
sunt eam excidere.

<span id="033">33</span> Et cum lux inciperet fieri, rogabat Paulus
omnes sumere cibum, dicens: Quartadecima die hodie exspectantes jejuni
permanetis, nihil accipientes.

<span id="034">34</span> Propter quod rogo vos accipere cibum pro salute
vestra: quia nullius vestrum capillus de capite peribit.

<span id="035">35</span> Et cum hæc dixisset, sumens panem, gratias egit
Deo in conspectu omnium: et cum fregisset, cœpit manducare.

<span id="036">36</span> Animæquiores autem facti omnes, et ipsi
sumpserunt cibum.

<span id="037">37</span> Eramus vero universæ animæ in navi ducentæ
septuaginta sex.

<span id="038">38</span> Et satiati cibo alleviabant navem, jactantes
triticum in mare.

<span id="039">39</span> Cum autem dies factus esset, terram non
agnoscebant: sinum vero quemdam considerabant habentem littus, in quem
cogitabant si possent ejicere navem.

<span id="040">40</span> Et cum anchoras sustulissent, committebant se
mari, simul laxantes juncturas gubernaculorum: et levato artemone
secundum auræ flatum, tendebant ad littus.

<span id="041">41</span> Et cum incidissemus in locum dithalassum,
impegerunt navem: et prora quidem fixa manebat immobilis, puppis vero
solvebatur a vi maris.

<span id="042">42</span> Militum autem consilium fuit ut custodias
occiderent, ne quis cum enatasset, effugeret.

<span id="043">43</span> Centurio autem volens servare Paulum, prohibuit
fieri: jussitque eos qui possent natare, emittere se primos, et evadere,
et ad terram exire:

<span id="044">44</span> et ceteros, alios in tabulis ferebant, quosdam
super ea quæ de navi erant. Et sic factum est, ut omnes animæ evaderent
ad terram.

------------------------------------------------------------------------

[Next: Acts Chapter 28](act028.md)
