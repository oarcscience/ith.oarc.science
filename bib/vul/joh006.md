[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh006)  [GNT](../gnt/joh006.md) 
[KJV](../kjv/joh006.md)   
  
[John Index](joh.md)  
  [Previous](joh005)  [Next](joh007.md) 

------------------------------------------------------------------------

### Vulgate (Latin): John Chapter 6

<span id="001">1</span> Post hæc abiit Jesus trans mare Galilææ, quod
est Tiberiadis:

<span id="002">2</span> et sequebatur eum multitudo magna, quia videbant
signa quæ faciebat super his qui infirmabantur.

<span id="003">3</span> Subiit ergo in montem Jesus et ibi sedebat cum
discipulis suis.

<span id="004">4</span> Erat autem proximum Pascha dies festus Judæorum.

<span id="005">5</span> Cum sublevasset ergo oculos Jesus, et vidisset
quia multitudo maxima venit ad eum, dixit ad Philippum: Unde ememus
panes, ut manducent hi?

<span id="006">6</span> Hoc autem dicebat tentans eum: ipse enim sciebat
quid esset facturus.

<span id="007">7</span> Respondit ei Philippus: Ducentorum denariorum
panes non sufficiunt eis, ut unusquisque modicum quid accipiat.

<span id="008">8</span> Dicit ei unus ex discipulis ejus, Andreas,
frater Simonis Petri:

<span id="009">9</span> Est puer unus hic qui habet quinque panes
hordeaceos et duos pisces: sed hæc quid sunt inter tantos?

<span id="010">10</span> Dixit ergo Jesus: Facite homines discumbere.
Erat autem fœnum multum in loco. Discumberunt ergo viri, numero quasi
quinque millia.

<span id="011">11</span> Accepit ergo Jesus panes: et cum gratias
egisset, distribuit discumbentibus: similiter et ex piscibus quantum
volebant.

<span id="012">12</span> Ut autem impleti sunt, dixit discipulis suis:
Colligite quæ superaverunt fragmenta, ne pereant.

<span id="013">13</span> Collegerunt ergo, et impleverunt duodecim
cophinos fragmentorum ex quinque panibus hordeaceis, quæ superfuerunt
his qui manducaverant.

<span id="014">14</span> Illi ergo homines cum vidissent quod Jesus
fecerat signum, dicebant: Quia hic est vere propheta, qui venturus est
in mundum.

<span id="015">15</span> Jesus ergo cum cognovisset quia venturi essent
ut raperent eum, et facerent eum regem, fugit iterum in montem ipse
solus.  

<span id="016">16</span> Ut autem sero factum est, descenderunt
discipuli ejus ad mare.

<span id="017">17</span> Et cum ascendissent navim, venerunt trans mare
in Capharnaum: et tenebræ jam factæ erant et non venerat ad eos Jesus.

<span id="018">18</span> Mare autem, vento magno flante, exsurgebat.

<span id="019">19</span> Cum remigassent ergo quasi stadia viginti
quinque aut triginta, vident Jesum ambulantem supra mare, et proximum
navi fieri, et timuerunt.

<span id="020">20</span> Ille autem dicit eis: Ego sum, nolite timere.

<span id="021">21</span> Voluerunt ergo accipere eum in navim et statim
navis fuit ad terram, in quam ibant.

<span id="022">22</span> Altera die, turba, quæ stabat trans mare, vidit
quia navicula alia non erat ibi nisi una, et quia non introisset cum
discipulis suis Jesus in navim, sed soli discipuli ejus abiissent:

<span id="023">23</span> aliæ vero supervenerunt naves a Tiberiade juxta
locum ubi manducaverunt panem, gratias agente Domino.

<span id="024">24</span> Cum ergo vidisset turba quia Jesus non esset
ibi, neque discipuli ejus, ascenderunt in naviculas, et venerunt
Capharnaum quærentes Jesum.  

<span id="025">25</span> Et cum invenissent eum trans mare, dixerunt ei:
Rabbi, quando huc venisti?

<span id="026">26</span> Respondit eis Jesus, et dixit: Amen, amen dico
vobis: quæritis me non quia vidistis signa, sed quia manducastis ex
panibus et saturati estis.

<span id="027">27</span> Operamini non cibum, qui perit, sed qui
permanet in vitam æternam, quem Filius hominis dabit vobis. Hunc enim
Pater signavit Deus.

<span id="028">28</span> Dixerunt ergo ad eum: Quid faciemus ut operemur
opera Dei?

<span id="029">29</span> Respondit Jesus, et dixit eis: Hoc est opus
Dei, ut credatis in eum quem misit ille.

<span id="030">30</span> Dixerunt ergo ei: Quod ergo tu facis signum ut
videamus et credamus tibi? quid operaris?

<span id="031">31</span> Patres nostri manducaverunt manna in deserto,
sicut scriptum est: Panem de cælo dedit eis manducare.

<span id="032">32</span> Dixit ergo eis Jesus: Amen, amen dico vobis:
non Moyses dedit vobis panem de cælo, sed Pater meus dat vobis panem de
cælo verum.

<span id="033">33</span> Panis enim Dei est, qui de cælo descendit, et
dat vitam mundo.

<span id="034">34</span> Dixerunt ergo ad eum: Domine, semper da nobis
panem hunc.

<span id="035">35</span> Dixit autem eis Jesus: Ego sum panis vitæ: qui
venit ad me, non esuriet, et qui credit in me, non sitiet umquam.

<span id="036">36</span> Sed dixi vobis quia et vidistis me, et non
creditis.

<span id="037">37</span> Omne quod dat mihi Pater, ad me veniet: et eum
qui venit ad me, non ejiciam foras:

<span id="038">38</span> quia descendi de cælo, non ut faciam voluntatem
meam, sed voluntatem ejus qui misit me.

<span id="039">39</span> Hæc est autem voluntas ejus qui misit me,
Patris: ut omne quod dedit mihi, non perdam ex eo, sed resuscitem illud
in novissimo die.

<span id="040">40</span> Hæc est autem voluntas Patris mei, qui misit
me: ut omnis qui videt Filium et credit in eum, habeat vitam æternam, et
ego resuscitabo eum in novissimo die.

<span id="041">41</span> Murmurabant ergo Judæi de illo, quia dixisset:
Ego sum panis vivus, qui de cælo descendi,

<span id="042">42</span> et dicebant: Nonne hic est Jesus filius Joseph,
cujus nos novimus patrem et matrem? quomodo ergo dicit hic: Quia de cælo
descendi?

<span id="043">43</span> Respondit ergo Jesus, et dixit eis: Nolite
murmurare in invicem:

<span id="044">44</span> nemo potest venire ad me, nisi Pater, qui misit
me, traxerit eum; et ego resuscitabo eum in novissimo die.

<span id="045">45</span> Est scriptum in prophetis: Et erunt omnes
docibiles Dei. Omnis qui audivit a Patre, et didicit, venit ad me.

<span id="046">46</span> Non quia Patrem vidit quisquam, nisi is, qui
est a Deo, hic vidit Patrem.

<span id="047">47</span> Amen, amen dico vobis: qui credit in me, habet
vitam æternam.  

<span id="048">48</span> Ego sum panis vitæ.

<span id="049">49</span> Patres vestri manducaverunt manna in deserto,
et mortui sunt.

<span id="050">50</span> Hic est panis de cælo descendens: ut si quis ex
ipso manducaverit, non moriatur.

<span id="051">51</span> Ego sum panis vivus, qui de cælo descendi.

<span id="052">52</span> Si quis manducaverit ex hoc pane, vivet in
æternum: et panis quem ego dabo, caro mea est pro mundi vita.

<span id="053">53</span> Litigabant ergo Judæi ad invicem, dicentes:
Quomodo potest hic nobis carnem suam dare ad manducandum?

<span id="054">54</span> Dixit ergo eis Jesus: Amen, amen dico vobis:
nisi manducaveritis carnem Filii hominis, et biberitis ejus sanguinem,
non habebitis vitam in vobis.

<span id="055">55</span> Qui manducat meam carnem, et bibit meum
sanguinem, habet vitam æternam: et ego resuscitabo eum in novissimo die.

<span id="056">56</span> Caro enim mea vere est cibus: et sanguis meus,
vere est potus;

<span id="057">57</span> qui manducat meam carnem et bibit meum
sanguinem, in me manet, et ego in illo.

<span id="058">58</span> Sicut misit me vivens Pater, et ego vivo
propter Patrem: et qui manducat me, et ipse vivet propter me.

<span id="059">59</span> Hic est panis qui de cælo descendit. Non sicut
manducaverunt patres vestri manna, et mortui sunt. Qui manducat hunc
panem, vivet in æternum.  

<span id="060">60</span> Hæc dixit in synagoga docens, in Capharnaum.

<span id="061">61</span> Multi ergo audientes ex discipulis ejus,
dixerunt: Durus est hic sermo, et quis potest eum audire?

<span id="062">62</span> Sciens autem Jesus apud semetipsum quia
murmurarent de hoc discipuli ejus, dixit eis: Hoc vos scandalizat?

<span id="063">63</span> si ergo videritis Filium hominis ascendentem
ubi erat prius?

<span id="064">64</span> Spiritus est qui vivificat: caro non prodest
quidquam: verba quæ ego locutus sum vobis, spiritus et vita sunt.

<span id="065">65</span> Sed sunt quidam ex vobis qui non credunt.
Sciebat enim ab initio Jesus qui essent non credentes, et quis
traditurus esset eum.

<span id="066">66</span> Et dicebat: Propterea dixi vobis, quia nemo
potest venire ad me, nisi fuerit ei datum a Patre meo.

<span id="067">67</span> Ex hoc multi discipulorum ejus abierunt retro:
et jam non cum illo ambulabant.

<span id="068">68</span> Dixit ergo Jesus ad duodecim: Numquid et vos
vultis abire?

<span id="069">69</span> Respondit ergo ei Simon Petrus: Domine, ad quem
ibimus? verba vitæ æternæ habes:

<span id="070">70</span> et nos credidimus, et cognovimus quia tu es
Christus Filius Dei.

<span id="071">71</span> Respondit eis Jesus: Nonne ego vos duodecim
elegi: et ex vobis unus diabolus est?

<span id="072">72</span> Dicebat autem Judam Simonis Iscariotem: hic
enim erat traditurus eum, cum esset unus ex duodecim.

------------------------------------------------------------------------

[Next: John Chapter 7](joh007.md)
