[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ch2024)  [KJV](../kjv/ch2024)  [Sep](../sep/ch2024.md) 
[Tan](../tan/ch2024.md)   
  
[2 Chronicles Index](ch2.md)  
  [Previous](ch2023)  [Next](ch2025.md) 

------------------------------------------------------------------------

### Vulgate (Latin): 2 Chronicles Chapter 24

<span id="001">1</span> Septem annorum erat Joas cum regnare cœpisset,
et quadraginta annis regnavit in Jerusalem: nomen matris ejus Sebia de
Bersabee.

<span id="002">2</span> Fecitque quod bonum est coram Domino cunctis
diebus Jojadæ sacerdotis.

<span id="003">3</span> Accepit autem ei Jojada uxores duas, e quibus
genuit filios et filias.  

<span id="004">4</span> Post quæ placuit Joas ut instauraret domum
Domini.

<span id="005">5</span> Congregavitque sacerdotes et Levitas, et dixit
eis: Egredimini ad civitates Juda, et colligite de universo Israël
pecuniam ad sartatecta templi Dei vestri per singulos annos,
festinatoque hoc facite. Porro Levitæ egere negligentius.

<span id="006">6</span> Vocavitque rex Jojadam principem, et dixit ei:
Quare tibi non fuit curæ, ut cogeres Levitas inferre de Juda et de
Jerusalem pecuniam quæ constituta est a Moyse servo Domini, ut inferret
eam omnis multitudo Israël in tabernaculum testimonii?

<span id="007">7</span> Athalia enim impiissima, et filii ejus,
destruxerunt domum Dei, et de universis quæ sanctificata fuerant in
templo Domini, ornaverunt fanum Baalim.

<span id="008">8</span> Præcepit ergo rex, et fecerunt arcam:
posueruntque eam juxta portam domus Domini forinsecus.

<span id="009">9</span> Et prædicatum est in Juda et Jerusalem ut
deferrent singuli pretium Domino, quod constituit Moyses servus Dei
super omnem Israël in deserto.

<span id="010">10</span> Lætatique sunt cuncti principes, et omnis
populus, et ingressi contulerunt in arcam Domini, atque miserunt ita ut
impleretur.

<span id="011">11</span> Cumque tempus esset ut deferrent arcam coram
rege per manus Levitarum (videbant enim multam pecuniam), ingrediebatur
scriba regis, et quem primus sacerdos constituerat, effundebantque
pecuniam quæ erat in arca, porro arcam reportabant ad locum suum: sicque
faciebant per singulos dies. Et congregata est infinita pecunia,

<span id="012">12</span> quam dederunt rex et Jojada his qui præerant
operibus domus Domini: at illi conducebant ex ea cæsores lapidum, et
artifices operum singulorum ut instaurarent domum Domini: fabros quoque
ferri et æris, ut quod cadere cœperat, fulciretur.

<span id="013">13</span> Egeruntque hi qui operabantur industrie, et
obducebatur parietum cicatrix per manus eorum, ac suscitaverunt domum
Domini in statum pristinum, et firmiter eam stare fecerunt.

<span id="014">14</span> Cumque complessent omnia opera, detulerunt
coram rege et Jojada reliquam partem pecuniæ: de qua facta sunt vasa
templi in ministerium, et ad holocausta, phialæ quoque, et cetera vasa
aurea et argentea: offerebantur holocausta in domo Domini jugiter
cunctis diebus Jojadæ.

<span id="015">15</span> Senuit autem Jojada plenus dierum, et mortuus
est cum esset centum triginta annorum:

<span id="016">16</span> sepelieruntque eum in civitate David cum
regibus, eo quod fecisset bonum cum Israël, et cum domo ejus.  

<span id="017">17</span> Postquam autem obiit Jojada, ingressi sunt
principes Juda, et adoraverunt regem: qui delinitus obsequiis eorum,
acquievit eis.

<span id="018">18</span> Et dereliquerunt templum Domini Dei patrum
suorum, servieruntque lucis et sculptilibus: et facta est ira contra
Judam et Jerusalem propter hoc peccatum.

<span id="019">19</span> Mittebatque eis prophetas ut reverterentur ad
Dominum, quos protestantes illi audire nolebant.

<span id="020">20</span> Spiritus itaque Dei induit Zachariam filium
Jojadæ sacerdotem, et stetit in conspectu populi, et dixit eis: Hæc
dicit Dominus Deus: Quare transgredimini præceptum Domini, quod vobis
non proderit, et dereliquistis Dominum ut derelinqueret vos?

<span id="021">21</span> Qui congregati adversus eum, miserunt lapides
juxta regis imperium in atrio domus Domini.

<span id="022">22</span> Et non est recordatus Joas rex misericordiæ
quam fecerat Jojada pater illius secum, sed interfecit filium ejus. Qui
cum moreretur, ait: Videat Dominus, et requirat.

<span id="023">23</span> Cumque evolutus esset annus, ascendit contra
eum exercitus Syriæ: venitque in Judam et Jerusalem, et interfecit
cunctos principes populi, atque universam prædam miserunt regi in
Damascum.

<span id="024">24</span> Et certe cum permodicus venisset numerus
Syrorum, tradidit Dominus in manibus eorum infinitam multitudinem, eo
quod dereliquissent Dominum Deum patrum suorum: in Joas quoque
ignominiosa exercuere judicia.

<span id="025">25</span> Et abeuntes dimiserunt eum in languoribus
magnis: surrexerunt autem contra eum servi sui in ultionem sanguinis
filii Jojadæ sacerdotis, et occiderunt eum in lectulo suo, et mortuus
est: sepelieruntque eum in civitate David, sed non in sepulchris regum.

<span id="026">26</span> Insidiati vero sunt ei Zabad filius Semaath
Ammanitidis, et Jozabad filius Semmarith Moabitidis.

<span id="027">27</span> Porro filii ejus, ac summa pecuniæ quæ adunata
fuerat sub eo, et instauratio domus Dei, scripta sunt diligentius in
libro regum: regnavit autem Amasias filius ejus pro eo.

------------------------------------------------------------------------

[Next: 2 Chronicles Chapter 25](ch2025.md)
