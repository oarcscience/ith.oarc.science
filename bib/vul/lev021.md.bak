[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/lev021)  [KJV](../kjv/lev021)  [Sep](../sep/lev021.md) 
[Tan](../tan/lev021.md)   
  
[Leviticus Index](lev.md)  
  [Previous](lev020)  [Next](lev022.md) 

------------------------------------------------------------------------

### Vulgate (Latin): Leviticus Chapter 21

<span id="001">1</span> Dixit quoque Dominus ad Moysen: Loquere ad
sacerdotes filios Aaron, et dices ad eos: Ne contaminetur sacerdos in
mortibus civium suorum,

<span id="002">2</span> nisi tantum in consanguineis, ac propinquis, id
est, super patre et matre, et filio, et filia, fratre quoque,

<span id="003">3</span> et sorore virgine quæ non est nupta viro:

<span id="004">4</span> sed nec in principe populi sui contaminabitur.

<span id="005">5</span> Non radent caput, nec barbam, neque in carnibus
suis facient incisuras.

<span id="006">6</span> Sancti erunt Deo suo, et non polluent nomen
ejus: incensum enim Domini, et panes Dei sui offerunt, et ideo sancti
erunt.

<span id="007">7</span> Scortum et vile prostibulum non ducent uxorem,
nec eam quæ repudiata est a marito: quia consecrati sunt Deo suo,

<span id="008">8</span> et panes propositionis offerunt. Sint ergo
sancti, quia et ego sanctus sum, Dominus qui sanctifico eos.

<span id="009">9</span> Sacerdotis filia si deprehensa fuerit in stupro,
et violaverit nomen patris sui, flammis exuretur.  

<span id="010">10</span> Pontifex, id est, sacerdos maximus inter
fratres suos, super cujus caput fusum est unctionis oleum, et cujus
manus in sacerdotio consecratæ sunt, vestitusque est sanctis vestibus,
caput suum non discooperiet, vestimenta non scindet:

<span id="011">11</span> et ad omnem mortuum non ingredietur omnino:
super patre quoque suo et matre non contaminabitur.

<span id="012">12</span> Nec egredietur de sanctis, ne polluat
sanctuarium Domini, quia oleum sanctæ unctionis Dei sui super eum est.
Ego Dominus.

<span id="013">13</span> Virginem ducet uxorem:

<span id="014">14</span> viduam autem et repudiatam, et sordidam, atque
meretricem non accipiet, sed puellam de populo suo:

<span id="015">15</span> ne commisceat stirpem generis sui vulgo gentis
suæ: quia ego Dominus, qui sanctifico eum.

<span id="016">16</span> Locutusque est Dominus ad Moysen, dicens:

<span id="017">17</span> Loquere ad Aaron: Homo de semine tuo per
familias qui habuerit maculam, non offeret panes Deo suo,

<span id="018">18</span> nec accedet ad ministerium ejus: si cæcus
fuerit, si claudus, si parvo vel grandi, vel torto naso,

<span id="019">19</span> si fracto pede, si manu,

<span id="020">20</span> si gibbus, si lippus, si albuginem habens in
oculo, si jugem scabiem, si impetiginem in corpore, vel herniosus.

<span id="021">21</span> Omnis qui habuerit maculam de semine Aaron
sacerdotis, non accedet offerre hostias Domino, nec panes Deo suo:

<span id="022">22</span> vescetur tamen panibus qui offeruntur in
sanctuario,

<span id="023">23</span> ita dumtaxat, ut intra velum non ingrediatur,
nec accedat ad altare, quia maculam habet, et contaminare non debet
sanctuarium meum. Ego Dominus qui sanctifico eos.

<span id="024">24</span> Locutus est ergo Moyses ad Aaron, et ad filios
ejus, et ad omnem Israël cuncta quæ fuerant sibi imperata.

------------------------------------------------------------------------

[Next: Leviticus Chapter 22](lev022.md)
