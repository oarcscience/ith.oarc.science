[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer031)  [KJV](../kjv/jer031)  [Sep](../sep/jer031) 
[Tan](../tan/jer031)   
  
[Jeremiah Index](jer)  
  [Previous](jer030)  [Next](jer032) 

------------------------------------------------------------------------

### Vulgate (Latin): Jeremiah Chapter 31

<span id="001">1</span> \[In tempore illo, dicit Dominus,  
ero Deus universis cognationibus Israël,  
et ipsi erunt mihi in populum.  

<span id="002">2</span> Hæc dicit Dominus:  
Invenit gratiam in deserto populus qui remanserat a gladio:  
vadet ad requiem suam Israël.  

<span id="003">3</span> Longe Dominus apparuit mihi.  
Et in caritate perpetua dilexi te:  
ideo attraxi te, miserans.  

<span id="004">4</span> Rursumque ædificabo te, et ædificaberis, virgo
Israël:  
adhuc ornaberis tympanis tuis,  
et egredieris in choro ludentium.  

<span id="005">5</span> Adhuc plantabis vineas in montibus Samariæ:  
plantabunt plantantes,  
et donec tempus veniat, non vindemiabunt.  

<span id="006">6</span> Quia erit dies in qua clamabunt custodes in
monte Ephraim:  
Surgite, et ascendamus in Sion ad Dominum Deum nostrum.  

<span id="007">7</span> Quia hæc dicit Dominus:  
Exsultate in lætitia, Jacob,  
et hinnite contra caput gentium:  
personate, et canite, et dicite:  
Salva, Domine, populum tuum, reliquias Israël.  

<span id="008">8</span> Ecce ego adducam eos de terra aquilonis,  
et congregabo eos ab extremis terræ:  
inter quos erunt cæcus et claudus,  
prægnans et pariens simul,  
cœtus magnus revertentium huc.  

<span id="009">9</span> In fletu venient,  
et in misericordia reducam eos:  
et adducam eos per torrentes aquarum in via recta,  
et non impingent in ea,  
quia factus sum Israëli pater,  
et Ephraim primogenitus meus est.  

<span id="010">10</span> Audite verbum Domini, gentes,  
et annuntiate in insulis quæ procul sunt,  
et dicite: Qui dispersit Israël congregabit eum,  
et custodiet eum sicut pastor gregem suum.  

<span id="011">11</span> Redemit enim Dominus Jacob,  
et liberavit eum de manu potentioris.  

<span id="012">12</span> Et venient, et laudabunt in monte Sion:  
et confluent ad bona Domini,  
super frumento, et vino, et oleo,  
et fœtu pecorum et armentorum:  
eritque anima eorum quasi hortus irriguus,  
et ultra non esurient.  

<span id="013">13</span> Tunc lætabitur virgo in choro,  
juvenes et senes simul:  
et convertam luctum eorum in gaudium,  
et consolabor eos, et lætificabo a dolore suo.  

<span id="014">14</span> Et inebriabo animam sacerdotum pinguedine,  
et populus meus bonis meis adimplebitur, ait Dominus.  

<span id="015">15</span> Hæc dicit Dominus:  
Vox in excelso audita est lamentationis:  
luctus, et fletus Rachel plorantis filios suos,  
et nolentis consolari super eis,  
quia non sunt.  

<span id="016">16</span> Hæc dicit Dominus:  
Quiescat vox tua a ploratu,  
et oculi tui a lacrimis,  
quia est merces operi tuo, ait Dominus,  
et revertentur de terra inimici:  

<span id="017">17</span> et est spes novissimis tuis, ait Dominus,  
et revertentur filii ad terminos suos.  

<span id="018">18</span> Audiens audivi Ephraim transmigrantem:  
Castigasti me, et eruditus sum,  
quasi juvenculus indomitus:  
converte me, et convertar,  
quia tu Dominus Deus meus.  

<span id="019">19</span> Postquam enim convertisti me, egi
pœnitentiam:  
et postquam ostendisti mihi, percussi femur meum.  
Confusus sum, et erubui,  
quoniam sustinui opprobrium adolescentiæ meæ.  

<span id="020">20</span> Si filius honorabilis mihi Ephraim,  
si puer delicatus!  
quia ex quo locutus sum de eo,  
adhuc recordabor ejus.  
Idcirco conturbata sunt viscera mea super eum:  
miserans miserebor ejus, ait Dominus.  

<span id="021">21</span> Statue tibi speculam;  
pone tibi amaritudines;  
dirige cor tuum in viam rectam in qua ambulasti:  
revertere, virgo Israël,  
revertere ad civitates tuas istas.  

<span id="022">22</span> Usquequo deliciis dissolveris, filia vaga?  
quia creavit Dominus novum super terram:  
femina circumdabit virum.  

<span id="023">23</span> Hæc dicit Dominus exercituum, Deus Israël:  
Adhuc dicent verbum istud  
in terra Juda et in urbibus ejus,  
cum convertero captivitatem eorum:  
Benedicat tibi Dominus, pulchritudo justitiæ, mons sanctus:  

<span id="024">24</span> et habitabunt in eo Judas et omnes civitates
ejus simul,  
agricolæ et minantes greges.  

<span id="025">25</span> Quia inebriavi animam lassam,  
et omnem animam esurientem saturavi.  

<span id="026">26</span> Ideo quasi de somno suscitatus sum:  
et vidi, et somnus meus dulcis mihi.  

<span id="027">27</span> Ecce dies veniunt, dicit Dominus,  
et seminabo domum Israël et domum Juda  
semine hominum et semine jumentorum.  

<span id="028">28</span> Et sicut vigilavi super eos  
ut evellerem, et demolirer, et dissiparem,  
et disperderem, et affligerem,  
sic vigilabo super eos  
ut ædificem et plantem, ait Dominus.  

<span id="029">29</span> In diebus illis non dicent ultra:  
Patres comederunt uvam acerbam,  
et dentes filiorum obstupuerunt.  

<span id="030">30</span> Sed unusquisque in iniquitate sua morietur:  
omnis homo qui comederit uvam acerbam,  
obstupescent dentes ejus.  

<span id="031">31</span> Ecce dies venient, dicit Dominus,  
et feriam domui Israël et domui Juda fœdus novum,  

<span id="032">32</span> non secundum pactum quod pepigi cum patribus
eorum  
in die qua apprehendi manum eorum  
ut educerem eos de terra Ægypti,  
pactum quod irritum fecerunt:  
et ego dominatus sum eorum, dicit Dominus.  

<span id="033">33</span> Sed hoc erit pactum quod feriam cum domo
Israël  
post dies illos, dicit Dominus:  
dabo legem meam in visceribus eorum,  
et in corde eorum scribam eam,  
et ero eis in Deum,  
et ipsi erunt mihi in populum:  

<span id="034">34</span> et non docebit ultra vir proximum suum  
et vir fratrem suum,  
dicens: Cognosce Dominum:  
omnes enim cognoscent me,  
a minimo eorum usque ad maximum, ait Dominus:  
quia propitiabor iniquitati eorum,  
et peccati eorum non memorabor amplius.  

<span id="035">35</span> Hæc dicit Dominus qui dat solem in lumine
diei,  
ordinem lunæ et stellarum in lumine noctis:  
qui turbat mare, et sonant fluctus ejus:  
Dominus exercituum nomen illi:  

<span id="036">36</span> Si defecerint leges istæ coram me, dicit
Dominus,  
tunc et semen Israël deficiet,  
ut non sit gens coram me cunctis diebus.  

<span id="037">37</span> Hæc dicit Dominus:  
Si mensurari potuerint cæli sursum,  
et investigari fundamenta terræ deorsum,  
et ego abjiciam universum semen Israël,  
propter omnia quæ fecerunt, dicit Dominus.  

<span id="038">38</span> Ecce dies veniunt, dicit Dominus,  
et ædificabitur civitas Domino,  
a turre Hananeel usque ad portam anguli.  

<span id="039">39</span> Et exibit ultra norma mensuræ  
in conspectu ejus super collem Gareb,  
et circuibit Goatha,  

<span id="040">40</span> et omnem vallem cadaverum, et cineris,  
et universam regionem mortis  
usque ad torrentem Cedron,  
et usque ad angulum portæ equorum orientalis,  
Sanctum Domini:  
non evelletur, et non destruetur ultra in perpetuum.\]

------------------------------------------------------------------------

[Next: Jeremiah Chapter 32](jer032)
