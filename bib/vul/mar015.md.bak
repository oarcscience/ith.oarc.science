[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/mar015)  [GNT](../gnt/mar015.md) 
[KJV](../kjv/mar015.md)   
  
[Mark Index](mar.md)  
  [Previous](mar014)  [Next](mar016.md) 

------------------------------------------------------------------------

### Vulgate (Latin): Mark Chapter 15

<span id="001">1</span> Et confestim mane consilium facientes summi
sacerdotes cum senioribus, et scribis, et universo concilio, vincientes
Jesum, duxerunt, et tradiderunt Pilato.

<span id="002">2</span> Et interrogavit eum Pilatus: Tu es rex Judæorum?
At ille respondens, ait illi: Tu dicis.

<span id="003">3</span> Et accusabant eum summi sacerdotes in multis.

<span id="004">4</span> Pilatus autem rursum interrogavit eum, dicens:
Non respondes quidquam? vide in quantis te accusant.

<span id="005">5</span> Jesus autem amplius nihil respondit, ita ut
miraretur Pilatus.

<span id="006">6</span> Per diem autem festum solebat dimittere illis
unum ex vinctis, quemcumque petissent.

<span id="007">7</span> Erat autem qui dicebatur Barrabas, qui cum
seditiosis erat vinctus, qui in seditione fecerat homicidium.

<span id="008">8</span> Et cum ascendisset turba, cœpit rogare, sicut
semper faciebat illis.

<span id="009">9</span> Pilatus autem respondit eis, et dixit: Vultis
dimittam vobis regem Judæorum?

<span id="010">10</span> Sciebat enim quod per invidiam tradidissent eum
summi sacerdotes.

<span id="011">11</span> Pontifices autem concitaverunt turbam, ut magis
Barabbam dimitteret eis.

<span id="012">12</span> Pilatus autem iterum respondens, ait illis:
Quid ergo vultis faciam regi Judæorum?

<span id="013">13</span> At illi iterum clamaverunt: Crucifige eum.

<span id="014">14</span> Pilatus vero dicebat illis: Quid enim mali
fecit? At illi magis clamabant: Crucifige eum.

<span id="015">15</span> Pilatus autem volens populo satisfacere,
dimisit illis Barabbam, et tradidit Jesum flagellis cæsum, ut
crucifigeretur.  

<span id="016">16</span> Milites autem duxerunt eum in atrium prætorii,
et convocant totam cohortem,

<span id="017">17</span> et induunt eum purpura, et imponunt ei
plectentes spineam coronam.

<span id="018">18</span> Et cœperunt salutare eum: Ave rex Judæorum.

<span id="019">19</span> Et percutiebant caput ejus arundine: et
conspuebant eum, et ponentes genua, adorabant eum.

<span id="020">20</span> Et postquam illuserunt ei, exuerunt illum
purpura, et induerunt eum vestimentis suis: et educunt illum ut
crucifigerent eum.  

<span id="021">21</span> Et angariaverunt prætereuntem quempiam, Simonem
Cyrenæum venientem de villa, patrem Alexandri et Rufi, ut tolleret
crucem ejus.

<span id="022">22</span> Et perducunt illum in Golgotha locum: quod est
interpretatum Calvariæ locus.

<span id="023">23</span> Et dabant ei bibere myrrhatum vinum: et non
accepit.

<span id="024">24</span> Et crucifigentes eum, diviserunt vestimenta
ejus, mittentes sortem super eis, quis quid tolleret.

<span id="025">25</span> Erat autem hora tertia: et crucifixerunt eum.

<span id="026">26</span> Et erat titulus causæ ejus inscriptus: Rex
Judæorum.

<span id="027">27</span> Et cum eo crucifigunt duos latrones: unum a
dextris, et alium a sinistris ejus.

<span id="028">28</span> Et impleta est Scriptura, quæ dicit: Et cum
iniquis reputatus est.

<span id="029">29</span> Et prætereuntes blasphemabant eum, moventes
capita sua, et dicentes: Vah! qui destruis templum Dei, et in tribus
diebus reædificas,

<span id="030">30</span> salvum fac temetipsum descendens de cruce.

<span id="031">31</span> Similiter et summi sacerdotes illudentes, ad
alterutrum cum scribis dicebant: Alios salvos fecit; seipsum non potest
salvum facere.

<span id="032">32</span> Christus rex Israël descendat nunc de cruce, ut
videamus, et credamus. Et qui cum eo crucifixi erant, convitiabantur
ei.  

<span id="033">33</span> Et facta hora sexta, tenebræ factæ sunt per
totam terram usque in horam nonam.

<span id="034">34</span> Et hora nona exclamavit Jesus voce magna,
dicens: Eloi, eloi, lamma sabacthani? quod est interpretatum: Deus meus,
Deus meus, ut quid dereliquisti me?

<span id="035">35</span> Et quidam de circumstantibus audientes,
dicebant: Ecce Eliam vocat.

<span id="036">36</span> Currens autem unus, et implens spongiam aceto,
circumponensque calamo, potum dabat ei, dicens: Sinite, videamus si
veniat Elias ad deponendum eum.

<span id="037">37</span> Jesus autem emissa voce magna expiravit.  

<span id="038">38</span> Et velum templi scissum est in duo, a summo
usque deorsum.

<span id="039">39</span> Videns autem centurio, qui ex adverso stabat,
quia sic clamans expirasset, ait: Vere hic homo Filius Dei erat.  

<span id="040">40</span> Erant autem et mulieres de longe aspicientes:
inter quas erat Maria Magdalene, et Maria Jacobi minoris, et Joseph
mater, et Salome:

<span id="041">41</span> et cum esset in Galilæa, sequebantur eum, et
ministrabant ei, et aliæ multæ, quæ simul cum eo ascenderant
Jerosolymam.

<span id="042">42</span> Et cum jam sero esset factum (quia erat
parasceve, quod est ante sabbatum),

<span id="043">43</span> venit Joseph ab Arimathæa nobilis decurio, qui
et ipse erat exspectans regnum Dei, et audacter introivit ad Pilatum, et
petiit corpus Jesu.

<span id="044">44</span> Pilatus autem mirabatur si jam obiisset. Et
accersito centurione, interrogavit eum si jam mortuus esset.

<span id="045">45</span> Et cum cognovisset a centurione, donavit corpus
Joseph.

<span id="046">46</span> Joseph autem mercatus sindonem, et deponens eum
involvit sindone, et posuit eum in monumento quod erat excisum de petra,
et advolvit lapidem ad ostium monumenti.

<span id="047">47</span> Maria autem Magdalene et Maria Joseph
aspiciebant ubi poneretur.

------------------------------------------------------------------------

[Next: Mark Chapter 16](mar016.md)
