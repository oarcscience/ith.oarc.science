[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job024)  [KJV](../kjv/job024)  [Sep](../sep/job024) 
[Tan](../tan/job024)   
  
[Job Index](job)  
  [Previous](job023)  [Next](job025) 

------------------------------------------------------------------------

### Vulgate (Latin): Job Chapter 24

<span id="001">1</span> \[Ab Omnipotente non sunt abscondita tempora:  
qui autem noverunt eum,  
ignorant dies illius.  

<span id="002">2</span> Alii terminos transtulerunt;  
diripuerunt greges, et paverunt eos.  

<span id="003">3</span> Asinum pupillorum abegerunt,  
et abstulerunt pro pignore bovem viduæ.  

<span id="004">4</span> Subverterunt pauperum viam,  
et oppresserunt pariter mansuetos terræ.  

<span id="005">5</span> Alii quasi onagri in deserto egrediuntur ad opus
suum:  
vigilantes ad prædam, præparant panem liberis.  

<span id="006">6</span> Agrum non suum demetunt,  
et vineam ejus, quem vi oppresserint, vindemiant.  

<span id="007">7</span> Nudos dimittunt homines, indumenta tollentes,  
quibus non est operimentum in frigore:  

<span id="008">8</span> quos imbres montium rigant,  
et non habentes velamen, amplexantur lapides.  

<span id="009">9</span> Vim fecerunt deprædantes pupillos,  
et vulgum pauperem spoliaverunt.  

<span id="010">10</span> Nudis et incedentibus absque vestitu,  
et esurientibus tulerunt spicas.  

<span id="011">11</span> Inter acervos eorum meridiati sunt,  
qui calcatis torcularibus sitiunt.  

<span id="012">12</span> De civitatibus fecerunt viros gemere,  
et anima vulneratorum clamavit:  
et Deus inultum abire non patitur.  

<span id="013">13</span> Ipsi fuerunt rebelles lumini:  
nescierunt vias ejus,  
nec reversi sunt per semitas ejus.  

<span id="014">14</span> Mane primo consurgit homicida;  
interficit egenum et pauperem:  
per noctem vero erit quasi fur.  

<span id="015">15</span> Oculus adulteri observat caliginem,  
dicens: Non me videbit oculus:  
et operiet vultum suum.  

<span id="016">16</span> Perfodit in tenebris domos,  
sicut in die condixerant sibi,  
et ignoraverunt lucem.  

<span id="017">17</span> Si subito apparuerit aurora, arbitrantur umbram
mortis:  
et sic in tenebris quasi in luce ambulant.  

<span id="018">18</span> Levis est super faciem aquæ:  
maledicta sit pars ejus in terra,  
nec ambulet per viam vinearum.  

<span id="019">19</span> Ad nimium calorem transeat ab aquis nivium,  
et usque ad inferos peccatum illius.  

<span id="020">20</span> Obliviscatur ejus misericordia; dulcedo illius
vermes:  
non sit in recordatione,  
sed conteratur quasi lignum infructuosum.  

<span id="021">21</span> Pavit enim sterilem quæ non parit,  
et viduæ bene non fecit.  

<span id="022">22</span> Detraxit fortes in fortitudine sua,  
et cum steterit, non credet vitæ suæ.  

<span id="023">23</span> Dedit ei Deus locum pœnitentiæ,  
et ille abutitur eo in superbiam:  
oculi autem ejus sunt in viis illius.  

<span id="024">24</span> Elevati sunt ad modicum, et non subsistent:  
et humiliabuntur sicut omnia, et auferentur,  
et sicut summitates spicarum conterentur.  

<span id="025">25</span> Quod si non est ita, quis me potest arguere
esse mentitum,  
et ponere ante Deum verba mea?\]

------------------------------------------------------------------------

[Next: Job Chapter 25](job025)
