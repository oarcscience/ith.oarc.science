[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sa1018)  [KJV](../kjv/sa1018)  [Sep](../sep/sa1018.md) 
[Tan](../tan/sa1018.md)   
  
[1 Samuel Index](sa1.md)  
  [Previous](sa1017)  [Next](sa1019.md) 

------------------------------------------------------------------------

### Vulgate (Latin): 1 Samuel Chapter 18

<span id="001">1</span> Et factum est cum complesset loqui ad Saul,
anima Jonathæ conglutinata est animæ David, et dilexit eum Jonathas
quasi animam suam.

<span id="002">2</span> Tulitque eum Saul in die illa, et non concessit
ei ut reverteretur in domum patris sui.

<span id="003">3</span> Inierunt autem David et Jonathas fœdus:
diligebat enim eum quasi animam suam.

<span id="004">4</span> Nam expoliavit se Jonathas tunica qua erat
indutus, et dedit eam David, et reliqua vestimenta sua, usque ad gladium
et arcum suum, et usque ad balteum.

<span id="005">5</span> Egrediebatur quoque David ad omnia quæcumque
misisset eum Saul, et prudenter se agebat: posuitque eum Saul super
viros belli, et acceptus erat in oculis universi populi, maximeque in
conspectu famulorum Saul.  

<span id="006">6</span> Porro cum reverteretur percusso Philisthæo
David, egressæ sunt mulieres de universis urbibus Israël, cantantes,
chorosque ducentes in occursum Saul regis, in tympanis lætitiæ, et in
sistris.

<span id="007">7</span> Et præcinebant mulieres, ludentes, atque
dicentes: \[Percussit Saul mille,  
et David decem millia.\]

<span id="008">8</span> Iratus est autem Saul nimis, et displicuit in
oculis ejus sermo iste: dixitque: Dederunt David decem millia, et mihi
mille dederunt: quid ei superest, nisi solum regnum?

<span id="009">9</span> Non rectis ergo oculis Saul aspiciebat David a
die illa et deinceps.

<span id="010">10</span> Post diem autem alteram, invasit spiritus Dei
malus Saul, et prophetabat in medio domus suæ: David autem psallebat
manu sua, sicut per singulos dies. Tenebatque Saul lanceam,

<span id="011">11</span> et misit eam, putans quod configere posset
David cum pariete: et declinavit David a facie ejus secundo.

<span id="012">12</span> Et timuit Saul David, eo quod Dominus esset cum
eo, et a se recessisset.

<span id="013">13</span> Amovit ergo eum Saul a se, et fecit eum
tribunum super mille viros: et egrediebatur, et intrabat in conspectu
populi.

<span id="014">14</span> In omnibus quoque viis suis David prudenter
agebat, et Dominus erat cum eo.

<span id="015">15</span> Vidit itaque Saul quod prudens esset nimis, et
cœpit cavere eum.

<span id="016">16</span> Omnis autem Israël et Juda diligebat David:
ipse enim ingrediebatur et egrediebatur ante eos.  

<span id="017">17</span> Dixitque Saul ad David: Ecce filia mea major
Merob: ipsam dabo tibi uxorem: tantummodo esto vir fortis, et præliare
bella Domini. Saul autem reputabat, dicens: Non sit manus mea in eum,
sed sit super eum manus Philisthinorum.

<span id="018">18</span> Ait autem David ad Saul: Quis ego sum, aut quæ
est vita mea, aut cognatio patris mei in Israël, ut fiam gener regis?

<span id="019">19</span> Factum est autem tempus cum deberet dari Merob
filia Saul David, data est Hadrieli Molathitæ uxor.

<span id="020">20</span> Dilexit autem David Michol filia Saul altera.
Et nuntiatum est Saul, et placuit ei.

<span id="021">21</span> Dixitque Saul: Dabo eam illi, ut fiat ei in
scandalum, et sit super eum manus Philisthinorum. Dixitque Saul ad
David: In duabus rebus gener meus eris hodie.

<span id="022">22</span> Et mandavit Saul servis suis: Loquimini ad
David clam me, dicentes: Ecce places regi, et omnes servi ejus diligunt
te: nunc ergo esto gener regis.

<span id="023">23</span> Et locuti sunt servi Saul in auribus David
omnia verba hæc. Et ait David: Num parum videtur vobis, generum esse
regis? ego autem sum vir pauper et tenuis.

<span id="024">24</span> Et renuntiaverunt servi Saul dicentes:
Hujuscemodi verba locutus est David.

<span id="025">25</span> Dixit autem Saul: Sic loquimini ad David: Non
habet rex sponsalia necesse, nisi tantum centum præputia Philisthinorum,
ut fiat ultio de inimicis regis. Porro Saul cogitabat tradere David in
manus Philisthinorum.

<span id="026">26</span> Cumque renuntiassent servi ejus David verba quæ
dixerat Saul, placuit sermo in oculis David, ut fieret gener regis.

<span id="027">27</span> Et post paucos dies surgens David, abiit cum
viris qui sub eo erant. Et percussit ex Philisthiim ducentos viros, et
attulit eorum præputia et annumeravit ea regi, ut esset gener ejus.
Dedit itaque Saul ei Michol filiam suam uxorem.

<span id="028">28</span> Et vidit Saul, et intellexit quod Dominus esset
cum David. Michol autem filia Saul diligebat eum.

<span id="029">29</span> Et Saul magis cœpit timere David: factusque est
Saul inimicus David cunctis diebus.

<span id="030">30</span> Et egressi sunt principes Philisthinorum. A
principio autem egressionis eorum, prudentius se gerebat David quam
omnes servi Saul, et celebre factum est nomen ejus nimis.

------------------------------------------------------------------------

[Next: 1 Samuel Chapter 19](sa1019.md)
