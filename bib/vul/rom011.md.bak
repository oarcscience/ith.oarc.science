[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/rom011)  [GNT](../gnt/rom011.md) 
[KJV](../kjv/rom011.md)   
  
[Romans Index](rom.md)  
  [Previous](rom010)  [Next](rom012.md) 

------------------------------------------------------------------------

### Vulgate (Latin): Romans Chapter 11

<span id="001">1</span> Dico ergo: Numquid Deus repulit populum suum?
Absit. Nam et ego Israëlita sum ex semine Abraham, de tribu Benjamin:

<span id="002">2</span> non repulit Deus plebem suam, quam præscivit. An
nescitis in Elia quid dicit Scriptura? quemadmodum interpellat Deum
adversum Israël:

<span id="003">3</span> Domine, prophetas tuos occiderunt, altaria tua
suffoderunt: et ego relictus sum solus, et quærunt animam meam.

<span id="004">4</span> Sed quid dicit illi divinum responsum? Reliqui
mihi septem millia virorum, qui non curvaverunt genua ante Baal.

<span id="005">5</span> Sic ergo et in hoc tempore reliquiæ secundum
electionem gratiæ salvæ factæ sunt.

<span id="006">6</span> Si autem gratia, jam non ex operibus: alioquin
gratia jam non est gratia.

<span id="007">7</span> Quid ergo? Quod quærebat Israël, hoc non est
consecutus: electio autem consecuta est: ceteri vero excæcati sunt:

<span id="008">8</span> sicut scriptum est: Dedit illis Deus spiritum
compunctionis: oculos ut non videant, et aures ut non audiant, usque in
hodiernum diem.

<span id="009">9</span> Et David dicit: Fiat mensa eorum in laqueum, et
in captionem, et in scandalum, et in retributionem illis.

<span id="010">10</span> Obscurentur oculi eorum ne videant: et dorsum
eorum semper incurva.  

<span id="011">11</span> Dico ergo: Numquid sic offenderunt ut caderent?
Absit. Sed illorum delicto, salus est gentibus ut illos æmulentur.

<span id="012">12</span> Quod si delictum illorum divitiæ sunt mundi, et
diminutio eorum divitiæ gentium: quanto magis plenitudo eorum?

<span id="013">13</span> Vobis enim dico gentibus: Quamdiu quidem ego
sum gentium Apostolus, ministerium meum honorificabo,

<span id="014">14</span> si quomodo ad æmulandum provocem carnem meam,
et salvos faciam aliquos ex illis.

<span id="015">15</span> Si enim amissio eorum, reconciliatio est mundi:
quæ assumptio, nisi vita ex mortuis?

<span id="016">16</span> Quod si delibatio sancta est, et massa: et si
radix sancta, et rami.

<span id="017">17</span> Quod si aliqui ex ramis fracti sunt, tu autem
cum oleaster esses, insertus es in illis, et socius radicis, et
pinguedinis olivæ factus es,

<span id="018">18</span> noli gloriari adversus ramos. Quod si
gloriaris: non tu radicem portas, sed radix te.

<span id="019">19</span> Dices ergo: Fracti sunt rami ut ego inserar.

<span id="020">20</span> Bene: propter incredulitatem fracti sunt. Tu
autem fide stas: noli altum sapere, sed time.

<span id="021">21</span> Si enim Deus naturalibus ramis non pepercit: ne
forte nec tibi parcat.

<span id="022">22</span> Vide ergo bonitatem, et severitatem Dei: in eos
quidem qui ceciderunt, severitatem: in te autem bonitatem Dei, si
permanseris in bonitate, alioquin et tu excideris.

<span id="023">23</span> Sed et illi, si non permanserint in
incredulitate, inserentur: potens est enim Deus iterum inserere illos.

<span id="024">24</span> Nam si tu ex naturali excisus es oleastro, et
contra naturam insertus es in bonam olivam: quanto magis ii qui secundum
naturam inserentur suæ olivæ?  

<span id="025">25</span> Nolo enim vos ignorare, fratres, mysterium hoc
(ut non sitis vobis ipsis sapientes), quia cæcitas ex parte contigit in
Israël, donec plenitudo gentium intraret,

<span id="026">26</span> et sic omnis Israël salvus fieret, sicut
scriptum est: Veniet ex Sion, qui eripiat, et avertat impietatem a
Jacob.

<span id="027">27</span> Et hoc illis a me testamentum: cum abstulero
peccata eorum.

<span id="028">28</span> Secundum Evangelium quidem, inimici propter
vos: secundum electionem autem, carissimi propter patres.

<span id="029">29</span> Sine pœnitentia enim sunt dona et vocatio Dei.

<span id="030">30</span> Sicut enim aliquando et vos non credidistis
Deo, nunc autem misericordiam consecuti estis propter incredulitatem
illorum:

<span id="031">31</span> ita et isti nunc non crediderunt in vestram
misericordiam: ut et ipsi misericordiam consequantur.

<span id="032">32</span> Conclusit enim Deus omnia in incredulitate, ut
omnium misereatur.  

<span id="033">33</span> O altitudo divitiarum sapientiæ, et scientiæ
Dei: quam incomprehensibilia sunt judicia ejus, et investigabiles viæ
ejus!

<span id="034">34</span> Quis enim cognovit sensum Domini? aut quis
consiliarius ejus fuit?

<span id="035">35</span> aut quis prior dedit illi, et retribuetur ei?

<span id="036">36</span> Quoniam ex ipso, et per ipsum, et in ipso sunt
omnia: ipsi gloria in sæcula. Amen.

------------------------------------------------------------------------

[Next: Romans Chapter 12](rom012.md)
