[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act015)  [GNT](../gnt/act015) 
[KJV](../kjv/act015)   
  
[Acts Index](act)  
  [Previous](act014)  [Next](act016) 

------------------------------------------------------------------------

### Vulgate (Latin): Acts Chapter 15

<span id="001">1</span> Et quidam descendentes de Judæa docebant
fratres: Quia nisi circumcidamini secundum morem Moysi, non potestis
salvari.

<span id="002">2</span> Facta ergo seditione non minima Paulo et Barnabæ
adversus illos, statuerunt ut ascenderent Paulus et Barnabas, et quidam
alii ex aliis ad Apostolos et presbyteros in Jerusalem super hac
quæstione.

<span id="003">3</span> Illi ergo deducti ab ecclesia pertransibant
Phœnicen et Samariam, narrantes conversionem gentium: et faciebant
gaudium magnum omnibus fratribus.

<span id="004">4</span> Cum autem venissent Jerosolymam, suscepti sunt
ab ecclesia, et ab Apostolis et senioribus, annuntiantes quanta Deus
fecisset cum illis.

<span id="005">5</span> Surrexerunt autem quidam de hæresi pharisæorum,
qui crediderunt, dicentes quia oportet circumcidi eos, præcipere quoque
servare legem Moysi.

<span id="006">6</span> Conveneruntque Apostoli et seniores videre de
verbo hoc.

<span id="007">7</span> Cum autem magna conquisitio fieret, surgens
Petrus dixit ad eos: Viri fratres, vos scitis quoniam ab antiquis diebus
Deus in nobis elegit, per os meum audire gentes verbum Evangelii et
credere.

<span id="008">8</span> Et qui novit corda Deus, testimonium perhibuit,
dans illis Spiritum Sanctum, sicut et nobis,

<span id="009">9</span> et nihil discrevit inter nos et illos, fide
purificans corda eorum.

<span id="010">10</span> Nunc ergo quid tentatis Deum, imponere jugum
super cervices discipulorum quod neque patres nostri, neque nos portare
potuimus?

<span id="011">11</span> sed per gratiam Domini Jesu Christi credimus
salvari, quemadmodum et illi.

<span id="012">12</span> Tacuit autem omnis multitudo: et audiebant
Barnabam et Paulum narrantes quanta Deus fecisset signa et prodigia per
eos.  

<span id="013">13</span> Et postquam tacuerunt, respondit Jacobus,
dicens: Viri fratres, audite me.

<span id="014">14</span> Simon narravit quemadmodum primum Deus
visitavit sumere ex gentibus populum nomini suo.

<span id="015">15</span> Et huic concordant verba prophetarum: sicut
scriptum est:

<span id="016">16</span> \[Post hæc revertar,  
et reædificabo tabernaculum David quod decidit:  
et diruta ejus reædificabo,  
et erigam illud:  

<span id="017">17</span> ut requirant ceteri hominum Dominum,  
et omnes gentes super quas invocatum est nomen meum,  
dicit Dominus faciens hæc.  

<span id="018">18</span> Notum a sæculo est Domino opus suum.\]

<span id="019">19</span> Propter quod ego judico non inquietari eos qui
ex gentibus convertuntur ad Deum,

<span id="020">20</span> sed scribere ad eos ut abstineant se a
contaminationibus simulacrorum, et fornicatione, et suffocatis, et
sanguine.

<span id="021">21</span> Moyses enim a temporibus antiquis habet in
singulis civitatibus qui eum prædicent in synagogis, ubi per omne
sabbatum legitur.  

<span id="022">22</span> Tunc placuit Apostolis et senioribus cum omni
ecclesia eligere viros ex eis, et mittere Antiochiam cum Paulo et
Barnaba: Judam, qui cognominabatur Barsabas, et Silam, viros primos in
fratribus:

<span id="023">23</span> scribentes per manus eorum: Apostoli et
seniores fratres, his qui sunt Antiochiæ, et Syriæ, et Ciliciæ,
fratribus ex gentibus, salutem.

<span id="024">24</span> Quoniam audivimus quia quidam ex nobis
exeuntes, turbaverunt vos verbis, evertentes animas vestras, quibus non
mandavimus,

<span id="025">25</span> placuit nobis collectis in unum eligere viros,
et mittere ad vos cum carissimis nostris Barnaba et Paulo,

<span id="026">26</span> hominibus qui tradiderunt animas suas pro
nomine Domini nostri Jesu Christi.

<span id="027">27</span> Misimus ergo Judam et Silam, qui et ipsi vobis
verbis referent eadem.

<span id="028">28</span> Visum est enim Spiritui Sancto et nobis nihil
ultra imponere vobis oneris quam hæc necessaria:

<span id="029">29</span> ut abstineatis vos ab immolatis simulacrorum,
et sanguine, et suffocato, et fornicatione: a quibus custodientes vos,
bene agetis. Valete.

<span id="030">30</span> Illi ergo dimissi, descenderunt Antiochiam: et
congregata multitudine tradiderunt epistolam.

<span id="031">31</span> Quam cum legissent, gavisi sunt super
consolatione.

<span id="032">32</span> Judas autem et Silas, et ipsi cum essent
prophetæ, verbo plurimo consolati sunt fratres, et confirmaverunt.

<span id="033">33</span> Facto autem ibi aliquanto tempore, dimissi sunt
cum pace a fratribus ad eos qui miserant illos.

<span id="034">34</span> Visum est autem Silæ ibi remanere: Judas autem
solus abiit Jerusalem.  

<span id="035">35</span> Paulus autem et Barnabas demorabantur
Antiochiæ, docentes et evangelizantes cum aliis pluribus verbum Domini.

<span id="036">36</span> Post aliquot autem dies, dixit ad Barnabam
Paulus: Revertentes visitemus fratres per universas civitates in quibus
prædicavimus verbum Domini, quomodo se habeant.

<span id="037">37</span> Barnabas autem volebat secum assumere et
Joannem, qui cognominabatur Marcus.

<span id="038">38</span> Paulus autem rogabat eum (ut qui discessisset
ab eis de Pamphylia, et non isset cum eis in opus) non debere recipi.

<span id="039">39</span> Facta est autem dissensio, ita ut discederent
ab invicem, et Barnabas quidem, assumpto Marco, navigaret Cyprum.  

<span id="040">40</span> Paulus vero, electo Sila, profectus est,
traditus gratiæ Dei a fratribus.

<span id="041">41</span> Perambulabat autem Syriam et Ciliciam,
confirmans ecclesias: præcipiens custodire præcepta Apostolorum et
seniorum.

------------------------------------------------------------------------

[Next: Acts Chapter 16](act016)
