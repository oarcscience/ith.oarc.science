[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdt015)  [Apo](../apo/jdt015) 
[Sep](../sep/jdt015)   
  
[Judith Index](jdt)  
  [Previous](jdt014)  [Next](jdt016) 

------------------------------------------------------------------------

### Vulgate (Latin): Judith Chapter 15

<span id="001">1</span> Cumque omnis exercitus decollatum Holofernem
audisset, fugit mens et consilium ab eis, et solo tremore et metu
agitati, fugæ præsidium sumunt,

<span id="002">2</span> ita ut nullus loqueretur cum proximo suo, sed
inclinato capite, relictis omnibus, evadere festinabant Hebræos, quos
armatos super se venire audiebant, fugientes per vias camporum et
semitas collium.

<span id="003">3</span> Videntes itaque filii Israël fugientes, secuti
sunt illos. Descenderuntque clangentes tubis, et ululantes post ipsos.

<span id="004">4</span> Et quoniam Assyrii non adunati, in fugam ibant
præcipites: filii autem Israël uno agmine persequentes debilitabant
omnes quos invenire potuissent.

<span id="005">5</span> Misit itaque Ozias nuntios per omnes civitates
et regiones Israël.

<span id="006">6</span> Omnis itaque regio, omnisque urbs electam
juventutem armatam misit post eos, et persecuti sunt eos in ore gladii,
quousque pervenirent ad extremitatem finium suorum.

<span id="007">7</span> Reliqui autem qui erant in Bethulia, ingressi
sunt castra Assyriorum, et prædam quam fugientes Assyrii reliquerant,
abstulerunt, et onustati sunt valde.

<span id="008">8</span> Hi vero qui victores reversi sunt ad Bethuliam,
omnia quæ erant illorum attulerunt secum, ita ut non esset numerus in
pecoribus et jumentis et universis mobilibus eorum, ut a minimo usque ad
maximum omnes divites fierent de prædationibus eorum.  

<span id="009">9</span> Joacim autem summus pontifex de Jerusalem venit
in Bethuliam cum universis presbyteris suis ut videret Judith.

<span id="010">10</span> Quæ cum exisset ad illum, benedixerunt eam
omnes una voce, dicentes: Tu gloria Jerusalem; tu lætitia Israël; tu
honorificentia populi nostri:

<span id="011">11</span> quia fecisti viriliter, et confortatum est cor
tuum, eo quod castitatem amaveris, et post virum tuum, alterum
nescieris: ideo et manus Domini confortavit te, et ideo eris benedicta
in æternum.

<span id="012">12</span> Et dixit omnis populus: Fiat, fiat.

<span id="013">13</span> Per dies autem triginta, vix collecta sunt
spolia Assyriorum a populo Israël.

<span id="014">14</span> Porro autem universa quæ Holofernis peculiaria
fuisse probata sunt, dederunt Judith in auro, et argento, et vestibus,
et gemmis, et omni supellectili: et tradita sunt omnia illi a populo.

<span id="015">15</span> Et omnes populi gaudebant cum mulieribus, et
virginibus, et juvenibus, in organis et citharis.

------------------------------------------------------------------------

[Next: Judith Chapter 16](jdt016)
