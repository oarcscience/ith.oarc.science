[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/est008)  [KJV](../kjv/est008)  [Sep](../sep/est008) 
[Tan](../tan/est008)   
  
[Esther Index](est)  
  [Previous](est007)  [Next](est009) 

------------------------------------------------------------------------

### Vulgate (Latin): Esther Chapter 8

<span id="001">1</span> Die illo dedit rex Assuerus Esther reginæ domum
Aman adversarii Judæorum, et Mardochæus ingressus est ante faciem regis.
Confessa est enim ei Esther quod esset patruus suus.

<span id="002">2</span> Tulitque rex annulum, quem ab Aman recipi
jusserat, et tradidit Mardochæo. Esther autem constituit Mardochæum
super domum suam.

<span id="003">3</span> Nec his contenta, procidit ad pedes regis,
flevitque, et locuta ad eum oravit ut malitiam Aman Agagitæ, et
machinationes ejus pessimas quas excogitaverat contra Judæos, juberet
irritas fieri.

<span id="004">4</span> At ille ex more sceptrum aureum protendit manu,
quo signum clementiæ monstrabatur: illaque consurgens stetit ante eum,

<span id="005">5</span> et ait: Si placet regi, et si inveni gratiam in
oculis ejus, et deprecatio mea non ei videtur esse contraria, obsecro ut
novis epistolis, veteres Aman litteræ, insidiatoris et hostis Judæorum,
quibus eos in cunctis regis provinciis perire præceperat, corrigantur.

<span id="006">6</span> Quomodo enim potero sustinere necem et
interfectionem populi mei?

<span id="007">7</span> Responditque rex Assuerus Esther reginæ, et
Mardochæo Judæo: Domum Aman concessi Esther, et ipsum jussi affigi
cruci, quia ausus est manum mittere in Judæos.

<span id="008">8</span> Scribite ergo Judæis, sicut vobis placet, regis
nomine, signantes litteras annulo meo. Hæc enim consuetudo erat, ut
epistolis, quæ ex regis nomine mittebantur et illius annulo signatæ
erant, nemo auderet contradicere.

<span id="009">9</span> Accitisque scribis et librariis regis (erat
autem tempus tertii mensis, qui appellatur Siban) vigesima et tertia die
illius scriptæ sunt epistolæ, ut Mardochæus voluerat, ad Judæos, et ad
principes, procuratoresque et judices, qui centum viginti septem
provinciis ab India usque ad Æthiopiam præsidebant: provinciæ atque
provinciæ, populo et populo juxta linguas et litteras suas, et Judæis,
prout legere poterant et audire.  

<span id="010">10</span> Ipsæque epistolæ, quæ regis nomine mittebantur,
annulo ipsius obsignatæ sunt, et missæ per veredarios: qui per omnes
provincias discurrentes, veteres litteras novis nuntiis prævenirent.

<span id="011">11</span> Quibus imperavit rex, ut convenirent Judæos per
singulas civitates, et in unum præciperent congregari ut starent pro
animabus suis, et omnes inimicos suos cum conjugibus ac liberis et
universis domibus, interficerent atque delerent, et spolia eorum
diriperent.

<span id="012">12</span> Et constituta est per omnes provincias una
ultionis dies, id est tertiadecima mensis duodecimi Adar.

<span id="013">13</span> Summaque epistolæ hæc fuit, ut in omnibus
terris ac populis qui regis Assueri subjacebant imperio, notum fieret
paratos esse Judæos ad capiendam vindictam de hostibus suis.

<span id="014">14</span> Egressique sunt veredarii celeres nuntia
perferentes, et edictum regis pependit in Susan.

<span id="015">15</span> Mardochæus autem de palatio et de conspectu
regis egrediens, fulgebat vestibus regiis, hyacinthinis videlicet et
æriis, coronam auream portans in capite, et amictus serico pallio atque
purpureo. Omnisque civitas exultavit atque lætata est.

<span id="016">16</span> Judæis autem nova lux oriri visa est, gaudium,
honor, et tripudium.

<span id="017">17</span> Apud omnes populos, urbes, atque provincias,
quocumque regis jussa veniebant, mira exultatio, epulæ atque convivia,
et festus dies: in tantum ut plures alterius gentis et sectæ eorum
religioni et cæremoniis jungerentur. Grandis enim cunctos judaici
nominis terror invaserat.

------------------------------------------------------------------------

[Next: Esther Chapter 9](est009)
