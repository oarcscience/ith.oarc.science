[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/phi001)  [GNT](../gnt/phi001.md) 
[KJV](../kjv/phi001.md)   
  
[Philippians Index](phi.md)  
  [Previous](eph006)  [Next](phi002.md) 

------------------------------------------------------------------------

### Vulgate (Latin): Philippians Chapter 1

<span id="001">1</span> Paulus et Timotheus, servi Jesu Christi, omnibus
sanctis in Christo Jesu, qui sunt Philippis, cum episcopis et
diaconibus.

<span id="002">2</span> Gratia vobis, et pax a Deo Patre nostro, et
Domino Jesu Christo.  

<span id="003">3</span> Gratias ago Deo meo in omni memoria vestri,

<span id="004">4</span> semper in cunctis orationibus meis pro omnibus
vobis, cum gaudio deprecationem faciens,

<span id="005">5</span> super communicatione vestra in Evangelio Christi
a prima die usque nunc.

<span id="006">6</span> Confidens hoc ipsum, quia qui cœpit in vobis
opus bonum, perficiet usque in diem Christi Jesu:

<span id="007">7</span> sicut est mihi justum hoc sentire pro omnibus
vobis: eo quod habeam vos in corde, et in vinculis meis, et in
defensione, et confirmatione Evangelii, socios gaudii mei omnes vos
esse.

<span id="008">8</span> Testis enim mihi est Deus, quomodo cupiam omnes
vos in visceribus Jesu Christi.

<span id="009">9</span> Et hoc oro, ut caritas vestra magis ac magis
abundet in scientia, et in omni sensu:

<span id="010">10</span> ut probetis potiora, ut sitis sinceri, et sine
offensa in diem Christi,

<span id="011">11</span> repleti fructu justitiæ per Jesum Christum, in
gloriam et laudem Dei.  

<span id="012">12</span> Scire autem vos volo fratres, quia quæ circa me
sunt, magis ad profectum venerunt Evangelii:

<span id="013">13</span> ita ut vincula mea manifesta fierent in Christo
in omni prætorio, et in ceteris omnibus,

<span id="014">14</span> et plures e fratribus in Domino confidentes
vinculis meis, abundantius auderent sine timore verbum Dei loqui.

<span id="015">15</span> Quidam quidem et propter invidiam et
contentionem: quidam autem et propter bonam voluntatem Christum
prædicant:

<span id="016">16</span> quidam ex caritate, scientes quoniam in
defensionem Evangelii positus sum.

<span id="017">17</span> Quidam autem ex contentione Christum annuntiant
non sincere, existimantes pressuram se suscitare vinculis meis.

<span id="018">18</span> Quid enim? Dum omni modo sive per occasionem,
sive per veritatem, Christus annuntietur: et in hoc gaudeo, sed et
gaudebo.

<span id="019">19</span> Scio enim quia hoc mihi proveniet ad salutem,
per vestram orationem, et subministrationem Spiritus Jesu Christi,

<span id="020">20</span> secundum exspectationem et spem meam, quia in
nullo confundar: sed in omni fiducia sicut semper, et nunc
magnificabitur Christus in corpore meo, sive per vitam, sive per mortem.

<span id="021">21</span> Mihi enim vivere Christus est, et mori lucrum.

<span id="022">22</span> Quod si vivere in carne, hic mihi fructus
operis est, et quid eligam ignoro.

<span id="023">23</span> Coarctor autem e duobus: desiderium habens
dissolvi, et esse cum Christo, multo magis melius:

<span id="024">24</span> permanere autem in carne, necessarium propter
vos.

<span id="025">25</span> Et hoc confidens scio quia manebo, et permanebo
omnibus vobis ad profectum vestrum, et gaudium fidei:

<span id="026">26</span> ut gratulatio vestra abundet in Christo Jesu in
me, per meum adventum iterum ad vos.  

<span id="027">27</span> Tantum digne Evangelio Christi conversamini: ut
sive cum venero, et videro vos, sive absens audiam de vobis, quia statis
in uno spiritu unanimes, collaborantes fidei Evangelii:

<span id="028">28</span> et in nullo terreamini ab adversariis: quæ
illis est causa perditionis, vobis autem salutis, et hoc a Deo:

<span id="029">29</span> quia vobis donatum est pro Christo, non solum
ut in eum credatis, sed ut etiam pro illo patiamini:

<span id="030">30</span> idem certamen habentes, quale et vidistis in
me, et nunc audistis de me.

------------------------------------------------------------------------

[Next: Philippians Chapter 2](phi002.md)
