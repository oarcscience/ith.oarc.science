[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jdt004)  [Apo](../apo/jdt004.md) 
[Sep](../sep/jdt004.md)   
  
[Judith Index](jdt.md)  
  [Previous](jdt003)  [Next](jdt005.md) 

------------------------------------------------------------------------

### Vulgate (Latin): Judith Chapter 4

<span id="001">1</span> Tunc audientes hæc filii Israël qui habitabant
in terra Juda, timuerunt valde a facie ejus.

<span id="002">2</span> Tremor et horror invasit sensus eorum, ne hoc
faceret Jerusalem et templo Domini, quod fecerat ceteris civitatibus et
templis earum.

<span id="003">3</span> Et miserunt in omnem Samariam per circuitum
usque Jericho, et præoccupaverunt omnes vertices montium:

<span id="004">4</span> et muris circumdederunt vicos suos, et
congregaverunt frumenta in præparationem pugnæ.

<span id="005">5</span> Sacerdos etiam Eliachim scripsit ad universos
qui erant contra Esdrelon, quæ est contra faciem campi magni juxta
Dothain, et universos per quos viæ transitus esse poterat,

<span id="006">6</span> ut obtinerent ascensus montium, per quos via
esse poterat ad Jerusalem, et illic custodirent ubi angustum iter esse
poterat inter montes.

<span id="007">7</span> Et fecerunt filii Israël secundum quod
constituerat eis sacerdos Domini Eliachim.

<span id="008">8</span> Et clamavit omnis populus ad Dominum instantia
magna, et humiliaverunt animas suas in jejuniis et orationibus, ipsi et
mulieres eorum.

<span id="009">9</span> Et induerunt se sacerdotes ciliciis, et infantes
prostraverunt contra faciem templi Domini, et altare Domini operuerunt
cilicio:

<span id="010">10</span> et clamaverunt ad Dominum Deum Israël
unanimiter ne darentur in prædam infantes eorum, et uxores eorum in
divisionem, et civitates eorum in exterminium, et sancta eorum in
pollutionem, et fierent opprobrium gentibus.

<span id="011">11</span> Tunc Eliachim sacerdos Domini magnus circuivit
omnem Israël, allocutusque est eos,

<span id="012">12</span> dicens: Scitote quoniam exaudiet Dominus preces
vestras, si manentes permanseritis in jejuniis et orationibus in
conspectu Domini.

<span id="013">13</span> Memores estote Moysi servi Domini, qui Amalec
confidentem in virtute sua, et in potentia sua, et in exercitu suo, et
in clypeis suis, et in curribus suis, et in equitibus suis, non ferro
pugnando, sed precibus sanctis orando dejecit:

<span id="014">14</span> sic erunt universi hostes Israël, si
perseveraveritis in hoc opere quod cœpistis.

<span id="015">15</span> Ad hanc igitur exhortationem ejus deprecantes
Dominum, permanebant in conspectu Domini,

<span id="016">16</span> ita ut etiam hi qui offerebant Domino
holocausta, præcincti ciliciis offerrent sacrificia Domino, et erat
cinis super capita eorum.

<span id="017">17</span> Et ex toto corde suo omnes orabant Deum, ut
visitaret populum suum Israël.

------------------------------------------------------------------------

[Next: Judith Chapter 5](jdt005.md)
