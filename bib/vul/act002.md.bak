[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act002)  [GNT](../gnt/act002.md) 
[KJV](../kjv/act002.md)   
  
[Acts Index](act.md)  
  [Previous](act001)  [Next](act003.md) 

------------------------------------------------------------------------

### Vulgate (Latin): Acts Chapter 2

<span id="001">1</span> Et cum complerentur dies Pentecostes, erant
omnes pariter in eodem loco:

<span id="002">2</span> et factus est repente de cælo sonus, tamquam
advenientis spiritus vehementis, et replevit totam domum ubi erant
sedentes.

<span id="003">3</span> Et apparuerunt illis dispertitæ linguæ tamquam
ignis, seditque supra singulos eorum:

<span id="004">4</span> et repleti sunt omnes Spiritu Sancto, et
cœperunt loqui variis linguis, prout Spiritus Sanctus dabat eloqui
illis.

<span id="005">5</span> Erant autem in Jerusalem habitantes Judæi, viri
religiosi ex omni natione quæ sub cælo est.

<span id="006">6</span> Facta autem hac voce, convenit multitudo, et
mente confusa est, quoniam audiebat unusquisque lingua sua illos
loquentes.

<span id="007">7</span> Stupebant autem omnes, et mirabantur, dicentes:
Nonne ecce omnes isti qui loquuntur, Galilæi sunt?

<span id="008">8</span> et quomodo nos audivimus unusquisque linguam
nostram in qua nati sumus?

<span id="009">9</span> Parthi, et Medi, et Ælamitæ, et qui habitant
Mespotamiam, Judæam, et Cappadociam, Pontum, et Asiam,

<span id="010">10</span> Phrygiam, et Pamphyliam, Ægyptum, et partes
Libyæ quæ est circa Cyrenen: et advenæ Romani,

<span id="011">11</span> Judæi quoque, et Proselyti, Cretes, et Arabes:
audivimus eos loquentes nostris linguis magnalia Dei.

<span id="012">12</span> Stupebant autem omnes, et mirabantur ad
invicem, dicentes: Quidnam vult hoc esse?

<span id="013">13</span> Alii autem irridentes dicebant: Quia musto
pleni sunt isti.  

<span id="014">14</span> Stans autem Petrus cum undecim, levavit vocem
suam, et locutus est eis: Viri Judæi, et qui habitatis Jerusalem
universi, hoc vobis notum sit, et auribus percipite verba mea.

<span id="015">15</span> Non enim, sicut vos æstimatis, hi ebrii sunt,
cum sit hora diei tertia:

<span id="016">16</span> sed hoc est quod dictum est per prophetam Joël:

<span id="017">17</span> \[Et erit in novissimis diebus, dicit
Dominus,  
effundam de Spiritu meo super omnem carnem:  
et prophetabunt filii vestri et filiæ vestræ,  
et juvenes vestri visiones videbunt,  
et seniores vestri somnia somniabunt.  

<span id="018">18</span> Et quidem super servos meos, et super ancillas
meas,  
in diebus illis effundam de Spiritu meo,  
et prophetabunt:  

<span id="019">19</span> et dabo prodigia in cælo sursum,  
et signa in terra deorsum, sanguinem, et ignem, et vaporem fumi:  

<span id="020">20</span> sol convertetur in tenebras,  
et luna in sanguinem,  
antequam veniat dies Domini magnus et manifestus.  

<span id="021">21</span> Et erit: omnis quicumque invocaverit nomen
Domini, salvus erit.\]

<span id="022">22</span> Viri Israëlitæ, audite verba hæc: Jesum
Nazarenum, virum approbatum a Deo in vobis, virtutibus, et prodigiis, et
signis, quæ fecit Deus per illum in medio vestri, sicut et vos scitis:

<span id="023">23</span> hunc, definito consilio et præscientia Dei
traditum, per manus iniquorum affligentes interemistis:

<span id="024">24</span> quem Deus suscitavit, solutis doloribus
inferni, juxta quod impossibile erat teneri illum ab eo.

<span id="025">25</span> David enim dicit in eum: \[Providebam Dominum
in conspectu meo semper:  
quoniam a dextris est mihi, ne commovear:  

<span id="026">26</span> propter hoc lætatum est cor meum, et exsultavit
lingua mea,  
insuper et caro mea requiescet in spe:  

<span id="027">27</span> quoniam non derelinques animam meam in
inferno,  
nec dabis sanctum tuum videre corruptionem.  

<span id="028">28</span> Notas mihi fecisti vias vitæ:  
et replebis me jucunditate cum facie tua.\]

<span id="029">29</span> Viri fratres, liceat audenter dicere ad vos de
patriarcha David, quoniam defunctus est, et sepultus: et sepulchrum ejus
est apud nos usque in hodiernum diem.

<span id="030">30</span> Propheta igitur cum esset, et sciret quia
jurejurando jurasset illi Deus de fructu lumbi ejus sedere super sedem
ejus:

<span id="031">31</span> providens locutus est de resurrectione Christi,
quia neque derelictus est in inferno, neque caro ejus vidit
corruptionem.

<span id="032">32</span> Hunc Jesum resuscitavit Deus, cujus omnes nos
testes sumus.

<span id="033">33</span> Dextera igitur Dei exaltatus, et promissione
Spiritus Sancti accepta a Patre, effudit hunc, quem vos videtis et
auditis.

<span id="034">34</span> Non enim David ascendit in cælum: dixit autem
ipse: \[Dixit Dominus Domino meo:  
Sede a dextris meis,  

<span id="035">35</span> donec ponam inimicos tuos  
scabellum pedum tuorum.\]

<span id="036">36</span> Certissime sciat ergo omnis domus Israël, quia
et Dominum eum et Christum fecit Deus hunc Jesum, quem vos
crucifixistis.  

<span id="037">37</span> His autem auditis, compuncti sunt corde, et
dixerunt ad Petrum et ad reliquos Apostolos: Quid faciemus, viri
fratres?

<span id="038">38</span> Petrus vero ad illos: Pœnitentiam, inquit,
agite, et baptizetur unusquisque vestrum in nomine Jesu Christi in
remissionem peccatorum vestrorum: et accipietis donum Spiritus Sancti.

<span id="039">39</span> Vobis enim est repromissio, et filiis vestris,
et omnibus qui longe sunt, quoscumque advocaverit Dominus Deus noster.

<span id="040">40</span> Aliis etiam verbis plurimis testificatus est,
et exhortabatur eos, dicens: Salvamini a generatione ista prava.

<span id="041">41</span> Qui ergo receperunt sermonem ejus, baptizati
sunt: et appositæ sunt in die illa animæ circiter tria millia.  

<span id="042">42</span> Erant autem perseverantes in doctrina
Apostolorum, et communicatione fractionis panis, et orationibus.

<span id="043">43</span> Fiebat autem omni animæ timor: multa quoque
prodigia et signa per Apostolos in Jerusalem fiebant, et metus erat
magnus in universis.

<span id="044">44</span> Omnes etiam qui credebant, erant pariter, et
habebant omnia communia.

<span id="045">45</span> Possessiones et substantias vendebant, et
dividebant illa omnibus, prout cuique opus erat.

<span id="046">46</span> Quotidie quoque perdurantes unanimiter in
templo, et frangentes circa domos panem, sumebant cibum cum exsultatione
et simplicitate cordis,

<span id="047">47</span> collaudantes Deum et habentes gratiam ad omnem
plebem. Dominus autem augebat qui salvi fierent quotidie in idipsum.

------------------------------------------------------------------------

[Next: Acts Chapter 3](act003.md)
