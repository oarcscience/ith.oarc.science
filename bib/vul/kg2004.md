[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/kg2004)  [KJV](../kjv/kg2004)  [Sep](../sep/kg2004.md) 
[Tan](../tan/kg2004.md)   
  
[2 Kings Index](kg2.md)  
  [Previous](kg2003)  [Next](kg2005.md) 

------------------------------------------------------------------------

### Vulgate (Latin): 2 Kings Chapter 4

<span id="001">1</span> Mulier autem quædam de uxoribus prophetarum
clamabat ad Eliseum, dicens: Servus tuus vir meus mortuus est, et tu
nosti quia servus tuus fuit timens Dominum: et ecce creditor venit ut
tollat duos filios meos ad serviendum sibi.

<span id="002">2</span> Cui dixit Eliseus: Quid vis ut faciam tibi? dic
mihi, quid habes in domo tua? At illa respondit: Non habeo ancilla tua
quidquam in domo mea, nisi parum olei quo ungar.

<span id="003">3</span> Cui ait: Vade, pete mutuo ab omnibus vicinis
tuis vasa vacua non pauca,

<span id="004">4</span> et ingredere, et claude ostium tuum cum
intrinsecus fueris tu, et filii tui: et mitte inde in omnia vasa hæc, et
cum plena fuerint, tolles.

<span id="005">5</span> Ivit itaque mulier, et clausit ostium super se,
et super filios suos: illi offerebant vasa, et illa infundebat.

<span id="006">6</span> Cumque plena fuissent vasa, dixit ad filium
suum: Affer mihi adhuc vas. Et ille respondit: Non habeo. Stetitque
oleum.

<span id="007">7</span> Venit autem illa, et indicavit homini Dei. Et
ille: Vade, inquit, vende oleum, et redde creditori tuo: tu autem, et
filii tui vivite de reliquo.  

<span id="008">8</span> Facta est autem quædam dies, et transibat
Eliseus per Sunam: erat autem ibi mulier magna, quæ tenuit eum ut
comederet panem: cumque frequenter inde transiret, divertebat ad eam ut
comederet panem.

<span id="009">9</span> Quæ dixit ad virum suum: Animadverto quod vir
Dei sanctus est iste, qui transit per nos frequenter.

<span id="010">10</span> Faciamus ergo ei cœnaculum parvum, et ponamus
ei in eo lectulum, et mensam, et sellam, et candelabrum, ut cum venerit
ad nos, maneat ibi.

<span id="011">11</span> Facta est ergo dies quædam, et veniens divertit
in cœnaculum, et requievit ibi.

<span id="012">12</span> Dixitque ad Giezi puerum suum: Voca Sunamitidem
istam. Qui cum vocasset eam, et illa stetisset coram eo,

<span id="013">13</span> dixit ad puerum suum: Loquere ad eam: Ecce,
sedule in omnibus ministrasti nobis: quid vis ut faciam tibi? numquid
habes negotium, et vis ut loquar regi, sive principi militiæ? Quæ
respondit: In medio populi mei habito.

<span id="014">14</span> Et ait: Quid ergo vult ut faciam ei? Dixitque
Giezi: Ne quæras: filium enim non habet, et vir ejus senex est.

<span id="015">15</span> Præcepit itaque ut vocaret eam: quæ cum vocata
fuisset, et stetisset ante ostium,

<span id="016">16</span> dixit ad eam: In tempore isto, et in hac eadem
hora, si vita comes fuerit, habebis in utero filium. At illa respondit:
Noli quæso, domine mi vir Dei, noli mentiri ancillæ tuæ.

<span id="017">17</span> Et concepit mulier, et peperit filium in
tempore, et in hora eadem, qua dixerat Eliseus.  

<span id="018">18</span> Crevit autem puer: et cum esset quædam dies, et
egressus isset ad patrem suum, ad messores,

<span id="019">19</span> ait patri suo: Caput meum doleo, caput meum
doleo. At ille dixit puero: Tolle, et duc eum ad matrem suam.

<span id="020">20</span> Qui cum tulisset, et duxisset eum ad matrem
suam, posuit eum illa super genua sua usque ad meridiem, et mortuus est.

<span id="021">21</span> Ascendit autem, et collocavit eum super
lectulum hominis Dei, et clausit ostium: et egressa,

<span id="022">22</span> vocavit virum suum, et ait: Mitte mecum,
obsecro, unum de pueris, et asinam, ut excurram usque ad hominem Dei, et
revertar.

<span id="023">23</span> Qui ait illi: Quam ob causam vadis ad eum?
hodie non sunt calendæ, neque sabbatum. Quæ respondit: Vadam.

<span id="024">24</span> Stravitque asinam, et præcepit puero: Mina, et
propera: ne mihi moram facias in eundo: et hoc age quod præcipio tibi.

<span id="025">25</span> Profecta est igitur, et venit ad virum Dei in
montem Carmeli: cumque vidisset eam vir Dei e contra, ait ad Giezi
puerum suum: Ecce Sunamitis illa.

<span id="026">26</span> Vade ergo in occursum ejus, et dic ei: Recte ne
agitur circa te, et circa virum tuum, et circa filium tuum? Quæ
respondit: Recte.

<span id="027">27</span> Cumque venisset ad virum Dei in montem,
apprehendit pedes ejus: et accessit Giezi ut amoveret eam. Et ait homo
Dei: Dimitte illam: anima enim ejus in amaritudine est, et Dominus
celavit a me, et non indicavit mihi.

<span id="028">28</span> Quæ dixit illi: Numquid petivi filium a domino
meo? numquid non dixi tibi: Ne illudas me?

<span id="029">29</span> Et ille ait ad Giezi: Accinge lumbos tuos, et
tolle baculum meum in manu tua, et vade. Si occurrerit tibi homo, non
salutes eum: et si salutaverit te quispiam, non respondeas illi: et
pones baculum meum super faciem pueri.

<span id="030">30</span> Porro mater pueri ait: Vivit Dominus, et vivit
anima tua, non dimittam te. Surrexit ergo, et secutus est eam.

<span id="031">31</span> Giezi autem præcesserat ante eos, et posuerat
baculum super faciem pueri, et non erat vox, neque sensus: reversusque
est in occursum ejus, et nuntiavit ei, dicens: Non surrexit puer.

<span id="032">32</span> Ingressus est ergo Eliseus domum, et ecce puer
mortuus jacebat in lectulo ejus:

<span id="033">33</span> ingressusque clausit ostium super se et super
puerum, et oravit ad Dominum.

<span id="034">34</span> Et ascendit, et incubuit super puerum:
posuitque os suum super os ejus, et oculos suos super oculos ejus, et
manus suas super manus ejus: et incurvavit se super eum, et calefacta
est caro pueri.

<span id="035">35</span> At ille reversus, deambulavit in domo, semel
huc atque illuc: et ascendit, et incubuit super eum: et oscitavit puer
septies, aperuitque oculos.

<span id="036">36</span> At ille vocavit Giezi, et dixit ei: Voca
Sunamitidem hanc. Quæ vocata, ingressa est ad eum. Qui ait: Tolle filium
tuum.

<span id="037">37</span> Venit illa, et corruit ad pedes ejus, et
adoravit super terram: tulitque filium suum, et egressa est.  

<span id="038">38</span> Et Eliseus reversus est in Galgala. Erat autem
fames in terra, et filii prophetarum habitabant coram eo. Dixitque uni
de pueris suis: Pone ollam grandem, et coque pulmentum filiis
prophetarum.

<span id="039">39</span> Et egressus est unus in agrum ut colligeret
herbas agrestes: invenitque quasi vitem silvestrem, et collegit ex ea
colocynthidas agri, et implevit pallium suum, et reversus concidit in
ollam pulmenti: nesciebat enim quid esset.

<span id="040">40</span> Infuderunt ergo sociis ut comederent: cumque
gustassent de coctione, clamaverunt, dicentes: Mors in olla, vir Dei. Et
non potuerunt comedere.

<span id="041">41</span> At ille: Afferte, inquit, farinam. Cumque
tulissent, misit in ollam, et ait: Infunde turbæ, ut comedant. Et non
fuit amplius quidquam amaritudinis in olla.

<span id="042">42</span> Vir autem quidam venit de Baalsalisa deferens
viro Dei panes primitiarum, viginti panes hordeaceos, et frumentum novum
in pera sua. At ille dixit: Da populo, ut comedat.

<span id="043">43</span> Responditque ei minister ejus: Quantum est hoc,
ut apponam centum viris? Rursum ille ait: Da populo, ut comedat: hæc
enim dicit Dominus: Comedent, et supererit.

<span id="044">44</span> Posuit itaque coram eis: qui comederunt, et
superfuit juxta verbum Domini.

------------------------------------------------------------------------

[Next: 2 Kings Chapter 5](kg2005.md)
