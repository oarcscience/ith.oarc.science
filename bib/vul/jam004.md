[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/jam004)  [GNT](../gnt/jam004.md) 
[KJV](../kjv/jam004.md)   
  
[James Index](jam.md)  
  [Previous](jam003)  [Next](jam005.md) 

------------------------------------------------------------------------

### Vulgate (Latin): James Chapter 4

<span id="001">1</span> Unde bella et lites in vobis? nonne hinc: ex
concupiscentiis vestris, quæ militant in membris vestris?

<span id="002">2</span> concupiscitis, et non habetis: occiditis, et
zelatis: et non potestis adipisci: litigatis, et belligeratis, et non
habetis, propter quod non postulatis.

<span id="003">3</span> Petitis, et non accipitis: eo quod male petatis:
ut in concupiscentiis vestris insumatis.

<span id="004">4</span> Adulteri, nescitis quia amicitia hujus mundi
inimica est Dei? quicumque ergo voluerit amicus esse sæculi hujus,
inimicus Dei constituitur.

<span id="005">5</span> An putatis quia inaniter Scriptura dicat: Ad
invidiam concupiscit spiritus qui habitat in vobis?

<span id="006">6</span> majorem autem dat gratiam. Propter quod dicit:
Deus superbis resistit, humilibus autem dat gratiam.

<span id="007">7</span> Subditi ergo estote Deo, resistite autem
diabolo, et fugiet a vobis.

<span id="008">8</span> Appropinquate Deo, et appropinquabit vobis.
Emundate manus, peccatores: et purificate corda, duplices animo.

<span id="009">9</span> Miseri estote, et lugete, et plorate: risus
vester in luctum convertatur, et gaudium in mœrorem.

<span id="010">10</span> Humiliamini in conspectu Domini, et exaltabit
vos.

<span id="011">11</span> Nolite detrahere alterutrum fratres. Qui
detrahit fratri, aut qui judicat fratrem suum, detrahit legi, et judicat
legem. Si autem judicas legem, non es factor legis, sed judex.

<span id="012">12</span> Unus est legislator et judex, qui potest
perdere et liberare.  

<span id="013">13</span> Tu autem quis es, qui judicas proximum? Ecce
nunc qui dicitis: Hodie, aut crastino ibimus in illam civitatem, et
faciemus ibi quidem annum, et mercabimur, et lucrum faciemus:

<span id="014">14</span> qui ignoratis quid erit in crastino.

<span id="015">15</span> Quæ est enim vita vestra? vapor est ad modicum
parens, et deinceps exterminabitur; pro eo ut dicatis: Si Dominus
voluerit. Et: Si vixerimus, faciemus hoc, aut illud.

<span id="016">16</span> Nunc autem exsultatis in superbiis vestris.
Omnis exsultatio talis, maligna est.

<span id="017">17</span> Scienti igitur bonum facere, et non facienti,
peccatum est illi.

------------------------------------------------------------------------

[Next: James Chapter 5](jam005.md)
