[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa014)  [KJV](../kjv/isa014)  [Sep](../sep/isa014.md) 
[Tan](../tan/isa014.md)   
  
[Isaiah Index](isa.md)  
  [Previous](isa013)  [Next](isa015.md) 

------------------------------------------------------------------------

### Vulgate (Latin): Isaiah Chapter 14

<span id="001">1</span> \[Prope est ut veniat tempus ejus,  
et dies ejus non elongabuntur.  
Miserebitur enim Dominus Jacob,  
et eliget adhuc de Israël,  
et requiescere eos faciet super humum suam;  
adjungetur advena ad eos,  
et adhærebit domui Jacob.  

<span id="002">2</span> Et tenebunt eos populi,  
et adducent eos in locum suum;  
et possidebit eos domus Israël  
super terram Domini  
in servos et ancillas:  
et erunt capientes eos qui se ceperant,  
et subjicient exactores suos.\]  

<span id="003">3</span> \[Et erit in die illa: cum requiem dederit tibi
Deus  
a labore tuo, et a concussione tua,  
et a servitute dura qua ante servisti,  

<span id="004">4</span> sumes parabolam istam  
contra regem Babylonis, et dices:  
Quomodo cessavit exactor;  
quievit tributum?  

<span id="005">5</span> Contrivit Dominus baculum impiorum,  
virgam dominantium,  

<span id="006">6</span> cædentem populos in indignatione  
plaga insanabili,  
subjicientem in furore gentes,  
persequentem crudeliter.  

<span id="007">7</span> Conquievit et siluit omnis terra,  
gavisa est et exsultavit;  

<span id="008">8</span> abietes quoque lætatæ sunt super te,  
et cedri Libani:  
ex quo dormisti, non ascendet  
qui succidat nos.  

<span id="009">9</span> Infernus subter conturbatus est  
in occursum adventus tui;  
suscitavit tibi gigantes.  
Omnes principes terræ  
surrexerunt de soliis suis,  
omnes principes nationum.  

<span id="010">10</span> Universi respondebunt, et dicent tibi:  
Et tu vulneratus es sicut et nos;  
nostri similis effectus es.  

<span id="011">11</span> Detracta est ad inferos superbia tua,  
concidit cadaver tuum;  
subter te sternetur tinea,  
et operimentum tuum erunt vermes.  

<span id="012">12</span> Quomodo cecidisti de cælo,  
Lucifer, qui mane oriebaris?  
corruisti in terram,  
qui vulnerabas gentes?  

<span id="013">13</span> Qui dicebas in corde tuo:  
In cælum conscendam,  
super astra Dei  
exaltabo solium meum;  
sedebo in monte testamenti,  
in lateribus aquilonis;  

<span id="014">14</span> ascendam super altitudinem nubium,  
similis ero Altissimo?  

<span id="015">15</span> Verumtamen ad infernum detraheris,  
in profundum laci.  

<span id="016">16</span> Qui te viderint, ad te inclinabuntur,  
teque prospicient:  
Numquid iste est vir qui conturbavit terram,  
qui concussit regna,  

<span id="017">17</span> qui posuit orbem desertum,  
et urbes ejus destruxit,  
vinctis ejus non aperuit carcerem?  

<span id="018">18</span> Omnes reges gentium  
universi dormierunt in gloria,  
vir in domo sua;  

<span id="019">19</span> tu autem projectus es de sepulchro tuo,  
quasi stirps inutilis pollutus,  
et obvolutus cum his qui interfecti sunt gladio,  
et descenderunt ad fundamenta laci,  
quasi cadaver putridum.  

<span id="020">20</span> Non habebis consortium, neque cum eis in
sepultura;  
tu enim terram tuam disperdidisti,  
tu populum tuum occidisti:  
non vocabitur in æternum  
semen pessimorum.  

<span id="021">21</span> Præparate filios ejus occisioni,  
in iniquitate patrum suorum:  
non consurgent, nec hæreditabunt terram,  
neque implebunt faciem orbis civitatum.  

<span id="022">22</span> Et consurgam super eos,  
dicit Dominus exercituum;  
et perdam Babylonis nomen, et reliquias,  
et germen, et progeniem, dicit Dominus;  

<span id="023">23</span> et ponam eam in possessionem ericii,  
et in paludes aquarum,  
et scopabo eam in scopa terens,  
dicit Dominus exercituum.\]  

<span id="024">24</span> \[Juravit Dominus exercituum, dicens:  
Si non, ut putavi, ita erit;  
et quomodo mente tractavi,  

<span id="025">25</span> sic eveniet:  
ut conteram Assyrium in terra mea,  
et in montibus meis conculcem eum;  
et auferetur ab eis jugum ejus,  
et onus illius ab humero eorum tolletur.  

<span id="026">26</span> Hoc consilium quod cogitavi super omnem
terram;  
et hæc est manus extenta super universas gentes.  

<span id="027">27</span> Dominus enim exercituum decrevit; et quis
poterit infirmare?  
et manus ejus extenta; et quis avertet eam?\]  

<span id="028">28</span> In anno quo mortuus est rex Achaz, factum est
onus istud:

<span id="029">29</span> \[Ne lætaris, Philisthæa omnis tu,  
quoniam comminuta est virga percussoris tui;  
de radice enim colubri egredietur regulus,  
et semen ejus absorbens volucrem.  

<span id="030">30</span> Et pascentur primogeniti pauperum,  
et pauperes fiducialiter requiescent;  
et interire faciam in fame radicem tuam,  
et reliquias tuas interficiam.  

<span id="031">31</span> Ulula, porta; clama civitas;  
prostrata est Philisthæa omnis;  
ab aquilone enim fumus veniet,  
et non est qui effugiet agmen ejus.  

<span id="032">32</span> Et quid respondebitur nuntiis gentis?  
Quia Dominus fundavit Sion,  
et in ipso sperabunt pauperes populi ejus.\]

------------------------------------------------------------------------

[Next: Isaiah Chapter 15](isa015.md)
