[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/dan001)  [KJV](../kjv/dan001.md) 
[Sep:Dan](../sep/dan001)  [Sep:DaT](../sep/dat001.md) 
[Tan](../tan/dan001.md)   
  
[Daniel Index](dan.md)  
  [Previous](eze048)  [Next](dan002.md) 

------------------------------------------------------------------------

### Vulgate (Latin): Daniel Chapter 1

<span id="001">1</span> Anno tertio regni Joakim regis Juda, venit
Nabuchodonosor, rex Babylonis, in Jerusalem, et obsedit eam:

<span id="002">2</span> et tradidit Dominus in manu ejus Joakim, regem
Juda, et partem vasorum domus Dei: et asportavit ea in terram Sennaar in
domum dei sui, et vasa intulit in domum thesauri dei sui.

<span id="003">3</span> Et ait rex Asphenez præposito eunuchorum ut
introduceret de filiis Israël, et de semine regio et tyrannorum,

<span id="004">4</span> pueros in quibus nulla esset macula, decoros
forma, et eruditos omni sapientia, cautos scientia, et doctos
disciplina, et qui possent stare in palatio regis, ut doceret eos
litteras et linguam Chaldæorum.

<span id="005">5</span> Et constituit eis rex annonam per singulos dies
de cibis suis, et de vino unde bibebat ipse, ut enutriti tribus annis,
postea starent in conspectu regis.

<span id="006">6</span> Fuerunt ergo inter eos de filiis Juda, Daniel,
Ananias, Misaël, et Azarias.

<span id="007">7</span> Et imposuit eis præpositus eunuchorum nomina:
Danieli, Baltassar; Ananiæ, Sidrach; Misaëli, Misach; et Azariæ,
Abdenago.

<span id="008">8</span> Proposuit autem Daniel in corde suo ne
pollueretur de mensa regis, neque de vino potus ejus: et rogavit
eunuchorum præpositum ne contaminaretur.

<span id="009">9</span> Dedit autem Deus Danieli gratiam et
misericordiam in conspectu principis eunuchorum.

<span id="010">10</span> Et ait princeps eunuchorum ad Danielem: Timeo
ego dominum meum regem, qui constituit vobis cibum et potum: qui si
viderit vultus vestros macilentiores præ ceteris adolescentibus coævis
vestris, condemnabitis caput meum regi.

<span id="011">11</span> Et dixit Daniel ad Malasar, quem constituerat
princeps eunuchorum super Danielem, Ananiam, Misaëlem, et Azariam:

<span id="012">12</span> Tenta nos, obsecro, servos tuos, diebus decem,
et dentur nobis legumina ad vescendum, et aqua ad bibendum:

<span id="013">13</span> et contemplare vultus nostros, et vultus
puerorum, qui vescuntur cibo regio: et sicut videris, facies cum servis
tuis.

<span id="014">14</span> Qui, audito sermone hujuscemodi, tentavit eos
diebus decem.

<span id="015">15</span> Post dies autem decem, apparuerunt vultus eorum
meliores, et corpulentiores præ omnibus pueris, qui vescebantur cibo
regio.

<span id="016">16</span> Porro Malasar tollebat cibaria, et vinum potus
eorum: dabatque eis legumina.

<span id="017">17</span> Pueris autem his dedit Deus scientiam et
disciplinam, in omni libro et sapientia: Danieli autem intelligentiam
omnium visionum et somniorum.

<span id="018">18</span> Completis itaque diebus, post quos dixerat rex
ut introducerentur, introduxit eos præpositus eunuchorum in conspectu
Nabuchodonosor.

<span id="019">19</span> Cumque eis locutus fuisset rex, non sunt
inventi tales de universis, ut Daniel, Ananias, Misaël, et Azarias: et
steterunt in conspectu regis.

<span id="020">20</span> Et omne verbum sapientiæ et intellectus, quod
sciscitatus est ab eis rex, invenit in eis decuplum super cunctos
ariolos et magos qui erant in universo regno ejus.

<span id="021">21</span> Fuit autem Daniel usque ad annum primum Cyri
regis.

------------------------------------------------------------------------

[Next: Daniel Chapter 2](dan002.md)
