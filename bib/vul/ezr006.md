[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ezr006)  [KJV](../kjv/ezr006) 
[Tan](../tan/ezr006)   
  
[Ezra Index](ezr)  
  [Previous](ezr005)  [Next](ezr007) 

------------------------------------------------------------------------

### Vulgate (Latin): Ezra Chapter 6

<span id="001">1</span> Tunc Darius rex præcepit: et recensuerunt in
bibliotheca librorum, qui erant repositi in Babylone.

<span id="002">2</span> Et inventum est in Ecbatanis, quod est castrum
in Medena provincia, volumen unum: talisque scriptus erat in eo
commentarius:

<span id="003">3</span> Anno primo Cyri regis, Cyrus rex decrevit ut
domus Dei ædificaretur, quæ est in Jerusalem, in loco ubi immolent
hostias, et ut ponant fundamenta supportantia altitudinem cubitorum
sexaginta, et latitudinem cubitorum sexaginta,

<span id="004">4</span> ordines de lapidibus impolitis tres, et sic
ordines de lignis novis: sumptus autem de domo regis dabuntur.

<span id="005">5</span> Sed et vasa templi Dei aurea et argentea, quæ
Nabuchodonosor tulerat de templo Jerusalem, et attulerat ea in
Babylonem, reddantur, et referantur in templum in Jerusalem in locum
suum, quæ et posita sunt in templo Dei.

<span id="006">6</span> Nunc ergo Thathanai dux regionis, quæ est trans
flumen, Stharbuzanai, et consiliarii vestri Apharsachæi, qui estis trans
flumen, procul recedite ab illis,

<span id="007">7</span> et dimittite fieri templum Dei illud a duce
Judæorum, et a senioribus eorum, ut domum Dei illam ædificent in loco
suo.

<span id="008">8</span> Sed et a me præceptum est quid oporteat fieri a
presbyteris Judæorum illis ut ædificetur domus Dei, scilicet ut de arca
regis, id est, de tributis quæ dantur de regione trans flumen, studiose
sumptus dentur viris illis, ne impediatur opus.

<span id="009">9</span> Quod si necesse fuerit, et vitulos, et agnos, et
hædos in holocaustum Deo cæli, frumentum, sal, vinum, et oleum, secundum
ritum sacerdotum, qui sunt in Jerusalem, detur eis per singulos dies, ne
sit in aliquo querimonia.

<span id="010">10</span> Et offerant oblationes Deo cæli, orentque pro
vita regis, et filiorum ejus.

<span id="011">11</span> A me ergo positum est decretum: ut omnis homo
qui hanc mutaverit jussionem, tollatur lignum de domum ipsius, et
erigatur, et configatur in eo, domus autem ejus publicetur.

<span id="012">12</span> Deus autem, qui habitare fecit nomen suum ibi,
dissipet omnia regna, et populum qui extenderit manum suam ut repugnet,
et dissipet domum Dei illam, quæ est in Jerusalem. Ego Darius statui
decretum, quod studiose impleri volo.  

<span id="013">13</span> Igitur Thathanai dux regionis trans flumen, et
Stharbuzanai, et consiliarii ejus, secundum quod præceperat Darius rex,
sic diligenter executi sunt.

<span id="014">14</span> Seniores autem Judæorum ædificabant, et
prosperabantur juxta prophetiam Aggæi prophetæ, et Zachariæ filii Addo:
et ædificaverunt et construxerunt, jubente Deo Israël, et jubente Cyro,
et Dario, et Artaxerxe regibus Persarum:

<span id="015">15</span> et compleverunt domum Dei istam, usque ad diem
tertium mensis Adar, qui est annus sextus regni Darii regis.

<span id="016">16</span> Fecerunt autem filii Israël sacerdotes et
Levitæ, et reliqui filiorum transmigrationis, dedicationem domus Dei in
gaudio.

<span id="017">17</span> Et obtulerunt in dedicationem domus Dei,
vitulos centum, arietes ducentos, agnos quadringentos, hircos caprarum
pro peccato totius Israël duodecim, juxta numerum tribuum Israël.

<span id="018">18</span> Et statuerunt sacerdotes in ordinibus suis, et
Levitas in vicibus suis, super opera Dei in Jerusalem, sicut scriptum
est in libro Moysi.  

<span id="019">19</span> Fecerunt autem filii Israël transmigrationis
Pascha, quartadecima die mensis primi.

<span id="020">20</span> Purificati enim fuerant sacerdotes et Levitæ
quasi unus: omnes mundi ad immolandum Pascha universis filiis
transmigrationis, et fratribus suis sacerdotibus, et sibi.

<span id="021">21</span> Et comederunt filii Israël, qui reversi fuerant
de transmigratione, et omnes qui se separaverant a coinquinatione
gentium terræ ad eos, ut quærerent Dominum Deum Israël.

<span id="022">22</span> Et fecerunt solemnitatem azymorum septem diebus
in lætitia, quoniam lætificaverat eos Dominus, et converterat cor regis
Assur ad eos, ut adjuvaret manus eorum in opere domus Domini Dei Israël.

------------------------------------------------------------------------

[Next: Ezra Chapter 7](ezr007)
