[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/deu009)  [KJV](../kjv/deu009)  [Sep](../sep/deu009.md) 
[Tan](../tan/deu009.md)   
  
[Deuteronomy Index](deu.md)  
  [Previous](deu008)  [Next](deu010.md) 

------------------------------------------------------------------------

### Vulgate (Latin): Deuteronomy Chapter 9

<span id="001">1</span> Audi, Israël: tu transgredieris hodie Jordanem,
ut possideas nationes maximas et fortiores te, civitates ingentes, et ad
cælum usque muratas,

<span id="002">2</span> populum magnum atque sublimem, filios Enacim,
quos ipse vidisti et audisti, quibus nullus potest ex adverso resistere.

<span id="003">3</span> Scies ergo hodie quod Dominus Deus tuus ipse
transibit ante te, ignis devorans atque consumens, qui conterat eos, et
deleat atque disperdat ante faciem tuam velociter, sicut locutus est
tibi:

<span id="004">4</span> ne dicas in corde tuo, cum deleverit eos Dominus
Deus tuus in conspectu tuo: Propter justitiam meam introduxit me Dominus
ut terram hanc possiderem, cum propter impietates suas istæ deletæ sint
nationes.

<span id="005">5</span> Neque enim propter justitias tuas, et æquitatem
cordis tui ingredieris, ut possideas terras earum: sed quia illæ egerunt
impie, introëunte te deletæ sunt: et ut compleret verbum suum Dominus,
quod sub juramento pollicitus est patribus tuis, Abraham, Isaac, et
Jacob.

<span id="006">6</span> Scito ergo quod non propter justitias tuas
Dominus Deus tuus dederit tibi terram hanc optimam in possessionem, cum
durissimæ cervicis sis populus.  

<span id="007">7</span> Memento, et ne obliviscaris, quomodo ad
iracundiam provocaveris Dominum Deum tuum in solitudine. Ex eo die, quo
egressus es ex Ægypto usque ad locum istum, semper adversum Dominum
contendisti.

<span id="008">8</span> Nam et in Horeb provocasti eum, et iratus delere
te voluit,

<span id="009">9</span> quando ascendi in montem, ut acciperem tabulas
lapideas, tabulas pacti quod pepigit vobiscum Dominus: et perseveravi in
monte quadraginta diebus ac noctibus, panem non comedens, et aquam non
bibens.

<span id="010">10</span> Deditque mihi Dominus duas tabulas lapideas
scriptas digito Dei, et continentes omnia verba quæ vobis locutus est in
monte de medio ignis, quando concio populi congregata est.

<span id="011">11</span> Cumque transissent quadraginta dies, et totidem
noctes, dedit mihi Dominus duas tabulas lapideas, tabulas fœderis,

<span id="012">12</span> dixitque mihi: Surge, et descende hinc cito:
quia populus tuus, quem eduxisti de Ægypto, deseruerunt velociter viam,
quam demonstrasti eis, feceruntque sibi conflatile.

<span id="013">13</span> Rursumque ait Dominus ad me: Cerno quod populus
iste duræ cervicis sit:

<span id="014">14</span> dimitte me ut conteram eum, et deleam nomen
ejus de sub cælo, et constituam te super gentem, quæ hac major et
fortior sit.  

<span id="015">15</span> Cumque de monte ardente descenderem, et duas
tabulas fœderis utraque tenerem manu,

<span id="016">16</span> vidissemque vos peccasse Domino Deo vestro, et
fecisse vobis vitulum conflatilem, ac deseruisse velociter viam ejus,
quam vobis ostenderat:

<span id="017">17</span> projeci tabulas de manibus meis, confregique
eas in conspectu vestro.

<span id="018">18</span> Et procidi ante Dominum sicut prius,
quadraginta diebus et noctibus panem non comedens, et aquam non bibens,
propter omnia peccata vestra quæ gessistis contra Dominum, et eum ad
iracundiam provocastis:

<span id="019">19</span> timui enim indignationem et iram illius, qua
adversum vos concitatus, delere vos voluit. Et exaudivit me Dominus
etiam hac vice.

<span id="020">20</span> Adversum Aaron quoque vehementer iratus, voluit
eum conterere, et pro illo similiter deprecatus sum.

<span id="021">21</span> Peccatum autem vestrum quod feceratis, id est,
vitulum, arripiens, igne combussi, et in frusta comminuens, omninoque in
pulverem redigens, projeci in torrentem, qui de monte descendit.

<span id="022">22</span> In incendio quoque, et in tentatione, et in
Sepulchris concupiscentiæ provocastis Dominum:

<span id="023">23</span> et quando misit vos de Cadesbarne, dicens:
Ascendite, et possidete terram, quam dedi vobis, et contempsistis
imperium Domini Dei vestri, et non credidistis ei, neque vocem ejus
audire voluistis:

<span id="024">24</span> sed semper fuistis rebelles a die qua nosse vos
cœpi.

<span id="025">25</span> Et jacui coram Domino quadraginta diebus ac
noctibus, quibus eum suppliciter deprecabar, ne deleret vos ut fuerat
comminatus:

<span id="026">26</span> et orans dixi: Domine Deus, ne disperdas
populum tuum, et hæreditatem tuam, quam redemisti in magnitudine tua,
quos eduxisti de Ægypto in manu forti.

<span id="027">27</span> Recordare servorum tuorum Abraham, Isaac, et
Jacob: ne aspicias duritiam populi hujus, et impietatem atque peccatum:

<span id="028">28</span> ne forte dicant habitatores terræ, de qua
eduxisti nos: Non poterat Dominus introducere eos in terram, quam
pollicitus est eis, et oderat illos: idcirco eduxit, ut interficeret eos
in solitudine:

<span id="029">29</span> qui sunt populus tuus et hæreditas tua, quos
eduxisti in fortitudine tua magna, et in brachio tuo extento.

------------------------------------------------------------------------

[Next: Deuteronomy Chapter 10](deu010.md)
