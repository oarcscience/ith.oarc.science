[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/th1005)  [GNT](../gnt/th1005) 
[KJV](../kjv/th1005)   
  
[1 Thessalonians Index](th1)  
  [Previous](th1004)  [Next](th2001) 

------------------------------------------------------------------------

### Vulgate (Latin): 1 Thessalonians Chapter 5

<span id="001">1</span> De temporibus autem, et momentis, fratres, non
indigetis ut scribamus vobis.

<span id="002">2</span> Ipsi enim diligenter scitis quia dies Domini,
sicut fur in nocte, ita veniet:

<span id="003">3</span> cum enim dixerint: Pax et securitas: tunc
repentinus eis superveniet interitus, sicut dolor in utero habenti, et
non effugient.

<span id="004">4</span> Vos autem, fratres, non estis in tenebris, ut
vos die illa tamquam fur comprehendat:

<span id="005">5</span> omnes enim vos filii lucis estis, et filii diei:
non sumus noctis, neque tenebrarum.

<span id="006">6</span> Igitur non dormiamus sicut et ceteri, sed
vigilemus, et sobrii simus.

<span id="007">7</span> Qui enim dormiunt, nocte dormiunt: et qui ebrii
sunt, nocte ebrii sunt.

<span id="008">8</span> Nos autem, qui diei sumus, sobrii simus, induti
loricam fidei et caritatis, et galeam spem salutis:

<span id="009">9</span> quoniam non posuit nos Deus in iram, sed in
acquisitionem salutis per Dominum nostrum Jesum Christum,

<span id="010">10</span> qui mortuus est pro nobis: ut sive vigilemus,
sive dormiamus, simul cum illo vivamus.

<span id="011">11</span> Propter quod consolamini invicem, et ædificate
alterutrum, sicut et facitis.  

<span id="012">12</span> Rogamus autem vos, fratres, ut noveritis eos
qui laborant inter vos, et præsunt vobis in Domino, et monent vos,

<span id="013">13</span> ut habeatis illos abundantius in caritate
propter opus illorum: pacem habete cum eis.

<span id="014">14</span> Rogamus autem vos, fratres, corripite
inquietos, consolamini pusillanimes, suscipite infirmos, patientes
estote ad omnes.

<span id="015">15</span> Videte ne quis malum pro malo alicui reddat:
sed semper quod bonum est sectamini in invicem, et in omnes.

<span id="016">16</span> Semper gaudete.

<span id="017">17</span> Sine intermissione orate.

<span id="018">18</span> In omnibus gratias agite: hæc est enim voluntas
Dei in Christo Jesu in omnibus vobis.

<span id="019">19</span> Spiritum nolite extinguere.

<span id="020">20</span> Prophetias nolite spernere.

<span id="021">21</span> Omnia autem probate: quod bonum est tenete.

<span id="022">22</span> Ab omni specie mala abstinete vos.

<span id="023">23</span> Ipse autem Deus pacis sanctificet vos per
omnia: ut integer spiritus vester, et anima, et corpus sine querela in
adventu Domini nostri Jesu Christi servetur.

<span id="024">24</span> Fidelis est, qui vocavit vos: qui etiam
faciet.  

<span id="025">25</span> Fratres, orate pro nobis.

<span id="026">26</span> Salutate fratres omnes in osculo sancto.

<span id="027">27</span> Adjuro vos per Dominum ut legatur epistola hæc
omnibus sanctis fratribus.

<span id="028">28</span> Gratia Domini nostri Jesu Christi vobiscum.
Amen.

------------------------------------------------------------------------

[Next: 2 Thessalonians Chapter 1](th2001)
