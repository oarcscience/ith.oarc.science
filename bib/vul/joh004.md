[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/joh004)  [GNT](../gnt/joh004.md) 
[KJV](../kjv/joh004.md)   
  
[John Index](joh.md)  
  [Previous](joh003)  [Next](joh005.md) 

------------------------------------------------------------------------

### Vulgate (Latin): John Chapter 4

<span id="001">1</span> Ut ergo cognovit Jesus quia audierunt pharisæi
quod Jesus plures discipulos facit, et baptizat, quam Joannes

<span id="002">2</span> (quamquam Jesus non baptizaret, sed discipuli
ejus),

<span id="003">3</span> reliquit Judæam, et abiit iterum in Galilæam.

<span id="004">4</span> Oportebat autem eum transire per Samariam.  

<span id="005">5</span> Venit ergo in civitatem Samariæ, quæ dicitur
Sichar, juxta prædium quod dedit Jacob Joseph filio suo.

<span id="006">6</span> Erat autem ibi fons Jacob. Jesus ergo fatigatus
ex itinere, sedebat sic supra fontem. Hora erat quasi sexta.

<span id="007">7</span> Venit mulier de Samaria haurire aquam. Dicit ei
Jesus: Da mihi bibere.

<span id="008">8</span> (Discipuli enim ejus abierant in civitatem ut
cibos emerent.)

<span id="009">9</span> Dicit ergo ei mulier illa Samaritana: Quomodo
tu, Judæus cum sis, bibere a me poscis, quæ sum mulier Samaritana? non
enim coutuntur Judæi Samaritanis.

<span id="010">10</span> Respondit Jesus, et dixit ei: Si scires donum
Dei, et quis est qui dicit tibi: Da mihi bibere, tu forsitan petisses ab
eo, et dedisset tibi aquam vivam.

<span id="011">11</span> Dicit ei mulier: Domine, neque in quo haurias
habes, et puteus altus est: unde ergo habes aquam vivam?

<span id="012">12</span> Numquid tu major es patre nostro Jacob, qui
dedit nobis puteum, et ipse ex eo bibit, et filii ejus, et pecora ejus?

<span id="013">13</span> Respondit Jesus, et dixit ei: Omnis qui bibit
ex aqua hac, sitiet iterum; qui autem biberit ex aqua quam ego dabo ei,
non sitiet in æternum:

<span id="014">14</span> sed aqua quam ego dabo ei, fiet in eo fons aquæ
salientis in vitam æternam.

<span id="015">15</span> Dicit ad eum mulier: Domine, da mihi hanc
aquam, ut non sitiam, neque veniam huc haurire.

<span id="016">16</span> Dicit ei Jesus: Vade, voca virum tuum, et veni
huc.

<span id="017">17</span> Respondit mulier, et dixit: Non habeo virum.
Dicit ei Jesus: Bene dixisti, quia non habeo virum;

<span id="018">18</span> quinque enim viros habuisti, et nunc, quem
habes, non est tuus vir: hoc vere dixisti.

<span id="019">19</span> Dicit ei mulier: Domine, video quia propheta es
tu.

<span id="020">20</span> Patres nostri in monte hoc adoraverunt, et vos
dicitis, quia Jerosolymis est locus ubi adorare oportet.

<span id="021">21</span> Dicit ei Jesus: Mulier, crede mihi, quia venit
hora, quando neque in monte hoc, neque in Jerosolymis adorabitis Patrem.

<span id="022">22</span> Vos adoratis quod nescitis: nos adoramus quod
scimus, quia salus ex Judæis est.

<span id="023">23</span> Sed venit hora, et nunc est, quando veri
adoratores adorabunt Patrem in spiritu et veritate. Nam et Pater tales
quærit, qui adorent eum.

<span id="024">24</span> Spiritus est Deus: et eos qui adorant eum, in
spiritu et veritate oportet adorare.

<span id="025">25</span> Dicit ei mulier: Scio quia Messias venit (qui
dicitur Christus): cum ergo venerit ille, nobis annuntiabit omnia.

<span id="026">26</span> Dicit ei Jesus: Ego sum, qui loquor te.

<span id="027">27</span> Et continuo venerunt discipuli ejus, et
mirabantur quia cum muliere loquebatur. Nemo tamen dixit: Quid quæris?
aut, Quid loqueris cum ea?

<span id="028">28</span> Reliquit ergo hydriam suam mulier, et abiit in
civitatem, et dicit illis hominibus:

<span id="029">29</span> Venite, et videte hominem qui dixit mihi omnia
quæcumque feci: numquid ipse est Christus?

<span id="030">30</span> Exierunt ergo de civitate et veniebant ad eum.

<span id="031">31</span> Interea rogabant eum discipuli, dicentes:
Rabbi, manduca.

<span id="032">32</span> Ille autem dicit eis: Ego cibum habeo
manducare, quem vos nescitis.

<span id="033">33</span> Dicebant ergo discipuli ad invicem: Numquid
aliquis attulit ei manducare?

<span id="034">34</span> Dicit eis Jesus: Meus cibus est ut faciam
voluntatem ejus qui misit me, ut perficiam opus ejus.

<span id="035">35</span> Nonne vos dicitis quod adhuc quatuor menses
sunt, et messis venit? Ecce dico vobis: levate oculos vestros, et videte
regiones, quia albæ sunt jam ad messem.

<span id="036">36</span> Et qui metit, mercedem accipit, et congregat
fructum in vitam æternam: ut et qui seminat, simul gaudeat, et qui
metit.

<span id="037">37</span> In hoc enim est verbum verum: quia alius est
qui seminat, et alius est qui metit.

<span id="038">38</span> Ego misi vos metere quod vos non laborastis:
alii laboraverunt, et vos in labores eorum introistis.

<span id="039">39</span> Ex civitate autem illa multi crediderunt in eum
Samaritanorum, propter verbum mulieris testimonium perhibentis: Quia
dixit mihi omnia quæcumque feci.

<span id="040">40</span> Cum venissent ergo ad illum Samaritani,
rogaverunt eum ut ibi maneret. Et mansit ibi duos dies.

<span id="041">41</span> Et multo plures crediderunt in eum propter
sermonem ejus.

<span id="042">42</span> Et mulieri dicebant: Quia jam non propter tuam
loquelam credimus: ipsi enim audivimus, et scimus quia hic est vere
Salvator mundi.  

<span id="043">43</span> Post duos autem dies exiit inde, et abiit in
Galilæam.

<span id="044">44</span> Ipse enim Jesus testimonium perhibuit, quia
propheta in sua patria honorem non habet.

<span id="045">45</span> Cum ergo venisset in Galilæam, exceperunt eum
Galilæi, cum omnia vidissent quæ fecerat Jerosolymis in die festo: et
ipsi enim venerant ad diem festum.

<span id="046">46</span> Venit ergo iterum in Cana Galilææ, ubi fecit
aquam vinum. Et erat quidam regulus, cujus filius infirmabatur
Capharnaum.

<span id="047">47</span> Hic cum audisset quia Jesus adveniret a Judæa
in Galilæam, abiit ad eum, et rogabat eum ut descenderet, et sanaret
filium ejus: incipiebat enim mori.

<span id="048">48</span> Dixit ergo Jesus ad eum: Nisi signa et prodigia
videritis, non creditis.

<span id="049">49</span> Dicit ad eum regulus: Domine, descende
priusquam moriatur filius meus.

<span id="050">50</span> Dicit ei Jesus: Vade, filius tuus vivit.
Credidit homo sermoni quem dixit ei Jesus, et ibat.

<span id="051">51</span> Jam autem eo descendente, servi occurrerunt ei,
et nuntiaverunt dicentes, quia filius ejus viveret.

<span id="052">52</span> Interrogabat ergo horam ab eis in qua melius
habuerit. Et dixerunt ei: Quia heri hora septima reliquit eum febris.

<span id="053">53</span> Cognovit ergo pater, quia illa hora erat in qua
dixit ei Jesus: Filius tuus vivit; et credidit ipse et domus ejus tota.

<span id="054">54</span> Hoc iterum secundum signum fecit Jesus, cum
venisset a Judæa in Galilæam.

------------------------------------------------------------------------

[Next: John Chapter 5](joh005.md)
