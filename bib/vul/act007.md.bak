[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act007)  [GNT](../gnt/act007.md) 
[KJV](../kjv/act007.md)   
  
[Acts Index](act.md)  
  [Previous](act006)  [Next](act008.md) 

------------------------------------------------------------------------

### Vulgate (Latin): Acts Chapter 7

<span id="001">1</span> Dixit autem princeps sacerdotum: Si hæc ita se
habent?

<span id="002">2</span> Qui ait: Viri fratres et patres, audite: Deus
gloriæ apparuit patri nostro Abrahæ cum esset in Mesopotamia, priusquam
moraretur in Charan,

<span id="003">3</span> et dixit ad illum: Exi de terra tua, et de
cognatione tua, et veni in terram quam monstravero tibi.

<span id="004">4</span> Tunc exiit de terra Chaldæorum, et habitavit in
Charan. Et inde, postquam mortuus est pater ejus, transtulit illum in
terram istam, in qua nunc vos habitatis.

<span id="005">5</span> Et non dedit illi hæreditatem in ea, nec passum
pedis: sed repromisit dare illi eam in possessionem, et semini ejus post
ipsum, cum non haberet filium.

<span id="006">6</span> Locutus est autem ei Deus: Quia erit semen ejus
accola in terra aliena, et servituti eos subjicient, et male tractabunt
eos annis quadringentis:

<span id="007">7</span> et gentem cui servierint, judicabo ego, dixit
Dominus: et post hæc exibunt, et servient mihi in loco isto.

<span id="008">8</span> Et dedit illi testamentum circumcisionis: et sic
genuit Isaac, et circumcidit eum die octavo: et Isaac, Jacob: et Jacob,
duodecim patriarchas.

<span id="009">9</span> Et patriarchæ æmulantes, Joseph vendiderunt in
Ægyptum: et erat Deus cum eo,

<span id="010">10</span> et eripuit eum ex omnibus tribulationibus ejus,
et dedit ei gratiam et sapientiam in conspectu pharaonis regis Ægypti:
et constituit eum præpositum super Ægyptum, et super omnem domum suam.

<span id="011">11</span> Venit autem fames in universam Ægyptum et
Chanaan, et tribulatio magna: et non inveniebant cibos patres nostri.

<span id="012">12</span> Cum audisset autem Jacob esse frumentum in
Ægypto, misit patres nostros primum:

<span id="013">13</span> et in secundo cognitus est Joseph a fratribus
suis, et manifestatum est Pharaoni genus ejus.

<span id="014">14</span> Mittens autem Joseph, accersivit Jacob patrem
suum et omnem cognationem suam, in animabus septuaginta quinque.

<span id="015">15</span> Et descendit Jacob in Ægyptum: et defunctus est
ipse, et patres nostri.

<span id="016">16</span> Et translati sunt in Sichem, et positi sunt in
sepulchro, quod emit Abraham pretio argenti a filiis Hemor filii
Sichem.  

<span id="017">17</span> Cum autem appropinquaret tempus promissionis
quam confessus erat Deus Abrahæ, crevit populus, et multiplicatus est in
Ægypto,

<span id="018">18</span> quoadusque surrexit alius rex in Ægypto, qui
non sciebat Joseph.

<span id="019">19</span> Hic circumveniens genus nostrum, afflixit
patres nostros ut exponerent infantes suos, ne vivificarentur.

<span id="020">20</span> Eodem tempore natus est Moyses, et fuit gratus
Deo: qui nutritus est tribus mensibus in domo patris sui.

<span id="021">21</span> Exposito autem illo, sustulit eum filia
Pharaonis, et nutrivit eum sibi in filium.

<span id="022">22</span> Et eruditus est Moyses omni sapientia
Ægyptiorum, et erat potens in verbis et in operibus suis.

<span id="023">23</span> Cum autem impleretur ei quadraginta annorum
tempus, ascendit in cor ejus ut visitaret fratres suos filios Israël.

<span id="024">24</span> Et cum vidisset quemdam injuriam patientem,
vindicavit illum, et fecit ultionem ei qui injuriam sustinebat, percusso
Ægyptio.

<span id="025">25</span> Existimabat autem intelligere fratres, quoniam
Deus per manum ipsius daret salutem illis: at illi non intellexerunt.

<span id="026">26</span> Sequenti vero die apparuit illis litigantibus:
et reconciliabat eos in pace, dicens: Viri, fratres estis: ut quid
nocetis alterutrum?

<span id="027">27</span> Qui autem injuriam faciebat proximo, repulit
eum, dicens: Quis te constituit principem et judicem super nos?

<span id="028">28</span> Numquid interficere me tu vis, quemadmodum
interfecisti heri Ægyptium?

<span id="029">29</span> Fugit autem Moyses in verbo isto: et factus est
advena in terra Madian, ubi generavit filios duos.

<span id="030">30</span> Et expletis annis quadraginta, apparuit illi in
deserto montis Sina angelus in igne flammæ rubi.

<span id="031">31</span> Moyses autem videns, admiratus est visum. Et
accedente illo ut consideraret, facta est ad eum vox Domini, dicens:

<span id="032">32</span> Ego sum Deus patrum tuorum, Deus Abraham, Deus
Isaac, et Deus Jacob. Tremefactus autem Moyses, non audebat considerare.

<span id="033">33</span> Dixit autem illi Dominus: Solve calceamentum
pedum tuorum: locus enim in quo stas, terra sancta est.

<span id="034">34</span> Videns vidi afflictionem populi mei qui est in
Ægypto, et gemitum eorum audivi, et descendi liberare eos. Et nunc veni,
et mittam te in Ægyptum.

<span id="035">35</span> Hunc Moysen, quem negaverunt, dicentes: Quis te
constituit principem et judicem? hunc Deus principem et redemptorem
misit, cum manu angeli qui apparuit illi in rubo.

<span id="036">36</span> Hic eduxit illos faciens prodigia et signa in
terra Ægypti, et in rubro mari, et in deserto annis quadraginta.

<span id="037">37</span> Hic est Moyses, qui dixit filiis Israël:
Prophetam suscitabit vobis Deus de fratribus vestris, tamquam me: ipsum
audietis.

<span id="038">38</span> Hic est qui fuit in ecclesia in solitudine cum
angelo, qui loquebatur ei in monte Sina, et cum patribus nostris: qui
accepit verba vitæ dare nobis.

<span id="039">39</span> Cui noluerunt obedire patres nostri: sed
repulerunt, et aversi sunt cordibus suis in Ægyptum,

<span id="040">40</span> dicentes ad Aaron: Fac nobis deos qui præcedant
nos: Moyses enim hic, qui eduxit nos de terra Ægypti, nescimus quid
factum sit ei.

<span id="041">41</span> Et vitulum fecerunt in diebus illis, et
obtulerunt hostiam simulacro, et lætabantur in operibus manuum suarum.

<span id="042">42</span> Convertit autem Deus, et tradidit eos servire
militiæ cæli, sicut scriptum est in libro prophetarum: \[Numquid
victimas et hostias obtulistis mihi  
annis quadraginta in deserto, domus Israël?  

<span id="043">43</span> Et suscepistis tabernaculum Moloch,  
et sidus dei vestri Rempham,  
figuras quas fecistis adorare eas:  
et transferam vos trans Babylonem.\]

<span id="044">44</span> Tabernaculum testimonii fuit cum patribus
nostris in deserto, sicut disposuit illis Deus loquens ad Moysen, ut
faceret illud secundum formam quam viderat.

<span id="045">45</span> Quod et induxerunt, suscipientes patres nostri
cum Jesu in possessionem gentium quas expulit Deus a facie patrum
nostrorum, usque in diebus David,

<span id="046">46</span> qui invenit gratiam ante Deum, et petiit ut
inveniret tabernaculum Deo Jacob.

<span id="047">47</span> Salomon autem ædificavit illi domum.

<span id="048">48</span> Sed non Excelsus in manufactis habitat, sicut
propheta dicit:

<span id="049">49</span> \[Cælum mihi sedes est:  
terra autem scabellum pedum meorum.  
Quam domum ædificabitis mihi? dicit Dominus:  
aut quis locus requietionis meæ est?  

<span id="050">50</span> Nonne manus mea fecit hæc omnia?\]

<span id="051">51</span> Dura cervice, et incircumcisis cordibus et
auribus, vos semper Spiritui Sancto resistitis: sicut patres vestri, ita
et vos.

<span id="052">52</span> Quem prophetarum non sunt persecuti patres
vestri? et occiderunt eos qui prænuntiabant de adventu Justi, cujus vos
nunc proditores et homicidæ fuistis:

<span id="053">53</span> qui accepistis legem in dispositione angelorum,
et non custodistis.  

<span id="054">54</span> Audientes autem hæc, dissecabantur cordibus
suis, et stridebant dentibus in eum.

<span id="055">55</span> Cum autem esset plenus Spiritu Sancto,
intendens in cælum, vidit gloriam Dei, et Jesum stantem a dextris Dei.
Et ait: Ecce video cælos apertos, et Filium hominis stantem a dextris
Dei.

<span id="056">56</span> Exclamantes autem voce magna continuerunt aures
suas, et impetum fecerunt unanimiter in eum.

<span id="057">57</span> Et ejicientes eum extra civitatem, lapidabant:
et testes deposuerunt vestimenta sua secus pedes adolescentis qui
vocabatur Saulus.

<span id="058">58</span> Et lapidabant Stephanum invocantem, et
dicentem: Domine Jesu, suscipe spiritum meum.

<span id="059">59</span> Positis autem genibus, clamavit voce magna,
dicens: Domine, ne statuas illis hoc peccatum. Et cum hoc dixisset,
obdormivit in Domino. Saulus autem erat consentiens neci ejus.

------------------------------------------------------------------------

[Next: Acts Chapter 8](act008.md)
