[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk013)  [GNT](../gnt/luk013) 
[KJV](../kjv/luk013)   
  
[Luke Index](luk)  
  [Previous](luk012)  [Next](luk014) 

------------------------------------------------------------------------

### Vulgate (Latin): Luke Chapter 13

<span id="001">1</span> Aderant autem quidam ipso in tempore, nuntiantes
illi de Galilæis, quorum sanguinem Pilatus miscuit cum sacrificiis
eorum.

<span id="002">2</span> Et respondens dixit illis: Putatis quod hi
Galilæi præ omnibus Galilæis peccatores fuerint, quia talia passi sunt?

<span id="003">3</span> Non, dico vobis: sed nisi pœnitentiam
habueritis, omnes similiter peribitis.

<span id="004">4</span> Sicut illi decem et octo, supra quos cecidit
turris in Siloë, et occidit eos: putatis quia et ipsi debitores fuerint
præter omnes homines habitantes in Jerusalem?

<span id="005">5</span> Non, dico vobis: sed si pœnitentiam non
egeritis, omnes similiter peribitis.  

<span id="006">6</span> Dicebat autem et hanc similitudinem: Arborem
fici habebat quidam plantatam in vinea sua, et venit quærens fructum in
illa, et non invenit.

<span id="007">7</span> Dixit autem ad cultorem vineæ: Ecce anni tres
sunt ex quo venio quærens fructum in ficulnea hac, et non invenio:
succide ergo illam: ut quid etiam terram occupat?

<span id="008">8</span> At ille respondens, dicit illi: Domine dimitte
illam et hoc anno, usque dum fodiam circa illam, et mittam stercora,

<span id="009">9</span> et siquidem fecerit fructum: sin autem, in
futurum succides eam.  

<span id="010">10</span> Erat autem docens in synagoga eorum sabbatis.

<span id="011">11</span> Et ecce mulier, quæ habebat spiritum
infirmitatis annis decem et octo: et erat inclinata, nec omnino poterat
sursum respicere.

<span id="012">12</span> Quam cum videret Jesus, vocavit eam ad se, et
ait illi: Mulier, dimissa es ab infirmitate tua.

<span id="013">13</span> Et imposuit illi manus, et confestim erecta
est, et glorificabat Deum.

<span id="014">14</span> Respondens autem archisynagogus, indignans quia
sabbato curasset Jesus, dicebat turbæ: Sex dies sunt in quibus oportet
operari: in his ergo venite, et curamini, et non in die sabbati.

<span id="015">15</span> Respondens autem ad illum Dominus, dixit:
Hypocritæ, unusquisque vestrum sabbato non solvit bovem suum, aut asinum
a præsepio, et ducit adaquare?

<span id="016">16</span> Hanc autem filiam Abrahæ, quam alligavit
Satanas, ecce decem et octo annis, non oportuit solvi a vinculo isto die
sabbati?

<span id="017">17</span> Et cum hæc diceret, erubescant omnes adversarii
ejus: et omnis populus gaudebat in universis, quæ gloriosæ fiebant ab
eo.  

<span id="018">18</span> Dicebat ergo: Cui simile est regnum Dei, et cui
simile æstimabo illud?

<span id="019">19</span> Simile est grano sinapis, quod acceptum homo
misit in hortum suum, et crevit, et factum est in arborem magnam: et
volucres cæli requieverunt in ramis ejus.

<span id="020">20</span> Et iterum dixit: Cui simile æstimabo regnum
Dei?

<span id="021">21</span> Simile est fermento, quod acceptum mulier
abscondit in farinæ sata tria, donec fermentaretur totum.  

<span id="022">22</span> Et ibat per civitates et castella, docens, et
iter faciens in Jerusalem.

<span id="023">23</span> Ait autem illi quidam: Domine, si pauci sunt,
qui salvantur? Ipse autem dixit ad illos:

<span id="024">24</span> Contendite intrare per angustam portam: quia
multi, dico vobis, quærent intrare, et non poterunt.

<span id="025">25</span> Cum autem intraverit paterfamilias, et
clauserit ostium, incipietis foris stare, et pulsare ostium, dicentes:
Domine, aperi nobis: et respondens dicet vobis: Nescio vos unde sitis:

<span id="026">26</span> tunc incipietis dicere: Manducavimus coram te,
et bibimus, et in plateis nostris docuisti.

<span id="027">27</span> Et dicet vobis: Nescio vos unde sitis:
discedite a me omnes operarii iniquitatis.

<span id="028">28</span> Ibi erit fletus et stridor dentium: cum
videritis Abraham, et Isaac, et Jacob, et omnes prophetas in regno Dei,
vos autem expelli foras.

<span id="029">29</span> Et venient ab oriente, et occidente, et
aquilone, et austro, et accumbent in regno Dei.

<span id="030">30</span> Et ecce sunt novissimi qui erunt primi, et sunt
primi qui erunt novissimi.  

<span id="031">31</span> In ipsa die accesserunt quidam pharisæorum,
dicentes illi: Exi, et vade hinc: quia Herodes vult te occidere.

<span id="032">32</span> Et ait illis: Ite, et dicite vulpi illi: Ecce
ejicio dæmonia, et sanitates perficio hodie, et cras, et tertia die
consummor.

<span id="033">33</span> Verumtamen oportet me hodie et cras et sequenti
die ambulare: quia non capit prophetam perire extra Jerusalem.

<span id="034">34</span> Jerusalem, Jerusalem, quæ occidis prophetas, et
lapidas eos qui mittuntur ad te, quoties volui congregare filios tuos
quemadmodum avis nidum suum sub pennis, et noluisti?

<span id="035">35</span> Ecce relinquetur vobis domus vestra deserta.
Dico autem vobis, quia non videbitis me donec veniat cum dicetis:
Benedictus qui venit in nomine Domini.

------------------------------------------------------------------------

[Next: Luke Chapter 14](luk014)
