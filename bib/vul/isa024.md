[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/isa024)  [KJV](../kjv/isa024)  [Sep](../sep/isa024.md) 
[Tan](../tan/isa024.md)   
  
[Isaiah Index](isa.md)  
  [Previous](isa023)  [Next](isa025.md) 

------------------------------------------------------------------------

### Vulgate (Latin): Isaiah Chapter 24

<span id="001">1</span> \[Ecce Dominus dissipabit terram:  
et nudabit eam, et affliget faciem ejus,  
et disperget habitatores ejus.  

<span id="002">2</span> Et erit sicut populus, sic sacerdos;  
et sicut servus, sic dominus ejus;  
sicut ancilla, sic domina ejus;  
sicut emens, sic ille qui vendit;  
sicut fœnerator, sic is qui mutuum accipit;  
sicut qui repetit, sic qui debet.  

<span id="003">3</span> Dissipatione dissipabitur terra, et direptione
prædabitur;  
Dominus enim locutus est verbum hoc.  

<span id="004">4</span> Luxit, et defluxit terra, et infirmata est;  
defluxit orbis,  
infirmata est altitudo populi terræ.  

<span id="005">5</span> Et terra infecta est ab habitatoribus suis,  
quia transgressi sunt leges,  
mutaverunt jus,  
dissipaverunt fœdus sempiternum.  

<span id="006">6</span> Propter hoc maledictio vorabit terram,  
et peccabunt habitatores ejus;  
ideoque insanient cultores ejus,  
et relinquentur homines pauci.  

<span id="007">7</span> Luxit vindemia, infirmata est vitis,  
ingemuerunt omnes qui lætabantur corde;  

<span id="008">8</span> cessavit gaudium tympanorum,  
quievit sonitus lætantium,  
conticuit dulcedo citharæ.  

<span id="009">9</span> Cum cantico non bibent vinum;  
amara erit potio bibentibus illam.  

<span id="010">10</span> Attrita est civitas vanitatis,  
clausa est omnis domus, nullo introëunte.  

<span id="011">11</span> Clamor erit super vino in plateis,  
deserta est omnia lætitia,  
translatum est gaudium terræ.  

<span id="012">12</span> Relicta est in urbe solitudo,  
et calamitas opprimet portas.  

<span id="013">13</span> Quia hæc erunt in medio terræ  
in medio populorum,  
quomodo si paucæ olivæ quæ remanserunt  
excutiantur ex olea et racemi,  
cum fuerit finita vindemia.\]  

<span id="014">14</span> \[Hi levabunt vocem suam, atque laudabunt:  
cum glorificatus fuerit Dominus, hinnient de mari.  

<span id="015">15</span> Propter hoc in doctrinis glorificate Dominum;  
in insulis maris  
nomen Domini Dei Israël.  

<span id="016">16</span> A finibus terræ laudes audivimus,  
gloriam Justi.  
Et dixi: Secretum meum mihi,  
secretum meum mihi.  
Væ mihi!  
prævaricantes prævaricati sunt,  
et prævaricatione transgressorum prævaricati sunt.  

<span id="017">17</span> Formido, et fovea, et laqueus  
super te, qui habitator es terræ.  

<span id="018">18</span> Et erit: qui fugerit a voce formidinis cadet in
foveam;  
et qui se explicaverit de fovea tenebitur laqueo;  
quia cataractæ de excelsis apertæ sunt  
et concutientur fundamenta terræ.  

<span id="019">19</span> Confractione confringetur terra,  
contritione conteretur terra,  
commotione commovebitur terra;  

<span id="020">20</span> agitatione agitabitur terra sicut ebrius,  
et auferetur quasi tabernaculum unius noctis;  
et gravabit eam iniquitas sua,  
et corruet, et non adjiciet ut resurgat.  

<span id="021">21</span> Et erit: in die illa visitabit Dominus  
super militiam cæli in excelso,  
et super reges terræ qui sunt super terram;  

<span id="022">22</span> et congregabuntur in congregatione unius fascis
in lacum,  
et claudentur ibi in carcere,  
et post multos dies visitabuntur.  

<span id="023">23</span> Et erubescet luna, et confundetur sol,  
cum regnaverit Dominus exercituum  
in monte Sion et in Jerusalem  
et in conspectu senum suorum fuerit glorificatus.\]

------------------------------------------------------------------------

[Next: Isaiah Chapter 25](isa025.md)
