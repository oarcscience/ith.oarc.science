[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1001)  [Apo](../apo/ma1001.md) 
[Sep](../sep/ma1001.md)   
  
[1 Macabees Index](ma1.md)  
  [Previous](mal004)  [Next](ma1002.md) 

------------------------------------------------------------------------

### Vulgate (Latin): 1 Macabees Chapter 1

<span id="001">1</span> Et factum est, postquam percussit Alexander
Philippi Macedo, qui primus regnavit in Græcia, egressus de terra
Cethim, Darium regem Persarum et Medorum:

<span id="002">2</span> constituit prælia multa, et obtinuit omnium
munitiones, et interfecit reges terræ,

<span id="003">3</span> et pertransiit usque ad fines terræ: et accepit
spolia multitudinis gentium, et siluit terra in conspectu ejus.

<span id="004">4</span> Et congregavit virtutem, et exercitum fortem
nimis: et exaltatum est, et elevatum cor ejus:

<span id="005">5</span> et obtinuit regiones gentium, et tyrannos: et
facti sunt illi in tributum.

<span id="006">6</span> Et post hæc decidit in lectum, et cognovit quia
moreretur.

<span id="007">7</span> Et vocavit pueros suos nobiles, qui secum erant
nutriti a juventute: et divisit illis regnum suum, cum adhuc viveret.

<span id="008">8</span> Et regnavit Alexander annis duodecim, et mortuus
est.

<span id="009">9</span> Et obtinuerunt pueri ejus regnum, unusquisque in
loco suo:

<span id="010">10</span> et imposuerunt omnes sibi diademata post mortem
ejus, et filii eorum post eos annis multis, et multiplicata sunt mala in
terra.  

<span id="011">11</span> Et exiit ex eis radix peccatrix, Antiochus
illustris, filius Antiochi regis, qui fuerat Romæ obses: et regnavit in
anno centesimo trigesimo septimo regni Græcorum.

<span id="012">12</span> In diebus illis, exierunt ex Israël filii
iniqui, et suaserunt multis, dicentes: Eamus, et disponamus testamentum
cum gentibus, quæ circa nos sunt: quia ex quo recessimus ab eis,
invenerunt nos multa mala.

<span id="013">13</span> Et bonus visus est sermo in oculis eorum.

<span id="014">14</span> Et destinaverunt aliqui de populo, et abierunt
ad regem: et dedit illis potestatem ut facerent justitiam gentium.

<span id="015">15</span> Et ædificaverunt gymnasium in Jerosolymis
secundum leges nationum:

<span id="016">16</span> et fecerunt sibi præputia, et recesserunt a
testamento sancto, et juncti sunt nationibus, et venundati sunt ut
facerent malum.

<span id="017">17</span> Et paratum est regnum in conspectu Antiochi, et
cœpit regnare in terra Ægypti ut regnaret super duo regna.

<span id="018">18</span> Et intravit in Ægyptum in multitudine gravi, in
curribus, et elephantis, et equitibus, et copiosa navium multitudine:

<span id="019">19</span> et constituit bellum adversus Ptolemæum regem
Ægypti, et veritus est Ptolemæus a facie ejus, et fugit, et ceciderunt
vulnerati multi.

<span id="020">20</span> Et comprehendit civitates munitas in terra
Ægypti, et accepit spolia terræ Ægypti.  

<span id="021">21</span> Et convertit Antiochus, postquam percussit
Ægyptum in centesimo et quadragesimo tertio anno: et ascendit ad Israël,

<span id="022">22</span> et ascendit Jerosolymam in multitudine gravi.

<span id="023">23</span> Et intravit in sanctificationem cum superbia,
et accepit altare aureum, et candelabrum luminis, et universa vasa ejus,
et mensam propositionis, et libatoria, et phialas, et mortariola aurea,
et velum, et coronas, et ornamentum aureum, quod in facie templi erat:
et comminuit omnia.

<span id="024">24</span> Et accepit argentum, et aurum, et vasa
concupiscibilia: et accepit thesauros occultos, quos invenit: et
sublatis omnibus, abiit in terram suam.

<span id="025">25</span> Et fecit cædem hominum, et locutus est in
superbia magna.

<span id="026">26</span> Et factus est planctus magnus in Israël, et in
omni loco eorum:

<span id="027">27</span> et ingemuerunt principes et seniores; virgines
et juvenes infirmati sunt: et speciositas mulierum immutata est.

<span id="028">28</span> Omnis maritus sumpsit lamentum, et quæ sedebant
in thoro maritali, lugebant:

<span id="029">29</span> et commota est terra super habitantes in ea, et
universa domus Jacob induit confusionem.  

<span id="030">30</span> Et post duos annos dierum, misit rex principem
tributorum in civitates Juda, et venit Jerusalem cum turba magna.

<span id="031">31</span> Et locutus est ad eos verba pacifica in dolo:
et crediderunt ei.

<span id="032">32</span> Et irruit super civitatem repente, et percussit
eam plaga magna, et perdidit populum multum ex Israël.

<span id="033">33</span> Et accepit spolia civitatis: et succendit eam
igni, et destruxit domos ejus, et muros ejus in circuitu:

<span id="034">34</span> et captivas duxerunt mulieres, et natos et
pecora possederunt.

<span id="035">35</span> Et ædificaverunt civitatem David muro magno et
firmo, et turribus firmis, et facta est illis in arcem:

<span id="036">36</span> et posuerunt illic gentem peccatricem viros
iniquos, et convaluerunt in ea: et posuerunt arma, et escas, et
congregaverunt spolia Jerusalem:

<span id="037">37</span> et reposuerunt illic: et facti sunt in laqueum
magnum.

<span id="038">38</span> Et factum est hoc ad insidias sanctificationi,
et in diabolum malum in Israël:

<span id="039">39</span> et effuderunt sanguinem innocentem per
circuitum sanctificationis, et contaminaverunt sanctificationem.

<span id="040">40</span> Et fugerunt habitatores Jerusalem propter eos,
et facta est habitatio exterorum, et facta est extera semini suo, et
nati ejus reliquerunt eam.

<span id="041">41</span> Sanctificatio ejus desolata est sicut solitudo;
dies festi ejus conversi sunt in luctum, sabbata ejus in opprobrium,
honores ejus in nihilum.

<span id="042">42</span> Secundum gloriam ejus multiplicata est
ignominia ejus, et sublimitas ejus conversa est in luctum.  

<span id="043">43</span> Et scripsit rex Antiochus omni regno suo ut
esset omnis populus unus: et relinqueret unusquisque legem suam.

<span id="044">44</span> Et consenserunt omnes gentes secundum verbum
regis Antiochi:

<span id="045">45</span> et multi ex Israël consenserunt servituti ejus,
et sacrificaverunt idolis, et coinquinaverunt sabbatum.

<span id="046">46</span> Et misit rex libros per manus nuntiorum in
Jerusalem, et in omnes civitates Juda, ut sequerentur leges gentium
terræ,

<span id="047">47</span> et prohiberent holocausta et sacrificia, et
placationes fieri in templo Dei,

<span id="048">48</span> et prohiberent celebrari sabbatum, et dies
solemnes:

<span id="049">49</span> et jussit coinquinari sancta, et sanctum
populum Israël.

<span id="050">50</span> Et jussit ædificari aras, et templa, et idola,
et immolari carnes suillas, et pecora communia,

<span id="051">51</span> et relinquere filios suos incircumcisos, et
coinquinari animas eorum in omnibus immundis, et abominationibus, ita ut
obliviscerentur legem, et immutarent omnes justificationes Dei:

<span id="052">52</span> et quicumque non fecissent secundum verbum
regis Antiochi, morerentur.

<span id="053">53</span> Secundum omnia verba hæc scripsit omni regno
suo: et præposuit principes populo, qui hæc fieri cogerent.

<span id="054">54</span> Et jusserunt civitatibus Juda sacrificare.

<span id="055">55</span> Et congregati sunt multi de populo ad eos qui
dereliquerant legem Domini, et fecerunt mala super terram:

<span id="056">56</span> et effugaverunt populum Israël in abditis, et
in absconditis fugitivorum locis.  

<span id="057">57</span> Die quintadecima mensis Casleu, quinto et
quadragesimo et centesimo anno, ædificavit rex Antiochus abominandum
idolum desolationis super altare Dei, et per universas civitates Juda in
circuitu ædificaverunt aras:

<span id="058">58</span> et ante januas domorum et in plateis
incendebant thura, et sacrificabant:

<span id="059">59</span> et libros legis Dei combusserunt igni,
scindentes eos:

<span id="060">60</span> et apud quemcumque inveniebantur libri
testamenti Domini, et quicumque observabat legem Domini, secundum
edictum regis trucidabant eum.

<span id="061">61</span> In virtute sua faciebant hæc populo Israël, qui
inveniebatur in omni mense et mense in civitatibus.

<span id="062">62</span> Et quinta et vigesima die mensis sacrificabant
super aram, quæ erat contra altare.

<span id="063">63</span> Et mulieres, quæ circumcidebant filios suos,
trucidabantur secundum jussum regis Antiochi,

<span id="064">64</span> et suspendebant pueros a cervicibus per
universas domos eorum: et eos, qui circumciderant illos, trucidabant.

<span id="065">65</span> Et multi de populo Israël definierunt apud se,
ut non manducarent immunda: et elegerunt magis mori, quam cibis
coinquinari immundis:

<span id="066">66</span> et noluerunt infringere legem Dei sanctam, et
trucidati sunt:

<span id="067">67</span> et facta est ira magna super populum valde.

------------------------------------------------------------------------

[Next: 1 Macabees Chapter 2](ma1002.md)
