<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 7</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/job007.htm">Polyglot</A>&nbsp;
<A HREF="../kjv/job007.htm">KJV</A>&nbsp;
<A HREF="../sep/job007.htm">Sep</A>&nbsp;
<A HREF="../tan/job007.htm">Tan</A>&nbsp;

<BR>
<BR><A HREF="job.htm">Job Index</A><BR>
&nbsp;
<A HREF="job006.htm">Previous</A>&nbsp;
<A HREF="job008.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 7</H3><P><a name="001">1</A>&nbsp;[Militia est vita hominis super terram,<BR> et sicut dies mercenarii dies ejus.<BR></P>
<P><a name="002">2</A>&nbsp;Sicut servus desiderat umbram,<BR> et sicut mercenarius pr&#230;stolatur finem operis sui,<BR></P>
<P><a name="003">3</A>&nbsp;sic et ego habui menses vacuos,<BR> et noctes laboriosas enumeravi mihi.<BR></P>
<P><a name="004">4</A>&nbsp;Si dormiero, dicam: Quando consurgam?<BR> et rursum expectabo vesperam,<BR> et replebor doloribus usque ad tenebras.<BR></P>
<P><a name="005">5</A>&nbsp;Induta est caro mea putredine,<BR> et sordibus pulveris cutis mea aruit et contracta est.<BR></P>
<P><a name="006">6</A>&nbsp;Dies mei velocius transierunt quam a texente tela succiditur,<BR> et consumpti sunt absque ulla spe.<BR></P>
<P><a name="007">7</A>&nbsp;Memento quia ventus est vita mea,<BR> et non revertetur oculus meus ut videat bona.<BR></P>
<P><a name="008">8</A>&nbsp;Nec aspiciet me visus hominis;<BR> oculi tui in me, et non subsistam.<BR></P>
<P><a name="009">9</A>&nbsp;Sicut consumitur nubes, et pertransit,<BR> sic qui descenderit ad inferos, non ascendet.<BR></P>
<P><a name="010">10</A>&nbsp;Nec revertetur ultra in domum suam,<BR> neque cognoscet eum amplius locus ejus.<BR></P>
<P><a name="011">11</A>&nbsp;Quapropter et ego non parcam ori meo:<BR> loquar in tribulatione spiritus mei;<BR> confabulabor cum amaritudine anim&#230; me&#230;.<BR></P>
<P><a name="012">12</A>&nbsp;Numquid mare ego sum, aut cetus,<BR> quia circumdedisti me carcere?<BR></P>
<P><a name="013">13</A>&nbsp;Si dixero: Consolabitur me lectulus meus,<BR> et relevabor loquens mecum in strato meo:<BR></P>
<P><a name="014">14</A>&nbsp;terrebis me per somnia,<BR> et per visiones horrore concuties.<BR></P>
<P><a name="015">15</A>&nbsp;Quam ob rem elegit suspendium anima mea,<BR> et mortem ossa mea.<BR></P>
<P><a name="016">16</A>&nbsp;Desperavi: nequaquam ultra jam vivam:<BR> parce mihi, nihil enim sunt dies mei.<BR></P>
<P><a name="017">17</A>&nbsp;Quid est homo, quia magnificas eum?<BR> aut quid apponis erga eum cor tuum?<BR></P>
<P><a name="018">18</A>&nbsp;Visitas eum diluculo,<BR> et subito probas illum.<BR></P>
<P><a name="019">19</A>&nbsp;Usquequo non parcis mihi,<BR> nec dimittis me ut glutiam salivam meam?<BR></P>
<P><a name="020">20</A>&nbsp;Peccavi; quid faciam tibi, o custos hominum?<BR> quare posuisti me contrarium tibi,<BR> et factus sum mihimetipsi gravis?<BR></P>
<P><a name="021">21</A>&nbsp;Cur non tollis peccatum meum,<BR> et quare non aufers iniquitatem meam?<BR> ecce nunc in pulvere dormiam,<BR> et si mane me qu&#230;sieris, non subsistam.]</P>
<P><HR>
<CENTER>
<A HREF="job008.htm">Next: Job Chapter 8</A></CENTER>
</BODY>
</HTML>
