[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zac009)  [KJV](../kjv/zac009)  [Sep](../sep/zac009) 
[Tan](../tan/zac009)   
  
[Zechariah Index](zac)  
  [Previous](zac008)  [Next](zac010) 

------------------------------------------------------------------------

### Vulgate (Latin): Zechariah Chapter 9

<span id="001">1</span> \[Onus verbi Domini in terra Hadrach  
et Damasci requiei ejus,  
quia Domini est oculus hominis et omnium tribuum Israël.  

<span id="002">2</span> Emath quoque in terminis ejus, et Tyrus, et
Sidon:  
assumpserunt quippe sibi sapientiam valde.  

<span id="003">3</span> Et ædificavit Tyrus munitionem suam,  
et coacervavit argentum quasi humum,  
et aurum ut lutum platearum.  

<span id="004">4</span> Ecce Dominus possidebit eam:  
et percutiet in mari fortitudinem ejus,  
et hæc igni devorabitur.  

<span id="005">5</span> Videbit Ascalon, et timebit,  
et Gaza, et dolebit nimis,  
et Accaron, quoniam confusa est spes ejus:  
et peribit rex de Gaza,  
et Ascalon non habitabitur.  

<span id="006">6</span> Et sedebit separator in Azoto,  
et disperdam superbiam Philisthinorum.  

<span id="007">7</span> Et auferam sanguinem ejus de ore ejus,  
et abominationes ejus de medio dentium ejus:  
et relinquetur etiam ipse Deo nostro,  
et erit quasi dux in Juda,  
et Accaron quasi Jebusæus.  

<span id="008">8</span> Et circumdabo domum meam  
ex his qui militant mihi euntes et revertentes:  
et non transibit super eos ultra exactor,  
quia nunc vidi in oculis meis.\]  

<span id="009">9</span> \[Exsulta satis, filia Sion;  
jubila, filia Jerusalem:  
ecce rex tuus veniet tibi justus, et salvator:  
ipse pauper, et ascendens super asinam  
et super pullum filium asinæ.  

<span id="010">10</span> Et disperdam quadrigam ex Ephraim,  
et equum de Jerusalem,  
et dissipabitur arcus belli:  
et loquetur pacem gentibus,  
et potestas ejus a mari usque ad mare,  
et a fluminibus usque ad fines terræ.  

<span id="011">11</span> Tu quoque in sanguine testamenti tui  
emisisti vinctos tuos de lacu in quo non est aqua.  

<span id="012">12</span> Convertimini ad munitionem, vincti spei:  
hodie quoque annuntians duplicia reddam tibi.  

<span id="013">13</span> Quoniam extendi mihi Judam quasi arcum:  
implevi Ephraim:  
et suscitabo filios tuos, Sion,  
super filios tuos, Græcia:  
et ponam te quasi gladium fortium.  

<span id="014">14</span> Et Dominus Deus super eos videbitur,  
et exibit ut fulgur jaculum ejus:  
et Dominus Deus in tuba canet,  
et vadet in turbine austri.  

<span id="015">15</span> Dominus exercituum proteget eos:  
et devorabunt, et subjicient lapidibus fundæ:  
et bibentes inebriabuntur quasi a vino,  
et replebuntur ut phialæ,  
et quasi cornua altaris.  

<span id="016">16</span> Et salvabit eos Dominus Deus eorum in die
illa,  
ut gregem populi sui,  
quia lapides sancti elevabuntur super terram ejus.  

<span id="017">17</span> Quid enim bonum ejus est,  
et quid pulchrum ejus,  
nisi frumentum electorum,  
et vinum germinans virgines?\]

------------------------------------------------------------------------

[Next: Zechariah Chapter 10](zac010)
