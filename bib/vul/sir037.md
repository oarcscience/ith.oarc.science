[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/sir037)  [Apo](../apo/sir037.md) 
[Sep](../sep/sir037.md)   
  
[Sirach Index](sir.md)  
  [Previous](sir036)  [Next](sir038.md) 

------------------------------------------------------------------------

### Vulgate (Latin): Sirach Chapter 37

<span id="001">1</span> \[Omnis amicus dicet: Et ego amicitiam
copulavi:  
sed est amicus solo nomine amicus.  
Nonne tristitia inest usque ad mortem?  

<span id="002">2</span> sodalis autem et amicus ad inimicitiam
convertentur.  

<span id="003">3</span> O præsumptio nequissima, unde create es  
cooperire aridam malitia et dolositate illius?  

<span id="004">4</span> Sodalis amico conjucundatur in
oblectationibus,  
et in tempore tribulationis adversarius erit.  

<span id="005">5</span> Sodalis amico condolet causa ventris,  
et contra hostem accipiet scutum.  

<span id="006">6</span> Non obliviscaris amici tui in animo tuo,  
et non immemor sis illius in opibus tuis.  

<span id="007">7</span> Noli consiliari cum eo qui tibi insidiatur,  
et a zelantibus te absconde consilium.\]  

<span id="008">8</span> \[Omnis consiliarius prodit consilium,  
sed est consiliarius in semetipso.  

<span id="009">9</span> A consiliario serva animam tuam:  
prius scito quæ sit illius necessitas:  
et ipse enim animo suo cogitabit:  

<span id="010">10</span> ne forte mittat sudem in terram,  
et dicat tibi:  

<span id="011">11</span> Bona est via tua:  
et stet e contrario videre quid tibi eveniat.  

<span id="012">12</span> Cum viro irreligioso tracta de sanctitate,  
et cum injusto de justitia,  
et cum muliere de ea quæ æmulatur,  
cum timido de bello,  
cum negotiatore de trajectione,  
cum emptore de venditione,  
cum viro livido de gratiis agendis,  

<span id="013">13</span> cum impio de pietate,  
cum inhonesto de honestate,  
cum operario agrario de omni opere,  

<span id="014">14</span> cum operario annuali de consummatione anni,  
cum servo pigro de multa operatione.  
Non attendas his in omni consilio:  

<span id="015">15</span> sed cum viro sancto assiduus esto,  
quemcumque cognoveris observantem timorem Dei:  

<span id="016">16</span> cujus anima est secundum animam tuam,  
et qui, cum titubaveris in tenebris, condolebit tibi.  

<span id="017">17</span> Cor boni consilii statue tecum:  
non est enim tibi aliud pluris illo.  

<span id="018">18</span> Anima viri sancti enuntiat aliquando vera,  
quam septem circumspectores sedentes in excelso ad speculandum.  

<span id="019">19</span> Et in his omnibus deprecare Altissimum,  
ut dirigat in veritate viam tuam.\]  

<span id="020">20</span> \[Ante omnia opera verbum verax præcedat te,  
et ante omnem actum consilium stabile.  

<span id="021">21</span> Verbum nequam immutabit cor:  
ex quo partes quatuor oriuntur:  
bonum et malum, vita et mors:  
et dominatrix illorum est assidua lingua.  
Est vir astutus multorum eruditor,  
et animæ suæ inutilis est.  

<span id="022">22</span> Vir peritus multos erudivit,  
et animæ suæ suavis est.  

<span id="023">23</span> Qui sophistice loquitur odibilis est:  
in omni re defraudabitur.  

<span id="024">24</span> Non est illi data a Domino gratia,  
omni enim sapientia defraudatus est.  

<span id="025">25</span> Est sapiens animæ suæ sapiens,  
et fructus sensus illius laudabilis.  

<span id="026">26</span> Vir sapiens plebem suam erudit,  
et fructus sensus illius fideles sunt.  

<span id="027">27</span> Vir sapiens implebitur benedictionibus,  
et videntes illum laudabunt.  

<span id="028">28</span> Vita viri in numero dierum:  
dies autem Israël innumerabiles sunt.  

<span id="029">29</span> Sapiens in populo hæreditabit honorem,  
et nomen illius erit vivens in æternum.\]  

<span id="030">30</span> \[Fili, in vita tua tenta animam tuam,  
et si fuerit nequam non des illi potestatem:  

<span id="031">31</span> non enim omnia omnibus expediunt,  
et non omni animæ omne genus placet.  

<span id="032">32</span> Noli avidus esse in omni epulatione,  
et non te effundas super omnem escam:  

<span id="033">33</span> in multis enim escis erit infirmitas,  
et aviditas appropinquabit usque ad choleram.  

<span id="034">34</span> Propter crapulam multi obierunt:  
qui autem abstinens est adjiciet vitam.\]

------------------------------------------------------------------------

[Next: Sirach Chapter 38](sir038.md)
