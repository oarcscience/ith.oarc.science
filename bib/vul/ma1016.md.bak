[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/ma1016)  [Apo](../apo/ma1016.md) 
[Sep](../sep/ma1016.md)   
  
[1 Macabees Index](ma1.md)  
  [Previous](ma1015)  [Next](ma2001.md) 

------------------------------------------------------------------------

### Vulgate (Latin): 1 Macabees Chapter 16

<span id="001">1</span> Et ascendit Joannes de Gazaris, et nuntiavit
Simoni patri suo quæ fecit Cendebæus in populo ipsorum.

<span id="002">2</span> Et vocavit Simon duos filios seniores, Judam et
Joannem, et ait illis: Ego, et fratres mei, et domus patris mei
expugnavimus hostes Israël ab adolescentia usque in hunc diem: et
prosperatum est in manibus nostris liberare Israël aliquoties.

<span id="003">3</span> Nunc autem senui: sed estote loco meo, et
fratres mei, et egressi pugnate pro gente nostra: auxilium vero de cælo
vobiscum sit.

<span id="004">4</span> Et elegit de regione viginti millia virorum
belligeratorum, et equites: et profecti sunt ad Cendebæum, et dormierunt
in Modin.

<span id="005">5</span> Et surrexerunt mane, et abierunt in campum: et
ecce exercitus copiosus in obviam illis peditum et equitum: et fluvius
torrens erat inter medium ipsorum.

<span id="006">6</span> Et admovit castra contra faciem eorum ipse et
populus ejus, et vidit populum trepidantem ad transfretandum torrentem:
et transfretavit primus, et viderunt eum viri, et transierunt post eum.

<span id="007">7</span> Et divisit populum et equites in medio peditum:
erat autem equitatus adversariorum copiosus nimis.

<span id="008">8</span> Et exclamaverunt sacris tubis, et in fugam
conversus est Cendebæus et castra ejus: et ceciderunt ex eis multi
vulnerati: residui autem in munitionem fugerunt.

<span id="009">9</span> Tunc vulneratus est Judas frater Joannis:
Joannes autem insecutus est eos, donec venit Cedronem, quam ædificavit:

<span id="010">10</span> et fugerunt usque ad turres, quæ erant in agris
Azoti, et succendit eas igni. Et ceciderunt ex illis duo millia virorum,
et reversus est in Judæam in pace.  

<span id="011">11</span> Et Ptolemæus filius Abobi constitutus erat dux
in campo Jericho, et habebat argentum et aurum multum:

<span id="012">12</span> erat enim gener summi sacerdotis.

<span id="013">13</span> Et exaltatum est cor ejus, et volebat obtinere
regionem, et cogitabat dolum adversus Simonem et filios ejus, ut
tolleret eos.

<span id="014">14</span> Simon autem, perambulans civitates quæ erant in
regione Judææ, et sollicitudinem gerens earum, descendit in Jericho
ipse, et Mathathias filius ejus, et Judas, anno centesimo septuagesimo
septimo, mense undecimo: hic est mensis Sabath.

<span id="015">15</span> Et suscepit eos filius Abobi in munitiunculam,
quæ vocatur Doch, cum dolo, quam ædificavit: et fecit eis convivium
magnum, et abscondit illic viros.

<span id="016">16</span> Et cum inebriatus esset Simon et filii ejus,
surrexit Ptolemæus cum suis, et sumpserunt arma sua, et intraverunt in
convivium: et occiderunt eum, et duos filios ejus, et quosdam pueros
ejus:

<span id="017">17</span> et fecit deceptionem magnam in Israël, et
reddidit mala pro bonis.

<span id="018">18</span> Et scripsit hæc Ptolemæus, et misit regi ut
mitteret ei exercitum in auxilium, et traderet ei regionem, et civitates
eorum, et tributa.

<span id="019">19</span> Et misit alios in Gazaram tollere Joannem: et
tribunis misit epistolas, ut venirent ad se, et daret eis argentum, et
aurum, et dona.

<span id="020">20</span> Et alios misit occupare Jerusalem et montem
templi.

<span id="021">21</span> Et præcurrens quidam, nuntiavit Joanni in
Gazara quia periit pater ejus et fratres ejus, et quia misit te quoque
interfici.

<span id="022">22</span> Ut audivit autem, vehementer expavit: et
comprehendit viros, qui venerant perdere eum, et occidit eos: cognovit
enim quia quærebant eum perdere.  

<span id="023">23</span> Et cetera sermonum Joannis, et bellorum ejus,
et bonarum virtutum, quibus fortiter gessit, et ædificii murorum, quos
exstruxit, et rerum gestarum ejus:

<span id="024">24</span> ecce hæc scripta sunt in libro dierum
sacerdotii ejus, ex quo factus est princeps sacerdotum post patrem suum.

------------------------------------------------------------------------

[Next: 2 Macabees Chapter 1](ma2001.md)
