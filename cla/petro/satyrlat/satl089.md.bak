[Intangible Textual Heritage](../../../index)  [Classics](../../index.md) 
[Petronius](../index)  [Index (English)](../satyr/index.md)  [Index
(Latin)](index)  [English](../satyr/sat12.htm#LXXXIX.md) 
[Previous](satl088)  [Next](satl090.md) 

------------------------------------------------------------------------

\[LXXXIX\] Sed video te totum in illa haerere tabula, quae Troiae
halosin ostendit. Itaque conabor opus versibus pandere:

Iam decuma maestos inter ancipites metus  
Phrygas obsidebat messis, et vatis fides  
Calchantis atro dubia pendebat metu,  
cum Delio profante caesi vertices  
Idae trahuntur, scissaque in molem cadunt  
robora, minacem quae figurarent equum.  
Aperitur ingens antrum et obducti specus,  
qui castra caperent. Huc decenni proelio  
irata virtus abditur, stipant graves  
recessus Danai et in voto latent.  
O patria, pulsas mille credidimus rates  
solumque bello liberum: hoc titulus fero  
incisus, hoc ad fata compositus Sinon  
firmabat et mendacium in damnum potens.  
Iam turba portis libera ac bello carens  
in vota properat. Fletibus manant genae,  
mentisque pavidae gaudium lacrimas habet.  
Quas metus abegit. Namque Neptuno sacer  
crinem solutus omne Laocoon replet  
clamore vulgus. Mox reducta cuspide  
uterum notavit, fata sed tardant manus,  
ictusque resilit et dolis addit fidem.  
Iterum tamen confirmat invalidam manum  
altaque bipenni latera pertemptat. Fremit  
captiva pubes intus, et dum murmurat,  
roborea moles spirat alieno metu.  
Ibat iuventus capta, dum Troiam capit,  
bellumque totum fraude ducebat nova.  
Ecce alia monstra: celsa qua Tenedos mare  
dorso replevit, tumida consurgunt freta  
undaque resultat scissa tranquillo minor,  
qualis silenti nocte remorum sonus  
longe refertur, cum premunt classes mare  
pulsumque marmor abiete imposita gemit.  
Respicimus: angues orbibus geminis ferunt  
ad saxa fluctus, tumida quorum pectora  
rates ut altae lateribus spumas agunt.  
Dat cauda sonitum, liberae ponto iubae  
consentiunt luminibus, fulmineum iubar  
incendit aequor sibilisque undae tremunt.  
Stupuere mentes. Infulis stabant sacri  
Phrygioque cultu gemina nati pignora  
Lauconte. Quos repente tergoribus ligant  
angues corusci. Parvulas illi manus  
ad ora referunt, neuter auxilio sibi,  
uterque fratri; transtulit pietas vices  
morsque ipsa miseros mutuo perdit metu.  
Accumulat ecce liberum funus parens,  
infirmus auxiliator. Invadunt virum  
iam morte pasti membraque ad terram trahunt.  
Iacet sacerdos inter aras victima  
terramque plangit. Sic profanatis sacris  
peritura Troia perdidit primum deos.  
Iam plena Phoebe candidum extulerat iubar  
minora ducens astra radianti face,  
cum inter sepultos Priamidas nocte et mero  
Danai relaxant claustra et effundunt viros.  
Temptant in armis se duces, ceu ubi solet  
nodo remissus Thessali quadrupes iugi  
cervicem et altas quatere ad excursum iubas.  
Gladios retractant, commovent orbes manu  
bellumque sumunt. Hic graves alius mero  
obtruncat, et continuat in mortem ultimam  
somnos; ab aris alius accendit faces  
contraque Troas invocat Troiae sacra."

------------------------------------------------------------------------

[Next: XC](satl090.md)
