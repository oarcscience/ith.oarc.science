[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat15.htm#CXXIII) 
[Previous](satl122)  [Next](satl124) 

------------------------------------------------------------------------

\[CXXIII\] "Fortior ominibus movit Mavortia signa  
Caesar, et insolitos gressu prior occupat ausus.  
Prima quidem glacies et cana vincta pruina  
non pugnavit humus mitique horrore quievit.  
Sed postquam turmae nimbos fregere ligatos  
et pavidus quadrupes undarum vincula rupit,  
incalvere nives. Mox flumina montibus altis  
undabant modo nata, sed haec quoque--iussa putares --  
stabant, et vincta fluctus stupuere ruina,  
et paulo ante lues iam concidenda iacebat.  
Tum vero male fida prius vestigia lusit  
decepitque pedes; pariter turmaeque virique  
armaque congesta strue deplorata iacebant.  
Ecce etiam rigido concussae flamine nubes  
exonerabantur, nec rupti turbine venti  
derant, aut tumida confractum grandine caelum.  
Ipsae iam nubes ruptae super arma cadebant,  
et concreta gelu ponti velut unda ruebat.  
Victa erat ingenti tellus nive victaque caeli  
sidera, victa suis haerentia flumina ripis:  
nondum Caesar erat; sed magnam nixus in hastam  
horrida securis frangebat gressibus arva,  
qualis Caucasea decurrens arduus arce  
Amphitryoniades, aut torvo Iuppiter ore,  
cum se verticibus magni demisit Olympi  
et periturorum deiecit tela Gigantum.  
"Dum Caesar tumidas iratus deprimit arces,  
interea volucer molis conterrita pinnis  
Fama volat summique petit iuga celsa Palati,  
atque hoc Romano tonitru ferit omnia signa:  
iam classes fluitare mari totasque per Alpes  
fervere Germano perfusas sanguine turmas.  
Arma, cruor, caedes, incendia totaque bella  
ante oculos volitant. Ergo pulsata tumultu  
pectora perque duas scinduntur territa causas.  
Huic fuga per terras, illi magis unda probatur,  
et patria pontus iam tutior. Est magis arma  
qui temptare velit fatisque iubentibus uti.  
Quantum quisque timet, tantum fugit. Ocior ipse  
hos inter motus populus, miserable visu,  
quo mens icta iubet, deserta ducitur urbe.  
Gaudet Roma fuga, debellatique Quirites  
rumoris sonitu maerentia tecta relinquunt.  
Ille manu pavida natos tenet, ille penates  
occultat gremio deploratumque relinquit  
limen, et absentem votis interficit hostem.  
Sunt qui coniugibus maerentia pectora iungant,  
grandaevosque patres onerisque ignara iuventus.  
Id pro quo metuit, tantum trahit. Omnia secum  
hic vehit imprudens praedamque in proelia ducit:  
ac velut ex alto cum magnus inhorruit auster  
et pulsas evertit aquas, non arma ministris,  
non regumen prodest, ligat alter pondera pinus,  
alter tuta sinus tranquillaque litora quaerit:  
hic dat vela fugae Fortunaeque omnia credit.  
Quid tam parva queror? Gemino cum consule Magnus  
ille tremor Ponti saevique repertor Hydaspis  
et piratarum scopulus, modo quem ter ovantem  
Iuppiter horruerat, quem tracto gurgite Pontus  
et veneratus erat submissa Bosporos unda,  
pro pudor! imperii deserto nomine fugit,  
ut Fortuna levis Magni quoque terga videret.

 

------------------------------------------------------------------------

[Next: CXXIV](satl124)
