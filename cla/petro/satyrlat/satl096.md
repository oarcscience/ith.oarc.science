[Intangible Textual Heritage](../../../index)  [Classics](../../index.md) 
[Petronius](../index)  [Index (English)](../satyr/index.md)  [Index
(Latin)](index)  [English](../satyr/sat13.htm#XCVI.md) 
[Previous](satl095)  [Next](satl097.md) 

------------------------------------------------------------------------

\[XCVI\] Videbamus nos omnia per foramen valvae, quod paulo ante ansa
ostioli rupta laxaverat, favebamque ego vapulanti. Giton autem non
oblitus misericordiae suae reserandum esse ostium succurrendumque
periclitanti censebat. Ego durante adhuc iracundia non continui manum,
sed caput miserantis stricto acutoque articulo percussi. Et ille quidem
flens consedit in lecto. Ego autem alternos opponebam foramini oculos
iniuriaque Eumolpi velut quodam cibo me replebam advocationemque
commendabam, cum procurator insulae Bargates a cena excitatus a duobus
lecticariis mediam rixam perfertur; nam erat etiam pedibus aeger. Is ut
rabiosa barbaraque voce in ebrios fugitivosque diu peroravit, respiciens
ad Eumolpon: "O poetarum, inquit, disertissime, tu eras? Et non
discedunt ocius nequissimi servi manusque continent a rixa?" &lt;. .
.&gt;

BARGATES PROCVRATOR AD EVMOLPVM

"Contubernalis mea mihi fastum facit. Ita, si me amas, maledic illam
versibus, ut habeat pudorem".

------------------------------------------------------------------------

[Next: XCVII](satl097.md)
