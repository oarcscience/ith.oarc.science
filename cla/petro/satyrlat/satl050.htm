<HTML>
<HEAD>
<TITLE>Satyricon L (Latin)</TITLE>
</HTML>
<BODY>


<CENTER>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Classics</A>&nbsp;
<A HREF="../index.htm">Petronius</A>&nbsp;
<A HREF="../satyr/index.htm">Index (English)</A>&nbsp;
<A HREF="index.htm">Index (Latin)</A>&nbsp;
<A HREF="../satyr/sat09.htm#L">English</A>&nbsp;
<A HREF="satl049.htm">Previous</A>&nbsp;
<A HREF="satl051.htm">Next</A>&nbsp;
</CENTER>
<HR>
<P>[L] Plausum post hoc automatum familia dedit et "Gaio feliciter!" conclamavit. Nec non cocus potione honoratus est, etiam argentea corona poculumque in lance accepit Corinthia. Quam cum Agamemnon propius consideraret, ait Trimalchio: "Solus sum qui vera Corinthea habeam." Exspectabam ut pro reliqua insolentia diceret sibi vasa Corintho afferri. Sed ille melius: "Et forsitan, inquit, quaeris quare solus Corinthea vera possideam: quia scilicet aerarius, a quo emo, Corinthus vocatur. Quid est autem Corintheum, nisi quis Corinthum habeat? Et ne me putetis nesapium esse, valde bene scio, unde primum Corinthea nata sint. Cum Ilium captum est, Hannibal, homo vafer et magnus stelio, omnes statuas aeneas et aureas et argenteas in unum rogum congessit et eas incendit; factae sunt in unum aera miscellanea. Ita ex hac massa fabri sustulerunt et fecerunt catilla et paropsides &lt;et&gt; statuncula. Sic Corinthea nata sunt, ex omnibus in unum, nec hoc nec illud. Ignoscetis mihi quod dixero: ego malo mihi vitrea, certe non olunt. Quod si non frangerentur, mallem mihi quam aurum; nunc autem vilia sunt.</P>
<HR>
<CENTER>
<A HREF="satl051.htm">Next: LI</A></CENTER>
</BODY>
</HTML>
