[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat12.htm#LXXXI) 
[Previous](satl080)  [Next](satl082) 

------------------------------------------------------------------------

\[LXXXI\] Nec diu tamen lacrimis indulsi, sed veritus ne Menelaus etiam
antescholanus inter cetera mala solum me in deversorio inveniret,
collegi sarcinulas, locumque secretum et proximum litori maestus
conduxi. Ibi triduo inclusus, redeunte in animum solitudine atque
contemptu, verberabam aegrum planctibus pectus et inter tot altissimos
gemitus frequenter etiam proclamabam: "Ergo me non ruina terra potuit
haurire? Non iratum etiam innocentibus mare? Effugi iudicium, harenae
imposui, hospitem occidi, ut inter audaciae nomina mendicus, exul, in
deversorio Graecae urbis iacerem desertus? Et quis hanc mihi solitudinem
imposuit? Adulescens omni libidine impurus et sua quoque confessione
dignus exilio, stupro liber, stupro ingenuus, cuius anni ad tesseram
venierunt, quem tanquam puellam conduxit etiam qui virum putavit. Quid
ille alter? qui die togae virilis stolam sumpsit, qui ne vir esset a
matre persuasus est, qui opus muliebre in ergastulo fecit, qui postquam
conturbavit et libidinis suae solum vertit, reliquit veteris amicitiae
nomen et--pro pudor!--tanquam mulier secutuleia unius noctis tactu omnia
vendidit. Iacent nunc amatores obligati noctibus totis, et forsitan
mutuis libidinibus attriti derident solitudinem meam. Sed non impune.
Nam aut vir ego liberque non sum, aut noxio sanguine parentabo iniuriae
meae."

------------------------------------------------------------------------

[Next: LXXXII](satl082)
