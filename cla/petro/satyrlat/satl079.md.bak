[Intangible Textual Heritage](../../../index)  [Classics](../../index.md) 
[Petronius](../index)  [Index (English)](../satyr/index.md)  [Index
(Latin)](index)  [English](../satyr/sat12.htm#LXXIX.md) 
[Previous](satl078)  [Next](satl080.md) 

------------------------------------------------------------------------

\[LXXIX\] Neque fax ulla in praesidio erat, quae iter aperiret
errantibus, nec silentium noctis iam mediae promittebat occurrentium
lumen. Accedebat huc ebrietas et imprudentia locorum etiam interdiu
obscura. Itaque cum hora paene tota per omnes scrupos gastrarumque
eminentium fragmenta traxissemus cruentos pedes, tandem expliciti
acumine Gitonis sumus. Prudens enim pridie, cum luce etiam clara timeret
errorem, omnes pilas columnasque notaverat creta, quae lineamenta
evicerunt spississimam noctem, et notabili candore ostenderunt
errantibus viam. Quamvis non minus sudoris habuimus etiam postquam ad
stabulum pervenimus. Anus enim ipsa inter deversitores diutius
ingurgitata ne ignem quidem admotum sensisset, et forsitan
pernoctassemus in limine, ni tabellarius Trimalchionis intervenisset X
vehiculis &lt;deviis&gt;. Non diu ergo tumultuatus stabuli ianuam
effregit, et nos per eandem festram admisit. &lt;. . .&gt;

Qualis nox fuit illa, di deaeque,  
quam mollis torus! Haesimus calentes  
et transfudimus hinc et hinc labellis  
errantes animas. Valete curae  
mortales. Ego sic perire coepi.

Sine causa gratulor mihi. Nam cum solutus mero remisissem ebrias manus,
Ascyltos, omnis iniuriae inventor, subduxit mihi nocte puerum et in
lectum transtulit suum, volutatusque liberius cum fratre non suo, sive
non sentiente iniuriam sive dissimulante, indormivit alienis amplexibus
oblitus iuris humani. Itaque ego ut experrectus pertrectavi gaudio
despoliatum torum, si qua est amantibus fides, ego dubitavi, an utrumque
traicerem gladio somnumque morti iungerem. Tutius dein secutus consilium
Gitona quidem verberibus excitavi, Ascylton autem truci intuens vultu:
"Quoniam, inquam, fidem scelere violasti et communem amicitiam, res tuas
ocius tolle et alium locum, quem polluas, quaere". Non repugnavit ille,
sed postquam optima fide partiti manubias sumus: "Age, inquit, nunc et
puerum dividamus".

------------------------------------------------------------------------

[Next: LXXX](satl080.md)
