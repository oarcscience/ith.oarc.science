[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat15.htm#CXIX) 
[Previous](satl118)  [Next](satl120) 

------------------------------------------------------------------------

\[CXIX\] "Orbem iam totum victor Romanus habebat,  
qua mare, qua terrae, qua sidus currit utrumque;  
nec satiatus erat. Gravidis freta pulsa carinis  
iam peragebantur; si quis sinus abditus ultra,  
si qua foret tellus, quae fuluum mitteret aurum,  
hostis erat, fatisque in tristia bella paratis  
quaerebantur opes. Non vulgo nota placebant  
gaudia, non usu plebeio trita voluptas.  
Aes Ephyreiacum laudabat miles in unda;  
quaesitus tellure nitor certaverat ostro;  
Hinc Numidae accusant, illinc nova vellera Seres  
atque Arabum populus sua despoliaverat arva.  
Ecce aliae clades et laesae vulnera pacis.  
Quaeritur in silvis auro fera, et ultimus Hammon  
Afrorum excutitur, ne desit belua dente  
ad mortes pretiosa; fame premit advena classes,  
tigris et aurata gradiens vectatur in aula,  
ut bibat humanum populo plaudente cruorem.  
Heu, pudet effari perituraque prodere fata,  
Persarum ritu male pubescentibus annis  
surripuere viros, exsectaque viscera ferro  
in venerem fregere, atque ut fuga mobilis aevi  
circumscripta mora properantes differat annos,  
quaerit se natura nec invenit. Omnibus ergo  
scorta placent fractique enerui corpore gressus  
et laxi crines et tot nova nomina vestis,  
quaeque virum quaerunt. Ecce Afris eruta terris  
citrea mensa greges servorum ostrumque renidens,  
ponitur ac maculis imitatur vilius aurum  
quae sensum trahat. Hoc sterile ac male nobile lignum  
turba sepulta mero circum venit, omniaque orbis  
praemia correptis miles vagus esurit armis.  
Ingeniosa gula est. Siculo scarus aequore mersus  
ad mensam vivus perducitur, atque Lucrinis  
eruta litoribus vendunt conchylia cenas,  
ut renovent per damna famem. Iam Phasidos unda  
orbata est avibus, mutoque in litore tantum  
solae desertis adspirant frondibus aurae.  
Nec minor in Campo furor est, emptique Quirites  
ad praedam strepitumque lucri suffragia vertunt.  
Venalis populus, venalis curia patrum:  
est favor in pretio. Senibus quoque libera virtus  
exciderat, sparsisque opibus conversa potestas  
ipsaque maiestas auro corrupta iacebat.  
Pellitur a populo victus Cato; tristior ille est,  
qui vicit, fascesque pudet rapuisse Catoni.  
Namque--hoc dedecoris populo morumque ruina --  
non homo pulsus erat, sed in uno victa potestas  
Romanumque decus. Quare tam perdita Roma  
ipsa sui merces erat et sine vindice praeda.  
Praeterea gemino deprensam gurgite plebem  
faenoris inluvies ususque exederat aeris.  
Nulla est certa domus, nullum sine pignore corpus,  
sed veluti tabes tacitis concepta medullis  
intra membra furens curis latrantibus errat.  
Arma placent miseris, detritaque commoda luxu  
vulneribus reparantur. Inops audacia tuta est.  
Hoc mersam caeno Romam somnoque iacentem  
quae poterant artes sana ratione movere,  
ni furor et bellum ferroque excita libido?

 

------------------------------------------------------------------------

[Next: CXX](satl120)
