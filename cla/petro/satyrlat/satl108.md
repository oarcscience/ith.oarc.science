[Intangible Textual Heritage](../../../index)  [Classics](../../index) 
[Petronius](../index)  [Index (English)](../satyr/index)  [Index
(Latin)](index)  [English](../satyr/sat14.htm#CVIII) 
[Previous](satl107)  [Next](satl109) 

------------------------------------------------------------------------

\[CVIII\] Obstupueram ego supplicii metu pavidus, nec qui in re
manifestissima dicerem inveniebam, turbatus &lt;. . .&gt; et deformis
praeter spoliati capitis dedecus superciliorum etiam aequalis cum fronte
calvities, ut nihil nec facere deceret nec dicere. Vt vero spongia uda
facies plorantis detersa est, et liquefactum per totum os atramentum
omnia scilicet lineamenta fuliginea nube confudit, in odium se ira
convertit. Negat Eumolpus passurum se ut quisquam ingenuos contra fas
legemque contaminet, interpellatque saevientium minas non solum voce sed
etiam manibus. Aderat interpellanti mercennarius comes et unus alterque
infirmissimus vector, solacia magis litis quam virium auxilia. Nec
quicquam pro me deprecabar, sed intentans in oculos Tryphaenae manus
usurum me viribus meis clara liberaque voce clamavi, ni abstineret a
Gitone iniuriam mulier damnata et in toto navigio sola verberanda.
Accenditur audacia mea iratior Lichas, indignaturque quod ego relicta
mea causa tantum pro alio clamo. Nec minus Tryphaena contumelia saevit
accensa, totiusque navigii turbam diducit in partes. Hinc mercennarius
tonsor ferramenta sua nobis et ipse armatus distribuit, illinc
Tryphaenae familia nudas expedit manus, ac ne ancillarum quidem clamor
aciem destituit, uno tantum gubernatore relicturum se navis ministerium
denuntiante, si non desinat rabies libidine perditorum collecta. Nihilo
minus tamen perseverat dimicantium furor, illis pro ultione, nobis pro
vita pugnantibus. Multi ergo utrinque sine morte labuntur, plures
cruenti vulneribus referunt veluti ex proelio pedem, nec tamen cuiusquam
ira laxatur. Tunc fortissimus Giton ad virilia sua admovit novaculam
infestam, minatus se adbscissurum tot miseriarum causam, inhibuitque
Tryphaena tam grande facinus non dissimulata missione. Saepius ego
cultrum tonsorium super iugulum meum posui, non magis me occisurus quam
Giton, quod minabatur, facturus. Audacius tamen ille tragoediam
implebat, quia sciebat se illam habere novaculam, qua iam sibi cervicem
praeciderat. Stante ergo utraque acie, cum appareret futurum non
tralaticium bellum, aegre expugnavit gubernator ut caduceatoris more
Tryphaena indutias faceret. Data ergo acceptaque ex more patrio fide,
protendit ramum oleae a Tutela navigii raptum, atque in colloquium
venire ausa:

"Quis furor, exclamat, pacem convertit in arma?  
Quid nostrae meruere manus? Non Troius heros  
hac in classe vehit decepti pignus Atridae,  
nec Medea furens fraterno sanguine pugnat,  
sed contemptus amor vires habet. Ei mihi, fata  
hos inter fluctus quis raptis evocat armis?  
Cui non est mors una satis? Ne vincite pontum  
gurgitibusque feris alios immittite fluctus."

------------------------------------------------------------------------

[Next: CIX](satl109)
