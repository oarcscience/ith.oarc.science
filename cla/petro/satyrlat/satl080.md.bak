[Intangible Textual Heritage](../../../index)  [Classics](../../index.md) 
[Petronius](../index)  [Index (English)](../satyr/index.md)  [Index
(Latin)](index)  [English](../satyr/sat12.htm#LXXX.md) 
[Previous](satl079)  [Next](satl081.md) 

------------------------------------------------------------------------

\[LXXX\] Iocari putabam discedentem. At ille gladium parricidali manu
strinxit et: "Non frueris, inquit, hac praeda super quam solus incumbis.
Partem meam necesse est vel hoc gladio contemptus abscindam". Idem ego
ex altera parte feci, et intorto circa brachium pallio, composui ad
proeliandum gradum. Inter hanc miserorum dementiam infelicissimus puer
tangebat utriusque genua cum fletu, petebatque suppliciter ne Thebanum
par humilis taberna spectaret, neve sanguine mutuo pollueremus
familiaritatis clarissimae sacra. "Quod si utique, proclamabat, facinore
opus est, nudo ecce iugulum, convertite huc manus, imprimite mucrones.
Ego mori debeo, qui amicitiae sacramentum delevi." Inhibuimus ferrum
post has preces, et prior Ascyltos: "Ego, inquit, finem discordiae
imponam. Puer ipse, quem vult, sequatur, ut sit illi saltem in eligendo
fratre salva libertas." Ego qui vetustissimam consuetudinem putabam in
sanguinis pignus transisse, nihil timui, immo condicionem praecipiti
festinatione rapui, commisique iudici litem. Qui ne deliberavit quidem,
ut videretur cunctatus, verum statim ab extrema parte verbi consurrexit
&lt;et&gt; fratrem Ascylton elegit. Fulminatus hac pronuntiatione, sic
ut eram, sine gladio in lectulum decidi, et attulissem mihi damnatus
manus, si non inimici victoriae invidissem. Egreditur superbus cum
praemio Ascyltos, et paulo ante carissimum sibi commilitonem fortunaeque
etiam similitudine parem in loco peregrino destituit abiectum.

Nomen amicitiae, sic, quatenus expedit, haeret;  
calculus in tabula mobile ducit opus.  
Dum fortuna manet, vultum servatis, amici;  
cum cecidit, turpi certitis ora fuga.  
Grex agit in scaena mimum: pater ille vocatur,  
filius hic, nomen divitis ille tenet.  
Mox ubi ridendas inclusit pagina partes,  
vera redit facies, adsimulata perit.

------------------------------------------------------------------------

[Next: LXXXI](satl081.md)
