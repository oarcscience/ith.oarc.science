[Intangible Textual Heritage](../../../index)  [Classics](../../index.md) 
[Petronius](../index)  [Index (English)](../satyr/index.md)  [Index
(Latin)](index)  [English](../satyr/sat12.htm#LXXXII.md) 
[Previous](satl081)  [Next](satl083.md) 

------------------------------------------------------------------------

\[LXXXII\] Haec locutus gladio latus cingor, et ne infirmitas militiam
perderet, largioribus cibis excito vires. Mox in publicum prosilio
furentisque more omnes circumeo porticus. Sed dum attonito vultu
efferatoque nihil aliud quam caedem et sanguinem cogito, frequentiusque
manum ad capulum, quem devoveram, refero, notavit me miles, sive ille
planus fuit sive nocturnus grassator, et: "Quid tu, inquit, commilito,
ex qua legione es aut cuius centuria?" Cum constantissime et centurionem
et legionem essem ementitus: "Age ergo, inquit ille, in exercitu vestro
phaecasiati milites ambulant?" Cum deinde vultu atque ipsa trepidatione
mendacium prodidissem, ponere iussit arma et malo cavere. Despoliatus
ergo, immo praecisa ultione retro ad deversorium tendo, paulatimque
temeritate laxata coepi grassatoris audaciae gratias agere. &lt;. .
.&gt;

Non bibit inter aquas, poma aut pendentia carpit  
Tantalus infelix, quem sua vota premunt.  
Divitis haec magni facies erit, omnia acervans  
qui timet et sicco concoquit ore famem.  
Non multum oportet consilio credere, quia suam habet fortuna rationem.
&lt;. . .&gt;

------------------------------------------------------------------------

[Next: LXXXIII](satl083.md)
