[Intangible Textual Heritage](../../../index)  [Classics](../../index.md) 
[Petronius](../index)  [Index (English)](../satyr/index.md)  [Index
(Latin)](index)  [English](../satyr/sat14.htm#CIX)  [Previous](satl108.md) 
[Next](satl110.md) 

------------------------------------------------------------------------

\[CIX\] Haec ut turbato clamore mulier effudit, haesit paulisper acies,
revocataeque ad pacem manus intermisere bellum. Vtitur paenitentiae
occasione dux Eumolpos, et castigato ante vehementissime Licha tabulas
foederis signat, queis haec formula erat:

"Ex tui animi sententia, ut tu, Tryphaena, neque iniuriam tibi factam a
Gitone quereris, neque si quid ante hunc diem factum est, obicies
vindicabisve aut ullo alio genere persequendum curabis; ut tu nihil
imperabis puero repugnanti, non amplexum, non osculum, non coitum venere
constrictum, nisi pro qua re praesentes numeraveris denarios centum.
Item, Licha, ex tui animi sententia, ut tu Encolpion nec verbo
contumelioso insequeris nec vultu, neque quaeres ubi nocte dormiat, aut
si quaesieris, pro singulis iniuriis numerabis praesentes denarios
ducenos."

In haec verba foederibus compositis arma deponimus, et ne residua in
animis etiam post iusiurandum ira remaneret, praeterita aboleri osculis
placet. Exhortantibus universis odia detumescunt, epulaeque ad certamen
prolatae conciliant hilaritate concordiam. Exsonat ergo cantibus totum
navigium, et quia repentina tranquillitas intermiserat cursum, alius
exultantes quaerebat fuscina pisces, alius hamis blandientibus
convellebat praedam repugnantem. Ecce etiam per antemnam pelagiae
consederant volucres, quas textis harundinibus peritus artifex tetigit;
illae viscatis inligatae viminibus deferebantur ad manus. Tollebat
plumas aura volitantes, pinnasque per maria inanis spuma torquebat.

Iam Lichas redire mecum in gratiam coeperat, iam Tryphaena Gitona
extrema parte potionis spargebat, cum Eumolpus et ipse vino solutus
dicta voluit in calvos stigmososque iaculari, donec consumpta
frigidissima urbanitate rediit ad carmina sua coepitque capillorum
elegidarion dicere:

Quod solum formae decus est, cecidere capilli,  
vernantesque comas tristis abegit hiemps.  
Nunc umbra nudata sua iam tempora maerent,  
areaque attritis ridet adusta pilis.  
O fallax natura deum: quae prima dedisti  
aetati nostrae gaudia, prima rapis.  
Infelix, modo crinibus nitebas  
Phoebo pulchrior et sorore Phoebi.  
At nunc levior aere vel rotundo  
horti tubere, quod creavit unda,  
ridentes fugis et times puellas.  
Vt mortem citius venire credas,  
scito iam capitis perisse partem.

------------------------------------------------------------------------

[Next: CX](satl110.md)
