<HTML>
<HEAD>
<TITLE>The Georgics of Virgil: Second Book</TITLE>
</HEAD>
<BODY>


<CENTER>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Classics</A>&nbsp;
<A HREF="../index.htm">Virgil</A>&nbsp;
<A HREF="index.htm">Index</A>&nbsp;
<A HREF="geo02.htm">English</A>&nbsp;
<A HREF="geol01.htm">Previous</A>&nbsp;
<A HREF="geol03.htm">Next</A>&nbsp;
</CENTER>
<HR>
<H1 ALIGN="CENTER">GEORGICS II</H1>


<FONT SIZE=4>
Hactenus arvorum cultus et sidera caeli,<BR>
nunc te, Bacche, canam, nec non silvestria tecum<BR>
virgulta et prolem tarde crescentis olivae.<BR>
Huc, pater o Lenaee -- tuis hic omnia plena<BR>
</FONT><FONT SIZE=2>5
</FONT><FONT SIZE=4>muneribus, tibi pampineo gravidus autumno<BR>
floret ager, spumat plenis vindemia labris -- <BR>
huc, pater o Lenaee, veni nudataque musto<BR>
tingue novo mecum direptis crura cothurnis.<BR>
Principio arboribus varia est natura creandis.<BR>
</FONT><FONT SIZE=2>10
</FONT><FONT SIZE=4>namque aliae nullis hominum cogentibus ipsae<BR>
sponte sua veniunt camposque et flumina late<BR>
curva tenent, ut molle siler lentaeque genestae,<BR>
populus et glauca canentia fronde salicta;<BR>
pars autem posito surgunt de semine, ut altae<BR>
</FONT><FONT SIZE=2>15
</FONT><FONT SIZE=4>castaneae nemorumque Iovi quae maxima frondet<BR>
aesculus atque habitae Grais oracula quercus.<BR>
Pullulat ab radice aliis densissima silva,<BR>
ut cerasis ulmisque; etiam Parnasia laurus<BR>
parva sub ingenti matris se subicit umbra.<BR>
</FONT><FONT SIZE=2>20
</FONT><FONT SIZE=4>Hos natura modos primum dedit, his genus omne<BR>
silvarum fruticumque viret nemorumque sacrorum.<BR>
Sunt aliae, quas ipse via sibi repperit usus.<BR>
Hic plantas tenero abscindens de corpore matrum<BR>
deposuit sulcis, hic stirpes obruit arvo<BR>
</FONT><FONT SIZE=2>25
</FONT><FONT SIZE=4>quadrifidasque sudes et acuto robore vallos;<BR>
silvarumque aliae pressos propaginis arcus<BR>
exspectant et viva sua plantaria terra;<BR>
nil radicis egent aliae summumque putator<BR>
haud dubitat terrae referens mandare cacumen.<BR>
</FONT><FONT SIZE=2>30
</FONT><FONT SIZE=4>Quin et caudicibus sectis -- mirabile dictu -- <BR>
truditur e sicco radix oleagina ligno.<BR>
Et saepe alterius ramos inpune videmus<BR>
vertere in alterius mutatamque insita mala<BR>
ferre pirum et prunis lapidosa rubescere corna.<BR>
</FONT><FONT SIZE=2>35
</FONT><FONT SIZE=4>Quare agite o proprios generatim discite cultus,<BR>
agricolae, fructusque feros mollite colendo,<BR>
neu segnes iaceant terrae. Iuvat Ismara Baccho<BR>
conserere atque olea magnum vestire Taburnum.<BR>
Tuque ades inceptumque una decurre laborem,<BR>
</FONT><FONT SIZE=2>40
</FONT><FONT SIZE=4>O decus, o famae merito pars maxima nostrae,<BR>
Maecenas, pelagoque volans da vela patenti;<BR>
non ego cuncta meis amplecti versibus opto,<BR>
non, mihi si linguae centum sint oraque centum,<BR>
ferrea vox; ades et primi lege litoris oram.<BR>
</FONT><FONT SIZE=2>45
</FONT><FONT SIZE=4>In manibus terrae; non hic te carmine ficto<BR>
atque per ambages et longa exorsa tenebo.<BR>
Sponte sua quae se tollunt in luminis oras,<BR>
infecunda quidem, sed laeta et fortia surgunt;<BR>
quippe solo natura subest. Tamen haec quoque, si quis<BR>
</FONT><FONT SIZE=2>50
</FONT><FONT SIZE=4>inserat aut scrobibus mandet mutata subactis,<BR>
exuerint silvestrem animum cultuque frequenti<BR>
in quascumque voles artis haud tarda sequentur.<BR>
Nec non et sterilis, quae stirpibus exit ab imis,<BR>
hoc faciat, vacuos si sit digesta per agros;<BR>
</FONT><FONT SIZE=2>55
</FONT><FONT SIZE=4>nunc altae frondes et rami matris opacant<BR>
crescentique adimunt fetus uruntque ferentem.<BR>
Iam quae seminibus iactis se sustulit arbos<BR>
tarda venit seris factura nepotibus umbram,<BR>
pomaque degenerant sucos oblita priores<BR>
</FONT><FONT SIZE=2>60
</FONT><FONT SIZE=4>et turpis avibus praedam fert uva racemos.<BR>
Scilicet omnibus est labor inpendendus et omnes<BR>
cogendae in sulcum ac multa mercede domandae.<BR>
Sed truncis oleae melius, propagine vites<BR>
respondent, solido Paphiae de robore myrtus;<BR>
</FONT><FONT SIZE=2>65
</FONT><FONT SIZE=4>plantis et durae coryli nascuntur et ingens<BR>
fraxinus Herculeaeque arbos umbrosa coronae<BR>
Chaoniique patris glandes, etiam ardua palma<BR>
nascitur et casus abies visura marinos.<BR>
Inseritur vero et fetu nucis arbutus horrida,<BR>
</FONT><FONT SIZE=2>70
</FONT><FONT SIZE=4>et steriles platani malos gessere valentis;<BR>
castaneae fagus, ornusque incanuit albo<BR>
flore piri glandemque sues fregere sub ulmis.<BR>
Nec modus inserere atque oculos inponere simplex.<BR>
Nam qua se medio trudunt de cortice gemmae<BR>
</FONT><FONT SIZE=2>75
</FONT><FONT SIZE=4>et tenuis rumpunt tunicas, angustus in ipso<BR>
fit nodo sinus: huc aliena ex arbore germen<BR>
includunt udoque docent inolescere libro.<BR>
Aut rursum enodes trunci resecantur et alte<BR>
finditur in solidum cuneis via, deinde feraces<BR>
</FONT><FONT SIZE=2>80
</FONT><FONT SIZE=4>plantae inmittuntur: nec longum tempus, et ingens<BR>
exsilit ad caelum ramis felicibus arbos<BR>
miraturque novas frondes et non sua poma.<BR>
Praeterea genus haud unum nec fortibus ulmis<BR>
nec salici lotoque neque Idaeis cyparissis,<BR>
</FONT><FONT SIZE=2>85
</FONT><FONT SIZE=4>nec pingues unam in faciem nascuntur olivae,<BR>
orchades et radii et amara pausia baca<BR>
pomaque et Alcinoi silvae, nec surculus idem<BR>
Crustumiis Syriisque piris gravibusque volemis.<BR>
Non eadem arboribus pendet vindemia nostris,<BR>
</FONT><FONT SIZE=2>90
</FONT><FONT SIZE=4>quam Methymnaeo carpit de palmite Lesbos;<BR>
sunt Thasiae vites, sunt et Mareotides albae,<BR>
pinguibus hae terris habiles, levioribus illae,<BR>
et passo Psithia utilior tenuisque Lageos<BR>
temptatura pedes olim vincturaque linguam,<BR>
</FONT><FONT SIZE=2>95
</FONT><FONT SIZE=4>purpureae preciaeque, et quo te carmine dicam,<BR>
Rhaetica? Nec cellis ideo contende Falernis.<BR>
Sunt et Amineae vites, firmissima vina,<BR>
Tmolius adsurgit quibus et rex ipse Phanaeus;<BR>
Argitisque minor, cui non certaverit ulla<BR>
</FONT><FONT SIZE=2>100
</FONT><FONT SIZE=4>aut tantum fluere aut totidem durare per annos.<BR>
Non ego te, Dis et mensis accepta secundis,<BR>
transierim, Rhodia, et tumidis, Bumaste, racemis.<BR>
Sed neque quam multae species nec nomina quae sint,<BR>
est numerus; neque enim numero conprendere refert;<BR>
</FONT><FONT SIZE=2>105
</FONT><FONT SIZE=4>quem qui scire velit, Libyci velit aequoris idem<BR>
discere quam multae Zephyro turbentur harenae,<BR>
aut ubi navigiis violentior incidit Eurus,<BR>
nosse, quot Ionii veniant ad litora fluctus.<BR>
Nec vero terrae ferre omnes omnia possunt.<BR>
</FONT><FONT SIZE=2>110
</FONT><FONT SIZE=4>fluminibus salices crassisque paludibus alni<BR>
nascuntur, steriles saxosis montibus orni;<BR>
litora myrtetis laetissima; denique apertos<BR>
Bacchus amat collis, aquilonem et frigora taxi.<BR>
Aspice et extremis domitum cultoribus orbem<BR>
</FONT><FONT SIZE=2>115
</FONT><FONT SIZE=4>Eoasque domos Arabum pictosque Gelonos:<BR>
divisae arboribus patriae. Sola India nigrum<BR>
fert ebenum, solis est turea virga Sabaeis.<BR>
Quid tibi odorato referam sudantia ligno<BR>
balsamaque et bacas semper frondentis acanthi?<BR>
</FONT><FONT SIZE=2>120
</FONT><FONT SIZE=4>Quid nemora Aethiopum molli canentia lana,<BR>
velleraque ut foliis depectant tenuia Seres;<BR>
aut quos Oceano propior gerit India lucos,<BR>
extremi sinus orbis, ubi aera vincere summum<BR>
arboris haud ullae iactu potuere sagittae?<BR>
</FONT><FONT SIZE=2>125
</FONT><FONT SIZE=4>Et gens illa quidem sumptis non tarda pharetris.<BR>
Media fert tristis sucos tardumque saporem<BR>
felicis mali, quo non praesentius ullum,<BR>
pocula si quando saevae infecere novercae,<BR>
miscueruntque herbas et non innoxia verba,<BR>
</FONT><FONT SIZE=2>130
</FONT><FONT SIZE=4>auxilium venit ac membris agit atra venena.<BR>
Ipsa ingens arbos faciemque simillima lauro;<BR>
et, si non alium late iactaret odorem,<BR>
laurus erat; folia haud ullis labentia ventis;<BR>
flos ad prima tenax; animas et olentia Medi<BR>
</FONT><FONT SIZE=2>135
</FONT><FONT SIZE=4>ora fovent illo et senibus medicantur anhelis.<BR>
sed neque Medorum, silvae ditissima, terra,<BR>
nec pulcher Ganges atque auro turbidus Hermus<BR>
laudibus Italiae certent, non Bactra neque Indi<BR>
totaque turiferis Panchaia pinguis harenis.<BR>
</FONT><FONT SIZE=2>140
</FONT><FONT SIZE=4>Haec loca non tauri spirantes naribus ignem<BR>
invertere satis inmanis dentibus hydri<BR>
nec galeis densisque virum seges horruit hastis;<BR>
sed gravidae fruges et Bacchi Massicus humor<BR>
inplevere; tenent oleae armentaque laeta.<BR>
</FONT><FONT SIZE=2>145
</FONT><FONT SIZE=4>Hinc bellator equus campo sese arduus infert;<BR>
hinc albi, Clitumne, greges et maxima taurus<BR>
victima, saepe tuo perfusi flumine sacro,<BR>
Romanos ad templa deum duxere triumphos.<BR>
Hic ver adsiduum atque alienis mensibus aestas<BR>
</FONT><FONT SIZE=2>150
</FONT><FONT SIZE=4>bis gravidae pecudes, bis pomis utilis arbos.<BR>
At rabidae tigres absunt et saeva leonum<BR>
semina nec miseros fallunt aconita legentis<BR>
nec rapit inmensos orbis per humum neque tanto<BR>
squameus in spiram tractu se colligit anguis.<BR>
</FONT><FONT SIZE=2>155
</FONT><FONT SIZE=4>Adde tot egregias urbes operumque laborem,<BR>
tot congesta manu praeruptis oppida saxis<BR>
fluminaque antiquos subter labentia muros.<BR>
An mare, quod supra, memorem, quodque adluit infra<BR>
anne lacus tantos? Te, Lari maxume, teque,<BR>
</FONT><FONT SIZE=2>160
</FONT><FONT SIZE=4>fluctibus et fremitu adsurgens Benace marino<BR>
an memorem portus Lucrinoque addita claustra<BR>
atque indignatum magnis stridoribus aequor<BR>
Iulia qua ponto longe sonat unda refuso<BR>
Tyrrhenusque fretis inmittitur aestus Avernis?<BR>
</FONT><FONT SIZE=2>165
</FONT><FONT SIZE=4>Haec eadem argenti rivos aerisque metalla<BR>
ostendit venis atque auro plurima fluxit.<BR>
Haec genus acre virum, Marsos pubemque Sabellam<BR>
adsuetumque malo Ligurem Volscosque verutos<BR>
extulit, haec Decios, Marios, magnosque Camillos,<BR>
</FONT><FONT SIZE=2>170
</FONT><FONT SIZE=4>Scipiadas duros bello et te, maxume Caesar,<BR>
qui nunc extremis Asiae iam victor in oris<BR>
inbellem avertis Romanis arcibus Indum.<BR>
Salve, magna parens frugum, Saturnia tellus,<BR>
magna virum; tibi res antiquae laudis et artem<BR>
</FONT><FONT SIZE=2>175
</FONT><FONT SIZE=4>ingredior, sanctos ausus recludere fontis,<BR>
Ascraeumque cano Romana per oppida carmen.<BR>
Nunc locus arvorum ingeniis: quae robora cuique,<BR>
quis color et quae sit rebus natura ferendis.<BR>
Difficiles primum terrae collesque maligni,<BR>
</FONT><FONT SIZE=2>180
</FONT><FONT SIZE=4>tenuis ubi argilla et dumosis calculus arvis,<BR>
Palladia gaudent silva vivacis olivae.<BR>
Indicio est tractu surgens oleaster eodem<BR>
plurimus et strati bacis silvestribus agri.<BR>
At quae pinguis humus dulcique uligine laeta,<BR>
</FONT><FONT SIZE=2>185
</FONT><FONT SIZE=4>quique frequens herbis et fertilis ubere campus -- <BR>
qualem saepe cava montis convalle solemus<BR>
despicere; huc summis liquuntur rupibus amnes<BR>
felicemque trahunt limum -- quique editus austro<BR>
et filicem curvis invisam pascit aratris:<BR>
</FONT><FONT SIZE=2>190
</FONT><FONT SIZE=4>hic tibi praevalidas olim multoque fluentis<BR>
sufficiet Baccho vitis, hic fertilis uvae,<BR>
hic laticis, qualem pateris libamus et auro,<BR>
inflavit cum pinguis ebur Tyrrhenus ad aras,<BR>
lancibus et pandis fumantia reddimus exta.<BR>
</FONT><FONT SIZE=2>195
</FONT><FONT SIZE=4>Sin armenta magis studium vitulosque tueri<BR>
aut ovium fetum aut urentis culta capellas,<BR>
saltus et saturi petito longinqua Tarenti<BR>
et qualem infelix amisit Mantua campum,<BR>
pascentem niveos herboso flumine cycnos;<BR>
</FONT><FONT SIZE=2>200
</FONT><FONT SIZE=4>non liquidi gregibus fontes, non gramina deerunt;<BR>
et, quantum longis carpent armenta diebus,<BR>
exigua tantum gelidus ros nocte reponet.<BR>
Nigra fere et presso pinguis sub vomere terra<BR>
et cui putre solum, -- namque hoc imitamur arando -- <BR>
</FONT><FONT SIZE=2>205
</FONT><FONT SIZE=4>optima frumentis; non ullo ex aequore cernes<BR>
plura domum tardis decedere plaustra iuvencis;<BR>
aut unde iratus silvam devexit arator<BR>
et nemora evertit multos ignava per annos<BR>
antiquasque domos avium cum stirpibus imis<BR>
</FONT><FONT SIZE=2>210
</FONT><FONT SIZE=4>eruit; illae altum nidis petiere relictis,<BR>
at rudis enituit inpulso vomere campus.<BR>
Nam ieiuna quidem clivosi glarea ruris<BR>
vix humilis apibus casias roremque ministrat;<BR>
et tophus scaber et nigris exesa chelydris<BR>
</FONT><FONT SIZE=2>215
</FONT><FONT SIZE=4>creta negant alios aeque serpentibus agros<BR>
dulcem ferre cibum et curvas praebere latebras.<BR>
Quae tenuem exhalat nebulam fumosque volucris<BR>
et bibit humorem et, cum volt, ex se ipsa remittit<BR>
quaeque suo semper viridi se gramine vestit<BR>
</FONT><FONT SIZE=2>220
</FONT><FONT SIZE=4>nec scabie et salsa laedit robigine ferrum:<BR>
illa tibi laetis intexet vitibus ulmos,<BR>
illa ferax oleo est, illam experiere colendo<BR>
et facilem pecori et patientem vomeris unci.<BR>
Talem dives arat Capua et vicina Vesevo<BR>
</FONT><FONT SIZE=2>225
</FONT><FONT SIZE=4>ora iugo et vacuis Clanius non aequus Acerris.<BR>
Nunc, quo quamque modo possis cognoscere, dicam.<BR>
Rara sit an supra morem si densa requires -- <BR>
altera frumentis quoniam favet, altera Baccho,<BR>
densa magis Cereri, rarissima quaeque Lyaeo -- <BR>
</FONT><FONT SIZE=2>230
</FONT><FONT SIZE=4>ante locum capies oculis alteque iubebis<BR>
in solido puteum demitti omnemque repones<BR>
rursus humum et pedibus summas aequabis harenas.<BR>
Si deerunt, rarum pecorique et vitibus almis<BR>
aptius uber erit; sin in sua posse negabunt<BR>
</FONT><FONT SIZE=2>235
</FONT><FONT SIZE=4>ire loca et scrobibus superabit terra repletis,<BR>
spissus ager; glaebas cunctantis crassaque terga<BR>
exspecta et validis terram proscinde iuvencis.<BR>
Salsa autem tellus et quae perhibetur amara,<BR>
frugibus infelix -- ea nec mansuescit arando<BR>
</FONT><FONT SIZE=2>240
</FONT><FONT SIZE=4>nec Baccho genus aut pomis sua nomina servat -- <BR>
tale dabit specimen: tu spisso vimine qualos<BR>
colaque prelorum fumosis deripe tectis;<BR>
huc ager ille malus dulcesque a fontibus undae<BR>
ad plenum calcentur; aqua eluctabitur omnis<BR>
</FONT><FONT SIZE=2>245
</FONT><FONT SIZE=4>scilicet, et grandes ibunt per vimina guttae;<BR>
at sapor indicium faciet manifestus et ora<BR>
tristia temptantum sensu torquebit amaro.<BR>
Pinguis item quae sit tellus, hoc denique pacto<BR>
discimus: haud umquam manibus iactata fatiscit,<BR>
</FONT><FONT SIZE=2>250
</FONT><FONT SIZE=4>sed picis in morem ad digitos lentescit habendo.<BR>
Humida maiores herbas alit, ipsaque iusto<BR>
laetior. Ah nimium ne sit mihi fertilis illa<BR>
nec se praevalidam primis ostendat aristis!<BR>
Quae gravis est, ipso tacitam se pondere prodit,<BR>
</FONT><FONT SIZE=2>255
</FONT><FONT SIZE=4>quaeque levis. Promptum est oculis praediscere nigram,<BR>
et quis cui color. At sceleratum exquirere frigus<BR>
difficile est: piceae tantum taxique nocentes<BR>
interdum aut hederae pandunt vestigia nigrae<BR>
his animadversis terram multo ante memento<BR>
</FONT><FONT SIZE=2>260
</FONT><FONT SIZE=4>excoquere et magnos scrobibus concidere montis,<BR>
ante supinatas aquiloni ostendere glaebas,<BR>
quam laetum infodias vitis genus. Optima putri<BR>
arva solo: id venti curant gelidaeque pruinae<BR>
et labefacta movens robustus iugera fossor.<BR>
</FONT><FONT SIZE=2>265
</FONT><FONT SIZE=4>Ac si quos haud ulla viros vigilantia fugit,<BR>
ante locum similem exquirunt, ubi prima paretur<BR>
arboribus seges et quo mox digesta feratur,<BR>
mutatam ignorent subito ne semina matrem.<BR>
Quin etiam caeli regionem in cortice signant,<BR>
</FONT><FONT SIZE=2>270
</FONT><FONT SIZE=4>ut, quo quaeque modo steterit, qua parte calores<BR>
Austrinos tulerit, quae terga obverterit axi,<BR>
restituant: adeo in teneris consuescere multum est.<BR>
Collibus an plano melius sit ponere vitem,<BR>
quaere prius. Si pinguis agros metabere campi,<BR>
</FONT><FONT SIZE=2>275
</FONT><FONT SIZE=4>densa sere; in denso non segnior ubere Bacchus;<BR>
sin tumulis adclive solum collisque supinos,<BR>
indulge ordinibus, nec setius omnis in unguem<BR>
arboribus positis secto via limite quadret.<BR>
Ut saepe ingenti bello cum longa cohortis<BR>
</FONT><FONT SIZE=2>280
</FONT><FONT SIZE=4>explicuit legio et campo stetit agmen aperto,<BR>
directaeque acies, ac late fluctuat omnis<BR>
aere renidenti tellus, necdum horrida miscent<BR>
proelia, sed dubius mediis Mars errat in armis:<BR>
omnia sint paribus numeris dimensa viarum;<BR>
</FONT><FONT SIZE=2>285
</FONT><FONT SIZE=4>non animum modo uti pascat prospectus inanem,<BR>
sed quia non aliter viris dabit omnibus aequas<BR>
terra neque in vacuum poterunt se extendere rami.<BR>
Forsitan et scrobibus quae sint fastigia quaeras.<BR>
ausim vel tenui vitem committere sulco.<BR>
</FONT><FONT SIZE=2>290
</FONT><FONT SIZE=4>Altior ac penitus terrae defigitur arbos,<BR>
aesculus in primis, quae quantum vertice ad auras<BR>
aetherias, tantum radice in Tartara tendit.<BR>
Ergo non hiemes illam, non flabra neque imbres<BR>
convellunt; inmota manet, multosque nepotes,<BR>
</FONT><FONT SIZE=2>295
</FONT><FONT SIZE=4>multa virum volvens durando saecula vincit.<BR>
Tum fortis late ramos et bracchia pandens<BR>
huc illuc, media ipsa ingentem sustinet umbram.<BR>
Neve tibi ad solem vergant vineta cadentem,<BR>
Neve inter vitis corylum sere, neve flagella<BR>
</FONT><FONT SIZE=2>300
</FONT><FONT SIZE=4>summa pete aut summa defringe ex arbore plantas<BR>
tantus amor terrae -- neu ferro laede retunso<BR>
semina, neve oleae silvestris insere truncos:<BR>
nam saepe incautis pastoribus excidit ignis,<BR>
qui furtim pingui primum sub cortice tectus<BR>
</FONT><FONT SIZE=2>305
</FONT><FONT SIZE=4>robora conprendit frondesque elapsus in altas<BR>
ingentem caelo sonitum dedit; inde secutus<BR>
per ramos victor perque alta cacumina regnat<BR>
et totum involvit flammis nemus et ruit atram<BR>
ad caelum picea crassus caligine nubem,<BR>
</FONT><FONT SIZE=2>310
</FONT><FONT SIZE=4>praesertim si tempestas a vertice silvis<BR>
incubuit glomeratque ferens incendia ventus.<BR>
Hoc ubi, non a stirpe valent caesaeque reverti<BR>
possunt atque ima similes revirescere terra;<BR>
infelix superat foliis oleaster amaris.<BR>
</FONT><FONT SIZE=2>315
</FONT><FONT SIZE=4>Nec tibi tam prudens quisquam persuadeat auctor<BR>
tellurem Borea rigidam spirante movere.<BR>
Rura gelu tum claudit hiems nec semine iacto<BR>
concretam patitur radicem adfigere terrae.<BR>
Optima vinetis satio, cum vere rubenti<BR>
</FONT><FONT SIZE=2>320
</FONT><FONT SIZE=4>candida venit avis longis invisa colubris,<BR>
prima vel autumni sub frigora, cum rapidus Sol<BR>
nondum hiemem contingit equis, iam praeterit aestas.<BR>
Ver adeo frondi nemorum, ver utile silvis;<BR>
vere tument terrae et genitalia semina poscunt.<BR>
</FONT><FONT SIZE=2>325
</FONT><FONT SIZE=4>Tum pater omnipotens fecundis imbribus Aether<BR>
coniugis in gremium laetae descendit et omnis<BR>
magnus alit magno commixtus corpore fetus.<BR>
Avia tum resonant avibus virgulta canoris<BR>
et Venerem certis repetunt armenta diebus;<BR>
</FONT><FONT SIZE=2>330
</FONT><FONT SIZE=4>parturit almus ager Zephyrique tepentibus auris<BR>
laxant arva sinus; superat tener omnibus humor;<BR>
inque novos soles audent se germina tuto<BR>
credere, nec metuit surgentis pampinus austros<BR>
aut actum caelo magnis aquilonibus imbrem,<BR>
</FONT><FONT SIZE=2>335
</FONT><FONT SIZE=4>sed trudit gemmas et frondes explicat omnis.<BR>
Non alios prima crescentis origine mundi<BR>
inluxisse dies aliumve habuisse tenorem<BR>
crediderim: ver illud erat, ver magnus agebat<BR>
orbis et hibernis parcebant flatibus Euri,<BR>
</FONT><FONT SIZE=2>340
</FONT><FONT SIZE=4>cum primae lucem pecudes hausere virumque<BR>
terrea progenies duris caput extulit arvis,<BR>
inmissaeque ferae silvis et sidera caelo.<BR>
Nec res hunc tenerae possent perferre laborem,<BR>
si non tanta quies iret frigusque caloremque<BR>
</FONT><FONT SIZE=2>345
</FONT><FONT SIZE=4>inter, et exciperet caeli indulgentia terras.<BR>
Quod superest, quaecumque premes virgulta per agros,<BR>
sparge fimo pingui et multa memor occule terra,<BR>
aut lapidem bibulum aut squalentis infode conchas;<BR>
inter enim labentur aquae tenuisque subibit<BR>
</FONT><FONT SIZE=2>350
</FONT><FONT SIZE=4>halitus atque animos tollent sata; iamque reperti,<BR>
qui saxo super atque ingentis pondere testae<BR>
urgerent; hoc effusos munimen ad imbris,<BR>
hoc, ubi hiulca siti findit canis aestifer arva.<BR>
Seminibus positis superest diducere terram<BR>
</FONT><FONT SIZE=2>355
</FONT><FONT SIZE=4>saepius ad capita et duros iactare bidentis,<BR>
aut presso exercere solum sub vomere et ipsa<BR>
flectere luctantis inter vineta iuvencos;<BR>
tum levis calamos et rasae hastilia virgae<BR>
fraxineasque aptare sudes furcasque valentis,<BR>
</FONT><FONT SIZE=2>360
</FONT><FONT SIZE=4>viribus eniti quarum et contemnere ventos<BR>
adsuescant summasque sequi tabulata per ulmos.<BR>
Ac dum prima novis adolescit frondibus aetas,<BR>
parcendum teneris, et dum se laetus ad auras<BR>
palmes agit laxis per purum inmissus habenis,<BR>
</FONT><FONT SIZE=2>365
</FONT><FONT SIZE=4>ipsa acie nondum falcis temptanda, sed uncis<BR>
carpendae manibus frondes interque legendae.<BR>
Inde ubi iam validis amplexae stirpibus ulmos<BR>
exierint, tum stringe comas, tum bracchia tonde -- <BR>
ante reformidant ferrum -- tum denique dura<BR>
</FONT><FONT SIZE=2>370
</FONT><FONT SIZE=4>exerce imperia et ramos conpesce fluentis.<BR>
Texendae saepes etiam et pecus omne tenendum,<BR>
praecipue dum frons tenera inprudensque laborum;<BR>
cui super indignas hiemes solemque potentem<BR>
silvestres uri adsidue capreaeque sequaces<BR>
</FONT><FONT SIZE=2>375
</FONT><FONT SIZE=4>inludunt, pascuntur oves avidaeque iuvencae.<BR>
Frigora nec tantum cana concreta pruina<BR>
aut gravis incumbens scopulis arentibus aestas,<BR>
quantum illi nocuere greges durique venenum<BR>
dentis et admorso signata in stirpe cicatrix.<BR>
</FONT><FONT SIZE=2>380
</FONT><FONT SIZE=4>Non aliam ob culpam Baccho caper omnibus aris<BR>
caeditur et veteres ineunt proscaenia ludi<BR>
praemiaque ingeniis pagos et compita circum<BR>
thesidae posuere atque inter pocula laeti<BR>
mollibus in pratis unctos saluere per utres.<BR>
</FONT><FONT SIZE=2>385
</FONT><FONT SIZE=4>Nec non Ausonii, Troia gens missa, coloni<BR>
versibus incomptis ludunt risuque soluto<BR>
oraque corticibus sumunt horrenda cavatis<BR>
et te, Bacche, vocant per carmina laeta tibique<BR>
oscilla ex alta suspendunt mollia pinu.<BR>
</FONT><FONT SIZE=2>390
</FONT><FONT SIZE=4>Hinc omnis largo pubescit vinea fetu,<BR>
conplentur vallesque cavae saltusque profundi,<BR>
et quocumque deus circum caput egit honestum.<BR>
Ergo rite suum Baccho dicemus honorem<BR>
carminibus patriis lancesque et liba feremus<BR>
</FONT><FONT SIZE=2>395
</FONT><FONT SIZE=4>et ductus cornu stabit sacer hircus ad aram<BR>
pinguiaque in veribus torrebimus exta colurnis.<BR>
Est etiam ille labor curandis vitibus alter,<BR>
cui numquam exhausti satis est: namque omne quot annis<BR>
terque quaterque solum scindendum glebaque versis<BR>
</FONT><FONT SIZE=2>400
</FONT><FONT SIZE=4>aeternum frangenda bidentibus, omne levandum<BR>
fronde nemus. Redit agricolis labor actus in orbem<BR>
atque in se sua per vestigia volvitur annus.<BR>
Ac iam olim, seras posuit cum vinea frondes,<BR>
frigidus et silvis aquilo decussit honorem,<BR>
</FONT><FONT SIZE=2>405
</FONT><FONT SIZE=4>iam tum acer curas venientem extendit in annum<BR>
rusticus et curvo Saturni dente relictam<BR>
persequitur vitem attondens fingitque putando.<BR>
Primus humum fodito, primus devecta cremato<BR>
sarmenta et vallos primus sub tecta referto;<BR>
</FONT><FONT SIZE=2>410
</FONT><FONT SIZE=4>postremus metito. Bis vitibus ingruit umbra,<BR>
bis segetem densis obducunt sentibus herbae;<BR>
durus uterque labor: laudato ingentia rura,<BR>
exiguum colito. Nec non etiam aspera rusci<BR>
vimina per silvam et ripis fluvialis arundo<BR>
</FONT><FONT SIZE=2>415
</FONT><FONT SIZE=4>caeditur, incultique exercet cura salicti.<BR>
Iam vinctae vites, iam falcem arbusta reponunt,<BR>
iam canit effectos extremus vinitor antes:<BR>
sollicitanda tamen tellus pulvisque movendus<BR>
et iam maturis metuendus Iuppiter uvis.<BR>
</FONT><FONT SIZE=2>420
</FONT><FONT SIZE=4>Contra non ulla est oleis cultura; neque illae<BR>
procurvam exspectant falcem rastrosque tenacis,<BR>
cum semel haeserunt arvis aurasque tulerunt;<BR>
ipsa satis tellus, cum dente recluditur unco,<BR>
sufficit humorem et gravidas, cum vomere, fruges.<BR>
</FONT><FONT SIZE=2>425
</FONT><FONT SIZE=4>Hoc pinguem et placitam Paci nutritor olivam.<BR>
Poma quoque, ut primum truncos sensere valentis<BR>
et viris habuere suas, ad sidera raptim<BR>
vi propria nituntur opisque haud indiga nostrae.<BR>
Nec minus interea fetu nemus omne gravescit<BR>
</FONT><FONT SIZE=2>430
</FONT><FONT SIZE=4>sanguineisque inculta rubent aviaria bacis.<BR>
Tondentur cytisi, taedas silva alta ministrat,<BR>
pascunturque ignes nocturni et lumina fundunt.<BR>
Et dubitant homines serere atque inpendere curam<BR>
quid maiora sequar? -- salices humilesque genestae<BR>
</FONT><FONT SIZE=2>435
</FONT><FONT SIZE=4>aut illae pecori frondem aut pastoribus umbram<BR>
Sufficiunt saepemque satis et pabula melli -- <BR>
et iuvat undantem buxo spectare Cytorum<BR>
naryciaeque picis lucos, iuvat arva videre<BR>
non rastris, hominum non ulli obnoxia curae.<BR>
</FONT><FONT SIZE=2>440
</FONT><FONT SIZE=4>Ipsae Caucasio steriles in vertice silvae,<BR>
quas animosi Euri adsidue franguntque feruntque,<BR>
dant alios aliae fetus, dant utile lignum<BR>
navigiis pinus, domibus cedrumque cupressosque.<BR>
Hinc radios trivere rotis, hinc tympana plaustris<BR>
</FONT><FONT SIZE=2>445
</FONT><FONT SIZE=4>agricolae et pandas ratibus posuere carinas,<BR>
viminibus salices fecundae, frondibus ulmi,<BR>
at myrtus validis hastilibus et bona bello<BR>
cornus, Ituraeos taxi torquentur in arcus.<BR>
Nec tiliae leves aut torno rasile buxum<BR>
</FONT><FONT SIZE=2>450
</FONT><FONT SIZE=4>non formam accipiunt ferroque cavantur acuto.<BR>
Nec non et torrentem undam levis innatat alnus,<BR>
missa Pado; nec non et apes examina condunt<BR>
corticibusque cavis vitiosaeque ilicis alvo.<BR>
Quid memorandum aeque Baccheia dona tulerunt<BR>
</FONT><FONT SIZE=2>455
</FONT><FONT SIZE=4>Bacchus et ad culpam causas dedit; ille furentis<BR>
centauros leto domuit, Rhoetumque Pholumque<BR>
et magno Hylaeum Lapithis cratere minantem.<BR>
O fortunatos nimium, sua si bona norint,<BR>
agricolas! quibus ipsa procul discordibus armis<BR>
</FONT><FONT SIZE=2>460
</FONT><FONT SIZE=4>fundit humo facilem victum iustissima tellus.<BR>
Si non ingentem foribus domus alta superbis<BR>
mane salutantum totis vomit aedibus undam,<BR>
nec varios inhiant pulchra testudine postis<BR>
inlusasque auro vestes Ephyreiaque aera,<BR>
</FONT><FONT SIZE=2>465
</FONT><FONT SIZE=4>alba neque Assyrio fucatur lana veneno<BR>
nec casia liquidi corrumpitur usus olivi:<BR>
at secura quies et nescia fallere vita,<BR>
dives opum variarum, at latis otia fundis -- <BR>
speluncae vivique lacus et frigida Tempe<BR>
</FONT><FONT SIZE=2>470
</FONT><FONT SIZE=4>mugitusque boum mollesque sub arbore somni -- <BR>
non absunt; illic saltus ac lustra ferarum<BR>
et patiens operum exiguoque adsueta iuventus,<BR>
sacra deum sanctique patres; extrema per illos<BR>
iustitia excedens terris vestigia fecit.<BR>
</FONT><FONT SIZE=2>475
</FONT><FONT SIZE=4>Me vero primum dulces ante omnia Musae,<BR>
quarum sacra fero ingenti percussus amore,<BR>
accipiant caelique vias et sidera monstrent,<BR>
defectus solis varios lunaeque labores;<BR>
unde tremor terris, qua vi maria alta tumescant<BR>
</FONT><FONT SIZE=2>480
</FONT><FONT SIZE=4>obicibus ruptis rursusque in se ipsa residant,<BR>
quid tantum Oceano properent se tinguere soles<BR>
hiberni, vel quae tardis mora noctibus obstet.<BR>
Sin, has ne possim naturae accedere partis,<BR>
frigidus obstiterit circum praecordia sanguis:<BR>
</FONT><FONT SIZE=2>485
</FONT><FONT SIZE=4>rura mihi et rigui placeant in vallibus amnes,<BR>
flumina amem silvasque inglorius. O ubi campi<BR>
Spercheosque et virginibus bacchata Lacaenis<BR>
Taygeta! O, qui me gelidis convallibus Haemi<BR>
sistat et ingenti ramorum protegat umbra!<BR>
</FONT><FONT SIZE=2>490
</FONT><FONT SIZE=4>Felix, qui potuit rerum cognoscere causas,<BR>
atque metus omnis et inexorabile fatum<BR>
subiecit pedibus strepitumque Acherontis avari.<BR>
Fortunatus et ille, deos qui novit agrestis,<BR>
panaque Silvanumque senem Nymphasque sorores:<BR>
</FONT><FONT SIZE=2>495
</FONT><FONT SIZE=4>illum non populi fasces, non purpura regum<BR>
flexit et infidos agitans discordia fratres<BR>
aut coniurato descendens Dacus ab Histro,<BR>
non res Romanae perituraque regna; neque ille<BR>
aut doluit miserans inopem aut invidit habenti<BR>
</FONT><FONT SIZE=2>500
</FONT><FONT SIZE=4>quos rami fructus, quos ipsa volentia rura<BR>
sponte tulere sua, carpsit; nec ferrea iura<BR>
insanumque forum aut populi tabularia vidit.<BR>
sollicitant alii remis freta caeca ruuntque<BR>
in ferrum, penetrant aulas et limina regum;<BR>
</FONT><FONT SIZE=2>505
</FONT><FONT SIZE=4>hic petit excidiis urbem miserosque Penatis,<BR>
ut gemma bibat et Sarrano dormiat ostro;<BR>
condit opes alius defossoque incubat auro;<BR>
hic stupet attonitus rostris; hunc plausus hiantem<BR>
per cuneos -- geminatus enim plebisque patrumque -- <BR>
</FONT><FONT SIZE=2>510
</FONT><FONT SIZE=4>corripuit; gaudent perfusi sanguine fratrum,<BR>
exsilioque domos et dulcia limina mutant<BR>
atque alio patriam quaerunt sub sole iacentem.<BR>
Agricola incurvo terram dimovit aratro:<BR>
hinc anni labor, hinc patriam parvosque nepotes<BR>
</FONT><FONT SIZE=2>515
</FONT><FONT SIZE=4>sustinet, hinc armenta boum meritosque iuvencos.<BR>
Nec requies, quin aut pomis exuberet annus<BR>
aut fetu pecorum aut cerealis mergite culmi,<BR>
proventuque oneret sulcos atque horrea vincat.<BR>
Venit hiems: teritur Sicyonia baca trapetis,<BR>
</FONT><FONT SIZE=2>520
</FONT><FONT SIZE=4>glande sues laeti redeunt, dant arbuta silvae;<BR>
et varios ponit fetus autumnus et alte<BR>
mitis in apricis coquitur vindemia saxis.<BR>
Interea dulces pendent circum oscula nati,<BR>
casta pudicitiam servat domus, ubera vaccae<BR>
</FONT><FONT SIZE=2>525
</FONT><FONT SIZE=4>lactea demittunt pinguesque in gramine laeto<BR>
inter se adversis luctantur cornibus haedi.<BR>
Ipse dies agitat festos fususque per herbam,<BR>
ignis ubi in medio et socii cratera coronant,<BR>
te libans, Lenaee, vocat pecorisque magistris<BR>
</FONT><FONT SIZE=2>530
</FONT><FONT SIZE=4>velocis iaculi certamina ponit in ulmo,<BR>
corporaque agresti nudant praedura palaestrae.<BR>
Hanc olim veteres vitam coluere Sabini,<BR>
hanc Remus et frater, sic fortis Etruria crevit<BR>
scilicet et rerum facta est pulcherrima Roma,<BR>
</FONT><FONT SIZE=2>535
</FONT><FONT SIZE=4>septemque una sibi muro circumdedit arces.<BR>
Ante etiam sceptrum Dictaei regis et ante<BR>
inpia quam caesis gens est epulata iuvencis,<BR>
aureus hanc vitam in terris Saturnus agebat;<BR>
necdum etiam audierant inflari classica, necdum<BR>
</FONT><FONT SIZE=2>540
</FONT><FONT SIZE=4>inpositos duris crepitare incudibus enses.<BR>
Sed nos inmensum spatiis confecimus aequor,<BR>
et iam tempus equum fumantia solvere colla.<BR>

<P ALIGN="CENTER">&nbsp;</P>


</FONT><HR>
<CENTER>
<A HREF="geol03.htm">Next: Third Book</A></CENTER>
</BODY>
</HTML>
