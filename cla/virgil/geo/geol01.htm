<HTML>
<HEAD>
<TITLE>The Georgics of Virgil: First Book</TITLE>
</HEAD>
<BODY>


<CENTER>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Classics</A>&nbsp;
<A HREF="../index.htm">Virgil</A>&nbsp;
<A HREF="index.htm">Index</A>&nbsp;
<A HREF="geo01.htm">English</A>&nbsp;
<A HREF="geol00.htm">Previous</A>&nbsp;
<A HREF="geol02.htm">Next</A>&nbsp;
</CENTER>
<HR>
<H1 ALIGN="CENTER">GEORGICS I</H1>


<FONT SIZE=4>
Quid faciat laetas segetes, quo sidere terram<BR>
vertere, Maecenas, ulmisque adiungere vitis<BR>
conveniat, quae cura boum, qui cultus habendo<BR>
sit pecori, apibus quanta experientia parcis,<BR>
</FONT><FONT SIZE=2>5
</FONT><FONT SIZE=4>hinc canere incipiam. Vos, o clarissima mundi<BR>
lumina, labentem caelo quae ducitis annum,<BR>
Liber et alma Ceres, vestro si munere tellus<BR>
Chaoniam pingui glandem mutavit arista,<BR>
poculaque inventis Acheloia miscuit uvis;<BR>
</FONT><FONT SIZE=2>10
</FONT><FONT SIZE=4>et vos, agrestum praesentia numina, Fauni,<BR>
ferte simul Faunique pedem Dryadesque puellae:<BR>
Munera vestra cano. Tuque o, cui prima frementem<BR>
fudit equum magno tellus percussa tridenti,<BR>
Neptune; et cultor nemorum, cui pinguia Ceae<BR>
</FONT><FONT SIZE=2>15
</FONT><FONT SIZE=4>ter centum nivei tondent dumeta iuvenci;<BR>
ipse nemus linquens patrium saltusque Lycaei,<BR>
Pan, ovium custos, tua si tibi Maenala curae,<BR>
adsis, o Tegeaee, favens, oleaeque Minerva<BR>
inventrix, uncique puer monstrator aratri,<BR>
</FONT><FONT SIZE=2>20
</FONT><FONT SIZE=4>et teneram ab radice ferens, Silvane, cupressum,<BR>
dique deaeque omnes, studium quibus arva tueri,<BR>
quique novas alitis non ullo semine fruges,<BR>
quique satis largum caelo demittitis imbrem;<BR>
tuque adeo, quem mox quae sint habitura deorum<BR>
</FONT><FONT SIZE=2>25
</FONT><FONT SIZE=4>concilia, incertum est, urbisne invisere, Caesar,<BR>
terrarumque velis curam et te maximus orbis<BR>
auctorem frugum tempestatumque potentem<BR>
accipiat, cingens materna tempora myrto,<BR>
an deus inmensi venias maris ac tua nautae<BR>
</FONT><FONT SIZE=2>30
</FONT><FONT SIZE=4>numina sola colant, tibi serviat ultima Thule<BR>
teque sibi generum Tethys emat omnibus undis,<BR>
anne novum tardis sidus te mensibus addas,<BR>
qua locus Erigonen inter Chelasque sequentis<BR>
panditur -- ipse tibi iam bracchia contrahit ardens<BR>
</FONT><FONT SIZE=2>35
</FONT><FONT SIZE=4>Scorpius et caeli iusta plus parte reliquit -- <BR>
quidquid eris, -- nam te nec sperant Tartara regem<BR>
nec tibi regnandi veniat tam dira cupido,<BR>
quamvis Elysios miretur Graecia campos<BR>
nec repetita sequi curet Proserpina matrem -- <BR>
</FONT><FONT SIZE=2>40
</FONT><FONT SIZE=4>da facilem cursum atque audacibus adnue coeptis<BR>
ignarosque viae mecum miseratus agrestis<BR>
ingredere et votis iam nunc adsuesce vocari. <BR>
Vere novo, gelidus canis cum montibus humor<BR>
liquitur et Zephyro putris se glaeba resolvit,<BR>
</FONT><FONT SIZE=2>45
</FONT><FONT SIZE=4>depresso incipiat iam tum mihi taurus aratro<BR>
ingemere et sulco attritus splendescere vomer. <BR>
Illa seges demum votis respondet avari<BR>
agricolae, bis quae solem, bis frigora sensit;<BR>
illius inmensae ruperunt horrea messes. <BR>
</FONT><FONT SIZE=2>50
</FONT><FONT SIZE=4>At prius ignotum ferro quam scindimus aequor,<BR>
ventos et varium caeli praediscere morem<BR>
cura sit ac patrios cultusque habitusque locorum<BR>
et quid quaeque ferat regio et quid quaeque recuset. <BR>
Hic segetes, illic veniunt felicius uvae,<BR>
</FONT><FONT SIZE=2>55
</FONT><FONT SIZE=4>arborei fetus alibi, atque iniussa virescunt<BR>
gramina. Nonne vides, croceos ut Tmolus odores,<BR>
India mittit ebur, molles sua tura Sabaei,<BR>
at Chalybes nudi ferrum, virosaque Pontus<BR>
castorea, Eliadum palmas Epiros equarum. <BR>
</FONT><FONT SIZE=2>60
</FONT><FONT SIZE=4>Continuo has leges aeternaque foedera certis<BR>
inposuit natura locis, quo tempore primum<BR>
Deucalion vacuum lapides iactavit in orbem,<BR>
unde homines nati, durum genus. Ergo age, terrae<BR>
pingue solum primis extemplo a mensibus anni<BR>
</FONT><FONT SIZE=2>65
</FONT><FONT SIZE=4>fortes invertant tauri glaebasque iacentis<BR>
pulverulenta coquat maturis solibus aestas;<BR>
at si non fuerit tellus fecunda, sub ipsum<BR>
Arcturum tenui sat erit suspendere sulco:<BR>
illic, officiant laetis ne frugibus herbae,<BR>
</FONT><FONT SIZE=2>70
</FONT><FONT SIZE=4>hic, sterilem exiguus ne deserat humor harenam. <BR>
Alternis idem tonsas cessare novalis<BR>
et segnem patiere situ durescere campum;<BR>
aut ibi flava seres mutato sidere farra,<BR>
unde prius laetum siliqua quassante legumen<BR>
</FONT><FONT SIZE=2>75
</FONT><FONT SIZE=4>aut tenuis fetus viciae tristisque lupini<BR>
sustuleris fragilis calamos silvamque sonantem. <BR>
Urit enim lini campum seges, urit avenae,<BR>
urunt Lethaeo perfusa papavera somno:<BR>
sed tamen alternis facilis labor, arida tantum<BR>
</FONT><FONT SIZE=2>80
</FONT><FONT SIZE=4>ne saturare fimo pingui pudeat sola neve<BR>
effetos cinerem inmundum iactare per agros. <BR>
Sic quoque mutatis requiescunt fetibus arva;<BR>
nec nulla interea est inaratae gratia terrae. <BR>
Saepe etiam sterilis incendere profuit agros<BR>
</FONT><FONT SIZE=2>85
</FONT><FONT SIZE=4>atque levem stipulam crepitantibus urere flammis:<BR>
sive inde occultas viris et pabula terrae<BR>
pinguia concipiunt, sive illis omne per ignem<BR>
excoquitur vitium atque exsudat inutilis humor,<BR>
seu pluris calor ille vias et caeca relaxat<BR>
</FONT><FONT SIZE=2>90
</FONT><FONT SIZE=4>spiramenta, novas veniat qua sucus in herbas,<BR>
seu durat magis et venas adstringit hiantis,<BR>
ne tenues pluviae rapidive potentia solis<BR>
acrior aut Boreae penetrabile frigus adurat. <BR>
Multum adeo, rastris glaebas qui frangit inertis<BR>
</FONT><FONT SIZE=2>95
</FONT><FONT SIZE=4>vimineasque trahit cratis, iuvat arva, neque illum<BR>
flava Ceres alto nequiquam spectat Olympo;<BR>
et qui, proscisso quae suscitat aequore terga,<BR>
rursus in obliquum verso perrumpit aratro,<BR>
exercetque frequens tellurem atque imperat arvis. <BR>
</FONT><FONT SIZE=2>100
</FONT><FONT SIZE=4>Humida solstitia atque hiemes orate serenas,<BR>
agricolae; hiberno laetissima pulvere farra,<BR>
laetus ager: nullo tantum se Mysia cultu<BR>
iactat et ipsa suas mirantur Gargara messis. <BR>
Quid dicam, iacto qui semine comminus arva<BR>
</FONT><FONT SIZE=2>105
</FONT><FONT SIZE=4>insequitur cumulosque ruit male pinguis harenae<BR>
deinde satis fluvium inducit rivosque sequentis<BR>
et, cum exustus ager morientibus aestuat herbis,<BR>
ecce supercilio clivosi tramitis undam<BR>
elicit. illa cadens raucum per levia murmur<BR>
</FONT><FONT SIZE=2>110
</FONT><FONT SIZE=4>saxa ciet, scatebrisque arentia temperat arva. <BR>
Quid qui, ne gravidis procumbat culmus aristis,<BR>
luxuriem segetum tenera depascit in herba,<BR>
cum primum sulcos aequant sata. quique paludis<BR>
collectum humorem bibula deducit harena. <BR>
</FONT><FONT SIZE=2>115
</FONT><FONT SIZE=4>Praesertim incertis si mensibus amnis abundans<BR>
exit et obducto late tenet omnia limo,<BR>
unde cavae tepido sudant humore lacunae. <BR>
Nec tamen, haec cum sint hominumque boumque labores<BR>
versando terram experti, nihil inprobus anser<BR>
</FONT><FONT SIZE=2>120
</FONT><FONT SIZE=4>Strymoniaeque grues et amaris intiba fibris<BR>
officiunt aut umbra nocet. Pater ipse colendi<BR>
haud facilem esse viam voluit, primusque per artem<BR>
movit agros curis acuens mortalia corda<BR>
nec torpere gravi passus sua regna veterno.<BR>
</FONT><FONT SIZE=2>125
</FONT><FONT SIZE=4>Ante Iovem nulli subigebant arva coloni;<BR>
ne signare quidem aut partiri limite campum<BR>
fas erat: in medium quaerebant ipsaque tellus<BR>
omnia liberius nullo poscente ferebat. <BR>
Ille malum virus serpentibus addidit atris<BR>
</FONT><FONT SIZE=2>130
</FONT><FONT SIZE=4>praedarique lupos iussit pontumque moveri,<BR>
mellaque decussit foliis ignemque removit<BR>
et passim rivis currentia vina repressit,<BR>
ut varias usus meditando extunderet artis<BR>
paulatim et sulcis frumenti quaereret herbam.<BR>
</FONT><FONT SIZE=2>135
</FONT><FONT SIZE=4>[Ut silicis venis abstrusum excuderet ignem.] <BR>
Tunc alnos primum fluvii sensere cavatas;<BR>
navita tum stellis numeros et nomina fecit,<BR>
Pleiadas, Hyadas, claramque Lycaonis Arcton;<BR>
tum laqueis captare feras et fallere visco<BR>
</FONT><FONT SIZE=2>140
</FONT><FONT SIZE=4>inventum et magnos canibus circumdare saltus;<BR>
atque alius latum funda iam verberat amnem<BR>
alta petens, pelagoque alius trahit humida lina;<BR>
tum ferri rigor atque argutae lamina serrae, -- <BR>
nam primi cuneis scindebant fissile lignum<BR>
</FONT><FONT SIZE=2>145
</FONT><FONT SIZE=4>tum variae venere artes. Labor omnia vicit<BR>
inprobus et duris urgens in rebus egestas. <BR>
Prima Ceres ferro mortalis vertere terram<BR>
instituit, cum iam glandes atque arbuta sacrae<BR>
deficerent silvae et victum Dodona negaret. <BR>
</FONT><FONT SIZE=2>150
</FONT><FONT SIZE=4>Mox et frumentis labor additus, ut mala culmos<BR>
esset robigo segnisque horreret in arvis<BR>
carduus; intereunt segetes, subit aspera silva,<BR>
lappaeque tribolique, interque nitentia culta<BR>
infelix lolium et steriles dominantur avenae. <BR>
</FONT><FONT SIZE=2>155
</FONT><FONT SIZE=4>Quod nisi et adsiduis herbam insectabere rastris,<BR>
et sonitu terrebis aves, et ruris opaci<BR>
falce premes umbras votisque vocaveris imbrem,<BR>
heu magnum alterius frustra spectabis acervum,<BR>
concussaque famem in silvis solabere quercu. <BR>
</FONT><FONT SIZE=2>160
</FONT><FONT SIZE=4>Dicendum et, quae sint duris agrestibus arma,<BR>
quis sine nec potuere seri nec surgere messes:<BR>
vomis et inflexi primum grave robur aratri<BR>
tardaque Eleusinae matris volventia plaustra<BR>
tribulaque traheaeque et iniquo pondere rastri;<BR>
</FONT><FONT SIZE=2>165
</FONT><FONT SIZE=4>virgea praeterea Celei vilisque supellex,<BR>
arbuteae crates et mystica vannus Iacchi. <BR>
Omnia quae multo ante memor provisa repones,<BR>
si te digna manet divini gloria ruris. <BR>
Continuo in silvis magna vi flexa domatur<BR>
</FONT><FONT SIZE=2>170
</FONT><FONT SIZE=4>in burim et curvi formam accipit ulmus aratri. <BR>
Huic a stirpe pedes temo protentus in octo,<BR>
binae aures, duplici aptantur dentalia dorso<BR>
caeditur et tilia ante iugo levis altaque fagus,<BR>
stivaque, quae currus a tergo torqueat imos,<BR>
</FONT><FONT SIZE=2>175
</FONT><FONT SIZE=4>et suspensa focis explorat robora fumus. <BR>
Possum multa tibi veterum praecepta referre,<BR>
ni refugis tenuisque piget cognoscere curas. <BR>
Area cum primis ingenti aequanda cylindro<BR>
et vertenda manu et creta solidanda tenaci,<BR>
</FONT><FONT SIZE=2>180
</FONT><FONT SIZE=4>ne subeant herbae neu pulvere victa fatiscat,<BR>
tum variae inludant pestes: saepe exiguus mus<BR>
sub terris posuitque domos atque horrea fecit,<BR>
aut oculis capti fodere cubilia talpae,<BR>
inventusque cavis bufo et quae plurima terrae<BR>
</FONT><FONT SIZE=2>185
</FONT><FONT SIZE=4>monstra ferunt, populatque ingentem farris acervum<BR>
curculio atque inopi metuens formica senectae. <BR>
Contemplator item, cum se nux plurima silvis<BR>
induet in florem et ramos curvabit olentis. <BR>
Si superant fetus, pariter frumenta sequentur<BR>
</FONT><FONT SIZE=2>190
</FONT><FONT SIZE=4>magnaque cum magno veniet tritura calore;<BR>
at si luxuria foliorum exuberat umbra,<BR>
nequiquam pinguis palea teret area culmos. <BR>
Semina vidi equidem multos medicare serentis<BR>
et nitro prius et nigra perfundere amurca,<BR>
</FONT><FONT SIZE=2>195
</FONT><FONT SIZE=4>grandior ut fetus siliquis fallacibus esset,<BR>
et, quamvis igni exiguo, properata maderent. <BR>
Vidi lecta diu et multo spectata labore<BR>
degenerare tamen, ni vis humana quot annis<BR>
maxima quaeque manu legeret. Sic omnia fatis<BR>
</FONT><FONT SIZE=2>200
</FONT><FONT SIZE=4>in peius ruere ac retro sublapsa referri,<BR>
non aliter, quam qui adverso vix flumine lembum<BR>
remigiis subigit, si bracchia forte remisit,<BR>
atque illum in praeceps prono rapit alveus amni.<BR>
Praeterea tam sunt Arcturi sidera nobis<BR>
</FONT><FONT SIZE=2>205
</FONT><FONT SIZE=4>Haedorumque dies servandi et lucidus Anguis,<BR>
quam quibus in patriam ventosa per aequora vectis<BR>
pontus et ostriferi fauces temptantur Abydi. <BR>
Libra die somnique pares ubi fecerit horas<BR>
et medium luci atque umbris iam dividit orbem,<BR>
</FONT><FONT SIZE=2>210
</FONT><FONT SIZE=4>exercete, viri, tauros, serite hordea campis<BR>
usque sub extremum brumae intractabilis imbrem;<BR>
nec non et lini segetem et Cereale papaver<BR>
tempus humo tegere et iamdudum incumbere aratris,<BR>
dum sicca tellure licet, dum nubila pendent. <BR>
</FONT><FONT SIZE=2>215
</FONT><FONT SIZE=4>Vere fabis satio; tum te quoque, Medica, putres<BR>
accipiunt sulci et milio venit annua cura,<BR>
candidus auratis aperit cum cornibus annum<BR>
Taurus et averso cedens Canis occidit astro. <BR>
At si triticeam in messem robustaque farra<BR>
</FONT><FONT SIZE=2>220
</FONT><FONT SIZE=4>exercebis humum solisque instabis aristis,<BR>
ante tibi Eoae Atlantides abscondantur<BR>
Gnosiaque ardentis decedat stella Coronae,<BR>
debita quam sulcis committas semina quamque<BR>
invitae properes anni spem credere terrae. <BR>
</FONT><FONT SIZE=2>225
</FONT><FONT SIZE=4>Multi ante occasum Maiae coepere; sed illos<BR>
exspectata seges vanis elusit avenis. <BR>
Si vero viciamque seres vilemque phaselum<BR>
nec Pelusiacae curam aspernabere lentis,<BR>
haud obscura cadens mittet tibi signa Bootes:<BR>
</FONT><FONT SIZE=2>230
</FONT><FONT SIZE=4>incipe et ad medias sementem extende pruinas. <BR>
Idcirco certis dimensum partibus orbem<BR>
per duodena regit mundi Sol aureus astra. <BR>
Quinque tenent caelum zonae; quarum una corusco<BR>
semper sole rubens et torrida semper ab igni;<BR>
</FONT><FONT SIZE=2>235
</FONT><FONT SIZE=4>quam circum extremae dextra laevaque trahuntur<BR>
caeruleae, glacie concretae atque imbribus atris;<BR>
has inter mediamque duae mortalibus aegris<BR>
munere concessae divom, et via secta per ambas,<BR>
obliquus qua se signorum verteret ordo. <BR>
</FONT><FONT SIZE=2>240
</FONT><FONT SIZE=4>Mundus, ut ad Scythiam Rhipaeasque arduus arces<BR>
consurgit, premitur Libyae devexus in austros. <BR>
Hic vertex nobis semper sublimis; at illum<BR>
sub pedibus Styx atra videt Manesque profundi. <BR>
Maximus hic flexu sinuoso elabitur Anguis<BR>
</FONT><FONT SIZE=2>245
</FONT><FONT SIZE=4>circum perque duas in morem fluminis Arctos,<BR>
Arctos Oceani metuentis aequore tingui. <BR>
Illic, ut perhibent, aut intempesta silet nox,<BR>
semper et obtenta densentur nocte tenebrae,<BR>
aut redit a nobis Aurora diemque reducit;<BR>
</FONT><FONT SIZE=2>250
</FONT><FONT SIZE=4>nosque ubi primus equis Oriens adflavit anhelis,<BR>
illic, sera rubens accendit lumina Vesper. <BR>
Hinc tempestates dubio praediscere caelo<BR>
possumus, hinc messisque diem tempusque serendi,<BR>
et quando infidum remis inpellere marmor<BR>
</FONT><FONT SIZE=2>255
</FONT><FONT SIZE=4>conveniat, quando armatas deducere classis,<BR>
aut tempestivam silvis evertere pinum. <BR>
Nec frustra signorum obitus speculamur et ortus,<BR>
temporibusque parem diversis quattuor annum. <BR>
Frigidus agricolam si quando continet imber,<BR>
</FONT><FONT SIZE=2>260
</FONT><FONT SIZE=4>multa, forent quae mox caelo properanda sereno,<BR>
maturare datur: durum procudit arator<BR>
vomeris obtunsi dentem, cavat arbore lintres,<BR>
aut pecori signum aut numeros inpressit acervis. <BR>
Exacuunt alii vallos furcasque bicornis<BR>
</FONT><FONT SIZE=2>265
</FONT><FONT SIZE=4>atque Amerina parant lentae retinacula viti. <BR>
Nunc facilis rubea texatur fiscina virga,<BR>
nunc torrete igni fruges, nunc frangite saxo. <BR>
Quippe etiam festis quaedam exercere diebus<BR>
fas et iura sinunt; rivos deducere nulla<BR>
</FONT><FONT SIZE=2>270
</FONT><FONT SIZE=4>religio vetuit, segeti praetendere saepem,<BR>
insidias avibus moliri, incendere vepres,<BR>
balantumque gregem fluvio mersare salubri. <BR>
Saepe oleo tardi costas agitator aselli<BR>
vilibus aut onerat pomis, lapidemque revertens<BR>
</FONT><FONT SIZE=2>275
</FONT><FONT SIZE=4>incusum aut atrae massam picis urbe reportat. <BR>
Ipsa dies alios alio dedit ordine Luna<BR>
felicis operum. Quintam fuge: pallidus Orcus<BR>
Eumenidesque satae; tum partu Terra nefando<BR>
Coeumque Iapetumque creat saevumque Typhoea<BR>
</FONT><FONT SIZE=2>280
</FONT><FONT SIZE=4>et coniuratos caelum rescindere fratres. <BR>
Ter sunt conati inponere Pelio Ossam<BR>
scilicet, atque Ossae frondosum involvere Olympum;<BR>
ter pater exstructos disiecit fulmine montis.<BR>
Septima post decimam felix et ponere vitem<BR>
</FONT><FONT SIZE=2>285
</FONT><FONT SIZE=4>et prensos domitare boves et licia telae<BR>
addere: nona fugae melior, contraria furtis. <BR>
Multa adeo gelida melius se nocte dedere,<BR>
aut cum sole novo terras inrorat Eous. <BR>
Nocte leves melius stipulae, nocte arida prata<BR>
</FONT><FONT SIZE=2>290
</FONT><FONT SIZE=4>tondentur, noctes lentus non deficit humor. <BR>
Et quidam seros hiberni ad luminis ignis<BR>
pervigilat ferroque faces inspicat acuto;<BR>
interea longum cantu solata laborem<BR>
arguto coniunx percurrit pectine telas,<BR>
</FONT><FONT SIZE=2>295
</FONT><FONT SIZE=4>aut dulcis musti Volcano decoquit humorem<BR>
et foliis undam trepidi despumat aeni. <BR>
At rubicunda Ceres medio succiditur aestu<BR>
et medio tostas aestu terit area fruges. <BR>
Nudus ara, sere nudus; hiems ignava colono. <BR>
</FONT><FONT SIZE=2>300
</FONT><FONT SIZE=4>Frigoribus parto agricolae plerumque fruuntur<BR>
mutuaque inter se laeti convivia curant. <BR>
Invitat genialis hiems curasque resolvit,<BR>
ceu pressae cum iam portum tetigere carinae,<BR>
puppibus et laeti nautae inposuere coronas. <BR>
</FONT><FONT SIZE=2>305
</FONT><FONT SIZE=4>Sed tamen et quernas glandes tum stringere tempus<BR>
et lauri bacas oleamque cruentaque myrta,<BR>
tum gruibus pedicas et retia ponere cervis<BR>
auritosque sequi lepores, tum figere dammas,<BR>
stuppea torquentem Balearis verbera fundae,<BR>
</FONT><FONT SIZE=2>310
</FONT><FONT SIZE=4>cum nix alta iacet, glaciem cum flumina trudunt. <BR>
Quid tempestates autumni et sidera dicam,<BR>
atque, ubi iam breviorque dies et mollior aestas,<BR>
quae vigilanda viris. vel cum ruit imbriferum ver,<BR>
spicea iam campis cum messis inhorruit et cum<BR>
</FONT><FONT SIZE=2>315
</FONT><FONT SIZE=4>frumenta in viridi stipula lactentia turgent. <BR>
Saepe ego, cum flavis messorem induceret arvis<BR>
agricola et fragili iam stringeret hordea culmo,<BR>
omnia ventorum concurrere proelia vidi,<BR>
quae gravidam late segetem ab radicibus imis<BR>
</FONT><FONT SIZE=2>320
</FONT><FONT SIZE=4>sublimem expulsam eruerent; ita turbine nigro<BR>
ferret hiems culmumque levem stipulasque volantis. <BR>
Saepe etiam inmensum caelo venit agmen aquarum<BR>
et foedam glomerant tempestatem imbribus atris<BR>
collectae ex alto nubes; ruit arduus aether<BR>
</FONT><FONT SIZE=2>325
</FONT><FONT SIZE=4>et pluvia ingenti sata laeta boumque labores<BR>
diluit; inplentur fossae et cava flumina crescunt<BR>
cum sonitu fervetque fretis spirantibus aequor. <BR>
Ipse pater media nimborum in nocte corusca<BR>
fulmina molitur dextra; quo maxuma motu<BR>
</FONT><FONT SIZE=2>330
</FONT><FONT SIZE=4>terra tremit; fugere ferae et mortalia corda<BR>
per gentis humilis stravit pavor; ille flagranti<BR>
aut Athon aut Rhodopen aut alta Ceraunia telo<BR>
deicit; ingeminant austri et densissimus imber;<BR>
nunc nemora ingenti vento, nunc litora plangunt.<BR>
</FONT><FONT SIZE=2>335
</FONT><FONT SIZE=4>Hoc metuens caeli menses et sidera serva,<BR>
frigida Saturni sese quo stella receptet,<BR>
quos ignis caelo Cyllenius erret in orbis. <BR>
In primis venerare deos atque annua magnae<BR>
sacra refer Cereri laetis operatus in herbis<BR>
</FONT><FONT SIZE=2>340
</FONT><FONT SIZE=4>extremae sub casum hiemis, iam vere sereno. <BR>
Tum pingues agni et tum mollissima vina,<BR>
tum somni dulces densaeque in montibus umbrae. <BR>
Cuncta tibi Cererem pubes agrestis adoret;<BR>
cui tu lacte favos et miti dilue Baccho,<BR>
</FONT><FONT SIZE=2>345
</FONT><FONT SIZE=4>terque novas circum felix eat hostia fruges,<BR>
omnis quam chorus et socii comitentur ovantes,<BR>
et Cererem clamore vocent in tecta; neque ante<BR>
falcem maturis quisquam supponat aristis,<BR>
quam Cereri torta redimitus tempora quercu<BR>
</FONT><FONT SIZE=2>350
</FONT><FONT SIZE=4>det motus incompositos et carmina dicat. <BR>
Atque haec ut certis possemus discere signis,<BR>
aestusque pluviasque et agentis frigora ventos,<BR>
ipse Pater statuit, quid menstrua Luna moneret,<BR>
quo signo caderent austri, quid saepe videntes<BR>
</FONT><FONT SIZE=2>355
</FONT><FONT SIZE=4>agricolae propius stabulis armenta tenerent. <BR>
Continuo ventis surgentibus aut freta ponti<BR>
incipiunt agitata tumescere et aridus altis<BR>
montibus audiri fragor aut resonantia longe<BR>
litora misceri et nemorum increbrescere murmur. <BR>
</FONT><FONT SIZE=2>360
</FONT><FONT SIZE=4>Iam sibi tum a curvis male temperat unda carinis,<BR>
cum medio celeres revolant ex aequore mergi<BR>
clamoremque ferunt ad litora, cumque marinae<BR>
in sicco ludunt fulicae notasque paludes<BR>
deserit atque altam supra volat ardea nubem. <BR>
</FONT><FONT SIZE=2>365
</FONT><FONT SIZE=4>Saepe etiam stellas vento inpendente videbis<BR>
praecipitis caelo labi noctisque per umbram<BR>
flammarum longos a tergo albescere tractus;<BR>
saepe levem paleam et frondes volitare caducas<BR>
aut summa nantis in aqua colludere plumas. <BR>
</FONT><FONT SIZE=2>370
</FONT><FONT SIZE=4>At Boreae de parte trucis cum fulminat et cum<BR>
Eurique Zephyrique tonat domus: omnia plenis<BR>
rura natant fossis atque omnis navita ponto<BR>
humida vela legit. Numquam inprudentibus imber<BR>
obfuit: aut illum surgentem vallibus imis<BR>
</FONT><FONT SIZE=2>375
</FONT><FONT SIZE=4>aeriae fugere grues, aut bucula caelum<BR>
suspiciens patulis captavit naribus auras,<BR>
aut arguta lacus circumvolitavit hirundo<BR>
et veterem in limo ranae cecinere querelam. <BR>
Saepius et tectis penetralibus extulit ova<BR>
</FONT><FONT SIZE=2>380
</FONT><FONT SIZE=4>angustum formica terens iter et bibit ingens<BR>
arcus et e pastu decedens agmine magno<BR>
corvorum increpuit densis exercitus alis. <BR>
Iam variae pelagi volucres et quae Asia circum<BR>
dulcibus in stagnis rimantur prata Caystri,<BR>
</FONT><FONT SIZE=2>385
</FONT><FONT SIZE=4>certatim largos umeris infundere rores:<BR>
nunc caput obiectare fretis, nunc currere in undas<BR>
et studio incassum videas gestire lavandi. <BR>
Tum cornix plena pluviam vocat inproba voce<BR>
et sola in sicca secum spatiatur harena. <BR>
</FONT><FONT SIZE=2>390
</FONT><FONT SIZE=4>Ne nocturna quidem carpentes pensa puellae<BR>
nescivere hiemem, testa cum ardente viderent<BR>
scintillare oleum et putris concrescere fungos. <BR>
Nec minus ex imbri soles et aperta serena<BR>
prospicere et certis poteris cognoscere signis:<BR>
</FONT><FONT SIZE=2>395
</FONT><FONT SIZE=4>nam neque tum stellis acies obtunsa videtur,<BR>
nec fratris radiis obnoxia surgere Luna,<BR>
tenuia nec lanae per caelum vellera ferri;<BR>
non tepidum ad solem pinnas in litore pandunt<BR>
dilectae Thetidi alcyones, non ore solutos<BR>
</FONT><FONT SIZE=2>400
</FONT><FONT SIZE=4>inmundi meminere sues iactare maniplos. <BR>
At nebulae magis ima petunt campoque recumbunt,<BR>
solis et occasum servans de culmine summo<BR>
nequiquam seros exercet noctua cantus. <BR>
Adparet liquido sublimis in aere Nisus<BR>
</FONT><FONT SIZE=2>405
</FONT><FONT SIZE=4>et pro purpureo poenas dat Scylla capillo:<BR>
quacumque illa levem fugiens secat aethera pinnis,<BR>
ecce inimicus, atrox, magno stridore per auras<BR>
insequitur Nisus; qua se fert Nisus ad auras,<BR>
illa levem fugiens raptim secat aethera pinnis<BR>
</FONT><FONT SIZE=2>410
</FONT><FONT SIZE=4>Tum liquidas corvi presso ter gutture voces<BR>
aut quater ingeminant, et saepe cubilibus altis<BR>
nescio qua praeter solitum dulcedine laeti<BR>
inter se in foliis strepitant; iuvat imbribus actis<BR>
progeniem parvam dulcisque revisere nidos;<BR>
</FONT><FONT SIZE=2>415
</FONT><FONT SIZE=4>haud equidem credo, quia sit divinitus illis<BR>
ingenium aut rerum fato prudentia maior;<BR>
verum ubi tempestas et caeli mobilis humor<BR>
mutavere vias et Iuppiter uvidus austris<BR>
denset, erant quae rara modo, et, quae densa, relaxat,<BR>
</FONT><FONT SIZE=2>420
</FONT><FONT SIZE=4>vertuntur species animorum et pectora motus<BR>
nunc alios, alios, dum nubila ventus agebat,<BR>
concipiunt: hinc ille avium concentus in agris<BR>
et laetae pecudes et ovantes gutture corvi. <BR>
Si vero solem ad rapidum lunasque sequentis<BR>
</FONT><FONT SIZE=2>425
</FONT><FONT SIZE=4>ordine respicies, numquam te crastina fallet<BR>
hora neque insidiis noctis capiere serenae. <BR>
Luna, revertentis cum primum colligit ignis,<BR>
si nigrum obscuro conprenderit aera cornu,<BR>
maxumus agricolis pelagoque parabitur imber;<BR>
</FONT><FONT SIZE=2>430
</FONT><FONT SIZE=4>at si virgineum suffuderit ore ruborem,<BR>
ventus erit; vento semper rubet aurea Phoebe. <BR>
Sin ortu quarto, namque is certissimus auctor,<BR>
pura neque obtunsis per caelum cornibus ibit,<BR>
totus et ille dies et qui nascentur ab illo<BR>
</FONT><FONT SIZE=2>435
</FONT><FONT SIZE=4>exactum ad mensem pluvia ventisque carebunt,<BR>
votaque servati solvent in litore nautae<BR>
Glauco et Panopeae et Inoo Melicertae. <BR>
Sol quoque et exoriens et cum se condet in undas<BR>
signa dabit; solem certissima signa sequuntur,<BR>
</FONT><FONT SIZE=2>440
</FONT><FONT SIZE=4>et quae mane refert et quae surgentibus astris. <BR>
Ille ubi nascentem maculis variaverit ortum<BR>
conditus in nubem medioque refugerit orbe,<BR>
suspecti tibi sint imbres; namque urget ab alto<BR>
arboribusque satisque Notus pecorique sinister. <BR>
</FONT><FONT SIZE=2>445
</FONT><FONT SIZE=4>Aut ubi sub lucem densa inter nubila sese<BR>
diversi rumpent radii aut ubi pallida surget<BR>
Tithoni croceum linquens Aurora cubile,<BR>
heu male tum mitis defendet pampinus uvas:<BR>
tam multa in tectis crepitans salit horrida grando. <BR>
</FONT><FONT SIZE=2>450
</FONT><FONT SIZE=4>Hoc etiam, emenso cum iam decedit Olympo,<BR>
profuerit meminisse magis; nam saepe videmus<BR>
ipsius in voltu varios errare colores:<BR>
caeruleus pluviam denuntiat, igneus Euros;<BR>
sin maculae incipient rutilo inmiscerier igni,<BR>
</FONT><FONT SIZE=2>455
</FONT><FONT SIZE=4>omnia tum pariter vento nimbisque videbis<BR>
fervere. Non illa quisquam me nocte per altum<BR>
ire, neque a terra moneat convellere funem. <BR>
At si, cum referetque diem condetque relatum,<BR>
lucidus orbis erit, frustra terrebere nimbis<BR>
</FONT><FONT SIZE=2>460
</FONT><FONT SIZE=4>et claro silvas cernes Aquilone moveri. <BR>
Denique quid vesper serus vehat, unde serenas<BR>
ventus agat nubes, quid cogitet humidus Auster,<BR>
sol tibi signa dabit. Solem quis dicere falsum<BR>
audeat. Ille etiam caecos instare tumultus<BR>
</FONT><FONT SIZE=2>465
</FONT><FONT SIZE=4>saepe monet fraudemque et operta tumescere bella. <BR>
Ille etiam exstincto miseratus Caesare Romam,<BR>
cum caput obscura nitidum ferrugine texit<BR>
inpiaque aeternam timuerunt saecula noctem. <BR>
Tempore quamquam illo tellus quoque et aequora ponti<BR>
</FONT><FONT SIZE=2>470
</FONT><FONT SIZE=4>obscenaeque canes inportunaeque volucres<BR>
signa dabant. Quotiens Cyclopum effervere in agros<BR>
vidimus undantem ruptis fornacibus Aetnam<BR>
flammarumque globos liquefactaque volvere saxa!<BR>
Armorum sonitum toto Germania caelo<BR>
</FONT><FONT SIZE=2>475
</FONT><FONT SIZE=4>audiit, insolitis tremuerunt motibus Alpes. <BR>
Vox quoque per lucos volgo exaudita silentis<BR>
ingens et simulacra modis pallentia miris<BR>
visa sub obscurum noctis, pecudesque locutae,<BR>
infandum! sistunt amnes terraeque dehiscunt<BR>
</FONT><FONT SIZE=2>480
</FONT><FONT SIZE=4>et maestum inlacrimat templis ebur aeraque sudant. <BR>
Proluit insano contorquens vertice silvas<BR>
fluviorum rex Eridanus camposque per omnis<BR>
cum stabulis armenta tulit. Nec tempore eodem<BR>
tristibus aut extis fibrae adparere minaces<BR>
</FONT><FONT SIZE=2>485
</FONT><FONT SIZE=4>aut puteis manare cruor cessavit et altae<BR>
per noctem resonare lupis ululantibus urbes. <BR>
Non alias caelo ceciderunt plura sereno<BR>
fulgura nec diri totiens arsere cometae. <BR>
ergo inter sese paribus concurrere telis<BR>
</FONT><FONT SIZE=2>490
</FONT><FONT SIZE=4>Romanas acies iterum videre Philippi;<BR>
nec fuit indignum superis, bis sanguine nostro<BR>
Emathiam et latos Haemi pinguescere campos. <BR>
Scilicet et tempus veniet, cum finibus illis<BR>
agricola incurvo terram molitus aratro<BR>
</FONT><FONT SIZE=2>495
</FONT><FONT SIZE=4>exesa inveniet scabra robigine pila<BR>
aut gravibus rastris galeas pulsabit inanis<BR>
grandiaque effossis mirabitur ossa sepulchris. <BR>
Di patrii, Indigetes, et romule Vestaque mater,<BR>
quae Tuscum Tiberim et Romana Palatia servas,<BR>
</FONT><FONT SIZE=2>500
</FONT><FONT SIZE=4>hunc saltem everso iuvenem succurrere saeclo<BR>
ne prohibete! Satis iam pridem sanguine nostro<BR>
Laomedonteae luimus periuria Troiae;<BR>
iam pridem nobis caeli te regia, Caesar,<BR>
invidet atque hominum queritur curare triumphos;<BR>
</FONT><FONT SIZE=2>505
</FONT><FONT SIZE=4>quippe ubi fas versum atque nefas: tot bella per orbem,<BR>
tam multae scelerum facies; non ullus aratro<BR>
dignus honos, squalent abductis arva colonis<BR>
et curvae rigidum falces conflantur in ensem. <BR>
Hinc movet Euphrates, illinc Germania bellum;<BR>
</FONT><FONT SIZE=2>510
</FONT><FONT SIZE=4>vicinae ruptis inter se legibus urbes<BR>
arma ferunt; saevit toto Mars inpius orbe;<BR>
ut cum carceribus sese effudere quadrigae,<BR>
addunt in spatia et frustra retinacula tendens<BR>
fertur equis auriga neque audit currus habenas.<BR>

<P ALIGN="CENTER">&nbsp;</P>


</FONT><HR>
<CENTER>
<A HREF="geol02.htm">Next: Second Book</A></CENTER>
</BODY>
</HTML>
