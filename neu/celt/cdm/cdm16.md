[![](../../../cdshop/ithlogo.png)](../../../index.md)  
[Intangible Textual Heritage](../../../index.md)  [Legends and
Sagas](../../index)  [Celtic](../index.md)  [Legendary
Creatures](../../../lcr/index)  [Index](index)  [Previous](cdm15.md) 
[Next](cdm17.md) 

------------------------------------------------------------------------

[Buy this Book at
Amazon.com](https://www.amazon.com/exec/obidos/ASIN/0766192504/internetsacredte.md)

------------------------------------------------------------------------

[![](img/tease.jpg)](index.md)  
*The Celtic Dragon Myth*, by J.F. Campbell, \[1911\], at Intangible
Textual Heritage

------------------------------------------------------------------------

<span id="page_149">p. 149</span>

### NA TRÌ RATHAIDEAN MÓRA <span id="fr_90"></span>[1](#fn_89.md)

Bha duine bochd ann roimhe so agus bha trì gillean aige. Smaointich iad
gum <span id="fr_91"></span>[2](#fn_90.md) fàgadh iad an athair agus gum
falbhadh iad a dh’iarraidh an fhortain. Dh’fhalbh an triùir comhla air
an aon rathad mhór. Bha iad a’ falbh gos an d’thainig iad gu rathad mór
a bha sgaoileadh ’na thrì miaran. Thuirt iad ri cheile an uair a
chunnaic iad na trì rathaidean móra gon gabhadh gach fear aca rathad
rathad mór air leth.

Ghabh am fear a bu <span id="fr_92"></span>[3](#fn_91.md) shine an rathad a
bha dol an ear, ’s ghabh am fear miadhonach an rathad a bha dol an iar,
agus ghabh am fear òg an rathad miadhon. Air dha’n fhear a b’òige ’bhith
treis air falbh choinnich leomhann is calman is radan e, ’s iad a’
sabaid. Thuirt an leomhann, "De, ’ghille, am beachd a th’agad orm fhìn a
bhith ’na leithid so do dh’àite?" "Mata," ars’ esan, "chan eil beachd
agam ach nach ann an sin a bu chòir d’ ur leithid a bhith, ach feadh
bhruach aibhnichean."

<span id="page_150">p. 150</span>

<span class="contnote">\[paragraph continues\]</span> Chord so ris an
leomhann agus thuirt e ris, "Na bi ann an càs a choidhch nach cuimhnich
thu ormsa." Thuirt an radan ris: "De’m beachd a th’agad orm-sa ’bhith
’na leithid so do dh’àite?" "Chan eil beachd agam fhìn," ars’ esan, "ach
gor h-ann a bu choir duit a bhith a’ cruinneachadh còs <span
id="fr_93"></span>[1](#fn_92.md) an los e ’bhith agad a’ feitheamh air a’
gheamhradh." Chòrd so ris an radan agus thuirt e ris, "Na bi ann an càs
a choidhch nach cuimhnich thu orm-sa."

Dh’fhoighneac an calman deth: "De ’bharail a th’agad orm fhìn a bhith
anns an àite so?" "’S e a bharail a th’agam fhìn gor h-ann a bu chòir
duit a bhith feadh gheugan is bhruthaichean is chreag," ars’ esan. Chòrd
so ris a’ chalman ’s thuirt e ris: "Na bi ann an càs a choidhch nach
cuimhnich thu orm-sa."

Dh’fhalbh e, ’s bha e a’ falbh gun <span id="fr_94"></span>[2](#fn_93.md)
tamh gun fhois gu <span id="fr_95"></span>[3](#fn_94.md) bial na h-oidhche;
’s am bial na h-oidhche choinnich caisteal mór ris. Chaidh e stigh do’n
chaisteal. Cha robh duin’ a stigh ’sa chidsin an sin ach aona
chòcaire—seana chòcaire mór—agus ’s e’n còcaire mór a’ theireadh iad
ris.

Rinn e fasdadh; agus ’s e’n obair a fhuair e bhith còcaireachd fo’n
chòcaire mhór; agus s e’n còcaire beag a theireadh iad ris. Bha e dà
oidhch’ anns an tigh ’s cha robh e ’faicinn bean idir. Dh’fhoighneac e
ca’n robh h-uile bean a bha san tigh ud, an robh bean idir ann. "Chan
eil ann ach nighean an righ, s chan e h-uile h-aon a gheibh

<span id="page_151">p. 151</span>

thun a leapa," ars’ an còcaire mór. Dh’fhoighneac e co’n àird de’n tigh
an robh an seombar ’s an robh i a’ cadal. "Anns an àirde tuath," ars an
còcaire.

Smaointich e air a chalman, ’s chaidh e ’na chalman ’s ghrad leum e gu
mullach an t-simlear. An uair a ràinig e mullach an t-similear
smaointich e air an radan ’s chaidh e ’na radan ’s ghrad leum e sìos gu
bonn an àite-theine. Smaointich e’n sin air a bhith ’na dhuine ’s chaidh
e ’na dhuine ’s dh’- fhalbh e thun leaba nighean an rìgh.

Thòisich e air cleasachd rithe, ’s air an fhàinne bh’ air a làimh a
thoirt di. Lig’ is’ eubh. Thàinig a h-athair a nuas s bha esan ’na radan
fo’n leaba. Thòisich a h-athair ri coinneamh a thoirt di airson a bhith
’g eubhach ’s gun duin’ anns an rum ’san robh i.

Cha bu luaithe dh’fhalbh a h-athair na chaidh esan ’na dhuin’ a rithisd,
’s a chaidh e chleasachd ris an fhàinne gus an d’thug e dhi e.

An uair a thug e dhi am fàinne smaointich e air an radan ’s chaidh e ’na
radan a suas gu barr an t-simlear. An uair a ràinig e bàrr an t-simlear
smaointich e air a chalman ’s chaidh e ’na chalman. Gheàrr e ite, ’s
chaidh e far an robh an còcaire mór ’sa chidsin.

De bha ach blàr mór ri bhith an la’r na mhàireach aig an righ ri righ
cumhachdach eile. Nam biodh am blàr air a chur air an righ chailleadh
e’n rìgheachd agus a nighean. Duine sam bith a

<span id="page_152">p. 152</span>

chuideachadh leis gus am blàr a chur leis gheibheadh e a nighean ri
’phòsadh.

An la’r na mhàireach chruinnich a h-uile duine ’s an rìgheachd a chur a
chath leis an righ. Thug an còcaire beag an còcaire mór leis comhla ris.

An uair a bha’n righ treis a’ cur a bhlàir de rinn e ach a
chuimhneachadh gun d’fhàg e’n deise chruadhach a b’fhearr a bh’ aige
crochte ri taobh na leapa.

Dh’ iarr e fear sam bith a bu luaithe a bheireadh ’a ionnsuidh an deise,
e a’ toirt ’a ionnsuidh chionn gun robh e smaointeachadh nam biodh i
aige gun rachadh am blàr leis.

De ’rinn na gillean ach falbh ’s a h-uile h-aon riamh dhiubh ruisgte gun
traoidht <span id="fr_96"></span>[1](#fn_95.md) umpa. Dh’fhalbh an còcaire
beag ’na chalman ’s ràinig e’n tigh rompa ’s dh’innis e do nighean an
rìgh mar a bha ’m blàr a’ dol. Thug e leis an deise chruadhach. An uair
a bha àdsan <span id="fr_97"></span>[2](#fn_96.md) gos a bhith dhachaidh,
de bha esan ach an deise chruadhach leis.

Thug e’n deise chruadhach thun an righ; agus de bha’m blàr ach a’ dol
air an rìgh an uair sin. Smaointich e air an leòmhann ’s chaidh e ’na
leòmhann; ’s de a rinn e ach a h-uile gin de naimhdean an rìgh a
thilleadh; ’s reub is smùid is mharbh e a h-uile h-aon diubh ’s chuir
e’m blàr leis an rìgh.

<span id="page_153">p. 153</span>

An uair a chaidh am blàr leis an righ de ’bha ach an còcaire mór a’ ràdh
gur <span id="fr_98"></span>[1](#fn_97.md) h-e fhìn <span
id="fr_99"></span>[2](#fn_98.md) a chuir am blàr. De bha’n oidhche sin ach
reite gu bhith aig nighean an righ ’s aig a chòcaire mhór. Chruinnich a
h-uile duine ’s an rìgheachd <span id="fr_100"></span>[3](#fn_99.md) thun
na reite.

Mu’n do thòisich an reite de dh’ iarr an righ orr’ ach dol a
dhianamh <span id="fr_101"></span>[4](#fn_100.md) chleasan.

"Gad a theannainn fhìn ri dol a dhianamh chleasan chan eil fhios
’am <span id="fr_102"></span>[5](#fn_101.md) nach gabhadh sibh eagal," ars
an còcaire beag.

Bha làn an tighe stighe de mhnathan uaisle ’s de dhaoin uaisle aig an
reite.

Dh’fhalbh e’n uair sin agus de a smaointich e ach a bhith ’na radan, ’s
chaidh e ’na radan. … Smaointich e sin air a bhith ’na chalman ’s chaidh
e ’na chalman; is thòisich e le bun a sgeith ris an t-solusd ’s ri bhith
cur as an t-soluisd. Thòisich na mnathan uaisle ri ceol ’s ri spòrs a
ghabhail daibh fhìn <span id="fr_103"></span>[6](#fn_102.md) an uair a
chunnaic iad duin’ a’ dol ’na chalman ’s ’na radan. Chaidh esan an sin
’na leòmhann feadh an tighe, a’ fosgladh a bhial airson a h-uile duin’
itheadh; ’s ma bha spòrs is ceòl aig na mnathan uaisle roimhid bha iad a
nis air an oillteachadh a’ teicheadh anns na cùilltean; ’s cha b’e ’n
còcaire mór a bu lugha ghabh do dh’oillt.

"Is fhior sin, ’s cha bhrìagan," ars ’an rìgh;

<span id="page_154">p. 154</span>

<span class="contnote">\[paragraph continues\]</span> "is tus’, a ghille
mhath, a chuir am blàr leom-sa, ’s chan e ’m fear a tha ’dol a
dh’fhaotainn mo nighinn r’a pòsadh."

Ghabh an còcaire mór a mach as an t-seombar leis an nàire, ’s a h-uile
duin’ a’ fochaid air; is phòs an còcaire beag agus nighean an rìgh.

------------------------------------------------------------------------

### Footnotes

<span id="fn_89"></span>[149:1](cdm16.htm#fr_90.md) From Margaret
Mackinnon, Berneray, who learnt it from John Morrison, Rusgary,
Berneray, now a tenant in North Uist. August, 1859.

<span id="fn_90"></span>[149:2](cdm16.htm#fr_91.md) eud gom. The pronoun
3rd pl. is *eud*, *ead* throughout.

<span id="fn_91"></span>[149:3](cdm16.htm#fr_92.md) MS. bo.

<span id="fn_92"></span>[150:1](cdm16.htm#fr_93.md) Porous material for
fire.

<span id="fn_93"></span>[150:2](cdm16.htm#fr_94.md) gon.

<span id="fn_94"></span>[150:3](cdm16.htm#fr_95.md) go.

<span id="fn_95"></span>[152:1](cdm16.htm#fr_96.md) Probably a corruption
of "thread," says Hector Maclean. Other variants are, *trìd*, *trait*,
*tròidht*.

<span id="fn_96"></span>[152:2](cdm16.htm#fr_97.md) For *iad-san*.

<span id="fn_97"></span>[153:1](cdm16.htm#fr_98.md) gor.

<span id="fn_98"></span>[153:2](cdm16.htm#fr_99.md) Dialectal.

<span id="fn_99"></span>[153:3](cdm16.htm#fr_100.md) MS. rìghreachd.

<span id="fn_100"></span>[153:4](cdm16.htm#fr_101.md) MS. has dhianadh.

<span id="fn_101"></span>[153:5](cdm16.htm#fr_102.md) Short for *agam*.

<span id="fn_102"></span>[153:6](cdm16.htm#fr_103.md) Dialectal.

------------------------------------------------------------------------

[Next: An t-Iasgair (The Three Ways) \[Gaelic\]](cdm17.md)
