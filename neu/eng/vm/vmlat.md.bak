[![](../../../cdshop/ithlogo.png)](../../../index.md)  
[Intangible Textual Heritage](../../../index.md)  [Legends and
Sagas](../../index)  [England](../index)  [Index](index.md) 
[Previous](vmeng.md) 

------------------------------------------------------------------------

# VITA MERLINI

Fatidici uatis rabiem- musam que iocosam:  
Merlini cantare paro- to corrige carmen  
Gloria pontificum calamos moderando roberte  
Scimus enim quia te perfudit nectare sacro:  
Philosophia suo fecit que per omnia doctum  
Vt documenta dares- dux et preceptor in orbe  
Ergo meis ceptis faueas- uatem que tueri  
Auspicio meliore uelis- quam fecerit alter  
Cui modo succedis merito promotus honori  
Sic etenim mores- sic vita probata genus que  
Vtilitas que loci- clerus populus que petebant  
Unde modo felix lincolnia fertur ad astra  
Ergo te cuperem complecti carmine digno  
Set non sufficio- licet orpheus- et camerinus  
Et macer et marius magnique rabirius oris  
Ore meo canerent- musis comitantibus omnes  
Ad uos consuete mecum cantare camene  
Propositum cantemus opus- cytharam que sonate  
  

Ergo peragratis sub multis regibus annis  
Clarus habebatur merlinus in orbe britannus  
Rex erat et uates- demetarum que superbis:  
Jura dabat populis- ducibusque futura canebat  
Contigit interea plures certamen habere  
Inter se regni proceres bello que feroci  
Jnsontes populos deuastauisse per urbes  
Dux uenedotorum peredurus bella gerebat  
Contra guennoloum scocie qui regna regebat  
Jamque dies aderat bello prefixa- duces que  
Astabant campo decertabant que caterue  
Amborum pariter miseranda cede ruentes  
Uenerat ad bellum merlinus cum pereduro  
Rex quoque cambrorum rodarcus- seuus uterque  
Cedunt obstantes inuisis ensibus hostes  
Tresque ducis fratres fratrem per bella secuti  
Usque rebellantes cedunt perimunt que phalanges  
Jnde per infestas cum tali munere turmas  
Acriter irruerant subito cecidere perempti  
Hoc uiso merline doles- tristes que per agmen  
Commisces planctus tali quoque uoce remugis  
Ergo ne sic potuit sors importuna nocere  
Vt michi surriperet tantos tales que sodales  
Quos modo tot reges- tot regna remota timebant  
O dubios hominum casus mortem que propinquam:  
Que penes est illos semper- stimulo que latenti:  
Percutit- et miseram pellit de corpore vitam  
O iuuenile decus qui nunc astabit in armis  
Nunc michi pone latus- metumque repellet euntes  
Jn mea dampna duces- incumbentesque cateruas  
Audaces iuuenes uobis audacia vestra:  
Eripuit dulces annos- dulcem que iuuentam  
Qui modo per cuneos discurrebatis in armis  
Obstantes que uiros prosternebatis vbique  
Nunc pulsatis humum rubeo que cruore rubetis  
Sic inter turmas lacrimis plangebat abortis  
Deflebat que uiros- nec cessant prelia dira  
Concurrunt acies- sternuntur ab hostibus hostes  
Sanguis ubique fluit- plurimi moriuntur utrinque  
At tandem britones reuocatis undique turmis  
Conueniunt pariter- pariter que per arma ruentes  
Jnvadunt scotos proternunt uulnera dantes  
Nec requieuerunt donec sua terga dederunt  
Hostiles turme per deuia diffugientes  
Euocat e bello socios Merlinus et illis:  
Precipit in uaria fratres sepelire capella  
Deplangitque uiros nec cessat fundere fletus  
Pulueribus crines sparsit- uestes que rescidit  
Et prostratus humi- nunc hac- illac que uolutat  
Solatur peredurus eum- proceres que duces que  
Nec uult solari nec uerba precantia ferre  
Jam tribus emensis defleuerat ille diebus  
Respuerat que cibos- tantus dolor usserat illum  
Jnde nouas furias- cum tot tantis que querelis  
Aera complesset- cepit furtim que recedit  
Et fugit ad siluas- nec uult fugiendo uideri  
Jngreditur que nemus gaudet que latere sub ornis  
Miratur que feras pascentes gramina saltus  
Nunc has insequitur- nunc cursu preterit illas  
Utitur herbarum radicibus utitur herbis  
Vtitur arboreo fructu- moris que rubeti  
Fit siluester homo- quasi siluis deditus esset  
Jnde per estatem totam- nulli que repertus  
Oblitusque sui- cognatorum que suorum  
Delituit siluis- obductus more ferino  
At cum uenit yems herbasque tulisset et omnes:  
Arboreos fructus- nec quo frueretur haberet:  
Diffudit tales miseranda uoce querelas  
  

Celi christe deus quid agam- qua parte morari  
Terrarum potero- cum nil quo uescar adesse:  
Inspicio- nec gramen humi- nec in arbore glandes  
Tres quater et iuges septene poma ferentes  
Hic steterant mali- nunc non stant ergo quis illas  
Quis michi surripuit- quo deuenere repente:  
Nunc illas uideo- nec non sic fata repugnant  
Sic quoque concordant cum dant prohibent que uidere  
Deficiunt nunc poma michi- nunc cetera queque  
Stat sine fronde nemus- sine fructu plector utroque  
Cum neque fronde tegi ualeo- neque fructibus uti:  
Singula bruma tulit- pluuiisque cadentibus auster  
Jnuenio si forte napes tellure sub ima  
Concurrunt auideque sues- aprique voraces  
Eripiunt que napes michi quas de cespite vello  
  

Tu lupe care comes nemorum qui deuia mecum  
Et saltus peragrare soles: vix preteris arua  
Et te dura fames et me languere coegit  
Tu prior has siluas coluisti- te prior etas  
Protulit in canos- nec habes- nec scis quid in ore:  
Proicias- quod miror ego- cum saltus habundet  
Tot capreis- aliisque feris- quas prendere posses  
Forsitan ipsa tibi tua detestanda senectus  
Eripuit neruos cursum que negauit habendum  
Quod solum superest comples ululatibus auras  
At resupinus humi consumptos deicis arctus  
Hec inter fructices corileta que densa canebat  
Cum sonus ad quemdam peruenit pretereuntem  
Qui direxit iter quo sermo loquentis in auras  
Exierat- reperit que locum- reperit que loquentem  
Quo uiso: merlinus abit- sequitur que viator  
Nec retinere uirum potuit sic diffugientem  
Jnde uiator iter repetit quo ceperat ire  
Propositumque tenet casu commotus euntis  
Ecce uiatori uenit obuius alter ab aula:  
Rodarchi regis cumbrorum qui Ganiedam:  
Duxerat uxorem- formosa coniuge felix  
Merlini soror ista fuit- casum que dolebat-  
Fratris- et ad silvas- et ad arua remota clientes  
Miserat- ut fratrem reuocarent- ex quibus unus  
Obuius huic ibat- set et hic sibi protinus ergo:  
Conuenere simul commiscent mutua uerba  
At qui missus erat merlinum querere- querit  
Si uidisset eum siluis aut saltibus alter:  
Ille uirum talem se conspexisse fatetur  
Jnter dumosos saltus nemoris calidonis  
Dumque loqui uellet secum- secumque sedere  
Diffugisse uirum celeri per robora cursu  
Hec ait alter abit- siluas que subintrat et imas:  
Scrutatur ualles- montes quoque preterit altos  
Querit ubique uirum- gradiens per opaca locorum  
  

Fons erat in summo cuiusdam uertice montis  
Vndique precinctus corulis densaque frutectis  
Illic merlinus consederat- inde per omnes:  
Spectabat siluas cursus que iocos que ferarum  
Nuntius hunc scandit tacito que per ardua gressu  
Jndecit querendo uirum- tum denique fontem  
Merlinumque uidet super herbas pone sedentem  
Dicentem que suas tali sermone querelas.  
  

O qui cuncta regis. quid est cur contigit- ut non:  
Tempora sint eadem numeris distincta quaternis  
Nunc uer iure suo flores frondes que ministrat  
Dat fruges estas- autumpnus micia poma  
Consequitur glacialis yemps- et cetera queque  
Deuorat et uastat- pluuias que niues que reportat  
Singula queque suis arcet Leditque procellis  
Nec permittit humum uarios producere flores  
Aut quercus glandes- aut malos punica mala  
O- utinam non esset hiems aut cana pruina  
Uer foret- aut estas. cuculus que canendo rediret  
Et philomena pio que tristia pectora cantu  
Mitigat- et turtur conseruans federa casta  
Frondibus inque nouis concordi uoce uolucres  
Cantarent alie que me modulando fouerent  
Dum noua flore nouo tellus spiraret odorem  
Gramine sub uiridi leui quoque murmure fontes  
Diffluerent iuxta que daret sub fronde columba  
Sompniferos gemitus irritaretque soporem  
  

Nuntius audierat uatem rupit que querelas  
Cum modulis cithare quam secum gesserat ultro  
Vt sic deciperet demulceret que furentem  
Ergo monens querulas digitis et in ordine cordas  
Talia pone latens dimissa uoce canebat  
  

O diros gemitus Lugubris Guendoloene  
O miseras lacrimas lacrimantis guendoloene  
Me mieret misere morientis guendoloene  
Non erat in waliis mulier formosior illa  
Vincebat candore deas- folium que Ligustri  
Uernantes que rosas et olentia lilia prati  
Gloria uernalis sola radiebat in illa  
Sidereum que decus geminis gestabat ocellis  
Jnsignes que comas auri fulgore nitentes  
Hoc totum periit- periit decor omnis in illa  
Et color et facies niuee quoque gloria carnis  
Non est quod fuerat- multis meroribus acta  
Nescit enim quo dux abiit- uita ne fruatur  
An sit defunctus languet miserabilis inde  
Tota que deperiit longo liquedacta dolore  
Collacrimatur ei paribus ganieda querelis  
Amissum que dolet sine consolamine fratrem  
Hec fratrem flet et illa uirum- communiter ambe  
Fletibus incumbunt et tristia tempora ducunt  
Non cibus ullus eis- nec sompnus- nocte uagantes  
Sub uirgulta fouet tantus dolor arcet utramque  
Non secus indoluit sidonia- dido- solutis  
Classibus enee tunc cum properaret abire  
Cum non demophon per tempora pacta rediret  
Taliter ingemuit fleuit que miserrima phillis  
Briseis absentem sic deplorauit achillem  
Sic soror et coniux collamentantur et ardent  
Funditus internis cruciatibus usque dolendo  
Jn grauibus querulis dicebat talia cantans  
Nuntius et modulo uatis demulserat aures  
Micior ut fleret congauderet que canenti  
Ocius assurgit uates- iuuenem que iocosis  
Affatur uerbis- iterum que mouere precatur  
Cum digitis cordas elegosque sonare priores  
Admouet ille lire digitos iussum que reformat  
Carmen item cogit que uirum modulando furorem  
Ponere paulatim- cithare dulcedine captum  
Fit memor ergo sui- recolit que quod esse solebat  
Merlinus- furias que suas miratur et odit  
Pristina mens rediit- rediit quoque sensus in illo  
Et gemit ad nomen motus pietate sororis  
Uxorisque simul mentis ratione recepta  
Conducique petit rodarchi regis ad aulam  
Paruit alter ei- siluas que subinde relinqunt  
Et ueniunt pariter letantes regis in urbem  
  

Ergo fratre suo gaudet regina recepto  
Proque sui reditu fit coniunx leta mariti  
Oscula certatim geminans et brachia circum  
Colla uiri flectunt tanta pietate mouentur  
Rex quoque quo decuit reducem suscepit honore  
Tota que turba domus proceres letantur in urbe  
  

At post quam tantas hominum merlinus adesse  
Jnspexit turmas- nec eas perferre valeret  
Cepit enim furias- iterum que furore repletus  
Ad nemus ire cupit furtim que recedere querit  
Tunc precepit eum posito custode teneri  
Rodarchus- cithara que suos mulcere furores  
Astabat que dolens uerbis que precantibus illum  
Orabat ratione frui- secum que manere  
Nec captare nemus- nec uiuere more ferino:  
Velle sub arboribus dum regia sceptra tenere  
Posset et in populos ius exercere feroces  
Hinc promittit ei se plurima dona daturum.  
Afferi que iubet uestes- uolucres que canes que  
Quadrupedes que citos- aurum- gemmas que micantes  
Pocula que sculpsit guielandus in urbe sigeni  
Singula pretendit uati rodarchus et offert  
Et monet ut maneat secum siluas que relinquet  
Talia respondens spernebat munera vates  
Jsta duces habeant sua quos confundit egestas  
Nec sunt contenti modico- set maxima captant  
Hiis nemus et patulas calidonis prefero quercus  
Et montes celsos- subtus virentia prata  
Jlla michi- non ista placent- tu talia tecum  
Rex rodarche feras- mea me calidonis habebit  
Silua ferax nucibus- quam cunctis prefero rebus  
Denique cumnullo potuisset munere tristem  
Rex retinere uirum- forti vincire cathena:  
Jussit- ne peterit nemorum deserta solutus  
Ergo cum sensit circum se uincula vates  
Nec liber poterat siluas calidonis adire:  
Protinus indoluit tristis que tacens que remansit  
Leticiamque suis subtraxit uultibus omnem  
Ut non proferret uerbum- risum que moueret  
  

Jnterea uisura ducem regina per aulam:  
Jbat et ut decuit- rex applaudebat eunti  
Per que manum suscepit eam- iussit que sedere  
Et dabat amplexus et ad oscula labra premebat  
Conuertensque suos in eam per talia uultus  
Vidit in illius folium pendere capellis  
Ergo suos digitos admouit et abstrait illud  
Et proiecit humi letus que iocatur amanti  
Flexit ad hoc oculos uates- risumque resoluit  
Astantes que uiros fecit conuertere uultus  
Jn se mirantes quoniam ridere negarat  
Rex quoque miratur percunctatur que furentem  
Tam subito facti causas edicere risus  
Adiecit que suis donaria plurima uerbis  
Jlle tacet- differt que suos exponere risus  
At magis atque magis precio- precibus que mouere  
Jnstabat rodarchus eum- tum denique uates  
Jndignatus ei pro munere talia fatur  
  

Munus auarus amat- cupidus que laborat habere  
Hii faciles animos flectunt quocunque iubentur  
Munere corrupti- quod habent non sufficit illis  
At michi sufficiunt glandes calidonis amene  
Et nitidi fontes per olentia prata fluentes  
Munere non capior sua munera tollat auarus  
Et nisi libertas detur- repetam que virentes  
Siluarum ualles- risus aperire negabo  
Ergo cum nullo potuisset munere uatem  
Flectere rodarchus- nec cur risisset hereret  
Confestim sua uincla uiro dissoluere iussit  
Dat que potestatem nemorum deserta petendi  
Vt uelit optatam risus expromere causam  
  

Tunc merlinus ait gaudens quia possit abire  
Jccirco risi quoniam Rodarche fuisti  
Facto culpandus simul et laudandus eodem  
Dum traheres folium modo quod regina capillis  
Nescia gestabat- fieres que fidelior illi  
Quam fuit illa tibi quando uirgulta subiuit  
Quo suus occurrit secum que coiuit adulter  
Dum que supina foret sparsis in crinibus hesit  
Forte iacens folium quod nescius eripuisti  
  

Ergo super tali rodarchus crimine- tristis  
Fit subito- uultum que suum diuertit ab illa  
Dampnabat que diem que se coniunxerat illi  
Mota set illa nichil uultu ridente pudorem  
Celat- et alloquitur tali sermone maritum-  
  

Cur tristaris amans- cur sic irasceris ab re  
Me que nec ex merito dampnas- credisque furenti  
Qui ratione carens miscet mendacia ueris  
Multociens qui credit ei fit stulcior illo  
Excipe nunc igitur ne sim decepta- probabo-  
Quod sit delirus- quod non sit uera locutus  
Ut plures alii fuerat puer unus in aula  
Hunc cum prospiceret conuoluit protinus artem  
Jngeniosa nouam qua uult conuincere fratrem  
Jnde uenire iubet puerum- fratrem que precatur  
Qua moriturus erit- pueri predicere mortem  
  

Ergo frater ei soror o- carissima: dixit  
Hic morietur homo de celsa rupe ruendo  
Jlla sub hec ridens puero precepit abire  
Et quibus indutus fuerat deponere uestes  
Et uestire nouas- longos que recidere crines  
Sic que redire iubet- ut eis appareat alter  
Paruit ergo puer rediit nam talis ad illos  
Qualis erat iussus mutata veste redire  
Mox iterum fratrem regina precatur et infit  
Que mors huius erit uaria dilecte sorori  
Tunc merlinus ait puer hic cum uenerit etas  
Mente uagans forti succumbet in arbore morti  
Dixerat illa suum sic est affata maritum  
Siccine te potuit  falsus peruertere vates  
Vt crimen tantum me commisisse putares  
Ac si scire uelis qua sit ratione locutus  
Hoc nunc de puero censebis ficta fuisse  
Que de me dixit dum siluas possit adire  
Absit ut hoc faciam castum seruabo cubile  
Casta que semper ero dum flabit spiritus in me  
Jllum conuici pueri de morte rogatum  
Nunc quoque conuincam tu sedulus arbiter esto  
Hec ait et tacite puerum secedere iussit  
Vesteque feminea uestire- sic que redire  
Mox puer abcessit- iussum que subinde peregit  
Et sub feminea rediit quasi femina ueste  
Et stetit ante uirum cui sic regina iocando  
Eya frater ait- dic mortem uirginis huius  
Hec uirgo nec ne dixit morietur in ampne  
Frater ei- mouit que sua ratione cachinnum  
Regi Rodarcho- quoniam de morte rogatus  
Vnius pueri tres dixerat esse futuras  
Ergo putabat eum de coniuge falsa locutum  
Nec credebat ei- set contristatur et odit  
Quod sibi crediderat- quod condempnarat amantem  
Jd regina uidens ueniam dat et oscula iungit  
Et blanditur ei letum quoque reddidit illum  
  

Cogitat interea siluas Merlinus adire  
Egressus que domum portas aperire iubebat  
Set soror obstabat lacrimis que rogabat abortis  
Ut secum remaneret adhuc- tollat que furorem  
Jmprobus ille suis non uult desistere ceptis  
Set perstat reserare fores- et abire Laborat  
Et fremit et pugnat- famulos que fremendo coartat-  
Denique cum nullus posset retinere uolentem  
Jre uirum iussit cicius Regina venire  
Eius ad abcessum absentem guendoloenam  
Jlla uenit suplex que uirum remanere precatur  
Spernit at ille preces- nec uult remanere- nec illam:  
Sicut erat solitus gaudenti cernere uultu  
Jlla dolet- fletuque fluit- Laniatque capillos  
Et secat ungue genas et humi moriendo uolutat  
Jd regina uidens affatur taliter illum  
Hec tua que moritur sic pro te Guendoloena  
Quid faciet- dabitur ue uiro uiduamue manere:  
Precipis- aut tecum quocumque recesseris ire  
Jbit enim tecumque nemus- nemorisque uirentes  
Leta colet saltus- dum te pociatur amante  
  

Vocibus hiis igitur respondit talia vates  
Nolo soror pecudem patulo que fontis hiatu  
Diffundit latices ut uirginis urna sub estus  
Nec curam mutabo meam uelut orpheus olim  
Quando suos calathos pueris commisit habendos  
Euridice stigias plus quam transnauit harenas  
Mundus ab alterutro ueneris sub labe manebo  
  

Huic igitur detur nubendi iusta facultas  
Arbitrioque suo quem gestit ducere ducat  
Precaueat tamen ipse sibi qui duxerit illam  
Obuius ut numquam michi sit nec cominus astet  
Set se diuertat- ne si michi congrediendi  
Copia prestetur- uibratum sentiat ensem  
Cumque dies aderit sollempni lege iugali  
Diuerse que dapes conuiuis distribuentur  
Ipsemet interero donis munitus honestis  
Ditabo que datam profuse Guendoloenam  
Dixerat atque uale gradiens subiunxit utrique  
Et peciit siluas nullo prohibente cupitas  
Guendoloena manet spectans in limine tristis  
Et regina- simul. casuque mouentur amici  
Mirantur que nimis rerum secreta furentem  
Nosse uirum- uenerem que sue sciuisse sororis  
Mentitum que tamen pueri de morte putebant  
Quam dixit ternam cum dicere debuit unam  
Jnde diu sua uisa fuit uox uana per annos  
Donec ad etatem uenit puer ille uirilem  
Tum cunctis patefacta fuit multisque probata  
Nam dum uenatum canibus comitantibus iret  
Aspexit ceruum nemoris sub fronde latentem  
Dissoluit que canes- qui ceruo deuia viso:  
Transcendunt complentque suis latratibus auras  
Ipsemet urget equum calcaribus- insequitur que  
Nunc cornu- nunc ore monens operis que ministros  
Jncrepat- atque iubet cursu ciciore uenire  
Mons ibi celsus erat circumdatus undique saxis  
Juxta quem fluuius subtus per plana fluebat  
Hunc fera transcendit fugiens dum uenit in amnem  
Exegit que suas solito de more Latebras  
Jnstigat iuuenis montem quoque tramite recto  
Preterit- et ceruum per saxa iacentia querit  
Contigit interea dum duceret impetus ipsum:  
Labi quadrupedem celsa de rupe- uirum que  
Forte per abruptum montis cecidisse sub amnem  
Ut tamen hereret pes eius in arbore quadam  
Et submersa forent sub flumine cetera membra  
Sicque ruit- mersusque fuit- ligno que pependit  
Et fecit uatem per terna pericula uerum  
Qui nemus ingressus fuerat ritu que ferino  
Uiuebat- paciens concrete frigoris alge  
Sub niue- sub pluuia sub iniquo flamine uenti  
Jdque placebat ei pocius quam iura per urbes  
Exercere suas gentes que domare feroces  
Jnterea ducente uiro labentibus annis  
Cum grege siluestri talem per tempora uitam  
Guendoloena datur nubendi lege marito  
Nox erat et nitide radiebant cornua lune  
Cuncta que conuexi splendebant lumina celi  
Purior aer erat solito- nam frigidus atrox  
Expulerat nubes boreas celum que serenum  
Reddiderat- sicco detergens nubila flatu  
Sidereum cursum uates spectabat ab alto  
Monte- loquens tacite sub diuo talia dicens  
Quid sibi uult radius martis regem ne peremptum  
Portendit nouiter rutilans- alium que futurum  
Sic equidem uideo nam constantinus obiuit  
Jpsius que nepos scelerata sorte conanus  
Per patrui iugulum sumpto diademate rex est  
At tu summa uenus que certo limite Labens  
Jnfra zodiacum solem comitaris euntem  
Quid tibi cum radio qui duplex ethera findit  
Discidium ne mei sectus portendit amoris  
Talis enim radius diuisos signat amores  
Forsitan absentem me guendoloena reliquit  
Alterius que uiri gaudens complexibus heret  
Sic igitur uincor- sic alter fungitur illa  
Sic mea iura michi dum demoror eripiuntur  
Sic equidem nam segnis amans superatur ab illo  
Qui non est segnis nec abest set cominus instat  
At non inuideo nubat nunc omine dextro  
Vtatur que nouo me permittente marito  
Crastina cumque dies illuxerit- ibo- feram que  
Mecum munus ei promissum quando recessi  
Dixerat- et siluas et saltus circuit omnes:  
Cerorum que greges- agmen collegit in unum  
Et damas- capreas que simul ceruo que resedit  
Et ueniente die compellens agmina pre se  
Festinans uadit quo nubit guendoloena  
Postquam uenit eo pacienter stare coegit  
Ceruos ante fores- proclamans guendoloena  
Gendoloena ueni te talia munera spectant  
Ocius ergo uenit subridens Guendoloena  
Gestari que uirum ceruo- miratur et illum:  
Sic parere uiro tantum quoque posse ferarum  
Vniri numerum quas pre se solus agebat  
Sicut pastor oues quas ducere sueuit ad herbas  
  

Stabat ab excelsa sponsus spectando fenestra  
Jn solio mirans equitem- risum que mouebat  
Ast ubi uidit eum uates- animo que quis esset:  
Calluit- extemplo diuulsit cornua cervo  
Quo gestabatur- uibrata que iecit in illum  
Et caput illius penitus contriuit- eumque  
Reddidit exanimem uitamque fugauit in auras  
Ocius inde suum talorum uerbere ceruum  
Diffugiens egit siluas que redire parauit  
Egrediuntur ad hec ex omni parte clientes  
Et celeri cursu uatem per rura sequuntur  
Jlle quidem uelox sic precurrebat- ut isset  
Ad nemus intactus- nisi preuius amnis obesset  
Nam dum torrentem fera prosiliendo mearet  
Elapsus rapida cecidit merlinus in vnda  
Circueunt ripas famuli capiunt que natantem  
Adducunt que domum uinctum que dedere sorori  
  

Captus item uates fit tristis et optat obire.  
Ad siluas- pugnat que suos dissoluere nexus  
Et ridere negat- potum que cibum que refutat  
Tristicia que sua tristem facit esse sororem  
Ergo uidens illum rodarchus pellere cunctam:  
Leticiam- nec uelle dapes libare paratas  
Educi precepit eum miseratus in vrbem  
Per fora- per populos ut letior esset evndo-  
Resque uidendo nouas que uendebantur ibidem  
  

Ergo uir eductus dum progrederetur ab aula  
Jnspicit ante fores famulem sub paupere cultu  
Qui seruabat eas poscentem pretereuntes  
Ore tremente uiros ad uestes munus emendas  
Mox stetit et risit uates miratus egentem  
  

Jllinc progressus noua calciamenta tenentem  
Spectabat iuuenem commercantem que tacones  
Tunc iterum risit renuit que diutius ire  
Per fora- spectandus populis quos inspiciebat  
At nemus optabat quod crebro respiciebat  
Quo nitebatur uetitos diuertere gressus  
  

Jnde domum famuli redeunt- ipsum que cachinnum:  
Bis mouisse ferunt- siluas quoque uelle redire  
Ocius ergo uolens rodarchus scire quid esset  
Quod portendisset risu dissoluere nexus  
Jlico iussit ei concedens posse reuerti  
Ad solitas siluas si risus exposuisset  
Letior assistens respondit talia vates  
  

Janitor ante fores tenui sub ueste sedebat  
Et uelut esset inops rogitabat pretereuntes  
Vt largirentur sibi quo uestes emerentur  
Ipsemet interea subter se denariorum  
Occultos cumulos- occultus diues habebat  
Jllud ergo risi tu terram verte sub ipso  
Nummos inuenies seruatos tempore Longo  
Jllinc ulterius uersus fora ductus- ementem:  
Calciamenta uirum uidi- pariter que tacones  
Vt postquam dissuta forent- usuque forata:  
Jlla resartiret- primos que pararet ad usus  
Jllud item risi- quoniam nec calciamentis  
Nec superaddet eis miser ille taconibus vti  
Postmodo compos erit quia iam submersus in undis  
Fluctuat ad ripas- tu uade uidere- videbis  
Dicta probare uiri cupiens rodarchus ad ampnem  
Circumquaque suos iubet ocius ire clientes  
Vt si forte uirum per proxima littora talem  
Demersum uideant festina uoce renarrent  
Jussa ducis peragunt- nam fluuia circumeuntes  
Submersum iuuenem squalentes inter harenas  
Jnueniunt redeunt que domum- regi que renarrant  
At rex interea forium custode remoto  
Suffodit et uertit terram reperit que sub ipsa  
Thesaurum positum uatem que iocosus adorat  
  

His igitur gestis uates properabat abire  
Ad solitas siluas populos exosus in urbe  
Precipiebat ei secum regina manere  
Optatum que nemus postponere donec abirent  
Que tunc instabant candentis frigora brume  
Atque rediret item teneris cum fructibus estas  
Unde frui posset dum tempora sole calerent  
Jlle repugnabat- uerbis et talibus illam  
Alloquitur- cupiens secedere frigore spreto  
  

O dilecta soror quid me retinere Laboras  
Non me bruma suis poterit terrere procellis  
Non gelidus boreas cum flatu seuit iniquo  
Balantum que greges subita cum grandine ledit  
Non conturbat aquas diffusis imbribus auster  
Quin nemorum deserta petam- saltus que uirentes  
Contentus modico potero perferre pruinam  
Jllic arboreis sub frondibus inter olentes  
Herbarum flores estate iacere iuuabit  
Ne tamen esca michi brumali tempore desit  
Jn siluis compone domos- adhibe que clientes  
Obsequium que michi facient escas que parabunt  
Cum tellus gramen- fructum que negauerit arbor  
Ante domos alias unam compone remotam  
Cui sex dena decem dabis hostia- tot que fenestras  
Per quas igninouum uideam cum uenere phebum  
Jnspitiam que polo labentia sydera noctu  
Que me de populo regni ventura docebunt  
Totque notatores que dicam scribere docti  
Assint et studeant- carmen mandare tabellis  
To quoque sepe ueni soror- o dilecta meam que:  
Tunc poteris releuare famem- potu que cibo que  
Dixit- et ad siluas festinis gressibus iuit  
Paruit ergo soror nam iussam condidit aulam  
Atque domos alias et quicquit iusserat illi  
Jlle quidem dum poma manent phebus que peracta  
Altius ascendit- gaudet sub fronde manere  
Ac peragrare nemus zephiris mulcentibus ornos  
Tunc ueniebat yems rigidis hirsuta procellis  
Que nemus et terras fructu spoliabat ab omni  
Deficeret que sibi pluuiis instantibus esca  
Tristis et esuriens dictam ueniebat ad aulam  
Jllic multociens aderat regina- dapes que:  
Et potum pariter fratri gauisa ferebat  
Qui postquam uariis sese recreauerat escis  
Mox assurgebat complaudebat que sorori  
Deinde domum peragrans ad sidera respiciebat  
Talia dum caneret que tunc uentura sciebat  
  

O rabiem britonum quos copia diuiciarum  
Vsque superueniens ultra quam debeat effert  
Nolunt pace frui- stimulis agitantur herinis  
Ciuiles acies cognata que prelia miscent  
Ecclesias domini paciuntur habere ruinam  
Pontifices que sacros ad regna remota repellunt  
Cornubiensis apri conturbant queque nepotes  
Jnsidias sibimet ponentes ense nephando  
Jnterimunt sese- nec regno iure potiri  
Expectare uolunt regni diademate rapto  
Jllic quartus erit crudelior asperior que  
  

Hinc lupus equoreus debellans uincet et ultra  
Sabrinam uictum per barbara regna fugabit  
Jdem kaerkeri circumdabit obsidione  
Passeribus que domos et menia trudet ad imum  
Classe petet gallos- set telo regis obiuit  
Rodarchus moritur postquam discordia Longa  
Scotos et Cumbros per longum tempus habebit  
Donec crescenti tribuatur cumbria denti  
Cambrigei missos post illos cornubienses  
Afficient bello- nec eos lex ulla domabit  
Kambria gaudebit suffuso sanguine semper  
Gens inimica deo quid gaudes sanguine fuso  
Kambria compellet fratres committere pugnas  
Et dampnare suos scelerata morte nepotes  
  

Scotorum cunei trans humbrum sepius ibunt  
Obstantes que uiros periment pietate remota  
Non impune tamen nam cesus ductor obibit  
Nomen habebit equi qui fiet seuus in illo  
Finibus ex nostris heres expulsus abibit  
Scote reconde tuos quos nudas ocius enses  
Vis tibi dispar erit nostra cum gente feroci  
  

Corruet urbs acelud- nec eam reparabit in euum  
Rex aliquis donec subdatur scotcus apello  
  

Urns sigeni et turres et magna palatia plangunt  
Diruta donec eant ad pristina predia cambri  
Kaeptis in portu sua menia rupta videbit  
Donec eam locuples cum uulpis dente reformet  
  

Urbs loel spoliata suo pastore vacabit  
Donec reddat ei cambucam uirga Leonis  
  

Urbs rutupi portus in littora strata iacebit  
Restaurabit eam galeata naue rutenus  
Menia meneuie reparabit quitus ab illo  
Per quem palla sibi reddetur dempta per annos  
In que tuo sabrina sinu cadet urbs legionum  
Amittet que suos ciues per tempora Longa  
Hos sibi reddet item cum uenerit ursus in agno  
Saxonici reges expulsis ciuibus vrbes  
Rura - domos que simul per tempora longa tenebunt  
Ex hiis gestabunt ter tres diadema dracones  
Ducenti monachi perimentur in urbe Leyri  
Et duce depulso uacuabit menia saxo  
Qui prior ex anglis erit in diademate bruti  
Restaurabit item uacuatam cedibus urbem  
Gens fera per patriam prohibebit crisma sacre  
Inque dei domibus ponet - simulachra deorum  
Postmodo roma deum reddet mediante cuculla  
Rotabit que domos sacro sacer imbre sacerdos  
Quas renouabit item pastoribus intro locatis  
Legis diuine seruabunt iussa subinde  
Plures ex illis et celo iure fruentur  
Jd uiolabit item gens impia plena ueneno  
Miscebit que simul uiolentur fas que nephas que  
Vendet in extremos fines trans equora natos  
Cognatos que suos iram que tonantis inibit  
O scelus infandum quem conditor orbis honore  
Celi dignatus cum libertate creauit  
Jllum more bouis uendi duci que ligatum  
Cessabit miserande- deo qui proditor olim  
Jn dominum fueras - cum primum regna subisti  
Classe superuenient daci populoque subacto  
Regnabunt breuiter propulsati que redibunt  
His duo iura dabunt quos ledet acumine caude  
Federis oblitus pro sceptri stemate serpens  
Jndeque neustrenses ligno trans equora vecti  
Vultus ante suos et uultus retro ferentes  
Ferratis tunicis et acutis ensibus anglos  
Acriter inuadent- periment campo que fruentur  
Plurima regna sibi submittent atque domabunt  
Externas gentes per tempora donec erinus  
Circumquaque uolans uirus diffundet in ipsos  
Tum pax atque fides et uirtus omnis abibit  
Undique per patrias committent prelia ciues  
Virque uirum prodet non inuenietur amicus  
Coniuge despecta meretrices sponsus adibit  
Sponsa que cui cupiet despecto coniuge nubet  
Non honor ecclesiis seruabitur ordo peribit  
Pontifices tunc arma ferent - tunc castra sequentur  
In tellure sacra turres et menia ponent  
Militibusque dabunt quod deberetur egenis  
Diuiciis rapti mundano tramite current  
Eripient que deo quod sacra tyara vetabit  
Tres diadema ferent per quos fauor ille nouorum  
Quartus erit sceptris - pietas cui leua nocebit  
Donec sit genitro suo vestitus ut apri  
Dentibus accinctus galeati transeat umbram  
Quatuor ungentur uice uersa summa petentes  
Et duo succedent - quia sic diadema rotabunt  
Vt moneant gallos in se fera bella mouere  
Sextus hibernenses et eorum nomina uertet  
Qui pius et prudens populos renouabit et urbes  
Hec uortigerno cecini prolixius olim  
Exponendo duum sibi mistica bella draconum  
Jn ripa stagni quando consedimus hausti  
At tu uade domum morientem uisere regem  
O dilecta soror thelgesino que venire  
Precipe- namque loqui desidero plurima secum  
Venit enim nouiter de partibus armoricanis  
Dulcia quo didicit sapientis dogmata gilde  
Jt ganieda domum thelgesinum que reuersum  
Defunctumque ducem reperit - tristesque clients  
Ergo fluens lacrimis collabitur inter amicos  
Et laniat crines - et profert talia dicens  
  

Funera rodarchi mulieres plangite mecum  
Ac deflete uirum qualem non protulit orbis  
Hactenus in nostro quantum discernimus euo  
Pacis amator erat populo nam iura feroci  
Sic dabat ut nulli ius inferretur ab vllo  
Tractabat sanctum iusto moderamine clerum  
Jure regi populo summos humiles que sinebat  
Largus erat- nam multa dabat- uix quid retinebat  
Omnibus omnis erat faciens quodcumque decebat  
Flos equitum- regumque decor. regni que columpna  
Heu michi qui fueras inopinis uermibus esca :  
Nunc datus es - corpus que tuum putrescit in urna  
Set ne cubile tibi post serica pulcra paratur  
Siccine sub gelido caro candida regia membra  
Condentur saxo - nec eris nisi puluis et ossa  
Sic equidem - nam sors hominum miseranda per euum  
Ducitur - ut nequeant ad pristina iura reduci  
Ergo nichil prodest pereuntis gloria mvndi  
Que fugit atque redit - fallit Leditque potentes  
Melle suo delinit apes - quod postmodo pungit  
Sic quos demulsit diuertens gloria mundi  
Fallit - et ingrate collidit uerbe caude  
Fit breue quod prestat - quod habet durabile non est  
More fluentis aque transit quodcumque ministrat  
Quid rosa si rutilet - si candida lilia uernent  
Si sit pulcher homo - uel equus - uel cetera plura  
Jsta creatori - non mundo sunt referenda  
Felices igitur qui perstant corde piato  
Obsequium que deo faciunt - mundumque relinqunt  
Jllis perpetuo fungi concedet honore  
Qui sine fine regit christus qui cuncta creauit  
Vos igitur proceres - uos menia celsa - lares que  
Vos nati dulces - mundanaque cuncta relinquo  
Et cum fratre meo siluas habitabo - deumque :  
Leta mente colam nigri cum tegmine pepli  
Hec ait atque suo persoluit iusta marito  
Signauit que suam cum tali carmine tumbam  
Rodarchus largus - quo largior alter in orbe :  
Non erat - hic modica magnus requiescit in urna  
  

Venerat interea merlinum uisere vatem  
Tunc telgesinus qui discere missus ab illo  
Quid uentus - nimbus ue foret - nam mixtus uterque  
Tunc simul instabat et nubila conficiebant  
Hec documenta dabat socia dictante minerua  
  

Quatuor ex nichilo produxit conditor orbis  
Vt fierent rebus precedens causa creandis  
Materies que simul concordi pace iugata  
Celum quod stellis depinxit et altius extat  
Et quasi testa nucem circumdans omnia claudit  
Aera deinde dedit formandis uocibus aptum  
Quo mediante dies et noctes sidera prestant  
Et mare - quod terras cingit ualido que recursu  
Quatuor amfractus faciens sic aera pulsat  
Vt generet uentos qui quatuor esse feruntur  
  

Vique sua stantem nec se leuitate mouentem  
Supposuit terram partes in quinque resectam  
Quarum que media non est habitanda calore  
Extremeque due pre frigore diffugiuntur  
Temperiem reliquis permisit habere duabus  
Has homines habitant - uolucres que greges que ferarum  
  

Vt que darent subitas pluuias quo crescere fructus  
Arboris et terre facerent apergine miti  
Adiecit celo nubes - que sole ministro  
Sicut utres fluuiis occulta lege replentur  
Jnde per excelsum scandentes ethera sumptos  
Diffundunt latices uentorum uiribus acte  
Hinc fiunt imbres - hinc nix - hinc grando rotunda  
Cum gelidus madidus mouet sua flamina uentus  
Qui nubes penetrans quales facit egerit amnes  
Naturam que suam zonarum proximitate  
Ventorum sibi quisque trahit dum nascitur illuc  
  

Post firmamentum quo lucida sidera fixit  
Ethereum celum posuit - tribuit que colendum  
Cetibus angelicis quos contemplatio digna  
Ac dulcedo dei reficit miranda per euum  
Hoc quoque depinxit stellis et sole chorusco  
Jndicens legem que certo limite stella  
Per sibi commissum posset discurrere celum  
  

Postmodo supposuit lunari corpore fulgens  
Aerium celum quod per loca celsa redundat  
Spirituum cuneis qui nobis compaciuntur  
Et colletantur dum sic aliter ue mouemur  
Sunt que preces hominum soliti perferre per auras  
Atque rogare deum quod sit placabilis illis  
Affectum que dei sompno uel uove referre  
Vel signis aliis ut fiant inde scientes  
  

At caco demonibus post lunam subtus habundat  
Qui nos decipiunt et temptant fallere docti  
Et sibi multociens ex aere corpore sumpto  
Nobis apparent et plurima sepe sequuntur  
Quin etiam coitu mulieres agrediuntur  
Et faciunt grauidas generantes pore prophano  
Sic igitur celos habitatos ordine terno  
Spirituum fecit - foueant ut singula queque  
Ac renouet mundum renouato germine rerum  
  

Et mare per species uarias distinxit - ut ex se  
Proferret rerum formas generando per euum  
Pars etenim feruet - pars friget - et una duabus:  
Temperiem sumens- nobis alimenta ministrat  
  

Ast ea que feruet baratrum cum gentibus acris  
Circuit et tetri diuersis fluctibus orbent  
Secernit refluens ignes ex ignibus augens  
Jllic descendunt qui leges transgrediuntur  
Postposito que deo- quo uult peruersa uoluntas  
Jncedunt auidi corrumpere quod prohibentur  
Trux ibi stat iudex equali lance rependens  
Cumque suum meritum condignaque debita soluit  
  

Alter que friget pretonsas uoluit harenas  
Quas secum gignit uicino prima uapore  
Quando suos radios inmiscet stella diones  
Hanc perhibent arabes gemmas generare micantes  
Dum peragrat pisces dum respicit equora flammis  
Hec uirtute sua populis gestantibus ipsas  
Prosunt- et multos reddunt seruant que salubres  
Has quoque per species distinxit ut omnia factor  
Vt discernamus per formas per que colores-  
Cuius sint generis- cuius uirtutis aperte  
  

Tercia forma maris que nostram circuit orbem  
Proximitate sua nobis bona multa ministrat  
Nutrit enim pisces et sal producit habunda  
Fertque refertque rates commercia nostra ferentes  
Vnde suo lucro subito fit diues egenus  
Vicinam fecundat humum- pascit que uolucres  
Quas perhibent ortas illinc cum piscibus esse  
Dissimilique tamen nature iure mouentur  
Plus etenim dominatur eis quam piscibus equor  
Vnde leues excelsa petunt per inane uolantes  
  

At piscis suus humor agit reprimit que sub undis  
Nec sunt ut uiuant dum sicca luce fruuntur  
Hos quoque per species distinxit factor eorum  
Naturam que dedit distinctis unde per euum  
Mirandi fierent- egrotanti que salubres  
  

Nempe ferunt nullum cohibere libidinis estum  
Set reddit cecos iugiter uescentis ocellos  
At qui nomen habet timeos de flore timallus  
Sic quoniam redolet uescentem sepius illo  
Protrahit- ut tales oleat per flumina pisces  
  

Femineo sexu subtracto iure murenas  
Esse ferunt cunctas- coeunt tamen ac renouantur  
Multiplicat que suos alieno germine fetus  
Conueniunt etenim per littora sepius angues  
Quo degunt faciunt que sonos ac sibila grati  
Et sic eductis coeunt ex more murenis  
  

Est quoque mirandum quod semipedalis ethinus  
Herens cui fuerit fixam quasi litore Nauem  
Detinet in ponto nec eam permittet abire  
Donec discedat- tali uirtuti timendus  
  

Quemque uocant gladum quia rostro ledit acuto  
Sepius hunc nantem metuunt accedere naui  
Nam si sumptus erit confestim perforat illam  
Et mergit sectam subito cum gurgite nauem  
  

Fit que suis cristis metuendus serra carinis  
Quas infigit eis dum subnatat- atque secatas  
Deicit in fluctus crista uelut ense timendus  
  

Equoreus que draco qui fertur habere uenenum  
Sub pennis metuendus erit capientibus illum-  
Et quociens pungit ledit fundendo uenenum  
  

Ast alias clades torpedo fertur habere  
Nam qui tangit eam uiuentem: protinus illi  
Brachia cum pedibus torpent et cetera membra  
Officio que suo quasi mortua destituuntur  
Sic solet esse nocens illius corporis aura  
  

Hiis deus- ac aliis ditauit piscibus equor  
Adiecit que suis plures in fructibus orbes  
Quos habitant homines pro fertilitate reperta  
Quam producit ibi fecundo cespite tellus  
Quarum prima quidem melior que britannia fertur  
Vbertate sua producens singula rerum  
Fert etenim segetes que nobile munus odoris  
Vsibus humanis tribuunt reddendo per annum:  
Siluas et saltus et ab hiis stillantia mella  
Aerios montes lateque uirentia prata  
Fontes et fluuios- pisces- pecudes- que feras- que  
Arboreos fructus- gemmas- preciosa metalla  
Et quicquit prestare solet natura creatrix  
Preterea fontes unda feruente salubres  
Que fouet egrotos et balnea grata ministrat  
At subito sanos pellit languore repulso  
Sic ac blandus eos regni dum sceptra teneret  
Constituit- nomen que sue consortis alaron  
Vtilis- ad plures laticis medicamine morbos  
Set mage femineos ut sepius unda probauit  
  

Adiacet huic thanatos que multis rebus habundat  
Mortifero serpente caret- tollit que uenenum  
Si cua cum uino tellus commixta bibatur  
  

Orchades a nobis nostrum quoque diuidit equor  
Hec tres ter dene se iuncto flumine fiunt  
Bis dene cultore carent- alie que coluntur  
  

Vltima que ytilie nomen de sole recepit  
Propter solsticium quod sol estiuus ibidem  
Dum facit- auertit radium ne luceat ultra  
Abducit que dies ut semper nocte perhenni  
Aer agat tenebras faciat quoque frigore pontum  
Concretum pigrum que simul ratibus que negatum  
  

Jnsula post nostram prestantior omnibus esse  
Fertur hibernensis felici fertilitate  
Est etenim maior nec apes- nec aues nisi raras  
Educit- penitus que negat generare colubres  
Vnde fit ut tellus illinc auecta lapis ue  
Si superaddatur serpentes tollat apes que  
Gadibus herculeis adiungitur insula gades  
Nascitur hic arbor cuius de cortice gummi  
Stillat- quo gemine fiunt super illita iura  
  

Hesperides uigilem perhibentur habere draconem  
Quem seruare ferunt sub frondibus aurea poma  
  

Gorgades habitant mulieres corprois hirci  
Que celeri cursu lepores superare feruntur  
  

Argire crisse que gerunt ut dicitur aurum  
Argentum que simul ceu uilia saxa corinthus  
  

Taprobana uiret fecundo cespite grata  
Bis etenim segetes anno producit in vno  
Bis gerit estatem- bis uer- bis coligit uuas  
Et fructus alios nitidis gratissima gemis  
  

Atilis eterno producit uere uirentes  
Flores et frondes per tempora cuncta uirendo  
Jnsula pomorum que fortunata uocatur  
Ex re nomen habet quia per se singula profert  
Non opus est illi sulcantibus arua colonis  
Omnis abest cultus nisi quem natura ministrat  
Vltro fecundas segetes producit et uuas  
Nataque poma suis pretonso germine siluis  
Omnia gignit humus uice graminis ultro redundans  
Annis centenis aut ultra viuiter illic  
Jllic iura nouem geniali lege sorores  
Dant his qui ueniunt nostris ex partibus ad se  
Quarum que prior est fit doctior arte medendi  
Excedit que suas forma prestante sorores  
Morgen ei nomen didicit que quid utilitatis  
Gramina cuncta ferant ut languida corpora curet  
Ars quoque nota sibi qua scit mutare figuram  
Et resecare nouis quasi dedalus aera pennis  
Cum uult est bristi- carnoti- siue papie  
Cum uult in uestris es aere labitur horis  
Hanc que mathematicam dicunt didicisse sorores  
Moronoe- mazoe- gliten- glitonea- gliton  
Tyronoe- thiten- cithara notissima thiten  
Jlluc post bellum camblani uulnere lesum  
Duximus arcturum nos conducente barintho  
Equora cui fuerant et celi sydera nota  
Hoc rectore ratis cum principe uenimus illuc  
Et nos quo decuit morgen suscepit honore  
Jnque suis talamis posuit super aurea regem  
Stulta manu que sibi detexit uulnus honesta  
Jnspexit que diu. tandem que redire salutem  
Posse sibi dixit- si secum tempore Longo  
Esset et ipsius uellet medicamine fungi  
Gaudentes igitur regem commisimus illi  
Et dedimus uentis redeundo uela secundis  
  

Tunc merlinus ad hec ait- o dilecte sodalis  
Postmodo quanta tulit uiolato federe regnum  
Vt modo quod fuerat non sit- nam sorte sinistra  
Subducti proceres ac in sua uiscera uersi  
Omnia turbarunt ut copia diuiciarum  
Fugerit ex prima bonitas que recesserit omnis  
Et desolati uacuent sua menia ciues  
Jnsuper incumbit gens saxon a marce feroci  
Que nos et nostras iterum crudeliter urbes  
Subuertit legem que dei uiolabit et edes  
Nempe deus nobis ut corrigat insipientes  
Has patitur clades ob crimina nostra uenire  
  

Non dum desierat cum talia protulit alter  
Ergo necesse foret populo transmittere quendam  
Et mandare duci festina naue redire  
Si iam conualuit solitis ut uiribus hostes  
Arceat- et ciues antiqua pace reformet  
  

Non merlinus ait non sic gens illa recedet  
Vt semel in uestris ungues infixerit ortis  
Regnum namque prius populos que iugabit et urbes  
Viribus atque suis multis dominabitur annis  
Tres tamen ex nostris magna uirtute resistent  
Et multos periment et eos in fine domabunt  
Set non perficient quia sic sententia summi  
Judicis existit- britones ut nobile regnum  
Temporibus multis amittant debilitate  
Donec ab armorico ueniet temone conanus  
Et cadualadrus cambrorum dum uenerandus  
Qui pariter scotos- cambros et cornubienses  
Armoricos que uiros sociabunt federe firmo  
Amissum que suis reddent diadema colonis  
Hostibus expulsis renouato tempore bruti  
Tractabunt que suas sacratis legibus urbes  
Jncipiunt reges iterum superare remotos  
Et sua regna sibi certamine subdere forti  
  

Nemo superstes erit tunc ex hiis qui modo uiuunt  
Telgensinus ait nec tot fera prelia quemquam  
Jnter conciues quot te uidisse putamus  
  

Sic equidem merlinus ait- nam tempore multo  
Vixi multa uidens et de nostratibus in se  
Et de barbarica turbanti singula gente  
  

Crimen quod memini cum constans proditus esset  
Et Defugissent parui trans equora fratres  
Vter et ambrosius ceperunt ilico bella  
Per regnum fieri- quod tunc rectore carebat  
Vortigernus enim consul gewissus in omnes  
Agmina ducebat primas ut duceret illas  
Ledens innocuos miseranda clade colonos  
Denique ui subita rapuit diadema peremptis  
Nobilibus multis et regni cuncta subegit  
Ast hii qui fuerant cognato sanguine iuncti  
Fratribus- if grauiter tolerantes igne cremare  
Ceperunt cunctas infausti principis urbes  
Et turbare suum crudeli milite regnum  
Nec permiserunt illum cum pace potiri  
Anxius ergo manens cum non obstare rebelli  
Quiuisset populo- parat inuitare remotos  
Ad sua bella uiros quibus obuius iret in hostes  
Mox ex diuersis uenerunt partibus orbis  
Pugnatos turme- quas excipiebat honore  
Saxona gens etiam curuis aduecta carinis  
Eius ad obsequium galeato milite uenit  
Hinc duo prefuerant audaci pectore fratres  
Horsus et hengistus qui prodicone nefanda  
Postmodo leserunt populos- lesere quod urbes  
Postquam namque ducem famulatus sedulitate  
Attraxere sibi ciues quoque lite propinqua  
Viderunt motos leuiter quo subdere regem  
Possent in populos uerterunt arma feroces  
Ruperunt que fidem proceres quoque premeditatos  
Fraude necauerunt sedentes ferme uocatos  
Jnsumil ut pacem secum fedus que iugarent  
Truserunt que ducem niuei trans ardua montis  
Que sibi de regno cepi cantare futura  
Jnde domos prime peragrantes igne cremabant  
Et nitebantur sibimet submittere cuncta  
At uortimerus cum causa pericula regni  
Expulsum que patrem bruti uidisset ab aula  
Assensu populi sumpsit diadema: feramque:  
Jnuasit gentem conciues dilaniantem  
Atque coegit eam per plurima bella redire  
Jn thanatum- qua classis erat que uexarat illam  
Set dum diffugerent- bellator corruit horsus  
Et plures alii nostris perimentibus illos  
Jnde secutus eos circumdedit obsidione  
Jlico rex tanathum terra que mari que resistens  
Set non preualuit subito nam classe potiti  
Vi magna fecere uiam- ducti que per equor  
Exegere suam festino remige terram  
  

Ergo triumphato bellis uictricibus hoste  
Fit vortimerus rector uenerandus in orbe  
Attrectando suum iusto moderamine regnum  
Set soror hengisti successus renua tales  
Jndignando ferens- protecta que fraude uenenum  
Miscuit- existens pro fratre maligna nouerca  
Et dedit ut biberet- fecit que perire bibentem  
Confestimque suo mandauit trans freta fratri  
Vt remearet item cum tot tantisque cateruis  
Quot sibi pugnaces possent submittere ciues  
Sic igitur fecit- nam tantus in agmina nostra  
Venit- ut eriperet cunctis sua predia pregnans  
Et loca per patrias penitus combureret igne  
Hec ita dum fierent in finibus armoricanis  
Vter et ambrosius fuerant cum rege Biduco  
Jam gladio fiunt cuncti bello que probati  
Et sibi diuersas sociabant undique turmas  
Vt peterent natale solum- gentesque fugarent  
Quod tunc instabant primam uastare paternam  
Ergo dedere suas uento que mari que carinas  
Presidio que suis conciuibus applicuerunt          
Nam vortigernum per cambrica regna fugatum  
Jnclusum que sua pariter cum turre cremarunt  
  

Enses inde suos uertere recenter in anglos  
Congressi que simul uincebant sepius illos  
Et uice transuersa deuincebantur ab illis         
Denique consortis magno conamine dextris  
Jnstant nostrates et ledunt acriter hostes  
Hengistum que necant christo que uolente triumphant  
  

Hiis igitur gestis cleri- populi que fauore  
Ambrosio regnum que datur- regni que corona       
Postmodo quam gessit tractando singula iuste  
Emensis autem per lustra quaterna diebus  
Proditur a medico moritur que bibendo uenenum  
Mox germanus ei succesit iunior vter  
Nec primum potuit regnum cum pace tueri      
Perfida gens etenim demum consueta redire  
Venerat et solita uastabat cuncta phalange  
Oppugnauit eam seuis congressibus vter  
Et pepulit uictam trans equora remige uerso  
Mox reformauit posito certamine pacem          
Progenuit que sibi natum qui postmodo talis  
Extitit ut nulli fieret probitate secundus  
Arturus sibi nomen erat regnum que per annos  
Optinuit multos postquam pater uter obiuit  
Jd que dolore graui gestum fuit atque labore  
Et nece multorum per plurima bella uirorum  
Nam dum predictus princeps langueret ab angla  
Venerat infidus populos- cunctas que per enses  
Trans humbrum patrias submiserat ac periones  
Et puer arturus fuerat- nec debilitate  
Etatis poterat tantas compescere turmas  
Ergo consilio cleri populi que recepto  
Armorico regi mittens mandauit Hoeli  
Vt sibi presidio festina classe rediret  
Sanguis enim communis eos sociabat amor que  
Alter ut alterius deberet dampna Leuare  
Mox igitur collegit hoel ad bella feroces  
Circumquaque uiros et multis milibus ad nos  
Venit et arturo sociatus pertulit hostes  
Sepius agrediens et stragem fecit acerbam  
Hoc socio securus erat fortis que per omnes  
Arturus turmas dum progrederetur in hostes  
Quos tandem uicit patriam que redire coegit  
Composuit que suum legum moderamine regnum  
Mox quoque submisit post hec certamina scotos  
Ac hibernenses conuertens bella feroces  
Supposuit patrias illatis uiribus omnes  
Et norwegenses trans equora lata remotos  
Subdidit et dacos inuisa classe petitos  
Gallorum populos ceso frollone subegit  
Cui curam prime dederat romana potestas  
Romanos etiam bello sua regna petentes  
Obpugnans uicit- procuratore perempto  
Hybero lucio qui tunc collega que legnis  
Jnduperatoris fuerat iussuque senatus  
Venerat ut fines gallorum demeret illi  
  

Ceperat interea nostrum sibi subdere regnum  
Jnfidus iustos modredus desipiens que  
Jllicitam uenerem cum coniuge regis agebat  
Rex etenim transire uolens ut fertur in hostes  
Reginam regnum que suum commiserat illi  
Ast ut fama mali tanti sibi uenit ad aures  
Distulit hanc belli curam primam que reuertens  
Applicuit multis cum milibus- atque nepotem  
Obpugnans pepulit trans equora diffugientem  
Jllic collectis uir plenus prodicione  
Vndique saxonibus cepit committere pugnam  
Cum duce set cecidit deceptus gente prophana  
Jn qua confisus tantos inceperat actus  
O quantas hominum strages matrum que dolores  
Quarum conciderant illic per prelia nati  
Jllic rex etiam letali uulnere Lesus  
Deseruit regnum- tecumque per equora uectus  
Vt predixisti nimpharum uenit ad aulam  
Jlico modredi duo nati regna uolentes  
Subdere quisque sibi ceperunt bella mouere  
Alternaque suos prosternere cede propinquos  
Deinde nepos regis dux constantinus in illos  
Acriter insurgens populos laniauit et urbes  
Prostratis que simul crudeli morte duobus  
Jura dedit populo regni diademate sumpto  
Nec cum pace fuit quoniam cognatus in illum  
Prelia dira mouens- uiolauit cuncta conanus  
Proripuit que sibi regiones- rege perempto-  
Quas nunc debiliter nec cum ratione gubernat  
  

Hoc illo dicente cito uenere clientes  
Et dixere sibi fontem sub montibus illis  
Erupisse nouum- latices que refundere puros  
Qui iam manantes longe per concaua uallis  
Girabant saltus refluo cum murmure lapsu  
Mox igitur spectare nouum : consurgit uterque  
Festinus fontem uiso que resedit in herba  
Merlinus- laudat que locum- limphas que fluentes  
Et miratur eas de cespite taliter ortas  
Moxque siti captus se proclinauit in amnes  
Potauit que libens et tempora proluit unda  
Vtque per internos alui stomachique meatus  
Humor iit laticis subsedauitque uaporem  
Corporis interni- confestim mente recepta  
Sese cognouit- rabiem quoque perdidit omnem  
Et qui torpuerat per longum tempus in illo  
Sensus item rediit- mansit que quod ante manebat  
Sanus et incolumis rursus ratione recepta  
  

Ergo deum laudans uultus ad sidera tollit  
Edidit et uoces deuoto famine tales  
O rex siderea quo constant machina celi  
Quo mare- quo tellus- leto cum germine- fetus  
Dant que fouent suos crebro que iuuamine prosunt  
Humano generi profusa fertilitate  
Quo sensus rediit mentisque reuanuit error  
Raptus eram michimet quasi spiritus acta sciebam  
Preteriti populi predicebamque futura  
Tunc rerum secreta sciens- uolucrumque uolutus  
Stellarum que uagos motus- lapsus que natantum  
Jd me uexabat- naturalem que negabat  
Humane menti districta lege quietem  
Nunc in me redii uideorque uigore moueri  
Quo uegetare meos animus consueuerat arctus  
Ergo summe pater tibi sic obnoxius esse  
Debeo- condignas ut digno pectore laudes  
Dicam semper agens letus libamina Leta  
Bis etenim tua larga manus- michi profuit uni  
Munere dando nouum uiridi de cespite fontem  
Nam modo possideo latices quibus ante carebam  
Et reducem capitis sumpsi potando salutem  
  

Jsta set inde uenit bis- o dilecte sodalis  
Vt fons iste nouus sic effluit atque reformet  
Me michi que fueram quasi uecors hactenus ex me  
  

Telgesinus ait- rerum moderator opimus  
Flumina per species diuisit et addidit ultro  
Cumque suas uires ut prosint sepius egris  
  

Sunt etenim fontes- fluuii que lacus que per orbem  
Qui uirtute sua multis et sepe medentur  
Albula namque rapax rome fluit amne salubri  
Quem sanare ferunt certo medicamine uulnus  
  

Manat in italia fons alter- qui ciceronis  
Dicitur- hic oculos ex omni uulnere curat  
  

Ethiopes etiam stagnum perhibentur habere  
Quo uelut ex oleo facies perfusa nitescit  
  

Affrica fert fontem qui uulgo zema uocatur  
Potus dat uoces subita uirtute canoras  
  

Dat lacus italie dictonus tedia vini  
Qui de fonte chios potant perhibentur habere  
  

Fertur habere duos tellus boetica fontes  
Hic facit inmemores- memores facit ille bibentes  
Continent ipsa lacum tam dira peste uotiuum  
Vt generet furias nimie que libidinis estum  
  

Fons syticus uenerem- uenerisque repellit amorem  
  

Campana regione fluunt ut dicitur amnes  
Qui faciunt steriles fecundas flumine poto  
Jdem dicuntur furias abolere virorum  
  

Ethiopum tellus fert rubro flumine fontem  
Qui bibit ex ilo limphaticus inde redibit  
  

Fons lentus fieri numquam permittit abortum  
Sunt duo sycilie fontes steriles facit alter  
Alter fecundans geniali Lege puellas  
  

Flumina thessalie duo sunt uirtutis opime  
Hoc potans nigrescit ouis- candescit ab illo  
Ast ab utroque bibens uariato uellere degit  
  

Clitumnus lacus est quem continet umbrica tellus  
Hic aliquando boues fertur producere magnos  
Jn que reatina fit equorum dura palude  
Vngula confestim dum progrediuntur arenas  
  

A falci que lacu iudee corpora mergi  
Nequaquam possunt uuegetat dum spiritus illa  
  

At contra stagnum sygen fert indica tellus  
Quo res nulla natat- set mergitur ilico fundo  
  

Et lacus est aloe quo res non mergitur ulla  
Omnia set fluitant quamuis sint plumbea saxa  
  

Fons quoque marsidie compellit saxa natare  
Stix fluuius de rupe fluit- perimet que bidentes  
Has clades eius testatur achadia tellus  
  

Fons ydumeus quater inmutando diebus  
Mira lege suos fertur uariare colores  
Puluerilentus enim uiridus que fit ordine uerso  
Fit quoque sanguines- fit limpidus amne decoro  
Ex hiis per ternos unum retinere colorem  
Asseritur menses semper uoluentibus annis  
  

Rogotis lacus est eius quoque profluit unda  
Ter fit amara die- ter dulci grata sapore  
  

Epirir de fonte faces ardere feruntur  
Extincte rursus que suum deponere lumen  
  

Sic algere die perhibetur fons garamantum  
Et uice transuersa tota feruescere nocte  
Vt neget accessum pre frigore pre que calore  
Sunt et aque calide multos feruore minantes  
Feruorem que trahunt dum perlabuntur alumen  
Aut sulphur quibus est uis ignea grata medendi  
His aliis que deus ditauit uiribus amnes  
Vt fierent egris subite medicina salutis  
Et manifestarent quanta uirtute creator  
Premineat rebus dum sic operatur in illis  
Hos etiam latices summa ratione salubres  
Esse reor- subitam que reor conferre medelam  
Nunc potuere nouo sic erumpendo liquore  
Hii modo sub terra per concaua ceca fluebant  
Vt plures alii qui submanare feruntur  
Forsitan excursus illorum prepediente  
Obice uel saxi- uel terre- pondere Lapse  
Retrogradum cursum facientes arbitror illos  
Paulatim penetrasse solum fontem que dedisse  
Sic plures manare uides- iterum que redire  
Sub terram rursus que suas tenuisse cauernas  
Hec ita dum gererent: rumor discurrit ubique  
Jn calidone nouum siluis erumpere fontem  
Sanatum que uirum post quam potauit ab illo  
Temporequi multo rabie corruptus- et isdem  
Extiterat siluis- ritu uiuendo ferarum  
Mox igitur uenere duces- proceres que uidere-  
Et colletari curato flumine vati  
Cum que statum prime per singula notificassent  
Atque rogaretur sua sceptra resumere rursus  
Et tractare suam solito moderamine gentem  
Sic ait- o iuuenes mea non hoc exigit etas  
Jn senium uergens que sic michi corripit artus  
Vt uix preteream laxatis viribus arua  
Jam satis exegi longeuo tempore Letos  
Glorificando dies michi dum rideret habundans  
Copia magnarum profuse diuiciarum  
  

Roboris annosi silua stat quercus in ista  
Quam sic exegit consumens cuncta uetustas  
Vt sibi deficiat succus penitus que putrescat  
Hanc ego cum primum cepisset crescere uidi  
Et glandem de qua processit forte cadentem  
Dum super astaret picus- ramum que uideret  
Hic illam creuisse suo iam pene sedebam  
Singula prospiciens tunc et uerebar in istis  
Saltibus atque locum memori cummente notaui  
Ergo diu uixi- mea me grauitate senectus  
Detinuit dudum- rursus regnare recuso  
Me calidonis opes uiridi sub fronde manentem  
Delectant pocius quam quas fert india gemme  
Quam quod habere tagus per littora dicitur aurum  
Quam segetes situle- quam dulcis methidis uue  
Aut celse turres- aut cincte menibus urbes  
Aut fraglascentes tirio medicamine uestes  
Res michi nulla placet que me diuellere possit  
Ex calidone mea- me iudice semper amena  
Hic ero dum uiuam pomis contentus et herbis  
Et mundabo meam pia per ieiunia carnem  
Vt ualeam fungi uita sine fine perhenni  
  

Hec dum dicebat proceres super ethera cernunt  
Agmina longa gruum flexo per inane uolatu  
Ordine girantes per littora certa videre  
Posset in exstructa liquido super aere turma  
Hec admirantes merlinum dicere poscunt  
Quid certe fuerat quod tali more uolerant  
  

Mox merlinus eis uolucres ut cetera plura  
Natura propria ditauit conditor orbis  
Sic didici multis siluis habitando diebus  
  

Est igitur natura gruum dum celsa pererrant  
Si plures assint ut earum sepe uolatu  
Aut hanc- aut aliam uideamus inesse figuram  
Vna modo clamando monet seruare uolando  
Turbatus solitis ne discrepet ordo figuris  
Aut dum raucescit subit altera deficienti  
Excubias noctis faciunt- custos que lapillum  
Sustinet in digitis dum uult expellere sompnos  
Cumque uident aliquos subito clamore citantur  
Penne nigrescunt cunctarum quando senescunt  
  

Ast aquile que nomen habent ab acumine uisus  
Obtuitus tanti pre cunctis esse feruntur  
Vt perferre queant non flexo lumine solem  
Ad radium pullos suspendunt scire uolentes  
Jllo uitato ne degener exstet in illis  
Jn montis sullime manent super equora pennis  
Aspirant que suas uno sub gurgite predas  
Jlico descendunt rapido per inane uolatu  
Et rapiunt pisces- ut poscit origo natantis  
  

Postposito coitu sine semine sepe mariti  
Concipit et generat dictu mirabile uultur  
Hec per celsa uolans aquilarum more cadauer  
Naribus elatis longe trans equora sentit  
Quod quamuis tardo non horret adire uolatu  
Vt sese ualeat preda saciare cupita  
Jdem centenis robustus uiuit in annis  
  

Nuntia ueris auis crepitante ciconia rostro  
Dicta fouere suos in tantum sedula natos  
Exuat ut proprias nudato pectore plumas  
Hec cum bruma uenit fertur uitare procellas  
Et fines asie ductu cornicis adire  
Pascit eam pullus senio cum deficit etas  
Quod depauit eum iam debuit ipsa diebus  
  

Excedit uolucres dulci modulamine cunctas  
Cum moritur cignus nautis gratissimus ales  
Hunc in hiperboreo perhibent accedere tractu  
Ad cantum cithare per littora forte sonantis  
  

Strucio que ponit sub puluere deserit oua  
Vt foueantur ibi dum negligat ipsa fouere  
Jnde creantur aues radio pro matre cubante  
  

Ardea cum pluuias tempestates que perhorret  
Euolat ad nubes ut tanta pericula uitet  
Hinc illam subitos dicunt portendere nimbos  
Sublimem quociens spectant super ethera naute  
  

Vnica semper auis diuino munere phenix  
Jn terris arabum rediuiuo corpore surgit  
Cumque senescit adit loca feruidiora calore  
Solis- et ingentes ab aromate iungit aceruos  
Componit que rogum quem crebris motibus ale  
Succendit- fertur que super penitus que crematur  
Producit uolucrem puluis de corpore facto  
Et fit item phenix hac lege nouata per euum  
Nidificare uolens fert cinnom cinomolgus  
Edificat que suum pro cero robore nidum  
Jllinc pennatis homines abducere telis  
Mouerunt cumulum soliti transmittere uenum  
  

Alcion auis est que stagna marina frequentat  
Edificat que suos hiemali tempore nidos  
Dum cubat equora sunt septem tranquilla diebus  
Et uenti cessant- tempestates que remisse  
Jnpendunt placidam uolucri famulando quietem  
  

Psitacus humanam proprio modulamine uocem  
Dum non spectatur prorsus proferre putatur  
Jntermiscet aue uerbis et chere iocosis  
  

Est pelicanus auis pullos consueta necare  
Et confusa tribus lugere dolore diebus  
Denique supposito laniat sua corpora rostro  
Et scindens uenas educit sanguinis undas  
Et uite reduces reddit rorando uolucres  
Dum diomedee lacrimosa uoce resultant  
Et faciunt planctus subitam portendere mortem  
Dicuntur regum uel magna pericula regni  
Cumque uident aliquem discernunt ilico quid sit  
Barbarus an grecus nam grecum plausibus ale  
Et blandimentis adeunt lete que resultant  
Circueunt alios pennis que feruntur iniquis  
Horrentique sono uelut hostes agrediuntur  
Mennonides quinto semper dicuntur in anno  
Mennonis ad tumulum longo remeare uolatu  
Et deflere ducem troiano marte peremptum  
Fert quoque mirandam splendens circinea pennam  
Nocte sub obscura que fulget ut ignea lampas  
Aque ministrat iter si preportetur eunti  
Quando nidificat deuellit ab arbore picus  
Clauos et cuneos quos non diuelleret ullus  
Cuius ab impulsu uicinia tota resultant  
  

His igitur dictis: quidam uesanus ad illos  
Accessit subito seu sors conduxerat illum  
Terrifico clamore nemus complebat et auras  
Et quasi seuus aper spumabat bella minando  
Ocius ergo uirum capiunt secum que sedere  
Cogunt ut moueat risus que iocos que loquendo  
Jnspiciens igitur uates attentius illum  
Quis fuerit recolit gemitum que reducit ab imo  
Pectore- sic dicens non hec fuit eius ymago  
Olim- dum nobis iuuenilis floruit etas  
Pulcher enim fortis fuerat tunc tempore miles  
Et quem nobilitas regum que ferebat origo  
Hunc mecum plures que simul tunc diues habebam  
Tot que bonis sociis felix censebar eram que  
Accidit interea dum uenaremur in altis  
Montibus argustli nos deuenisse sub vna:  
Que patulis ramis surgebant in aera quercu  
Fons ibi manabat uiridi circumdatus herba  
Cuius erant latices humanis haustibus apti  
Ergo siti pariter correpti sedimus illic  
Et fontis puros auide libauimus amnes  
Deinde super teneras solito conspeximus herbas  
Jn riuo fontis redolentia poma iacere  
Mox ea collegit qui primus adheserat iste  
Porrexit que michi subito pro munere ridens  
Ergo distribui data poma sodalibus et me  
Expertem feci quia non suffecit aceruus  
Riserunt alii quibus impertita fuerunt  
Me que uocant largum cupidis quoque faucibus illa  
Agrediendo uorant et pauca fuisse queruntur  
Nec mora corripuit rabies miserabilis istum  
Et cunctos alios qui mox ratione carentes  
More canum sese lacerant mordendo uicissim  
Strident et spumant et humi sine mente uolutant  
Denique digressi sunt illinc more Lupino  
Complentes uacuas miseris ululatibus auras  
Hec michi non illis uelut estimo poma dabantur  
Postmodo seu didici nam tunc in partibus illis  
Vna fuit mulier que me dilexerat ante  
Et mecum multis uenerem saciauerat annis  
Hanc post quam spreui secum que coire negaui  
Vt me dampanaret rapuit mox leua uoluntas  
Cumque monens aditus alios reperire nequiret  
Apposuit fonti super illita dona veneni  
Quo rediturus eram meditans hac arte nocere  
Si fruerer pomis in gramine forte repertis  
At me sors melior sic conseruauit ab illis  
Vt modo predixi set eum compellere queso  
Hoc de fonte nouo limphas potare salubres  
Vt si forte suam possit rehabere salutem  
Se cognoscat item- mecum que laboret in istis  
Saltibus in domino dum postera uita manebit  
Sic igitur fecere duces sumpto que liquore  
Redditur ille sibi qui uecors uenerat illuc  
Cognouit que suos subito curatus amicos  
  

Tunc merlinus ait tibi nunc constanter eundum  
Est in agone dei qui te tibi reddidit ut nunc  
Jpsemet inspectas qui per deserta tot annis  
Vt fera uixisti sine sensu turpis eundo  
Ne modo diffugias fructices ratione recepta  
Aut uirides saltus quos iam limphando colebas  
Set mecum maneas ut quos tibi surripiebat  
Vis uerunca dies iterum reparare labores  
Obsequio domini quod erit per singula mecum  
Ex hoc nunc commune tibi dum uiuit uterque  
  

Ergo subhoc maeldinus ait- nam nomine tali  
Dictus erat- non hoc pater- o uenerande recuso  
Letus enim tecum siluas habitabo- deum que:  
Tota mente colam tremulos dum rexerit artus  
Spiritus iste meos quem te doctore piabo  
Sic et ego faciam uobiscum tercius auctus  
Telgesinus ait despecto themate mundi  
Jam satis exegi uiuendo tempora vane  
Et nunc tempus adest quo me michi te duce reddam  
  

Vos set abite duces urbes defendere uestras  
Non decet ut nostram uestro sermone quietem  
A modo turbetis- satis applausistis amico  
Discedunt proceres- remanent tres et ganieda  
Quarta soror uatis- sumpta quoque denique uita  
Ducebat uitam regis post fata pudicam  
Que modo tot populos indicto iure regebat  
Nunc cum fratre sibi- siluis nil dulcius exstat-  
Hanc etiam quandoque suis rapiebat ad alta  
Spiritus- ut caneret de regno sepe futura  
  

Ergo die quadam cum fratris staret in aula  
Jnspiceret que domos radiantes sole fenestra  
Edidit has dubias dubio de pectore uoces  
  

Cerno ridichenam galeatis gentibus urbem  
Jmpletam- sacros que uiros- sacras que tyaras  
Nexibus addictos sic consiliante iuuenta  
Pastor in excelsa mirabitur edita turris  
Et reserare sui cogetur futile dampni  
  

Cerno kaerloyctoyc uallatam milite seuo  
Jnclusos que duos quorum diuelliter alter  
Vt redeat cum gebte fera cum principe uallis  
Et uincat rapto seuam rectore cateruam  
Heu quantum scelus est capiant ut sidera solem  
Cui sullabuntur nec ui nec marte coacta  
Jnspicio binas prope kaerwen in aere lunas  
Gestari que duos nimia feritate Leones  
Jnque duos homines unus miratur et alter  
Jn totidem pugnam que parant et cominus astant  
Jnsurgunt alii quartum que ferocibus armis  
Acriter obpugnant nec preualet ullus eorum  
Perstat enim clipeum que mouet telis que repugnat  
Et uictor ternos confestim proterit hostes  
Jmpellit que duos trans frigida regna boetes  
Dans alii ueniam qui postulat ergo per omnes  
Diffugiunt partes tocius sidera campi  
Armoricanus aper quercu protectus auita  
Abducit lunam gladiis post terga rotatis  
Sidera bina feris uideo committere pugnam  
Colle sub urgenio quo conuenire deyri  
Gewissique simul magno regnante cohelo  
O quanta sudore uiri- tellus que cruore  
Manat in externas dum dantur uulnera gente  
Concidit in latebras collisum sydere sidus  
Abscondit que suum renouato lumine lumen  
  

Heu quam dira fames incumbit ut arceat aluos  
Euacuat que suos populorum uiribus arctus  
Jncipit a kambris peragrat que cacumina regni  
Et miseras gentes equor transire cohercet  
Diffugiunt uituli consueti uiuere Lacte  
Vaccarum- scotie morientum clade nephanda  
Iteque neustrenses cessate diutius arma  
Ferre per ingenium uiolento milite regnum  
Non est unde gulam ualeatis pascere uestram  
Consumpsistis enim quicquid natura creatrix  
Fertilitate bona dudum produxit in illa  
Christe tuo populo fer opem- compesce Leones  
Da regno placidam bello cessante quietem  
  

Non super hoc tacuit- commirantur que sodales  
Germanus que suus qui mox accessit ad illam  
Hoc que modo uerbis applaudens fertur amicis  
Te ne soror uoluit res precantare futuras  
Spiritus- os que meum compescuit atque libellum  
Ergo tibi labor iste datur- leteris in illo  
Auspiciis que meis deuote singula dicas  
Duximus ad metam carmen uos ergo britanni  
Laurea serta date Gaufrido de monumeta  
Est etenim uester nam quondam prelia uestra  
Vestrorum que ducum cecinit scripsit que libellum  
Quem nunc gesta uocant britonum celebrata per orbem.  
  

  
  
