[![](../../../cdshop/ithlogo.png)](../../../index)  
[Intangible Textual Heritage](../../../index)  [Legends &
Sagas](../../index)  [England](../index)  [Index](index) 
[Previous](ch022)  [Next](ch024) 

------------------------------------------------------------------------

# 23: Judas


    23.1    HIT wes upon a Scere-thorsday that ure loverd aros;
        Ful milde were the wordes he spec to Judas.
    23.2    Judas, thou most to Jurselem, oure mete for to bugge;
        Thritti platen of selver thou bere up othi rugge.
    23.3    Thou comest fer ithe brode stret, fer ithe brode strete;
        Summe of thine tunesmen ther thou meiht imete.
    23.4    . . . . .
        Immette wid is soster, the swikele wimon.
    23.5    Judas, thou were wrthe me stende the wid ston,
        For the false prophete that tou bilevest upon.
    23.6    Be stille, leve soster, thin herte the tobreke!
        Wiste min loverd Crist, ful wel he wolde be wreke.
    23.7    Judas, go thou on the roc, heie upon the ston;
        Lei thin heved imy barm, slep thou the anon.
    23.8    Sone so Judas of slepe was awake,
        Thritti platen of selver from hym weren itake.
    23.9    He drou hymselve bi the cop, that al it lavede a blode;
        The Jewes out of Jurselem awenden he were wode.
    23.10   Foret hym com the riche Jeu that heihte Pilatus:
        Wolte sulle thi loverd, that hette Jesus?
    23.11   I nul sulle my loverd [for] nones cunnes eihte,
        Bote hit be for the thritti platen that he me bitaihte.
    23.12   Wolte sulle thi lord Crist for enes cunnes golde?
        Nay, bote hit be for the platen that he habben wolde.
    23.13   In him com ur lord Crist gon, as is postles seten at mete:
        Wou sitte ye, postles, ant wi nule ye ete?
    23.14   [Wou sitte ye, postles, ant wi nule ye ete?]
        Ic am ibouht ant isold today for oure mete.
    23.15   Up stod him Judas: Lord, am I that . . .?
        I nas never othe stude ther me the evel spec.
    23.16   Up him stod Peter, and spec wid al is mihte,
        . . . . . .
    23.17   Thau Pilatus him come wid ten hundred cnihtes,
        Yet ic wolde, loverd, for thi love fihte.
    23.18   Still thou be, Peter, wel I the icnowe;
        Thou wolt fursake me thrien ar the coc him crowe.

------------------------------------------------------------------------

[Next: 24. Bonnie Annie](ch024)
