<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Legend of Good Women: Prologue F</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">England</A>&nbsp;
<A HREF="index.htm">Index</A>&nbsp;
<A HREF="mect62.htm">Previous</A>&nbsp;
<A HREF="mect64.htm">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Legend of Good Women</h4> <h3 align="center" align="center">Prologue F</h3> <A NAME="an_1"></A>&nbsp;A thousand tymes have I herd men telle<br> <A NAME="an_2"></A>&nbsp;That ther ys joy in hevene and peyne in helle,<br> <A NAME="an_3"></A>&nbsp;And I acorde wel that it ys so;<br> <A NAME="an_4"></A>&nbsp;But, natheles, yet wot I wel also<br> <A NAME="an_5"></A>&nbsp;That ther nis noon dwellyng in this contree<br> <A NAME="an_6"></A>&nbsp;That eyther hath in hevene or helle ybe,<br> <A NAME="an_7"></A>&nbsp;Ne may of hit noon other weyes witen<br> <A NAME="an_8"></A>&nbsp;But as he hath herd seyd or founde it writen;<br> <A NAME="an_9"></A>&nbsp;For by assay ther may no man it preve.<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;But God forbede but men shulde leve<br> <A NAME="an_11"></A>&nbsp;Wel more thing than men han seen with ye!<br> <A NAME="an_12"></A>&nbsp;Men shal not wenen every thing a lye<br> <A NAME="an_13"></A>&nbsp;But yf himself yt seeth or elles dooth.<br> <A NAME="an_14"></A>&nbsp;For, God wot, thing is never the lasse sooth,<br> <A NAME="an_15"></A>&nbsp;Thogh every wight ne may it nat ysee.<br> <A NAME="an_16"></A>&nbsp;Bernard the monk ne saugh nat all, pardee!<br> <A NAME="an_17"></A>&nbsp;Than mote we to bokes that we fynde,<br> <A NAME="an_18"></A>&nbsp;Thurgh whiche that olde thinges ben in mynde,<br> <A NAME="an_19"></A>&nbsp;And to the doctrine of these olde wyse,<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;Yeve credence, in every skylful wise,<br> <A NAME="an_21"></A>&nbsp;That tellen of these olde appreved stories<br> <A NAME="an_22"></A>&nbsp;Of holynesse, of regnes, of victories,<br> <A NAME="an_23"></A>&nbsp;Of love, of hate, of other sondry thynges,<br> <A NAME="an_24"></A>&nbsp;Of whiche I may not maken rehersynges.<br> <A NAME="an_25"></A>&nbsp;And yf that olde bokes were aweye,<br> <A NAME="an_26"></A>&nbsp;Yloren were of remembraunce the keye.<br> <A NAME="an_27"></A>&nbsp;Wel ought us thanne honouren and beleve<br> <A NAME="an_28"></A>&nbsp;These bokes, there we han noon other preve.<br> <A NAME="an_29"></A>&nbsp;And as for me, though that I konne but lyte,<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;On bokes for to rede I me delyte,<br> <A NAME="an_31"></A>&nbsp;And to hem yive I feyth and ful credence,<br> <A NAME="an_32"></A>&nbsp;And in myn herte have hem in reverence<br> <A NAME="an_33"></A>&nbsp;So hertely, that ther is game noon<br> <A NAME="an_34"></A>&nbsp;That fro my bokes maketh me to goon,<br> <A NAME="an_35"></A>&nbsp;But yt be seldom on the holyday,<br> <A NAME="an_36"></A>&nbsp;Save, certeynly, whan that the month of May<br> <A NAME="an_37"></A>&nbsp;Is comen, and that I here the foules synge,<br> <A NAME="an_38"></A>&nbsp;And that the floures gynnen for to sprynge,<br> <A NAME="an_39"></A>&nbsp;Farewel my bok and my devocioun!<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;Now have I thanne eek this condicioun,<br> <A NAME="an_41"></A>&nbsp;That, of al the floures in the mede,<br> <A NAME="an_42"></A>&nbsp;Thanne love I most thise floures white and rede,<br> <A NAME="an_43"></A>&nbsp;Swiche as men callen daysyes in our toun.<br> <A NAME="an_44"></A>&nbsp;To hem have I so gret affeccioun,<br> <A NAME="an_45"></A>&nbsp;As I seyde erst, whanne comen is the May,<br> <A NAME="an_46"></A>&nbsp;That in my bed ther daweth me no day<br> <A NAME="an_47"></A>&nbsp;That I nam up and walkyng in the mede<br> <A NAME="an_48"></A>&nbsp;To seen this flour ayein the sonne sprede,<br> <A NAME="an_49"></A>&nbsp;Whan it upryseth erly by the morwe.<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;That blisful sighte softneth al my sorwe,<br> <A NAME="an_51"></A>&nbsp;So glad am I, whan that I have presence<br> <A NAME="an_52"></A>&nbsp;Of it, to doon it alle reverence,<br> <A NAME="an_53"></A>&nbsp;As she that is of alle floures flour,<br> <A NAME="an_54"></A>&nbsp;Fulfilled of al vertu and honour,<br> <A NAME="an_55"></A>&nbsp;And evere ilyke faire and fressh of hewe;<br> <A NAME="an_56"></A>&nbsp;And I love it, and ever ylike newe,<br> <A NAME="an_57"></A>&nbsp;And evere shal, til that myn herte dye.<br> <A NAME="an_58"></A>&nbsp;Al swere I nat, of this I wol nat lye;<br> <A NAME="an_59"></A>&nbsp;Ther loved no wight hotter in his lyve.<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;And whan that hit ys eve, I renne blyve,<br> <A NAME="an_61"></A>&nbsp;As sone as evere the sonne gynneth weste,<br> <A NAME="an_62"></A>&nbsp;To seen this flour, how it wol go to reste,<br> <A NAME="an_63"></A>&nbsp;For fere of nyght, so hateth she derknesse.<br> <A NAME="an_64"></A>&nbsp;Hire chere is pleynly sprad in the brightnesse<br> <A NAME="an_65"></A>&nbsp;Of the sonne, for ther yt wol unclose.<br> <A NAME="an_66"></A>&nbsp;Allas, that I ne had Englyssh, ryme or prose,<br> <A NAME="an_67"></A>&nbsp;Suffisant this flour to preyse aryght!<br> <A NAME="an_68"></A>&nbsp;But helpeth, ye that han konnyng and myght,<br> <A NAME="an_69"></A>&nbsp;Ye lovers that kan make of sentement;<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;In this cas oghte ye be diligent<br> <A NAME="an_71"></A>&nbsp;To forthren me somwhat in my labour,<br> <A NAME="an_72"></A>&nbsp;Whethir ye ben with the leef or with the flour.<br> <A NAME="an_73"></A>&nbsp;For wel I wot that ye han her-biforn<br> <A NAME="an_74"></A>&nbsp;Of makyng ropen, and lad awey the corn,<br> <A NAME="an_75"></A>&nbsp;And I come after, glenyng here and there,<br> <A NAME="an_76"></A>&nbsp;And am ful glad yf I may fynde an ere<br> <A NAME="an_77"></A>&nbsp;Of any goodly word that ye han left.<br> <A NAME="an_78"></A>&nbsp;And thogh it happen me rehercen eft<br> <A NAME="an_79"></A>&nbsp;That ye han in your fresshe songes sayd,<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;Forbereth me, and beth nat evele apayd,<br> <A NAME="an_81"></A>&nbsp;Syn that ye see I do yt in the honour<br> <A NAME="an_82"></A>&nbsp;Of love, and eke in service of the flour<br> <A NAME="an_83"></A>&nbsp;Whom that I serve as I have wit or myght.<br> <A NAME="an_84"></A>&nbsp;She is the clernesse and the verray lyght<br> <A NAME="an_85"></A>&nbsp;That in this derke world me wynt and ledeth.<br> <A NAME="an_86"></A>&nbsp;The hert in-with my sorwfull brest yow dredeth<br> <A NAME="an_87"></A>&nbsp;And loveth so sore that ye ben verrayly<br> <A NAME="an_88"></A>&nbsp;The maistresse of my wit, and nothing I.<br> <A NAME="an_89"></A>&nbsp;My word, my werk ys knyt so in youre bond<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;That, as an harpe obeieth to the hond<br> <A NAME="an_91"></A>&nbsp;And maketh it soune after his fyngerynge,<br> <A NAME="an_92"></A>&nbsp;Ryght so mowe ye oute of myn herte bringe<br> <A NAME="an_93"></A>&nbsp;Swich vois, ryght as yow lyst, to laughe or pleyne.<br> <A NAME="an_94"></A>&nbsp;Be ye my gide and lady sovereyne!<br> <A NAME="an_95"></A>&nbsp;As to myn erthly god to yow I calle,<br> <A NAME="an_96"></A>&nbsp;Bothe in this werk and in my sorwes alle.<br> <A NAME="an_97"></A>&nbsp;But wherfore that I spak, to yive credence<br> <A NAME="an_98"></A>&nbsp;To olde stories and doon hem reverence,<br> <A NAME="an_99"></A>&nbsp;And that men mosten more thyng beleve<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;Then men may seen at eye, or elles preve --<br> <A NAME="an_101"></A>&nbsp;That shal I seyn, whanne that I see my tyme;<br> <A NAME="an_102"></A>&nbsp;I may not al at-ones speke in ryme.<br> <A NAME="an_103"></A>&nbsp;My besy gost, that thursteth alwey newe<br> <A NAME="an_104"></A>&nbsp;To seen this flour so yong, so fressh of hewe,<br> <A NAME="an_105"></A>&nbsp;Constreyned me with so gledy desir<br> <A NAME="an_106"></A>&nbsp;That in myn herte I feele yet the fir<br> <A NAME="an_107"></A>&nbsp;That made me to ryse er yt were day --<br> <A NAME="an_108"></A>&nbsp;And this was now the firste morwe of May --<br> <A NAME="an_109"></A>&nbsp;With dredful hert and glad devocioun,<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;For to ben at the resureccioun<br> <A NAME="an_111"></A>&nbsp;Of this flour, whan that yt shulde unclose<br> <A NAME="an_112"></A>&nbsp;Agayn the sonne, that roos as red as rose,<br> <A NAME="an_113"></A>&nbsp;That in the brest was of the beste, that day,<br> <A NAME="an_114"></A>&nbsp;That Agenores doghtre ladde away.<br> <A NAME="an_115"></A>&nbsp;And doun on knes anoon-ryght I me sette,<br> <A NAME="an_116"></A>&nbsp;And, as I koude, this fresshe flour I grette,<br> <A NAME="an_117"></A>&nbsp;Knelyng alwey, til it unclosed was,<br> <A NAME="an_118"></A>&nbsp;Upon the smale, softe, swote gras,<br> <A NAME="an_119"></A>&nbsp;That was with floures swote enbrouded al,<br> <span class="margnote"><FONT COLOR="GREEN" SIZE="-1"><A NAME="an_120">120</A></FONT></span>&nbsp;Of swich swetnesse and swich odour overal,<br> <A NAME="an_121"></A>&nbsp;That, for to speke of gomme, or herbe, or tree,<br> <A NAME="an_122"></A>&nbsp;Comparisoun may noon ymaked bee;<br> <A NAME="an_123"></A>&nbsp;For yt surmounteth pleynly alle odoures,<br> <A NAME="an_124"></A>&nbsp;And of riche beaute alle floures.<br> <A NAME="an_125"></A>&nbsp;Forgeten hadde the erthe his pore estat<br> <A NAME="an_126"></A>&nbsp;Of wynter, that hym naked made and mat,<br> <A NAME="an_127"></A>&nbsp;And with his swerd of cold so sore greved;<br> <A NAME="an_128"></A>&nbsp;Now hath th' atempre sonne all that releved,<br> <A NAME="an_129"></A>&nbsp;That naked was, and clad him new agayn.<br> <span class="margnote"><FONT COLOR="GREEN" SIZE="-1"><A NAME="an_130">130</A></FONT></span>&nbsp;The smale foules, of the sesoun fayn,<br> <A NAME="an_131"></A>&nbsp;That from the panter and the net ben scaped,<br> <A NAME="an_132"></A>&nbsp;Upon the foweler, that hem made awhaped<br> <A NAME="an_133"></A>&nbsp;In wynter, and distroyed hadde hire brood,<br> <A NAME="an_134"></A>&nbsp;In his dispit hem thoghte yt did hem good<br> <A NAME="an_135"></A>&nbsp;To synge of hym, and in hir song despise<br> <A NAME="an_136"></A>&nbsp;The foule cherl that, for his coveytise,<br> <A NAME="an_137"></A>&nbsp;Had hem betrayed with his sophistrye.<br> <A NAME="an_138"></A>&nbsp;This was hire song: "The foweler we deffye,<br> <A NAME="an_139"></A>&nbsp;And al his craft." And somme songen clere<br> <span class="margnote"><FONT COLOR="GREEN" SIZE="-1"><A NAME="an_140">140</A></FONT></span>&nbsp;Layes of love, that joye it was to here,<br> <A NAME="an_141"></A>&nbsp;In worship and in preysinge of hir make;<br> <A NAME="an_142"></A>&nbsp;And for the newe blisful somers sake,<br> <A NAME="an_143"></A>&nbsp;Upon the braunches ful of blosmes softe,<br> <A NAME="an_144"></A>&nbsp;In hire delyt they turned hem ful ofte,<br> <A NAME="an_145"></A>&nbsp;And songen, "Blessed be Seynt Valentyn,<br> <A NAME="an_146"></A>&nbsp;For on his day I chees yow to be myn,<br> <A NAME="an_147"></A>&nbsp;Withouten repentyng, myn herte swete!"<br> <A NAME="an_148"></A>&nbsp;And therwithalle hire bekes gonnen meete,<br> <A NAME="an_149"></A>&nbsp;Yeldyng honour and humble obeysaunces<br> <span class="margnote"><FONT COLOR="GREEN" SIZE="-1"><A NAME="an_150">150</A></FONT></span>&nbsp;To love, and diden hire other observaunces<br> <A NAME="an_151"></A>&nbsp;That longeth onto love and to nature;<br> <A NAME="an_152"></A>&nbsp;Construeth that as yow lyst, I do no cure.<br> <A NAME="an_153"></A>&nbsp;And thoo that hadde doon unkyndenesse --<br> <A NAME="an_154"></A>&nbsp;As dooth the tydif, for newfangelnesse --<br> <A NAME="an_155"></A>&nbsp;Besoghte mercy of hir trespassynge,<br> <A NAME="an_156"></A>&nbsp;And humblely songen hire repentynge,<br> <A NAME="an_157"></A>&nbsp;And sworen on the blosmes to be trewe<br> <A NAME="an_158"></A>&nbsp;So that hire makes wolde upon hem rewe,<br> <A NAME="an_159"></A>&nbsp;And at the laste maden hire acord.<br> <span class="margnote"><FONT COLOR="GREEN" SIZE="-1"><A NAME="an_160">160</A></FONT></span>&nbsp;Al founde they Daunger for a tyme a lord,<br> <A NAME="an_161"></A>&nbsp;Yet Pitee, thurgh his stronge gentil myght,<br> <A NAME="an_162"></A>&nbsp;Forgaf, and made Mercy passen Ryght,<br> <A NAME="an_163"></A>&nbsp;Thurgh innocence and ruled Curtesye.<br> <A NAME="an_164"></A>&nbsp;But I ne clepe nat innocence folye,<br> <A NAME="an_165"></A>&nbsp;Ne fals pitee, for vertu is the mene,<br> <A NAME="an_166"></A>&nbsp;As Etik seith. in swich maner I mene.<br> <A NAME="an_167"></A>&nbsp;And thus thise foweles, voide of al malice,<br> <A NAME="an_168"></A>&nbsp;Acordeden to love, and laften vice<br> <A NAME="an_169"></A>&nbsp;Of hate, and songen alle of oon acord,<br> <span class="margnote"><FONT COLOR="GREEN" SIZE="-1"><A NAME="an_170">170</A></FONT></span>&nbsp;"Welcome, somer, oure governour and lord!"<br> <A NAME="an_171"></A>&nbsp;And Zepherus and Flora gentilly<br> <A NAME="an_172"></A>&nbsp;Yaf to the floures, softe and tenderly,<br> <A NAME="an_173"></A>&nbsp;Hire swoote breth, and made hem for to sprede,<br> <A NAME="an_174"></A>&nbsp;As god and goddesse of the floury mede;<br> <A NAME="an_175"></A>&nbsp;In which me thoghte I myghte, day by day,<br> <A NAME="an_176"></A>&nbsp;Duellen alwey, the joly month of May,<br> <A NAME="an_177"></A>&nbsp;Withouten slep, withouten mete or drynke.<br> <A NAME="an_178"></A>&nbsp;Adoun ful softely I gan to synke,<br> <A NAME="an_179"></A>&nbsp;And, lenynge on myn elbowe and my syde,<br> <span class="margnote"><FONT COLOR="GREEN" SIZE="-1"><A NAME="an_180">180</A></FONT></span>&nbsp;The longe day I shoop me for t' abide<br> <A NAME="an_181"></A>&nbsp;For nothing elles, and I shal nat lye,<br> <A NAME="an_182"></A>&nbsp;But for to loke upon the dayesie,<br> <A NAME="an_183"></A>&nbsp;That wel by reson men it calle may<br> <A NAME="an_184"></A>&nbsp;The "dayesye," or elles the "ye of day,"<br> <A NAME="an_185"></A>&nbsp;The emperice and flour of floures alle.<br> <A NAME="an_186"></A>&nbsp;I pray to God that faire mote she falle,<br> <A NAME="an_187"></A>&nbsp;And alle that loven floures, for hire sake!<br> <A NAME="an_188"></A>&nbsp;But natheles, ne wene nat that I make<br> <A NAME="an_189"></A>&nbsp;In preysing of the flour agayn the leef,<br> <span class="margnote"><FONT COLOR="GREEN" SIZE="-1"><A NAME="an_190">190</A></FONT></span>&nbsp;No more than of the corn agayn the sheef;<br> <A NAME="an_191"></A>&nbsp;For, as to me, nys lever noon ne lother.<br> <A NAME="an_192"></A>&nbsp;I nam withholden yit with never nother;<br> <A NAME="an_193"></A>&nbsp;Ne I not who serveth leef ne who the flour.<br> <A NAME="an_194"></A>&nbsp;Wel browken they her service or labour;<br> <A NAME="an_195"></A>&nbsp;For this thing is al of another tonne,<br> <A NAME="an_196"></A>&nbsp;Of olde storye, er swich stryf was begonne.<br> <A NAME="an_197"></A>&nbsp;Whan that the sonne out of the south gan weste,<br> <A NAME="an_198"></A>&nbsp;And that this flour gan close and goon to reste<br> <A NAME="an_199"></A>&nbsp;For derknesse of the nyght, the which she dredde,<br> <span class="margnote"><FONT COLOR="GREEN" SIZE="-1"><A NAME="an_200">200</A></FONT></span>&nbsp;Hom to myn hous ful swiftly I me spedde<br> <A NAME="an_201"></A>&nbsp;To goon to reste, and erly for to ryse,<br> <A NAME="an_202"></A>&nbsp;To seen this flour to sprede, as I devyse.<br> <A NAME="an_203"></A>&nbsp;And in a litel herber that I have,<br> <A NAME="an_204"></A>&nbsp;That benched was on turves fressh ygrave,<br> <A NAME="an_205"></A>&nbsp;I bad men sholde me my couche make;<br> <A NAME="an_206"></A>&nbsp;For deyntee of the newe someres sake,<br> <A NAME="an_207"></A>&nbsp;I bad hem strawen floures on my bed.<br> <A NAME="an_208"></A>&nbsp;Whan I was leyd and had myn eyen hed,<br> <A NAME="an_209"></A>&nbsp;I fel on slepe within an houre or twoo.<br> <span class="margnote"><FONT COLOR="GREEN" SIZE="-1"><A NAME="an_210">210</A></FONT></span>&nbsp;Me mette how I lay in the medewe thoo,<br> <A NAME="an_211"></A>&nbsp;To seen this flour that I so love and drede;<br> <A NAME="an_212"></A>&nbsp;And from afer com walkyng in the mede<br> <A NAME="an_213"></A>&nbsp;The god of Love, and in his hand a quene,<br> <A NAME="an_214"></A>&nbsp;And she was clad in real habit grene.<br> <A NAME="an_215"></A>&nbsp;A fret of gold she hadde next her heer,<br> <A NAME="an_216"></A>&nbsp;And upon that a whit corowne she beer<br> <A NAME="an_217"></A>&nbsp;With flourouns smale, and I shal nat lye;<br> <A NAME="an_218"></A>&nbsp;For al the world, ryght as a dayesye<br> <A NAME="an_219"></A>&nbsp;Ycorouned ys with white leves lyte,<br> <span class="margnote"><FONT COLOR="GREEN" SIZE="-1"><A NAME="an_220">220</A></FONT></span>&nbsp;So were the flowrouns of hire coroune white.<br> <A NAME="an_221"></A>&nbsp;For of o perle fyn, oriental,<br> <A NAME="an_222"></A>&nbsp;Hire white coroune was ymaked al;<br> <A NAME="an_223"></A>&nbsp;For which the white coroune above the grene<br> <A NAME="an_224"></A>&nbsp;Made hire lyk a daysie for to sene,<br> <A NAME="an_225"></A>&nbsp;Considered eke hir fret of gold above.<br> <A NAME="an_226"></A>&nbsp;Yclothed was this myghty god of Love<br> <A NAME="an_227"></A>&nbsp;In silk, enbrouded ful of grene greves,<br> <A NAME="an_228"></A>&nbsp;In-with a fret of rede rose-leves,<br> <A NAME="an_229"></A>&nbsp;The fresshest syn the world was first bygonne.<br> <span class="margnote"><FONT COLOR="GREEN" SIZE="-1"><A NAME="an_230">230</A></FONT></span>&nbsp;His gilte heer was corowned with a sonne<br> <A NAME="an_231"></A>&nbsp;Instede of gold, for hevynesse and wyghte.<br> <A NAME="an_232"></A>&nbsp;Therwith me thoghte his face shoon so bryghte<br> <A NAME="an_233"></A>&nbsp;That wel unnethes myghte I him beholde;<br> <A NAME="an_234"></A>&nbsp;And in his hand me thoghte I saugh him holde<br> <A NAME="an_235"></A>&nbsp;Twoo firy dartes as the gledes rede,<br> <A NAME="an_236"></A>&nbsp;And aungelyke hys wynges saugh I sprede.<br> <A NAME="an_237"></A>&nbsp;And al be that men seyn that blynd ys he,<br> <A NAME="an_238"></A>&nbsp;Algate me thoghte that he myghte se;<br> <A NAME="an_239"></A>&nbsp;For sternely on me he gan byholde,<br> <span class="margnote"><FONT COLOR="GREEN" SIZE="-1"><A NAME="an_240">240</A></FONT></span>&nbsp;So that his loking dooth myn herte colde.<br> <A NAME="an_241"></A>&nbsp;And by the hand he held this noble quene<br> <A NAME="an_242"></A>&nbsp;Corowned with whit and clothed al in grene,<br> <A NAME="an_243"></A>&nbsp;So womanly, so benigne, and so meke,<br> <A NAME="an_244"></A>&nbsp;That in this world, thogh that men wolde seke,<br> <A NAME="an_245"></A>&nbsp;Half hire beaute shulde men nat fynde<br> <A NAME="an_246"></A>&nbsp;In creature that formed ys by kynde.<br> <A NAME="an_247"></A>&nbsp;And therfore may I seyn, as thynketh me,<br> <A NAME="an_248"></A>&nbsp;This song in preysyng of this lady fre:<br> <A NAME="an_249"></A>&nbsp;Hyd, Absolon, thy gilte tresses clere;<br> <span class="margnote"><FONT COLOR="GREEN" SIZE="-1"><A NAME="an_250">250</A></FONT></span>&nbsp;Ester, ley thou thy meknesse al adown;<br> <A NAME="an_251"></A>&nbsp;Hyd, Jonathas, al thy frendly manere;<br> <A NAME="an_252"></A>&nbsp;Penalopee and Marcia Catoun,<br> <A NAME="an_253"></A>&nbsp;Make of youre wifhod no comparysoun;<br> <A NAME="an_254"></A>&nbsp;Hyde ye youre beautes, Ysoude and Eleyne:<br> <A NAME="an_255"></A>&nbsp;My lady cometh, that al this may disteyne.<br> <A NAME="an_256"></A>&nbsp;Thy faire body, lat yt nat appere,<br> <A NAME="an_257"></A>&nbsp;Lavyne; and thou, Lucresse of Rome toun,<br> <A NAME="an_258"></A>&nbsp;And Polixene, that boghten love so dere,<br> <A NAME="an_259"></A>&nbsp;And Cleopatre, with al thy passyoun,<br> <span class="margnote"><FONT COLOR="GREEN" SIZE="-1"><A NAME="an_260">260</A></FONT></span>&nbsp;Hyde ye your trouthe of love and your renoun;<br> <A NAME="an_261"></A>&nbsp;And thou, Tisbe, that hast for love swich peyne:<br> <A NAME="an_262"></A>&nbsp;My lady cometh, that al this may disteyne.<br> <A NAME="an_263"></A>&nbsp;Herro, Dido, Laudomia, alle yfere,<br> <A NAME="an_264"></A>&nbsp;And Phillis, hangyng for thy Demophoun,<br> <A NAME="an_265"></A>&nbsp;And Canace, espied by thy chere,<br> <A NAME="an_266"></A>&nbsp;Ysiphile, betrayed with Jasoun,<br> <A NAME="an_267"></A>&nbsp;Maketh of your trouthe neythir boost ne soun;<br> <A NAME="an_268"></A>&nbsp;Nor Ypermystre or Adriane, ye tweyne:<br> <A NAME="an_269"></A>&nbsp;My lady cometh, that al this may dysteyne.<br> <span class="margnote"><FONT COLOR="GREEN" SIZE="-1"><A NAME="an_270">270</A></FONT></span>&nbsp;This balade may ful wel ysongen be,<br> <A NAME="an_271"></A>&nbsp;As I have seyd erst, by my lady free;<br> <A NAME="an_272"></A>&nbsp;For certeynly al thise mowe nat suffise<br> <A NAME="an_273"></A>&nbsp;To apperen wyth my lady in no wyse.<br> <A NAME="an_274"></A>&nbsp;For as the sonne wole the fyr disteyne,<br> <A NAME="an_275"></A>&nbsp;So passeth al my lady sovereyne,<br> <A NAME="an_276"></A>&nbsp;That ys so good, so faire, so debonayre,<br> <A NAME="an_277"></A>&nbsp;I prey to God that ever falle hire faire!<br> <A NAME="an_278"></A>&nbsp;For, nadde comfort ben of hire presence,<br> <A NAME="an_279"></A>&nbsp;I hadde ben ded, withouten any defence,<br> <span class="margnote"><FONT COLOR="GREEN" SIZE="-1"><A NAME="an_280">280</A></FONT></span>&nbsp;For drede of Loves wordes and his chere,<br> <A NAME="an_281"></A>&nbsp;As, when tyme ys, herafter ye shal here.<br> <A NAME="an_282"></A>&nbsp;Behynde this god of Love, upon the grene,<br> <A NAME="an_283"></A>&nbsp;I saugh comyng of ladyes nyntene,<br> <A NAME="an_284"></A>&nbsp;In real habit, a ful esy paas,<br> <A NAME="an_285"></A>&nbsp;And after hem coome of wymen swich a traas<br> <A NAME="an_286"></A>&nbsp;That, syn that God Adam hadde mad of erthe,<br> <A NAME="an_287"></A>&nbsp;The thridde part, of mankynde, or the ferthe,<br> <A NAME="an_288"></A>&nbsp;Ne wende I not by possibilitee<br> <A NAME="an_289"></A>&nbsp;Had ever in this wide world ybee;<br> <span class="margnote"><FONT COLOR="GREEN" SIZE="-1"><A NAME="an_290">290</A></FONT></span>&nbsp;And trewe of love thise women were echon.<br> <A NAME="an_291"></A>&nbsp;Now wheither was that a wonder thing or non,<br> <A NAME="an_292"></A>&nbsp;That ryght anoon as that they gonne espye<br> <A NAME="an_293"></A>&nbsp;Thys flour which that I clepe the dayesie,<br> <A NAME="an_294"></A>&nbsp;Ful sodeynly they stynten al attones,<br> <A NAME="an_295"></A>&nbsp;And kneled doun, as it were for the nones,<br> <A NAME="an_296"></A>&nbsp;And songen with o vois, "Heel and honour<br> <A NAME="an_297"></A>&nbsp;To trouthe of womanhede, and to this flour<br> <A NAME="an_298"></A>&nbsp;That bereth our alder pris in figurynge!<br> <A NAME="an_299"></A>&nbsp;Hire white corowne bereth the witnessynge."<br> <span class="margnote"><FONT COLOR="GREEN" SIZE="-1"><A NAME="an_300">300</A></FONT></span>&nbsp;And with that word, a-compas enviroun,<br> <A NAME="an_301"></A>&nbsp;They setten hem ful softely adoun.<br> <A NAME="an_302"></A>&nbsp;First sat the god of Love, and syth his quene<br> <A NAME="an_303"></A>&nbsp;With the white corowne, clad in grene,<br> <A NAME="an_304"></A>&nbsp;And sithen al the remenaunt by and by,<br> <A NAME="an_305"></A>&nbsp;As they were of estaat, ful curteysly;<br> <A NAME="an_306"></A>&nbsp;Ne nat a word was spoken in the place<br> <A NAME="an_307"></A>&nbsp;The mountaunce of a furlong wey of space.<br> <A NAME="an_308"></A>&nbsp;I, knelying by this flour, in good entente,<br> <A NAME="an_309"></A>&nbsp;Abood to knowen what this peple mente,<br> <span class="margnote"><FONT COLOR="GREEN" SIZE="-1"><A NAME="an_310">310</A></FONT></span>&nbsp;As stille as any ston; til at the laste<br> <A NAME="an_311"></A>&nbsp;This god of Love on me hys eyen caste,<br> <A NAME="an_312"></A>&nbsp;And seyde, "Who kneleth there?" And I answerde<br> <A NAME="an_313"></A>&nbsp;Unto his askynge, whan that I it herde,<br> <A NAME="an_314"></A>&nbsp;And seyde, "Sir, it am I," and com him ner,<br> <A NAME="an_315"></A>&nbsp;And salwed him. Quod he, "What dostow her<br> <A NAME="an_316"></A>&nbsp;So nygh myn oune floure, so boldely?<br> <A NAME="an_317"></A>&nbsp;Yt were better worthy, trewely,<br> <A NAME="an_318"></A>&nbsp;A worm to neghen ner my flour than thow."<br> <A NAME="an_319"></A>&nbsp;"And why, sire," quod I, "and yt lyke yow?"<br> <span class="margnote"><FONT COLOR="GREEN" SIZE="-1"><A NAME="an_320">320</A></FONT></span>&nbsp;"For thow," quod he, "art therto nothing able.<br> <A NAME="an_321"></A>&nbsp;Yt is my relyke, digne and delytable,<br> <A NAME="an_322"></A>&nbsp;And thow my foo, and al my folk werreyest,<br> <A NAME="an_323"></A>&nbsp;And of myn olde servauntes thow mysseyest,<br> <A NAME="an_324"></A>&nbsp;And hynderest hem with thy translacioun,<br> <A NAME="an_325"></A>&nbsp;And lettest folk from hire devocioun<br> <A NAME="an_326"></A>&nbsp;To serve me, and holdest it folye<br> <A NAME="an_327"></A>&nbsp;To serve Love. Thou maist yt nat denye,<br> <A NAME="an_328"></A>&nbsp;For in pleyn text, withouten nede of glose,<br> <A NAME="an_329"></A>&nbsp;Thou hast translated the Romaunce of the Rose,<br> <span class="margnote"><FONT COLOR="GREEN" SIZE="-1"><A NAME="an_330">330</A></FONT></span>&nbsp;That is an heresye ayeins my lawe,<br> <A NAME="an_331"></A>&nbsp;And makest wise folk fro me withdrawe;<br> <A NAME="an_332"></A>&nbsp;And of Creseyde thou hast seyd as the lyste,<br> <A NAME="an_333"></A>&nbsp;That maketh men to wommen lasse triste,<br> <A NAME="an_334"></A>&nbsp;That ben as trewe as ever was any steel.<br> <A NAME="an_335"></A>&nbsp;Of thyn answere avise the ryght weel;<br> <A NAME="an_336"></A>&nbsp;For thogh thou reneyed hast my lay,<br> <A NAME="an_337"></A>&nbsp;As other wrecches han doon many a day,<br> <A NAME="an_338"></A>&nbsp;By Seynt Venus that my moder ys,<br> <A NAME="an_339"></A>&nbsp;If that thou lyve, thou shalt repenten this<br> <span class="margnote"><FONT COLOR="GREEN" SIZE="-1"><A NAME="an_340">340</A></FONT></span>&nbsp;So cruelly that it shal wel be sene!"<br> <A NAME="an_341"></A>&nbsp;Thoo spak this lady, clothed al in grene,<br> <A NAME="an_342"></A>&nbsp;And seyde, "God, ryght of youre curtesye,<br> <A NAME="an_343"></A>&nbsp;Ye moten herken yf he can replye<br> <A NAME="an_344"></A>&nbsp;Agayns al this that ye have to him meved.<br> <A NAME="an_345"></A>&nbsp;A god ne sholde nat thus be agreved,<br> <A NAME="an_346"></A>&nbsp;But of hys deitee he shal be stable,<br> <A NAME="an_347"></A>&nbsp;And therto gracious and merciable.<br> <A NAME="an_348"></A>&nbsp;And yf ye nere a god, that knowen al,<br> <A NAME="an_349"></A>&nbsp;Thanne myght yt be as I yow tellen shal:<br> <span class="margnote"><FONT COLOR="GREEN" SIZE="-1"><A NAME="an_350">350</A></FONT></span>&nbsp;This man to yow may falsly ben accused<br> <A NAME="an_351"></A>&nbsp;That as by right him oughte ben excused.<br> <A NAME="an_352"></A>&nbsp;For in youre court ys many a losengeour,<br> <A NAME="an_353"></A>&nbsp;And many a queynte totelere accusour,<br> <A NAME="an_354"></A>&nbsp;That tabouren in youre eres many a sown,<br> <A NAME="an_355"></A>&nbsp;Ryght after hire ymagynacioun,<br> <A NAME="an_356"></A>&nbsp;To have youre daliance, and for envie.<br> <A NAME="an_357"></A>&nbsp;Thise ben the causes, and I shal not lye.<br> <A NAME="an_358"></A>&nbsp;Envie ys lavendere of the court alway,<br> <A NAME="an_359"></A>&nbsp;For she ne parteth, neither nyght ne day,<br> <span class="margnote"><FONT COLOR="GREEN" SIZE="-1"><A NAME="an_360">360</A></FONT></span>&nbsp;Out of the hous of Cesar; thus seith Dante;<br> <A NAME="an_361"></A>&nbsp;Whoso that gooth, algate she wol nat wante.<br> <A NAME="an_362"></A>&nbsp;And eke, peraunter, for this man ys nyce,<br> <A NAME="an_363"></A>&nbsp;He myghte doon yt, gessyng no malice,<br> <A NAME="an_364"></A>&nbsp;But for he useth thynges for to make;<br> <A NAME="an_365"></A>&nbsp;Hym rekketh noght of what matere he take.<br> <A NAME="an_366"></A>&nbsp;Or him was boden maken thilke tweye<br> <A NAME="an_367"></A>&nbsp;Of som persone, and durste yt nat withseye;<br> <A NAME="an_368"></A>&nbsp;Or him repenteth outrely of this.<br> <A NAME="an_369"></A>&nbsp;He ne hath nat doon so grevously amys<br> <span class="margnote"><FONT COLOR="GREEN" SIZE="-1"><A NAME="an_370">370</A></FONT></span>&nbsp;To translaten that olde clerkes writen,<br> <A NAME="an_371"></A>&nbsp;As thogh that he of malice wolde enditen<br> <A NAME="an_372"></A>&nbsp;Despit of love, and had himself yt wroght.<br> <A NAME="an_373"></A>&nbsp;This shoolde a ryghtwis lord have in his thoght,<br> <A NAME="an_374"></A>&nbsp;And nat be lyk tirauntz of Lumbardye,<br> <A NAME="an_375"></A>&nbsp;That han no reward but at tyrannye.<br> <A NAME="an_376"></A>&nbsp;For he that kynge or lord ys naturel,<br> <A NAME="an_377"></A>&nbsp;Hym oghte nat be tiraunt ne crewel<br> <A NAME="an_378"></A>&nbsp;As is a fermour, to doon the harm he kan.<br> <A NAME="an_379"></A>&nbsp;He moste thinke yt is his lige man,<br> <span class="margnote"><FONT COLOR="GREEN" SIZE="-1"><A NAME="an_380">380</A></FONT></span>&nbsp;And is his tresour and his gold in cofre.<br> <A NAME="an_381"></A>&nbsp;This is the sentence of the Philosophre,<br> <A NAME="an_382"></A>&nbsp;A kyng to kepe his liges in justice;<br> <A NAME="an_383"></A>&nbsp;Withouten doute, that is his office.<br> <A NAME="an_384"></A>&nbsp;Al wol he kepe his lordes hire degree,<br> <A NAME="an_385"></A>&nbsp;As it ys ryght and skilful that they bee<br> <A NAME="an_386"></A>&nbsp;Enhaunced and honoured, and most dere --<br> <A NAME="an_387"></A>&nbsp;For they ben half-goddes in this world here --<br> <A NAME="an_388"></A>&nbsp;Yit mot he doon bothe ryght, to poore and ryche,<br> <A NAME="an_389"></A>&nbsp;Al be that hire estaat be nat yliche,<br> <span class="margnote"><FONT COLOR="GREEN" SIZE="-1"><A NAME="an_390">390</A></FONT></span>&nbsp;And han of poore folk compassyoun.<br> <A NAME="an_391"></A>&nbsp;For loo, the gentil kynde of the lyoun:<br> <A NAME="an_392"></A>&nbsp;For whan a flye offendeth him or biteth,<br> <A NAME="an_393"></A>&nbsp;He with his tayl awey the flye smyteth<br> <A NAME="an_394"></A>&nbsp;Al esely; for, of hys genterye,<br> <A NAME="an_395"></A>&nbsp;Hym deyneth not to wreke hym on a flye,<br> <A NAME="an_396"></A>&nbsp;As dooth a curre, or elles another best.<br> <A NAME="an_397"></A>&nbsp;In noble corage ought ben arest,<br> <A NAME="an_398"></A>&nbsp;And weyen every thing by equytee,<br> <A NAME="an_399"></A>&nbsp;And ever have reward to his owen degree.<br> <span class="margnote"><FONT COLOR="GREEN" SIZE="-1"><A NAME="an_400">400</A></FONT></span>&nbsp;For, syr, yt is no maistrye for a lord<br> <A NAME="an_401"></A>&nbsp;To dampne a man without answere of word,<br> <A NAME="an_402"></A>&nbsp;And for a lord that is ful foul to use.<br> <A NAME="an_403"></A>&nbsp;And if so be he may hym nat excuse,<br> <A NAME="an_404"></A>&nbsp;But asketh mercy with a dredeful herte,<br> <A NAME="an_405"></A>&nbsp;And profereth him, ryght in his bare sherte,<br> <A NAME="an_406"></A>&nbsp;To ben ryght at your owen jugement,<br> <A NAME="an_407"></A>&nbsp;Than oght a god by short avysement<br> <A NAME="an_408"></A>&nbsp;Consydre his owne honour and hys trespas.<br> <A NAME="an_409"></A>&nbsp;For, syth no cause of deth lyeth in this caas,<br> <span class="margnote"><FONT COLOR="GREEN" SIZE="-1"><A NAME="an_410">410</A></FONT></span>&nbsp;Yow oghte to ben the lyghter merciable;<br> <A NAME="an_411"></A>&nbsp;Leteth youre ire, and beth sumwhat tretable.<br> <A NAME="an_412"></A>&nbsp;The man hath served yow of his kunnynge,<br> <A NAME="an_413"></A>&nbsp;And furthred wel youre lawe in his makynge.<br> <A NAME="an_414"></A>&nbsp;Al be hit that he kan nat wel endite,<br> <A NAME="an_415"></A>&nbsp;Yet hath he maked lewed folk delyte<br> <A NAME="an_416"></A>&nbsp;To serve yow, in preysinge of your name.<br> <A NAME="an_417"></A>&nbsp;He made the book that hight the Hous of Fame,<br> <A NAME="an_418"></A>&nbsp;And eke the Deeth of Blaunche the Duchesse,<br> <A NAME="an_419"></A>&nbsp;And the Parlement of Foules, as I gesse,<br> <span class="margnote"><FONT COLOR="GREEN" SIZE="-1"><A NAME="an_420">420</A></FONT></span>&nbsp;And al the love of Palamon and Arcite<br> <A NAME="an_421"></A>&nbsp;Of Thebes, thogh the storye ys knowen lyte;<br> <A NAME="an_422"></A>&nbsp;And many an ympne for your halydayes,<br> <A NAME="an_423"></A>&nbsp;That highten balades, roundels, virelayes;<br> <A NAME="an_424"></A>&nbsp;And, for to speke of other holynesse,<br> <A NAME="an_425"></A>&nbsp;He hath in prose translated Boece,<br> <A NAME="an_426"></A>&nbsp;And maad the lyf also of Seynt Cecile.<br> <A NAME="an_427"></A>&nbsp;He made also, goon ys a gret while,<br> <A NAME="an_428"></A>&nbsp;Origenes upon the Maudeleyne.<br> <A NAME="an_429"></A>&nbsp;Hym oughte now to have the lesse peyne;<br> <span class="margnote"><FONT COLOR="GREEN" SIZE="-1"><A NAME="an_430">430</A></FONT></span>&nbsp;He hath maad many a lay and many a thing.<br> <A NAME="an_431"></A>&nbsp;Now as ye be a god and eke a kyng,<br> <A NAME="an_432"></A>&nbsp;I, your Alceste, whilom quene of Trace,<br> <A NAME="an_433"></A>&nbsp;Y aske yow this man, ryght of your grace,<br> <A NAME="an_434"></A>&nbsp;That ye him never hurte in al his lyve;<br> <A NAME="an_435"></A>&nbsp;And he shal swere to yow, and that as blyve,<br> <A NAME="an_436"></A>&nbsp;He shal no more agilten in this wyse,<br> <A NAME="an_437"></A>&nbsp;But he shal maken, as ye wol devyse,<br> <A NAME="an_438"></A>&nbsp;Of wommen trewe in lovyng al hire lyve,<br> <A NAME="an_439"></A>&nbsp;Wherso ye wol, of mayden or of wyve,<br> <span class="margnote"><FONT COLOR="GREEN" SIZE="-1"><A NAME="an_440">440</A></FONT></span>&nbsp;And forthren yow as muche as he mysseyde<br> <A NAME="an_441"></A>&nbsp;Or in the Rose or elles in Creseyde."<br> <A NAME="an_442"></A>&nbsp;The god of Love answerede hire thus anoon:<br> <A NAME="an_443"></A>&nbsp;"Madame," quod he, "it is so long agoon<br> <A NAME="an_444"></A>&nbsp;That I yow knew so charitable and trewe,<br> <A NAME="an_445"></A>&nbsp;That never yit syn that the world was newe<br> <A NAME="an_446"></A>&nbsp;To me ne fond y better noon than yee.<br> <A NAME="an_447"></A>&nbsp;If that I wol save my degree,<br> <A NAME="an_448"></A>&nbsp;I may, ne wol, nat werne your requeste.<br> <A NAME="an_449"></A>&nbsp;Al lyeth in yow, dooth wyth hym what yow leste.<br> <span class="margnote"><FONT COLOR="GREEN" SIZE="-1"><A NAME="an_450">450</A></FONT></span>&nbsp;I al foryeve, withouten lenger space;<br> <A NAME="an_451"></A>&nbsp;For whoso yeveth a yifte or dooth a grace,<br> <A NAME="an_452"></A>&nbsp;Do it by tyme, his thank ys wel the more.<br> <A NAME="an_453"></A>&nbsp;And demeth ye what he shal doo therfore.<br> <A NAME="an_454"></A>&nbsp;Goo thanke now my lady here," quod he.<br> <A NAME="an_455"></A>&nbsp;I roos, and doun I sette me on my knee,<br> <A NAME="an_456"></A>&nbsp;And seyde thus: "Madame, the God above<br> <A NAME="an_457"></A>&nbsp;Foryelde yow that ye the god of Love<br> <A NAME="an_458"></A>&nbsp;Han maked me his wrathe to foryive,<br> <A NAME="an_459"></A>&nbsp;And yeve me grace so longe for to lyve<br> <span class="margnote"><FONT COLOR="GREEN" SIZE="-1"><A NAME="an_460">460</A></FONT></span>&nbsp;That I may knowe soothly what ye bee<br> <A NAME="an_461"></A>&nbsp;That han me holpe and put in this degree.<br> <A NAME="an_462"></A>&nbsp;But trewly I wende, as in this cas,<br> <A NAME="an_463"></A>&nbsp;Naught have agilt, ne doon to love trespas.<br> <A NAME="an_464"></A>&nbsp;For-why a trewe man, withouten drede,<br> <A NAME="an_465"></A>&nbsp;Hath nat to parten with a theves dede;<br> <A NAME="an_466"></A>&nbsp;Ne a trewe lover oght me not to blame<br> <A NAME="an_467"></A>&nbsp;Thogh that I speke a fals lovere som shame.<br> <A NAME="an_468"></A>&nbsp;They oghte rather with me for to holde<br> <A NAME="an_469"></A>&nbsp;For that I of Creseyde wroot or tolde,<br> <span class="margnote"><FONT COLOR="GREEN" SIZE="-1"><A NAME="an_470">470</A></FONT></span>&nbsp;Or of the Rose; what so myn auctour mente,<br> <A NAME="an_471"></A>&nbsp;Algate, God woot, yt was myn entente<br> <A NAME="an_472"></A>&nbsp;To forthren trouthe in love and yt cheryce,<br> <A NAME="an_473"></A>&nbsp;And to ben war fro falsnesse and fro vice<br> <A NAME="an_474"></A>&nbsp;By swich ensample; this was my menynge."<br> <A NAME="an_475"></A>&nbsp;And she answerde, "Lat be thyn arguynge,<br> <A NAME="an_476"></A>&nbsp;For Love ne wol nat countrepleted be<br> <A NAME="an_477"></A>&nbsp;In ryght ne wrong; and lerne that at me!<br> <A NAME="an_478"></A>&nbsp;Thow hast thy grace, and hold the ryght therto.<br> <A NAME="an_479"></A>&nbsp;Now wol I seyn what penance thou shalt do<br> <span class="margnote"><FONT COLOR="GREEN" SIZE="-1"><A NAME="an_480">480</A></FONT></span>&nbsp;For thy trespas. Understonde yt here:<br> <A NAME="an_481"></A>&nbsp;Thow shalt, while that thou lyvest, yer by yere,<br> <A NAME="an_482"></A>&nbsp;The moste partye of thy tyme spende<br> <A NAME="an_483"></A>&nbsp;In makyng of a glorious legende<br> <A NAME="an_484"></A>&nbsp;Of goode wymmen, maydenes and wyves,<br> <A NAME="an_485"></A>&nbsp;That weren trewe in lovyng al hire lyves;<br> <A NAME="an_486"></A>&nbsp;And telle of false men that hem bytraien,<br> <A NAME="an_487"></A>&nbsp;That al hir lyf ne don nat but assayen<br> <A NAME="an_488"></A>&nbsp;How many women they may doon a shame;<br> <A NAME="an_489"></A>&nbsp;For in youre world that is now holde a game.<br> <span class="margnote"><FONT COLOR="GREEN" SIZE="-1"><A NAME="an_490">490</A></FONT></span>&nbsp;And thogh the lyke nat a lovere bee,<br> <A NAME="an_491"></A>&nbsp;Speke wel of love; this penance yive I thee.<br> <A NAME="an_492"></A>&nbsp;And to the god of Love I shal so preye<br> <A NAME="an_493"></A>&nbsp;That he shal charge his servantz by any weye<br> <A NAME="an_494"></A>&nbsp;To forthren thee, and wel thy labour quyte.<br> <A NAME="an_495"></A>&nbsp;Goo now thy wey, this penaunce ys but lyte.<br> <A NAME="an_496"></A>&nbsp;And whan this book ys maad, yive it the quene,<br> <A NAME="an_497"></A>&nbsp;On my byhalf, at Eltham or at Sheene."<br> <A NAME="an_498"></A>&nbsp;The god of Love gan smyle, and than he sayde:<br> <A NAME="an_499"></A>&nbsp;"Wostow," quod he, "wher this be wyf or mayde,<br> <span class="margnote"><FONT COLOR="GREEN" SIZE="-1"><A NAME="an_500">500</A></FONT></span>&nbsp;Or queene, or countesse, or of what degre,<br> <A NAME="an_501"></A>&nbsp;That hath so lytel penance yiven thee,<br> <A NAME="an_502"></A>&nbsp;That hast deserved sorer for to smerte?<br> <A NAME="an_503"></A>&nbsp;But pite renneth soone in gentil herte;<br> <A NAME="an_504"></A>&nbsp;That maistow seen; she kytheth what she ys."<br> <A NAME="an_505"></A>&nbsp;And I answered, "Nay, sire, so have I blys,<br> <A NAME="an_506"></A>&nbsp;No moore but that I see wel she is good."<br> <A NAME="an_507"></A>&nbsp;"That is a trewe tale, by myn hood!"<br> <A NAME="an_508"></A>&nbsp;Quod Love; "And that thou knowest wel, pardee,<br> <A NAME="an_509"></A>&nbsp;If yt be so that thou avise the.<br> <span class="margnote"><FONT COLOR="GREEN" SIZE="-1"><A NAME="an_510">510</A></FONT></span>&nbsp;Hastow nat in a book, lyth in thy cheste,<br> <A NAME="an_511"></A>&nbsp;The grete goodnesse of the quene Alceste,<br> <A NAME="an_512"></A>&nbsp;That turned was into a dayesye;<br> <A NAME="an_513"></A>&nbsp;She that for hire housbonde chees to dye,<br> <A NAME="an_514"></A>&nbsp;And eke to goon to helle, rather than he,<br> <A NAME="an_515"></A>&nbsp;And Ercules rescowed hire, parde,<br> <A NAME="an_516"></A>&nbsp;And broght hir out of helle agayn to blys?"<br> <A NAME="an_517"></A>&nbsp;And I answerd ageyn, and sayde, "Yis,<br> <A NAME="an_518"></A>&nbsp;Now knowe I hire. And is this good Alceste,<br> <A NAME="an_519"></A>&nbsp;The dayesie, and myn owene hertes reste?<br> <span class="margnote"><FONT COLOR="GREEN" SIZE="-1"><A NAME="an_520">520</A></FONT></span>&nbsp;Now fele I weel the goodnesse of this wyf,<br> <A NAME="an_521"></A>&nbsp;That both aftir hir deth and in hir lyf<br> <A NAME="an_522"></A>&nbsp;Hir grete bounte doubleth hire renoun.<br> <A NAME="an_523"></A>&nbsp;Wel hath she quyt me myn affeccioun<br> <A NAME="an_524"></A>&nbsp;That I have to hire flour, the dayesye.<br> <A NAME="an_525"></A>&nbsp;No wonder ys thogh Jove hire stellyfye,<br> <A NAME="an_526"></A>&nbsp;As telleth Agaton, for hire goodnesse!<br> <A NAME="an_527"></A>&nbsp;Hire white corowne berith of hyt witnesse;<br> <A NAME="an_528"></A>&nbsp;For also many vertues hadde shee<br> <A NAME="an_529"></A>&nbsp;As smale florouns in hire corowne bee.<br> <span class="margnote"><FONT COLOR="GREEN" SIZE="-1"><A NAME="an_530">530</A></FONT></span>&nbsp;In remembraunce of hire and in honour<br> <A NAME="an_531"></A>&nbsp;Cibella maade the daysye and the flour<br> <A NAME="an_532"></A>&nbsp;Ycrowned al with whit, as men may see;<br> <A NAME="an_533"></A>&nbsp;And Mars yaf to hire corowne reed, pardee,<br> <A NAME="an_534"></A>&nbsp;In stede of rubyes, sette among the white."<br> <A NAME="an_535"></A>&nbsp;Therwith this queene wex reed for shame a lyte<br> <A NAME="an_536"></A>&nbsp;Whan she was preysed so in hire presence.<br> <A NAME="an_537"></A>&nbsp;Thanne seyde Love, "A ful gret necligence<br> <A NAME="an_538"></A>&nbsp;Was yt to the, that ylke tyme thou made<br> <A NAME="an_539"></A>&nbsp;`Hyd, Absolon, thy tresses,' in balade,<br> <span class="margnote"><FONT COLOR="GREEN" SIZE="-1"><A NAME="an_540">540</A></FONT></span>&nbsp;That thou forgate hire in thi song to sette,<br> <A NAME="an_541"></A>&nbsp;Syn that thou art so gretly in hire dette,<br> <A NAME="an_542"></A>&nbsp;And wost so wel that kalender ys shee<br> <A NAME="an_543"></A>&nbsp;To any woman that wol lover bee.<br> <A NAME="an_544"></A>&nbsp;For she taught al the craft of fyn lovynge,<br> <A NAME="an_545"></A>&nbsp;And namely of wyfhod the lyvynge,<br> <A NAME="an_546"></A>&nbsp;And al the boundes that she oghte kepe.<br> <A NAME="an_547"></A>&nbsp;Thy litel wit was thilke tyme aslepe.<br> <A NAME="an_548"></A>&nbsp;But now I charge the upon thy lyf<br> <A NAME="an_549"></A>&nbsp;That in thy legende thou make of thys wyf<br> <span class="margnote"><FONT COLOR="GREEN" SIZE="-1"><A NAME="an_550">550</A></FONT></span>&nbsp;Whan thou hast other smale ymaad before;<br> <A NAME="an_551"></A>&nbsp;And far now wel, I charge the namore.<br> <A NAME="an_552"></A>&nbsp;But er I goo, thus muche I wol the telle:<br> <A NAME="an_553"></A>&nbsp;Ne shal no trewe lover come in helle.<br> <A NAME="an_554"></A>&nbsp;Thise other ladies sittynge here arowe<br> <A NAME="an_555"></A>&nbsp;Ben in thy balade, yf thou kanst hem knowe,<br> <A NAME="an_556"></A>&nbsp;And in thy bookes alle thou shalt hem fynde.<br> <A NAME="an_557"></A>&nbsp;Have hem now in thy legende al in mynde;<br> <A NAME="an_558"></A>&nbsp;I mene of hem that ben in thy knowynge.<br> <A NAME="an_559"></A>&nbsp;For here ben twenty thousand moo sittynge<br> <span class="margnote"><FONT COLOR="GREEN" SIZE="-1"><A NAME="an_560">560</A></FONT></span>&nbsp;Than thou knowest, goode wommen alle,<br> <A NAME="an_561"></A>&nbsp;And trewe of love for oght that may byfalle.<br> <A NAME="an_562"></A>&nbsp;Make the metres of hem as the lest --<br> <A NAME="an_563"></A>&nbsp;I mot goon hom (the sonne draweth west)<br> <A NAME="an_564"></A>&nbsp;To paradys, with al this companye --<br> <A NAME="an_565"></A>&nbsp;And serve alwey the fresshe dayesye.<br> <A NAME="an_566"></A>&nbsp;At Cleopatre I wol that thou begynne,<br> <A NAME="an_567"></A>&nbsp;And so forth, and my love so shal thou wynne.<br> <A NAME="an_568"></A>&nbsp;For lat see now what man that lover be,<br> <A NAME="an_569"></A>&nbsp;Wol doon so strong a peyne for love as she.<br> <span class="margnote"><FONT COLOR="GREEN" SIZE="-1"><A NAME="an_570">570</A></FONT></span>&nbsp;I wot wel that thou maist nat al yt ryme<br> <A NAME="an_571"></A>&nbsp;That swiche lovers diden in hire tyme;<br> <A NAME="an_572"></A>&nbsp;It were to long to reden and to here.<br> <A NAME="an_573"></A>&nbsp;Suffiseth me thou make in this manere:<br> <A NAME="an_574"></A>&nbsp;That thou reherce of al hir lyf the grete,<br> <A NAME="an_575"></A>&nbsp;After thise olde auctours lysten for to trete.<br> <A NAME="an_576"></A>&nbsp;For whoso shal so many a storye telle,<br> <A NAME="an_577"></A>&nbsp;Sey shortly, or he shal to longe dwelle."<br> <A NAME="an_578"></A>&nbsp;And with that word my bokes gan I take,<br> <A NAME="an_579"></A>&nbsp;And ryght thus on my Legende gan I make.<br>  
<p><HR>
<CENTER>
<A HREF="mect64.htm">Next: Prologue G</A></CENTER>
</BODY>
</HTML>
