<HTML>
<HEAD>
<TITLE>Kuudesviidett&#228; runo</TITLE>
</HEAD>
<BODY>


<CENTER><SMALL>
<A HREF="../../index.htm">Sacred-Texts Main Index</A>&nbsp;
<A HREF="../index.htm">Northern European Index</A>&nbsp;
<A HREF="index.htm">Finnish Kalevla Index</A>&nbsp;
<A HREF="../kveng/kvrune46.htm">English</A>&nbsp;
<A HREF="45.htm">Previous</A>&nbsp;
<A HREF="47.htm">Next</A>&nbsp;
</SMALL></CENTER>
<HR>
<CENTER><H1>Kuudesviidett&#228; runo</H1></CENTER>
<p>Sai sanoma Pohjolahan, tieto kylm&#228;h&#228;n kyl&#228;h&#228;n
<br>V&#228;in&#246;l&#228;n vironneheksi, Kalevalan p&#228;&#228;sneheksi
<br>noista nostamavioista, tauista tavattomista.
<p>Louhi, Pohjolan em&#228;nt&#228;, Pohjan akka harvahammas,
<br>tuo tuosta kovin pahastui. Sanan virkkoi, noin nimesi:
<br>"Viel&#228; muistan muunki keinon, toki toisen tien osoan:
<br>nostan karhun kankahalta, korvesta koverakouran
<br>p&#228;&#228;lle V&#228;in&#246;l&#228;n elojen, Kalevalan karjan p&#228;&#228;lle."
<p>Nosti karhun kankahalta, kontion kovilta mailta
<br>noille V&#228;in&#246;l&#228;n ahoille, Kalevalan karjamaille.
<p>Vaka vanha V&#228;in&#228;m&#246;inen itse tuon sanoiksi virkki:
<br>"Veli, seppo Ilmarinen! Taos mulle uusi keih&#228;s,
<br>tao keiho kolmisulka varren vaskisen keralla!
<br>Ois' otso otettavana, rahakarva kaattavana
<br>ruuniani ruhtomasta, tammojani tahtomasta,
<br>kaatamasta karjoani, lehmi&#228; levitt&#228;m&#228;st&#228;."
<p>Seppo keihyen takovi, eik&#228; pitk&#228;n, ei lyhyen,
<br>takoi keskilaaullisen: sen susi sulalla seisoi,
<br>kontio ter&#228;n kohalla, hirvi hiihti suoverossa,
<br>varsa varrella samosi, peura potki ponnen p&#228;&#228;ss&#228;.
<p>Satoi siit&#228; uutta lunta, hiukan hienoista viti&#228;,
<br>sykysyisen uuhen verran, verran talvisen j&#228;niksen.
<br>Sanoi vanha V&#228;in&#228;m&#246;inen, itse virkki, noin nimesi:
<br>"Mieleni minun tekevi, mieli k&#228;y&#228; Metsolassa
<br>mets&#228;n tytt&#246;jen tyk&#246;n&#228;, sinipiikojen pihoilla.
<p>"L&#228;hen miehist&#228; mets&#228;lle, urohista ulkot&#246;ille.
<br>Ota, mets&#228;, miehiksesi, urohiksesi, Tapio!
<br>Auta onni ottamahan, mets&#228;n kaunis kaatamahan!
<p>"Mielikki, mets&#228;n em&#228;nt&#228;, Tellervo, Tapion vaimo!
<br>Kytke kiinni koiroasi, rakentele rakkiasi
<br>kuusamisehen kujahan, talahasen tammisehen!
<p>"Otsonen, mets&#228;n omena, mesik&#228;mmen k&#228;ller&#246;inen!
<br>Kun kuulet minun tulevan, miehen aimo astelevan,
<br>kytke kynnet karvoihisi, hampahat ikenihisi,
<br>ettei koske konsakana, liikuta lipe&#228;n&#228;n&#228;!
<p>"Otsoseni, ainoiseni, mesik&#228;mmen, kaunoiseni!
<br>Ly&#246;te maata m&#228;tt&#228;h&#228;lle, kaunihille kalliolle,
<br>hongat p&#228;&#228;ll&#228; huojumassa, kuuset p&#228;&#228;ll&#228; kuulumassa!
<br>Siin&#228;, otso, py&#246;rteleite, mesik&#228;mmen, k&#228;&#228;nteleite,
<br>kuni pyy pes&#228;ns&#228; p&#228;&#228;ll&#228;, hanhi hautomaisillansa!"
<p>Siin&#228; vanha V&#228;in&#228;m&#246;inen kuuli koiran haukkuvaksi,
<br>penun julki juttavaksi pikkusilm&#228;isen pihalla,
<br>tasak&#228;rs&#228;n tanhu'illa. Sanan virkkoi, noin nimesi:
<br>"Luulin kukkuvan k&#228;k&#246;sen, lempilinnun laulelevan;
<br>ei k&#228;ki kukahakana, lempilintu laulakana:
<br>t&#228;&#228;ll' on koirani komehin, otukseni oivallisin
<br>otsosen tuvan ovella, miehen kaunon kartanolla!"
<p>Vaka vanha V&#228;in&#228;m&#246;inen siin&#228; otsosen tapasi;
<br>s&#228;teriset s&#228;ngyt kaati, sijat kultaiset kumosi.
<br>Sanovi sanalla tuolla, lausui tuolla lausehella:
<br>"Ole kiitetty, Jumala, ylistetty, Luoja yksin,
<br>kun annoit otson osaksi, salon kullan saalihiksi!"
<p>Katselevi kultoansa. Sanan virkkoi, noin nimesi:
<br>"Otsoseni, ainoiseni, mesik&#228;mmen, kaunoiseni!
<br>El&#228; suutu suottakana! En min&#228; sinua kaannut:
<br>itse vierit vempelelt&#228;, hairahit havun sel&#228;lt&#228;,
<br>puhki puiset kaatiosi, halki haljakan havuisen.
<br>Sykysyiset s&#228;&#228;t lipe&#228;t, p&#228;iv&#228;t pilviset pime&#228;t.
<p>"Mets&#228;n kultainen k&#228;k&#246;nen, kaunis karva r&#246;yhetyinen!
<br>Heit&#228; nyt kylmille kotosi, asuinmaasi autiaksi,
<br>koivunoksainen kotosi, vasunvarpainen majasi!
<br>L&#228;he, kuulu, kulkemahan, mets&#228;n auvo, astumahan,
<br>k&#228;ym&#228;h&#228;n, k&#228;pe&#228;kenk&#228;, sinisukka, sipsomahan
<br>n&#228;ilt&#228; pienilt&#228; pihoilta, kape'ilta k&#228;yt&#228;vilt&#228;
<br>urohoisehen v&#228;kehen, miehisehen joukkiohon!
<br>Ei siell&#228; pahoin pi'et&#228;, ei elet&#228; kehnon lailla:
<br>sima siell&#228; sy&#246;tet&#228;h&#228;n, mesi nuori juotetahan
<br>tulevalle vierahalle, saavalle k&#228;ke&#228;v&#228;lle.
<p>"L&#228;he nyt t&#228;st&#228; kuin l&#228;hetki, t&#228;st&#228; pienest&#228; pes&#228;st&#228;
<br>alle kuulun kurkihirren, alle kaunihin katoksen!
<br>Niin s&#228; luikkaos lumella, kuni lumme lammin p&#228;&#228;ll&#228;,
<br>niin s&#228; haihaos havulla, kuni oksalla orava!"
<p>Siit&#228; vanha V&#228;in&#228;m&#246;inen, laulaja i&#228;n-ikuinen,
<br>astui soitellen ahoja, kajahellen kankahia
<br>kera kuulun vierahansa, kanssa karvalallusensa.
<br>Jo soitto tupahan kuului, alle kattojen kajahus.
<p>Virkahti v&#228;ki tuvassa, kansa kaunis vieretteli:
<br>"Kuulkottes t&#228;t&#228; kumua, salon soittajan sanoja,
<br>k&#228;pylinnun k&#228;lkytyst&#228;, mets&#228;n piian pillin &#228;&#228;nt&#228;!"
<p>Vaka vanha V&#228;in&#228;m&#246;inen itse enn&#228;tti pihalle.
<br>Vier&#228;hti v&#228;ki tuvasta, kansa kaunis lausutteli:
<br>"Joko on kulta kulkemassa, hopea vaeltamassa,
<br>rahan armas astumassa, tenka tiet&#228; poimimassa?
<br>Mesij&#228;nk&#246; mets&#228; antoi, ilveksen salon is&#228;nt&#228;,
<br>koska laulaen tulette, hyreksien hiihtelette?"
<p>Vaka vanha V&#228;in&#228;m&#246;inen tuossa tuon sanoiksi virkki:
<br>"Sanomiks' on saukko saatu, virsiksi Jumalan vilja;
<br>sill&#228; laulaen tulemme, hyreksien hiihtelemme.
<p>"Eik&#228; saukko ollekana, eik&#228; saukko eik&#228; ilves:
<br>itse on kuulu kulkemassa, salon auvo astumassa,
<br>mies vanha vaeltamassa, verkanuttu vierem&#228;ss&#228;.
<br>Kun lie suotu vierahamme, ovet auki paiskatkatte,
<br>vaan kun lie vihattu vieras, kiinni ly&#246;k&#228;tte lujahan!"
<p>V&#228;ki vastaten sanovi, kansa kaunis vieretteli:
<br>"Terve, otso, tultuasi, mesik&#228;mmen, k&#228;yty&#228;si
<br>n&#228;ille pestyille pihoille, kaunoisille kartanoille!
<p>"Tuota toivoin tuon ik&#228;ni, katsoin kaiken kasvinaian
<br>soivaksi Tapion torven, mets&#228;n pillin piukovaksi,
<br>kulkevaksi mets&#228;n kullan, saavaksi salon hopean
<br>n&#228;ille pienille pihoille, kape'ille k&#228;yt&#228;ville.
<p>"Toivoin kuin hyve&#228; vuotta, katsoin kuin kes&#228;n tuloa,
<br>niinkuin suksi uutta lunta, lyly liukasta lipua,
<br>neiti nuorta sulhokaista, punaposki puolisoa.
<p>"Illat istuin ikkunoissa, aamut aitan portahilla,
<br>ver&#228;jill&#228; viikkokauet, kuukauet kujaisten suussa,
<br>talvikauet tanhu'illa. Lumet seisoin tanteriksi,
<br>tanteret suliksi maiksi, sulat maat somerikoiksi,
<br>somerikot hiesukoiksi, hiesukot vihottaviksi.
<br>Ajattelin aamut kaiket, p&#228;iv&#228;t p&#228;&#228;ss&#228;ni pitelin,
<br>miss&#228; viikon otso viipyi, salon armas aikaeli,
<br>oisiko Virohon viernyt, maasta Suomen sorkehtinut."
<p>Siit&#228; vanha V&#228;in&#228;m&#246;inen itse tuon sanoiksi virkki:
<br>"Minne vienen vierahani, kulettanen kultaiseni?
<br>Tokko laittanen latohon, pannen pahnahuonehesen?"
<p>V&#228;ki vastaten sanovi, kansa kaunis vieretteli:
<br>"Tuonne vienet vierahamme, kulettanet kultaisemme
<br>alle kuulun kurkihirren, alle kaunihin katoksen.
<br>Siell' on sy&#246;m&#228;t suoriteltu, juomaneuvot jou'uteltu,
<br>kaikki sillat siivottuna, lakaistuna lattiaiset;
<br>kaikki vaimot vaatehtinna pukemihin puhtahisin,
<br>sore'ihin p&#228;&#228;somihin, valke'ihin vaattehisin."
<p>Siit&#228; vanha V&#228;in&#228;m&#246;inen itse virkki, noin nimesi:
<br>"Otsoseni, lintuseni, mesik&#228;mmen, k&#228;&#228;r&#246;seni!
<br>Viel' on maata k&#228;y&#228;ksesi, kangasta kavutaksesi.
<p>"L&#228;hes nyt, kulta, kulkemahan, armas, maata astumahan,
<br>mustasukka, muikumahan, verkahousu, vierem&#228;h&#228;n,
<br>k&#228;ym&#228;h&#228;n tiaisen teit&#228;, varpusen vaeltamia
<br>alle viien viilohirren, alle kuuen kurkiaisen!
<p>"Varo'otte, vaimo raukat, ettei karja kammastuisi,
<br>pieni vilja pillastuisi, vikoisi em&#228;nn&#228;n vilja
<br>tullessa otson tuville, karvaturvan tunkeitessa!
<p>"Pois on, pojat, porstuasta, piiat, pihtipuolisista
<br>uron tullessa tupahan, astuessa aimo miehen!
<p>"Mets&#228;n otsonen, omena, mets&#228;n kaunis k&#228;ller&#246;inen!
<br>Ell&#246;s piikoja pel&#228;tk&#246;, kassap&#228;it&#228; kammastelko
<br>el&#228;k&#228; vaimoja varoa, sure sylttysukkaisia!
<br>Mi on akkoja tuvassa, ne on kaikki karsinahan
<br>miehen tullessa tupahan, astuessa aika poian!"
<p>Sanoi vanha V&#228;in&#228;m&#246;inen: "Terve t&#228;nneki, Jumala,
<br>alle kuulun kurkiaisen, alle kaunihin katoksen!
<br>Mihin nyt heit&#228;n hempuseni, lasken karvalalluseni?"
<p>V&#228;ki vastahan sanovi: "Terve, terve tultuasi!
<br>Tuohon liit&#228; lintusesi, kulettele kultaisesi
<br>pet&#228;j&#228;isen pienan p&#228;&#228;h&#228;n, rautaisen rahin nen&#228;h&#228;n
<br>turkin tunnusteltavaksi, karvojen katseltavaksi!
<p>"El&#228;, otso, tuosta huoli el&#228;k&#228; pane pahaksi,
<br>jos tulevi turkin tunti, karvojen katsanto-aika!
<br>Ei tuhota turkkiasi, karvojasi ei katsota
<br>herjojen hetalehiksi, vaivaisien vaattehiksi."
<p>Siit&#228; vanha V&#228;in&#228;m&#246;inen otatti otsolta turkin,
<br>pani aitan parven p&#228;&#228;h&#228;n; lihat liitti kattilahan,
<br>kuparihin kullattuhun, vaskipohjahan patahan.
<p>Jo oli pa'at tulella, vaskilaiat valkealla,
<br>t&#228;pittyn&#228;, t&#228;ytettyn&#228; liioilla lihamuruilla;
<br>suolat saatettu sekahan, jotk' oli tuotu tuonnempata,
<br>saatu suolat Saksanmaalta, Vienan p&#228;&#228;lilt&#228; vesilt&#228;,
<br>souttu Suolasalmen kautta, laivan p&#228;&#228;lt&#228; laskettuna.
<p>Kun oli keitto keitettyn&#228;, saatu kattilat tulelta,
<br>jopa saalis saatettihin, k&#228;pylintu k&#228;ytettihin
<br>p&#228;&#228;h&#228;n pitk&#228;n pintap&#246;y&#228;n kultaisihin kuppiloihin
<br>simoa sirett&#228;m&#228;h&#228;n, olosia ottamahan.
<p>Pet&#228;j&#228;st' oli p&#246;yt&#228; tehty, va'it vaskesta valettu,
<br>lusikkaiset hopeasta, veitset kullasta kuvattu.
<br>Kupit kaikki kukkusilla, va'it varpelaitasilla
<br>mets&#228;n mieliantehia, salon kullan saalihia.
<p>Siin&#228; vanha V&#228;in&#228;m&#246;inen itse tuon sanoiksi virkki:
<br>"Kummun ukko kultarinta, Tapion talon is&#228;nt&#228;,
<br>Metsolan metinen vaimo, mets&#228;n ehtoisa em&#228;nt&#228;,
<br>mies puhas, Tapion poika, mies puhas, punakyp&#228;r&#228;,
<br>Tellervo, Tapion neiti, kanssa muu Tapion kansa!
<br>Tule nyt h&#228;ihin h&#228;rk&#246;sesi, pitk&#228;villasi pitoihin!
<br>Nyt on kyllin kyst&#228; sy&#246;&#228;, kyllin sy&#246;&#228;, kyllin juoa,
<br>kyllin itsens&#228; pite&#228;, kyllin antoa kyl&#228;lle."
<p>V&#228;ki tuossa noin sanovi, kansa kaunis vieretteli:
<br>"Miss' on otso syntynynn&#228;, rahankarva kasvanunna?
<br>Tokko tuo olilla syntyi, kasvoi saunan karsinassa?"
<p>Silloin vanha V&#228;in&#228;m&#246;inen itse tuon sanoiksi virkki:
<br>"Ei otso olilla synny eik&#228; riihiruumenilla!
<br>Tuoll' on otso synnytelty, mesik&#228;mmen k&#228;&#228;nnytelty
<br>luona kuun, malossa p&#228;iv&#228;n, otavaisen olkap&#228;ill&#228;,
<br>ilman impien tyk&#246;n&#228;, luona luonnon tytt&#228;rien.
<p>"Astui impi ilman &#228;&#228;rt&#228;, neiti taivahan napoa,
<br>k&#228;vi pilven piirt&#228; my&#246;ten, taivahan rajoa my&#246;ten
<br>sukassa sinert&#228;v&#228;ss&#228;, kirjavassa kaplukassa,
<br>villavakkanen k&#228;ess&#228;, karvakoppa kainalossa.
<br>Viskoi villan p&#228;&#228;n vesille, laski karvan lainehille.
<br>Tuota tuuli tuuitteli, ilma lieto liikutteli,
<br>ve'en henki heilutteli, aalto rannalle ajeli,
<br>rannalle salon simaisen, nen&#228;h&#228;n metisen niemen.
<p>"Mielikki, mets&#228;n em&#228;nt&#228;, Tapiolan tarkka vaimo,
<br>koppoi kuontalon vesilt&#228;, villat hienot lainehilta.
<p>"Siit&#228; liitti liukkahasti, kapaloitsi kaunihisti
<br>vaahterisehen vasuhun, kaunoisehen k&#228;tkyehen.
<br>Nostatti kapalonuorat, vitjat kultaiset kuletti
<br>oksalle olovimmalle, lehv&#228;lle leve'imm&#228;lle.
<p>"Tuuitteli tuttuansa, liekutteli lempe&#228;ns&#228;
<br>alla kuusen kukkalatvan, alla pense&#228;n pet&#228;j&#228;n.
<br>Siin&#228; otsosen sukesi, jalokarvan kasvatteli
<br>vieress&#228; metisen viian, simaisen salon sis&#228;ss&#228;.
<p>"Kasvoi otso kaunihiksi, yleni ylen ehoksi:
<br>lyhyt jalka, lysm&#228; polvi, tasak&#228;rs&#228; talleroinen,
<br>p&#228;&#228; levyt, nen&#228; nyker&#228;, karva kaunis r&#246;yhetyinen.
<br>Ei ollut viel&#228; hampahia eik&#228; kynsi&#228; kyh&#228;tty.
<p>"Mielikki, mets&#228;n em&#228;nt&#228;, itse tuon sanoiksi virkki:
<br>'Kyhe&#228;isin kynnet tuolle, kanssa hampahat hakisin,
<br>kun tuo ei vioille saisi, painuisi pahoille t&#246;ille.'
<p>"Niin otso valansa vannoi polvilla mets&#228;n em&#228;nn&#228;n,
<br>eess&#228; julkisen Jumalan, alla kasvon kaikkivallan,
<br>ei teh&#228;ksens&#228; pahoa, ruveta rumille t&#246;ille.
<p>"Mielikki, mets&#228;n em&#228;nt&#228;, Tapiolan tarkka vaimo,
<br>l&#228;ksi hammasta hakuhun, kynsi&#228; kyselem&#228;h&#228;n
<br>pihlajilta piuke'ilta, katajilta karke'ilta,
<br>jukaisilta juurikoilta, kesunkannoilta kovilta:
<br>eip&#228; sielt&#228; kyntt&#228; saanut eik&#228; hammasta tavannut.
<p>"Honka kasvoi kankahalla, kuusi kummulla yleni,
<br>hongassa hopeaoksa, kultaoksa kuusosessa:
<br>ne kapo k&#228;sin tavoitti, niist&#228; kynsi&#228; kyh&#228;si,
<br>niit&#228; liitti leukaluuhun, ikenihin istutteli.
<p>"Siit&#228; laski lallokkinsa, ulos lempens&#228; l&#228;hetti;
<br>pani suota soutamahan, viitoa vitaisemahan,
<br>ahoviert&#228; astumahan, kangasta kapuamahan.
<br>K&#228;ski k&#228;y&#228; kaunihisti, soreasti sorkutella,
<br>elell&#228; ajat iloiset, kulutella kuulut p&#228;iv&#228;t
<br>suon selill&#228;, maan navoilla, kisakangasten perill&#228;,
<br>k&#228;y&#228; keng&#228;tt&#228; kes&#228;ll&#228;, sykysyll&#228; syylingitt&#228;;
<br>asua ajat pahemmat, talvikylm&#228;t kyhm&#228;stell&#228;
<br>tuomisen tuvan sis&#228;ss&#228;, havulinnan liepehell&#228;,
<br>keng&#228;ll&#228; korean kuusen, katajikon kainalossa,
<br>alla viien villavaipan, alla kaapuan kaheksan.
<p>"Sielt&#228; sain nyt saalihini, eh&#228;tin t&#228;m&#228;n er&#228;ni."
<p>V&#228;ki nuori noin sanovi, v&#228;ki vanha virkkelevi:
<br>"Mit&#228; tehen mets&#228; mieltyi, mets&#228; mieltyi, korpi kostui,
<br>ihastui salon is&#228;nt&#228;, taipui ainoinen Tapio,
<br>jotta antoi ainokkinsa, menetti mesikkisens&#228;?
<br>Oliko keihon keksimist&#228; eli nuolen noutamista?"
<p>Vaka vanha V&#228;in&#228;m&#246;inen itse tuon sanoiksi virkki:
<br>"Hyvin meihin mets&#228; mieltyi, mets&#228; mieltyi, korpi kostui,
<br>ihastui salon is&#228;nt&#228;, taipui ainoinen Tapio.
<p>"Mielikki, mets&#228;n em&#228;nt&#228;, Tellervo, Tapion neiti,
<br>mets&#228;n neiti muoto kaunis, mets&#228;n piika pikkarainen,
<br>l&#228;ksi tiet&#228; neuvomahan, rastia rakentamahan,
<br>tien vieri&#228; viittomahan, matkoa opastamahan.
<br>Veisti pilkat pitkin puita, rastit vaaroihin rakenti
<br>jalon otsosen oville, rahasaaren rantehille.
<p>"Sitte sinne tultuani, perillen osattuani
<br>ei ollut keihon keksimist&#228;, ampuen ajelemista:
<br>itse vieri vempelelt&#228;, horjahti havun sel&#228;lt&#228;;
<br>risut rikkoi rintap&#228;&#228;ns&#228;, varvut vatsansa hajotti."
<p>Siit&#228; tuon sanoiksi virkki, itse lausui, noin nimesi:
<br>"Otsoseni, ainoiseni, lintuseni, lempiseni!
<br>P&#228;&#228;st&#228; nyt t&#228;nne p&#228;&#228;ripasi, pujota puraisimesi,
<br>heit&#228; harvat hampahasi, liit&#228; leukasi leve&#228;t!
<br>El&#228;k&#228; pane pahaksi, jos meille mik&#228; tulisi,
<br>luien luske, p&#228;ien pauke, kova hammasten kolina!
<p>"Jo otan nen&#228;n otsolta nen&#228;n entisen avuksi;
<br>en ota osattomaksi enk&#228; aivan ainoaksi.
<p>"Otan ma otsolta korvan korvan entisen avuksi;
<br>en ota osattomaksi enk&#228; aivan ainoaksi.
<p>"Otan ma otsolta silm&#228;n silm&#228;n entisen avuksi;
<br>en ota osattomaksi enk&#228; aivan ainoaksi.
<p>"Otan ma otsan otsolta otsan entisen avuksi;
<br>en ota osattomaksi enk&#228; aivan ainoaksi.
<p>"Otan ma otsolta turvan turvan entisen avuksi;
<br>en ota osattomaksi enk&#228; aivan ainoaksi.
<p>"Otan ma otsolta kielen kielen entisen avuksi;
<br>en ota osattomaksi enk&#228; aivan ainoaksi.
<p>"Sen nyt mieheksi sanoisin, urohoksi arvoaisin,
<br>joka umpiluut lukisi, saisi sarjahampahuiset
<br>leuasta ter&#228;ksisest&#228; rusamilla rautaisilla."
<p>Eip&#228; toista tullutkana, ei ollut urosta tuota.
<br>Itse umpiluut lukevi, sarjahampahat sanovi
<br>alla luisten polviensa, rautaisten rusamiensa.
<p>Otti hampahat otsolta. Sanan virkkoi, noin nimesi:
<br>"Mets&#228;n otsonen, omena, mets&#228;n kaunis k&#228;ller&#246;inen!
<br>Nyt on matka k&#228;y&#228;ksesi, retki reiahellaksesi
<br>t&#228;st&#228; pienest&#228; pes&#228;st&#228;, matalaisesta majasta
<br>korkeampahan kotihin, avarampahan asuhun.
<p>"L&#228;he nyt, kulta, kulkemahan, rahan armas, astumahan,
<br>sivutse sikojen teist&#228;, poikki porsasten poluista
<br>vasten varvikkom&#228;ke&#228;, kohti vuorta korkeata
<br>pet&#228;j&#228;h&#228;n pense&#228;h&#228;n, honkahan havusatahan!
<br>Hyv&#228; siin' on ollaksesi, armas aikaellaksesi
<br>kuuluvilla karjan kellon, luona tiukujen tirin&#228;n."
<p>Vaka vanha V&#228;in&#228;m&#246;inen jo tuli kotihin tuolta.
<br>V&#228;ki nuori noin sanovi, kansa kaunis lausutteli:
<br>"Minne saatit saalihisi, kunne enn&#228;tit er&#228;si?
<br>Lienet j&#228;&#228;lle j&#228;tt&#228;nynn&#228;, uhkuhun upottanunna,
<br>suomutihin sortanunna, kaivanunna kankahasen."
<p>Vaka vanha V&#228;in&#228;m&#246;inen sanan virkkoi, noin nimesi:
<br>"Enp&#228; j&#228;&#228;lle j&#228;tt&#228;nynn&#228;, uhkuhun upottanunna:
<br>siin&#228; koirat siirteleisi, linnut liiat peitteleisi;
<br>enk&#228; suohon sortanunna, kaivanunna kankahasen:
<br>siin&#228; toukat turmeleisi, s&#246;isi mustat muurahaiset.
<p>"Tuonne saatin saalihini, eh&#228;tin er&#228;n v&#228;h&#228;ni
<br>kultakunnahan kukulle, vaskiharjun hartioille.
<p>Panin puuhun puhtahasen, honkahan havusatahan,
<br>oksalle olovimmalle, lehv&#228;lle leve'imm&#228;lle
<br>iloksi inehmisille, kunnioiksi kulkijoille.
<p>"Ikenin panin it&#228;h&#228;n, silmin loin on luotehesen.
<br>Enk&#228; aivan latvasehen: oisin luonut latvasehen,
<br>siin&#228; tuuli turmeleisi, ahava pahoin panisi;
<br>enk&#228; pannut maavarahan: oisin pannut maavarahan,
<br>siat siin&#228; siirteleisi, alak&#228;rs&#228;t k&#228;&#228;nteleisi."
<p>Siit&#228; vanha V&#228;in&#228;m&#246;inen laikahtihe laulamahan
<br>illan kuulun kunniaksi, p&#228;iv&#228;n p&#228;&#228;tyv&#228;n iloksi.
<p>Sanoi vanha V&#228;in&#228;m&#246;inen, itse lausui, noin nimesi:
<br>"Pi&#228; nyt, pihti, valkeata, jotta lauloa n&#228;kisin!
<br>Lauloa luku tulevi, suuni soia tahtelevi."
<p>Siin&#228; lauloi jotta soitti, pitkin iltoa iloitsi.
<br>Lausui laulunsa lopulla, itse virkki viimeiseksi:
<br>"Anna toisteki, Jumala, vastaki, vakainen Luoja,
<br>n&#228;in n&#228;iss&#228; ilottavaksi, toiste toimiteltavaksi,
<br>n&#228;iss&#228; h&#228;iss&#228; pyylypoian, pitk&#228;villaisen pioissa!
<p>"Anna ainaki, Jumala, toisteki, totinen Luoja,
<br>rastia rakettaviksi, puita pilkoteltaviksi
<br>urohoisessa v&#228;ess&#228;, miehisess&#228; joukkiossa!
<p>"Anna ainaki, Jumala, toisteki, totinen Luoja,
<br>soivaksi Tapion torven, mets&#228;n pillin piukovaksi
<br>n&#228;ill&#228; pienill&#228; pihoilla, kape'illa kartanoilla!
<p>P&#228;iv&#228;t soisin soitettavan, illat teht&#228;v&#228;n iloa
<br>n&#228;ill&#228; mailla, mantereilla, Suomen suurilla tiloilla,
<br>nuorisossa nousevassa, kansassa kasuavassa."
<br clear=all><hr noshade><tt>
<CENTER><A HREF="47.htm">Next: Seitsem&#228;sviidett&#228; runo</A></CENTER><BR>
</BODY>
</HTML>
