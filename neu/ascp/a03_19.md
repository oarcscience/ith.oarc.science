[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a03_18)  [Next](a03_20) 

------------------------------------------------------------------------

# Soul and Body II

Verse Indeterminate Saxon

  
Huru, ðæs behofaþ      hæleþa æghwylc  
þæt he his sawle sið      sylfa bewitige,  
hu þæt bið deoplic      þonne se deað cymeð,  
asundrað þa sibbe,      þa þe ær somud wæron,  

5  
lic ond **sawle!**      Long bið siþþan  
þæt se gæst nimeð      æt gode sylfum  
swa wite swa wuldor,      swa him in worulde ær  
efne þæt eorðfæt      ær geworhte.  
Sceal se gæst cuman      gehþum hremig,  

10  
symle ymb seofon niht      sawle findan  
þone lichoman      þe heo ær longe wæg,  
þreo hund wintra,       
butan ær wyrce      ece dryhten,  
ælmihtig god,      ende worlde.  

15  
Cleopað þonne swa cearful      caldan reorde,  
spriceð grimlice      gæst to þam duste:  
"Hwæt, **drug** þu dreorga,      to hwon dreahtest þu me,  
eorþan fylnes      eal forweornast,  
lames gelicnes!      Lyt þu geþohtes  

20  
to won þinre sawle sið      siþþan wurde,  
siþþan heo of lichoman      læded wære!  
Hwæt, wite þu me, werga!      Hwæt, þu huru wyrma gifl  
lyt geþohtes,      hu þis is long hider,  
ond þe þurh engel      ufan of roderum  

25  
sawle onsende      þurh his sylfes hond,  
meotud ælmihtig,      of his mægenþrymme,  
ond þe þa gebohte      blode þy halgan,  
ond þu me þy heardan      hungre gebunde  
ond gehæftnadest      helle witum!  

30  
**Eardode** ic þe in innan.      No ic þe of meahte,  
flæsce bifongen,      ond me firenlustas  
þine geþrungon.      þæt me þuhte ful oft  
þæt wære þritig      þusend wintra  
to þinum deaðdæge.      Hwæt, ic uncres gedales bad  

35  
earfoðlice.      Nis nu se ende to god!  
Wære þu þe wiste wlonc      ond wines sæd,  
þrymful þunedest,      ond ic ofþyrsted wæs  
godes lichoman,      gæstes drinces.  
þær þu þonne hogode      her on life,  

40  
þenden ic þe in worulde      wunian sceolde,  
þæt þu wære þurh flæsc      ond þurh firenlustas  
**stronge** gestyred      ond gestaþelad þurh mec,  
ond ic wæs gæst on þe      from gode sended,  
næfre þu me swa heardra      helle wita  

45  
**ned** gearwode      þurh þinra neoda lust.  
Scealt þu nu hwæþre minra gescenta      scome þrowian  
on þam miclan dæge,      þonne monna cynn  
se ancenda      ealle gegædrað.  
Ne eart þu nu þon leofre      nængum lifgendra,  

50  
menn to gemæccan,      ne medder ne fæder,  
ne nængum gesibbra,      þonne se swearta hrefn,  
siþþan ic ana of þe      ut siþade  
þurh þæs sylfes hond      þe ic ær onsended wæs.  
Ne magon þe nu heonan adon      hyrste þa readan,  

55  
ne gold ne sylfor      ne þinra goda nan,  
ac her sculon abidan      ban bireafod,  
besliten seonwum,      ond þe þin sawl sceal  
minum unwillan      oft gesecan,  
wemman mid wordum,      swa þu worhtest to me.  

60  
Eart þu dumb ond deaf,      ne sindan þine dreamas wiht.  
Sceal ic þe nihtes seþeah      nyde gesecan,  
synnum gesargad,      ond eft sona from ðe  
hweorfan on honcred,      þonne halege menn  
gode lifgendum      lofsong doð,  

65  
secan þa hamas      þe þu me ær scrife,  
ond þa arleasan      eardungstowe,  
ond þe sculon moldwyrmas      monige ceowan,  
seonowum beslitan      swearte wihte,  
gifre ond grædge.      Ne sindon þine geahþe wiht,  

70  
þa þu her on moldan      monnum eawdest.  
Forþon þe wære selle      swiþe micle  
þonne þe wæran ealle      eorþan spede,  
(butan þu hy gedælde      dryhtne sylfum),  
þær þu wurde æt frumsceafte fugel      oþþe fisc on sæ,  

75  
oððe eorþan neat      ætes tiolode,  
feldgongende      feoh butan snyttro,  
ge on westenne      wildra deora  
þæt grimmeste,      þær swa god wolde,  
ge þeah þu wære wyrmcynna      þæt wyrreste,  

80  
þonne þu æfre on moldan      mon gewurde,  
oþþe æfre fulwihte      onfon sceolde.  
þonne þu for unc bu      ondwyrdan scealt  
on þam miclan dæge,      þonne eallum monnum beoð  
wunde onwrigene,      þa þe in worulde ær  

85  
firenfulle menn      fyrn geworhton,  
ðonne wile dryhten sylf      dæda gehyran,  
æt ealra monna gehwam      muþes reorde  
wunde wiþerlean.      Ac hwæt wilt þu þær  
on domdæge      dryhtne secgan?  

90  
þonne ne bið nænig to þæs lytel lið      on lime geweaxen,  
þæt þu ne scyle for æghwylc      anra onsundran  
ryht agieldan,      ðonne reþe bið  
dryhten æt dome.      Ac hwæt do wit unc,  
þonne he unc hafað geedbyrded      oþre siþe?  

95  
Sculon wit þonne ætsomne      siþþan brucan  
swylcra yrmþa,      swa þu unc ær scrife."  
Firenaþ þus þæt flæschord,      sceal þonne feran on weg,  
secan helle grund,      nales heofondreamas,  
dædum gedrefed.      Ligeð dust þær hit wæs,  

100  
ne mæg him ondsware      ænige secgan,  
ne þær edringe      ænge gehatan  
gæste geomrum,      geoce oþþe frofre.  
Biþ þæt heafod tohliden,      honda tohleoþode,  
geaflas toginene,      goman toslitene,  

105  
seonwe beoð asogene,      sweora bicowen;  
rib reafiað      reþe wyrmas,  
drincað hloþum hra,      heolfres þurstge.  
Bið seo tunge totogen      on tyn healfe  
hungrum to hroþor.      Forþon heo ne mæg horsclice  

110  
wordum wrixlan      wið þone wergan gæst.  
Gifer hatte se wyrm,      þam þa geaflas beoð  
nædle scearpran.      Se geneþeð to  
ærest ealra      on þam eorðscræfe;  
he þa tungan totyhð      ond þa toþas þurhsmyhð,  

115  
ond to ætwelan      oþrum gerymeð,  
ond þa **eagan** þurhiteð      ufon on þæt heafod  
wyrmum to wiste,      þonne biþ þæt werge  
lic acolad      þæt he longe ær  
werede mid wædum.      Bið þonne wyrmes giefl,  

120  
æt on eorþan.      þæt mæg æghwylcum  
men to gemyndum      modsnotterra.  
