[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a03_01)  [Next](a03_03) 

------------------------------------------------------------------------

# Guthlac A, B

Verse Indeterminate Saxon

  
Se bið gefeana fægrast      þonne hy æt frymðe gemetað,  
engel ond seo eadge sawl!      Ofgiefeþ hio þas eorþan wynne,  
forlæteð þas lænan dreamas,      ond hio wiþ þam lice gedæleð.  
ðonne cwið se engel,      (hafað yldran had),  

5  
greteð gæst oþerne,      abeodeð him godes ærende:  
"Nu þu most feran      þider þu fundadest  
longe ond gelome.      Ic þec lædan sceal.  
Wegas þe sindon weþe,      ond wuldres leoht  
torht ontyned.      Eart nu tidfara  

10  
to þam halgan ham."      þær næfre hreow cymeð,  
edergong fore yrmþum,      ac þær biþ engla dream,  
sib ond gesælignes,      ond sawla ræst,  
ond þær a to feore      gefeon **motun,**  
dryman mid dryhten,      þa þe his domas her  

15  
æfnað on eorþan.      He him ece lean  
healdeð on heofonum,      þær se hyhsta  
ealra cyninga cyning      ceastrum wealdeð.  
ðæt sind þa getimbru      þe **no** tydriað,  
ne þam fore yrmþum      þe þær in wuniað  

20  
lif aspringeð,      ac him bið lenge hu sel;  
geoguþe brucað      ond godes miltsa.  
þider soðfæstra      sawla motun  
cuman æfter cwealme,      þa þe her Cristes æ  
lærað ond læstað,      ond his lof rærað;  

25  
oferwinnað þa awyrgdan gæstas,      bigytað him wuldres ræste,  
hwider sceal þæs monnes      mod astigan,  
ær oþþe æfter,      þonne he his ænne her  
gæst bigonge,      þæt se gode mote,  
womma clæne,      in geweald cuman.  

30  
Monge sindon      geond middangeard  
hadas under heofonum,      þa þe in haligra  
rim arisað.      We þæs ryht magun  
æt æghwylcum      anra gehyran,  
gif we halig bebodu      healdan willað;  

35  
mæg nu snottor guma      sæle brucan  
godra tida,      ond his gæste forð  
weges willian.      Woruld is onhrered,  
colaþ Cristes lufu,      sindan costinga  
geond middangeard      monge arisene,  

40  
swa þæt geara iu      godes spelbodan  
wordum sægdon      ond þurh witedom  
eal anemdon,      swa hit nu gongeð.  
Ealdað eorþan blæd      æþela gehwylcre  
ond of wlite wendað      wæstma gecyndu;  

45  
bið seo siþre tid      sæda gehwylces  
mætre in mægne.      Forþon se mon ne þearf  
to þisse worulde      wyrpe gehycgan,  
þæt he us fægran      gefean bringe  
ofer þa niþas      þe we nu dreogað,  

50  
ærþon endien      ealle gesceafte  
ða he gesette      on siex dagum,  
ða nu under heofonum      hadas cennað,  
micle ond mæte.      Is þes middangeard  
dalum gedæled.      Dryhten sceawað  

55  
hwær þa eardien      þe his æ healden;  
gesihð he þa domas      dogra gehwylce  
wonian ond wendan      of woruldryhte  
ða he gesette      þurh his sylfes word.  
He fela findeð,      fea beoð gecorene.  

60  
Sume him þæs hades      hlisan willað  
wegan on wordum      ond þa weorc ne doð.  
Bið him eorðwela      ofer þæt ece lif  
hyhta hyhst,      se gehwylcum sceal  
foldbuendra      fremde geweorþan.  

65  
Forþon hy nu hyrwað      haligra mod,  
ða þe him to heofonum      hyge staþeliað,  
witon þæt se **eðel**      ece bideð  
ealra þære mengu      þe geond middangeard  
dryhtne þeowiað      ond þæs deoran ham  

70  
wilniað bi gewyrhtum.      Swa þas woruldgestreon  
on þa mæran god      **bimutad** weorþað,  
ðonne þæt gegyrnað      þa þe him godes egsa  
hleonaþ ofer heafdum.      Hy þy hyhstan beoð  
þrymme geþreade,      þisses lifes  

75  
þurh bibodu brucað      ond þæs betran forð  
wyscað ond wenaþ.      Wuldres bycgað,  
sellað ælmessan,      earme frefrað,  
beoð rummode      ryhtra gestreona,  
lufiað mid lacum      þa þe læs agun,  

80  
dæghwam dryhtne þeowiaþ.      He hyra dæde sceawað.  
Sume þa wuniað      on westennum,  
secað ond gesittað      sylfra willum  
hamas on heolstrum.      Hy ðæs heofoncundan  
boldes bidað.      Oft him brogan to  

85  
laðne gelædeð,      se þe him lifes ofonn,  
eaweð him egsan,      hwilum idel wuldor,  
brægdwis bona      hafað bega cræft,  
eahteð anbuendra.      Fore him englas stondað,  
gearwe mid gæsta wæpnum,      beoþ hyra geoca gemyndge,  

90  
healdað haligra feorh,      witon hyra hyht mid dryhten.  
þæt synd þa gecostan cempan      þa þam cyninge þeowað,  
se næfre þa lean alegeð      þam þe his lufan adreogeð.  
Magun we nu nemnan      þæt us neah gewearð  
þurh haligne      had gecyþed,  

95  
hu Guðlac his      in godes willan  
mod gerehte,      man eall forseah,  
eorðlic æþelu,      upp gemunde  
ham in heofonum.      Him wæs hyht to þam,  
siþþan hine inlyhte      se þe lifes weg  

100  
gæstum gearwað,      ond him giefe sealde  
engelcunde,      þæt he ana ongan  
beorgseþel bugan,      ond his blæd gode  
þurh eaðmedu      ealne gesealde,  
ðone þe he on geoguðe      bigan sceolde  

105  
worulde wynnum.      Hine **weard** biheold  
halig of heofonum,      se þæt hluttre mod  
in þæs gæstes god      georne trymede.  
Hwæt, we hyrdon oft      þæt se halga wer  
in þa ærestan      ældu gelufade  

110  
frecnessa fela!      Fyrst wæs swa þeana  
in godes dome,      hwonne Guðlace  
on his ondgietan      engel sealde  
þæt him sweðraden      synna lustas.  
Tid wæs toweard;      hine twegen ymb  

115  
weardas wacedon,      þa gewin drugon,  
engel dryhtnes      ond se atela gæst.  
Nalæs hy him gelice      lare bæron  
in his modes gemynd      mongum tidum.  
Oþer him þas eorþan      ealle sægde  

120  
læne under lyfte,      ond þa longan god  
herede on heofonum,      þær haligra  
sawla gesittað      in sigorwuldre  
dryhtnes dreamas;      he him dæda lean  
georne gieldeð,      þam þe his giefe willað  

125  
þicgan to þonce      ond him þas woruld  
uttor lætan      þonne þæt ece lif.  
Oþer hyne scyhte,      þæt he sceaðena gemot  
nihtes sohte      ond þurh neþinge  
wunne æfter worulde,      swa doð wræcmæcgas  

130  
þa þe ne bimurnað      monnes feore  
þæs þe him to honda      huþe gelædeð,  
butan hy þy reafe      rædan motan.  
Swa hy hine trymedon      on twa healfa  
oþþæt þæs gewinnes      weoroda dryhten  

135  
on þæs engles dom      ende gereahte.  
Feond wæs geflymed;      siþ þam frofre gæst  
in Guðlaces      geoce gewunade,  
lufade hine ond lærde      lenge hu geornor,  
þæt him leofedan      londes wynne,  

140  
bold on beorhge.      Oft þær broga cwom  
egeslic ond uncuð,      ealdfeonda nið,  
searocræftum swiþ;      hy him sylf hyra  
onsyn ywdon,      ond þær ær fela  
setla gesæton.      þonan sið tugon  

145  
wide waðe,      wuldre byscyrede,  
lyftlacende.      Wæs seo londes stow  
bimiþen fore monnum,      oþþæt meotud onwrah  
beorg on bearwe,      þa se bytla cwom  
se þær haligne      ham arærde,  

150  
nales þy he giemde      þurh gitsunga  
lænes lifwelan,      ac þæt lond gode  
fægre gefreoþode,      siþþan feond oferwon  
Cristes cempa.      He **gecostad** wearð  
in gemyndigra      monna tidum,  

155  
ðara þe nu gena      þurh gæstlicu  
wundor **hine** weorðiað      ond his wisdomes  
hlisan healdað,      þæt se halga þeow  
elne geeode,      þa he ana gesæt  
dygle stowe.      ðær he dryhtnes lof  

160  
reahte ond rærde;      oft þurh reorde abead,  
þam þe þrowera      þeawas lufedon,  
godes ærendu,      þa him gæst onwrah  
lifes snyttru,      þæt he his lichoman  
wynna forwyrnde      ond woruldblissa,  

165  
seftra setla      ond symbeldaga,  
swylce eac idelra      eagena wynna,  
gierelan gielplices.      Him wæs godes egsa  
mara in gemyndum      þonne he menniscum  
þrymme æfter þonce      þegan wolde.  

170  
God wæs Guðlac!      He in gæste bær  
heofoncundne hyht,      hælu geræhte  
ecan lifes.      Him wæs engel neah,  
fæle freoðuweard,      þam þe feara sum  
mearclond gesæt.      þær he mongum wearð  

175  
bysen on Brytene,      siþþan biorg gestah  
eadig oretta,      ondwiges heard.  
Gyrede hine georne      mid gæstlicum  
wæpnum      wong bletsade,  
him to ætstælle      ærest arærde  

180  
Cristes rode,      þær se cempa oferwon  
frecnessa fela.      Frome **wurdun** monge  
godes þrowera;      we þæs **Guðlaces**  
deorwyrðne dæl      dryhtne cennað.  
He him sige sealde      ond snyttrucræft,  

185  
mundbyrd meahta,      þonne mengu cwom  
feonda færscytum      fæhðe ræran.  
Ne meahton hy æfeste      anforlætan,  
ac to Guðlaces      gæste gelæddun  
frasunga fela.      Him wæs fultum neah,  

190  
engel hine elne trymede,      þonne hy him yrre hweopan,  
frecne fyres wylme.      Stodan him on feðehwearfum,  
cwædon þæt he on þam beorge      byrnan sceolde  
ond his lichoman      lig forswelgan,  
þæt his earfeþu      eal gelumpe  

195  
modcearu mægum,      gif he monna dream  
of þam orlege      eft ne wolde  
sylfa gesecan,      ond his sibbe ryht  
mid moncynne      maran cræfte  
willum bewitigan,      lætan wræce stille.  

200  
Swa him yrsade,      se for ealle spræc  
feonda mengu.      No þy forhtra wæs  
Guðlaces gæst,      ac him god sealde  
ellen wiþ þam egsan      þæt þæs ealdfeondes  
scyldigra scolu      scome þrowedon;  

205  
wæron teonsmiðas      tornes fulle,  
cwædon þæt him Guðlac      eac gode sylfum  
earfeþa mæst      ana gefremede,  
siþþan he for wlence      on westenne  
beorgas bræce,      þær **hy** bidinge,  

210  
earme ondsacan,      æror **mostun**  
æfter tintergum      tidum brucan,  
ðonne hy of waþum      werge cwoman  
restan ryneþragum,      rowe gefegon;  
wæs him seo gelyfed      þurh lytel fæc.  

215  
Stod seo dygle stow      dryhtne in gemyndum  
idel ond æmen,      eþelriehte feor,  
bad bisæce      betran hyrdes.  
To þon ealdfeondas      ondan noman,  
swa hi singales      sorge dreogað.  

220  
Ne motun hi on eorþan      eardes brucan,  
ne hy lyft swefeð      in leoma ræstum,  
ac hy hleolease      hama þoliað,  
in cearum cwiþað,      cwealmes wiscað,  
willen þæt him dryhten      þurh deaðes cwealm  

225  
to hyra earfeða      ende geryme.  
Ne mostun hy Guðlaces      gæste sceþþan,  
ne þurh sarslege      sawle gedælan  
wið lichoman,      ac hy ligesearwum  
ahofun hearmstafas,      hleahtor alegdon,  

230  
sorge seofedon,      þa hi swiðra oferstag  
weard on wonge.      Sceoldon wræcmæcgas  
ofgiefan gnornende      grene beorgas.  
Hwæþre hy þa gena,      godes ondsacan,  
sægdon sarstafum,      swiþe geheton,  

235  
þæt he deaþa gedal      dreogan sceolde,  
gif he leng bide      laþran gemotes,  
hwonne hy mid mengu      maran cwome,  
þa þe for his life      lyt sorgedon.  
Guðlac him ongean þingode,      cwæð þæt hy gielpan ne þorftan  

240  
dædum wið dryhtnes meahtum.      "þeah þe ge me deað gehaten,  
mec wile wið þam niþum genergan      se þe eowrum nydum wealdeð.  
An is ælmihtig god,      se mec mæg eaðe gescyldan;  
he min feorg freoþað.      Ic eow fela wille  
soþa gesecgan.      Mæg ic þis setl on eow  

245  
butan earfeðum      ana **geðringan.**  
Ne eam ic swa fealog,      swa ic eow fore stonde,  
monna weorudes,      ac me mara dæl  
in godcundum      gæstgerynum  
wunað ond weaxeð,      se me wraþe healdeð.  

250  
Ic me anum her      eaðe getimbre  
hus ond hleonað;      me on heofonum sind  
lare gelonge.      Mec þæs lyt tweoþ  
þæt me engel to      ealle gelædeð  
spowende sped      spreca ond dæda.  

255  
Gewitað nu, awyrgde,      werigmode,  
from þissum earde      þe ge her on stondað,  
fleoð on feorweg.      Ic me frið wille  
æt gode gegyrnan;      ne sceal min gæst mid eow  
gedwolan dreogan,      ac mec dryhtnes hond  

260  
mundað mid mægne.      Her sceal min wesan  
eorðlic eþel,      nales eower leng."  
ða wearð breahtm hæfen.      Beorg ymbstodan  
hwearfum wræcmæcgas.      Woð up astag,  
cearfulra cirm.      Cleopedon monige,  

265  
feonda foresprecan,      firenum gulpon:  
"Oft we ofersegon      bi sæm tweonum  
þeoda þeawas,      þræce modigra,  
þara þe in gelimpe      life weoldon.  
No **we** oferhygdu      anes monnes  

270  
geond middangeard      maran fundon.  
ðu þæt gehatest      þæt ðu ham on **us**  
gegan wille,      **ðe** **eart** godes yrming.  
Bi hwon scealt þu lifgan,      þeah þu lond age?  
Ne þec mon hider      mose fedeð;  

275  
beoð þe hungor ond þurst      hearde gewinnan,  
gif þu gewitest      swa wilde deor  
ana from eþele.      Nis þæt onginn wiht!  
Geswic þisses setles!      Ne mæg þec sellan ræd  
mon gelæran      þonne þeos mengu eall.  

280  
We þe beoð holde      gif ðu us hyran wilt,  
oþþe þec ungearo      eft gesecað  
maran mægne,      þæt þe mon ne þearf  
hondum hrinan,      ne þin hra feallan  
wæpna wundum.      We þas wic magun  

285  
fotum afyllan;      folc in ðriceð  
meara þreatum      ond monfarum.  
Beoð þa gebolgne,      þa þec breodwiað,  
tredað þec ond tergað,      ond hyra torn wrecað,  
toberað þec blodgum lastum;      gif þu ure bidan þencest,  

290  
we þec niþa genægað.      Ongin þe generes wilnian,  
far þær ðu freonda wene,      gif ðu þines feores recce."  
Gearo wæs Guðlac,      hine god fremede  
on ondsware      ond on elne strong.  
Ne wond he for worde,      ac his wiþerbreocum  

295  
sorge gesægde,      cuðe him soð genog:  
**"Wid** is þes westen,      wræcsetla fela,  
eardas onhæle      earmra gæsta.  
Sindon wærlogan      þe þa wic bugað.  
þeah ge þa ealle      ut **abanne,**  

300  
ond eow eac gewyrce      widor sæce,  
ge her ateoð      in þa tornwræce  
sigeleasne sið.      No ic eow sweord ongean  
mid gebolgne hond      oðberan þence,  
worulde wæpen,      ne sceal þes wong gode  

305  
þurh blodgyte      gebuen weorðan,  
ac ic minum Criste      cweman þence  
leofran lace.      Nu ic þis lond gestag,  
fela ge me earda      þurh idel word  
aboden habbað.      Nis min breostsefa  

310  
forht ne fæge,      ac me friðe healdeð  
ofer monna cyn      se þe mægna gehwæs  
weorcum wealdeð.      Nis me wiht æt eow  
leofes gelong,      ne ge me laþes wiht  
gedon motun.      Ic eom dryhtnes þeow,  

315  
he mec þurh engel      oft afrefreð.  
Forðon mec longeþas      lyt gegretað,  
sorge sealdun,      nu mec sawelcund  
hyrde bihealdeð.      Is min hyht mid god,  
ne ic me eorðwelan      owiht sinne,  

320  
ne me mid mode      micles gyrne,  
ac me dogra gehwam      dryhten sendeð  
þurh monnes hond      mine þearfe."  
Swa modgade,      se wið mongum stod,  
awreðed weorðlice      wuldres cempa  

325  
engla mægne.      Gewat eal þonan  
feonda mengu.      Ne wæs se fyrst micel  
þe hi Guðlace      forgiefan þohtan.  
He wæs on elne      ond on eaðmedum,  
bad on beorge,      (wæs him botles neod),  

330  
forlet longeþas      lænra dreama.  
No he hine wið monna      miltse gedælde,  
ac gesynta bæd      sawla gehwylcre,  
þonne he to eorðan      on þam anade  
hleor onhylde.      Him of heofonum wearð  

335  
onbryrded breostsefa      bliðe gæste.  
Oft eahtade,      (wæs him engel neah),  
hu þisse worulde      wynna þorfte  
mid his lichoman      læsast brucan.  
No him fore egsan      earmra gæsta  

340  
treow getweode,      ne he tid forsæt  
þæs þe he for his dryhtne      dreogan sceolde,  
þæt hine æreste      elne binoman  
slæpa sluman      oþþe sæne mod.  
Swa sceal oretta      a in his mode  

345  
gode compian,      ond his gæst beran  
oft on ondan      þam þe eahtan wile  
sawla gehwylcre      þær he gesælan mæg.  
Symle hy Guðlac      in godes willan  
fromne fundon,      þonne flygereowe  

350  
þurh nihta genipu      neosan cwoman,  
þa þe onhæle      eardas weredon,  
hwæþre him þæs wonges      wyn sweðrade;  
woldun þæt him to mode      fore monlufan  
sorg gesohte,      þæt he siþ tuge  

355  
eft to eþle.      Ne wæs þæt ongin swylc,  
ðonne hine engel      on þam anade  
geornast grette      ond him giefe sealde,  
þæt hine ne meahte      meotudes willan  
longað gelettan,      ac he on þæs lareowes  

360  
wære gewunade.      Oft worde bicwæð:  
"Huru, þæs bihofað,      se ðe him halig gæst  
wisað on willan      ond his weorc trymað,  
laþað hine liþum wordum,      gehateð him lifes reste,  
þæt he þæs latteowes      larum hyre,  

365  
ne lete him ealdfeond      eft oncyrran  
mod from his meotude.      Hu sceal min cuman  
gæst to geoce,      nemne ic gode sylle  
hyrsumne hige,      þæt him heortan geþonc  
...... ær oþþe sið      ende geweorðe,  

370  
þæt ge mec to wundre      wegan motun.  
Ne mæg min lichoma      wið þas lænan gesceaft  
deað gedælan,      ac he gedreosan sceal,  
swa þeos eorðe eall      þe ic her on stonde.  
ðeah ge minne **flæschoman**      fyres wylme  

375  
forgripen gromhydge      gifran lege,  
næfre ge mec of þissum wordum onwendað      þendan mec min gewit
gelæsteð.  
þeah þe ge hine sarum forsæcen,      ne motan ge mine sawle gretan,  
ac ge on betran gebringað.      Forðan ic gebidan wille  
þæs þe me min dryhten demeð.      Nis me þæs deaþes sorg.  

380  
ðeah min ban ond blod      bu tu geweorþen  
eorþan to eacan,      min se eca dæl  
in gefean fareð,      þær he fægran  
botles bruceð.      Nis þisses beorges setl  
meodumre ne mara      þonne hit men **duge**  

385  
se þe in þrowingum      þeodnes willan  
dæghwam dreogeð.      Ne sceal se dryhtnes þeow  
in his modsefan      mare gelufian  
eorþan æhtwelan      þonne his anes gemet,  
þæt he his lichoman      lade hæbbe."  

390  
ða wæs eft swa ær      ealdfeonda nið,  
wroht **onwylled;**      **woð** oþer  
ne lythwon leoðode,      þonne in lyft astag  
ceargesta cirm.      Symle Cristes lof  
in Guðlaces      godum mode  

395  
weox ond wunade,      ond hine weoruda god  
freoðade on foldan,      swa he feora gehwylc  
healdeð in hælo,      þær se hyra gæst  
þihð in þeawum.      He wæs þeara sum;  
ne won he æfter worulde,      ac he in wuldre ahof  

400  
modes wynne.      Hwylc wæs mara þonne se?  
An oretta      ussum tidum  
cempa gecyðeð      þæt him Crist fore  
woruldlicra ma      wundra gecyðde.  
He hine scilde      wið **sceðþendra**  

405  
eglum onfengum      earmra gæsta;  
wæron hy reowe      to ræsanne  
gifrum grapum.      No god wolde  
þæt seo sawl þæs      sar þrowade  
in lichoman,      lyfde seþeana  

410  
þæt hy him mid hondum      hrinan mosten,  
ond þæt frið wið hy      gefreoþad wære.  
Hy hine þa hofun      on þa hean lyft,  
sealdon him meahte      ofer monna cynn,  
þæt he fore eagum      eall sceawode  

415  
under haligra      hyrda gewealdum  
in mynsterum      monna gebæru,  
þara þe hyra lifes      þurh lust brucan,  
idlum æhtum      ond oferwlencum,  
gierelum gielplicum,      swa bið geoguðe þeaw,  

420  
þær þæs ealdres      egsa ne styreð.  
No **þær** þa feondas      gefeon þorfton,  
ac þæs blædes hraðe      gebrocen hæfdon  
þe him alyfed wæs      lytle hwile,  
þæt hy his lichoman      leng ne mostan  

425  
witum wælan;      ne him wiht gescod  
þæs þe hy him to teonan      þurhtogen hæfdon.  
Læddun hine þa of lyfte      to þam leofestan  
earde on eorðan,      þæt he eft gestag  
beorg on bearwe.      Bonan gnornedon,  

430  
mændon murnende      **þæt** hy monnes bearn  
þream oferþunge,      ond swa þearfendlic  
him to earfeðum      ana cwome,  
gif hy him ne meahte      maran sarum  
gyldan gyrnwræce.      Guðlac sette  

435  
hyht in heofonas,      hælu getreowde,  
hæfde feonda feng      feore gedyged.  
Wæs seo æreste      earmra gæsta  
costung ofercumen.      Cempa wunade  
bliþe on beorge,      wæs his blæd mid god.  

440  
ðuhte him on mode      þæt se moncynnes  
eadig wære      se þe his anum her  
feore gefreoðade,      þæt him feondes hond  
æt þam ytmestan      ende ne scode,  
þonne him se dryhtnes      dom wisade  

445  
to þam nyhstan      nydgedale.  
Hwæþre him þa gena      gyrna gemyndge  
edwitsprecan      ermþu geheton  
tornum teoncwidum.      Treow wæs gecyþed,  
þætte Guðlace      god leanode  

450  
ellen mid arum,      þæt he ana gewon.  
Him se werga gæst      wordum sægde:  
"No we þe þus swiðe      swencan þorftan,  
þær þu fromlice      freonda larum  
hyran wolde,      þa þu **hean** ond earm  

455  
on þis orlege      ærest cwome,  
ða þu gehete      þæt þec halig gæst  
wið earfeþum      eaðe gescilde,  
for þam myrcelse      þe þec monnes hond  
from þinre onsyne      æþelum ahwyrfde.  

460  
In þam mægwlite      monge lifgað,  
gyltum forgiefene;      nales gode þigað,  
ac hy lichoman      fore lufan cwemað  
wista wynnum.      Swa ge weorðmyndu  
in dolum dreame      dryhtne gieldað.  

465  
Fela ge fore monnum miþað      þæs þe ge in mode gehycgað;  
ne beoð eowre dæda dyrne,      þeah þe ge hy in dygle gefremme.  
We þec in lyft gelæddun,      oftugon þe londes wynna,  
woldun þu þe sylfa gesawe      þæt we þec soð onstældun.  
Ealles þu þæs wite awunne;      forþon þu hit onwendan ne meahtes."  

470  
ða wæs agongen      þæt him god wolde  
æfter þrowinga      þonc gegyldan  
þæt he martyrhad      mode gelufade,  
sealde him snyttru      on sefan gehygdum,  
mægenfæste gemynd.      He wið mongum stod  

475  
ealdfeonda,      elne gebylded,  
sægde him to sorge      þæt hy sigelease  
þone grenan wong      ofgiefan sceoldan:  
"Ge sind forscadene,      on eow scyld siteð!  
Ne cunnon ge dryhten      duguþe biddan,  

480  
ne mid eaðmedum      are secan,  
þeah þe eow alyfde      lytle hwile,  
þæt ge min onwald      agan mosten;  
ne ge þæt geþyldum      þicgan woldan,  
ac mec yrringa      up gelæddon,  

485  
þæt ic of lyfte      londa getimbru  
geseon meahte.      Wæs me swegles leoht  
torht ontyned,      þeah ic torn druge.  
Setton me in edwit      þæt ic eaðe forbær  
rume regulas      ond reþe mod  

490  
geongra monna      in godes templum;  
woldan þy gehyrwan      haligra lof,  
sohtun þa sæmran,      ond þa sellan no  
demdan æfter dædum.      Ne beoð þa dyrne swa þeah.  
Ic eow soð **siþþon**      secgan wille.  

495  
God scop geoguðe      ond gumena dream;  
ne magun þa æfteryld      in þam ærestan  
blæde geberan,      ac hy blissiað  
worulde wynnum,      oððæt wintra rim  
gegæð in þa geoguðe,      þæt se gæst lufað  

500  
onsyn ond ætwist      yldran hades,  
ðe gemete monige      geond middangeard  
þeowiað in þeawum.      þeodum ywaþ  
wisdom weras,      wlencu forleosað,  
siððan geoguðe      geað gæst aflihð.  

505  
þæt ge ne scirað,      ac ge scyldigra  
synne secgað,      soþfæstra no  
mod ond monþeaw      mæran willað.  
Gefeoð in firenum,      frofre ne wenað,  
þæt ge wræcsiða      wyrpe gebiden.  

510  
Oft ge in gestalum stondað;      þæs cymeð steor of heofonum.  
Me þonne **sige** sendeð      se usic semon mæg,  
se þe lifa gehwæs      lengu wealdeð."  
Swa hleoþrade      halig cempa;  
wæs se martyre      from moncynnes  

515  
synnum asundrad.      Sceolde he sares þa gen  
dæl adreogan,      ðeah þe dryhten his  
witum **weolde.**      Hwæt, þæt wundra sum  
monnum þuhte,      þæt he ma wolde  
afrum onfengum      earme gæstas  

520  
hrinan leton,      ond þæt hwæþre gelomp!  
Wæs þæt gen mara,      þæt he middangeard  
sylfa gesohte,      ond his swat ageat  
on bonena hond;      ahte bega geweald,  
lifes ond deaðes,      þa he lustum dreag  

525  
eaðmod on eorðan      ehtendra nið.  
Forþon is nu arlic      þæt we æfæstra  
dæde demen,      secgen dryhtne lof  
ealra þara bisena      þe us bec fore  
þurh his wundra geweorc      wisdom cyþað.  

530  
Geofu wæs mid Guðlac      in godcundum  
mægne gemeted.      Micel is to secgan  
eall æfter orde,      þæt he on elne adreag:  
ðone foregengan      fæder ælmihtig  
wið onhælum      ealdorgewinnum  

535  
sylfa gesette,      þær his sawl wearð  
clæne ond gecostad.      Cuð is wide  
geond middangeard      þæt his mod geþah  
in godes willan;      is þæs gen fela  
to secgenne,      þæs þe he sylfa adreag  

540  
under nyðgista      nearwum clommum.  
He þa sar forseah,      a þære sawle wel  
þæs mundboran      þe þæt **mod** geheold,  
þæt him ne getweode      treow in breostum,  
ne him gnornunga      gæste scodun,  

545  
ac se hearda hyge      halig wunade,  
oþþæt he þa bysgu      oferbiden hæfde.  
þrea wæron þearle,      þegnas grimme,  
ealle hy þam feore      fyl gehehton.  
No hy hine to **deaðe**      deman moston,  

550  
synna hyrdas,      ac seo sawul bad  
in lichoman      leofran tide.  
Georne hy ongeaton      þæt hyne god wolde  
nergan wið niþum      ond hyra nydwræce  
deope deman.      Swa dryhten mæg,  

555  
ana ælmihtig,      eadigra gehwone  
wið earfeþum      eaðe gescildan.  
Hwæðre hine gebrohton      bolgenmode,  
wraðe wræcmæcgas,      wuldres cempan,  
halig husulbearn,      æt heldore,  

560  
þær firenfulra      fæge gæstas  
æfter swyltcwale      secan onginnað  
ingong ærest      in þæt atule hus,  
niþer under næssas      neole grundas.  
Hy hine bregdon,      budon orlege,  

565  
egsan ond ondan      arleaslice,  
frecne fore,      swa bið feonda þeaw,  
þonne hy soðfæstra      sawle willað  
synnum beswican      ond searocræftum.  
Ongunnon gromheorte      godes orettan  

570  
in sefan swencan,      swiþe geheton  
þæt he in þone grimman gryre      gongan sceolde,  
hweorfan gehyned      to helwarum,  
ond þær in bendum      bryne þrowian.  
Woldun hy geteon      mid torncwidum  

575  
earme aglæcan      in orwennysse,  
meotudes cempan.      Hit ne meahte swa!  
Cwædon cearfulle,      Criste laðe,  
to Guðlace      mid grimnysse:  
"Ne eart ðu gedefe,      ne dryhtnes þeow  

580  
clæne gecostad,      ne cempa god,  
wordum ond weorcum      wel gecyþed,  
halig in heortan.      Nu þu in helle scealt  
deope gedufan,      nales dryhtnes leoht  
habban in heofonum,      heahgetimbru,  

585  
seld on swegle,      forþon þu synna to fela,  
facna gefremedes      in flæschoman.  
We þe nu willað      womma gehwylces  
lean forgieldan,      þær þe laþast bið  
in ðam grimmestan      gæstgewinne."  

590  
Him se eadga wer      ondswarode,  
Guðlac in gæste      mid godes mægne:  
"Doð efne swa,      gif eow dryhten Crist,  
lifes leohtfruma      lyfan wylle,  
weoruda waldend,      þæt ge his wergengan  

595  
in þone laðan leg      lædan motan.  
þæt is in gewealdum      wuldorcyninges,  
se eow gehynde      ond in hæft bidraf  
under nearone clom,      nergende Crist.  
Eom ic eaðmod his      ombiehthera,  

600  
þeow geþyldig.      Ic geþafian sceal  
æghwær ealles      his anne dom,  
ond him geornlice      gæstgemyndum  
wille wideferh      wesan underþyded,  
hyran holdlice      minum hælende  

605  
þeawum ond geþyncðum,      ond him þoncian  
ealra þara giefena      þe god gescop  
englum ærest      ond eorðwarum;  
ond ic bletsige      bliðe mode  
lifes leohtfruman,      ond him lof singe  

610  
þurh gedefne dom      dæges ond nihtes,  
herge in heortan      heofonrices weard.  
þæt eow æfre ne bið      ufan alyfed  
leohtes lissum,      þæt ge lof moten  
dryhtne secgan,      ac ge deaðe sceolon  

615  
weallendne wean      wope besingan,  
heaf in helle,      nales herenisse  
halge habban      heofoncyninges.  
Ic þone deman      in dagum minum  
wille weorþian      wordum ond dædum,  

620  
lufian in life,      swa is lar ond ar  
to spowendre      spræce gelæded,  
þam þe in his weorcum      willan ræfnað.  
Sindon ge wærlogan,      swa ge in wræcsiðe  
longe lifdon,      lege **bisencte,**  

625  
swearte beswicene,      swegle benumene,  
dreame bidrorene,      deaðe bifolene,  
firenum bifongne,      feores orwenan,  
þæt ge blindnesse      bote fundon.  
Ge þa fægran gesceaft      in fyrndagum,  

630  
gæstlicne goddream,      gearo forsegon,  
þa ge **wiðhogdun**      halgum dryhtne.  
Ne mostun ge a wunian      in wyndagum,  
ac mid scome scyldum      scofene wurdon  
fore oferhygdum      in ece fyr,  

635  
ðær ge sceolon dreogan      deað ond þystro,  
wop to widan ealdre;      næfre ge þæs wyrpe gebidað.  
Ond ic þæt gelyfe      in liffruman,  
ecne onwealdan      ealra gesceafta,  
þæt he mec for miltsum      ond mægenspedum,  

640  
niðða nergend,      næfre wille  
þurh ellenweorc      anforlætan,  
þam ic longe      in lichoman  
ond in minum gæste      gode campode  
þurh monigfealdra      mægna gerynu.  

645  
Forðon ic getrywe      in þone torhtestan  
þrynesse þrym,      se geþeahtingum  
hafað in hondum      heofon ond eorðan,  
þæt ge mec mid niþum      næfre motan  
tornmode teon      in tintergu,  

650  
mine myrðran      ond mansceaþan,  
swearte sigelease.      Eom ic soðlice  
leohte geleafan      ond mid lufan dryhtnes  
fægre gefylled      in minum feorhlocan,  
breostum inbryrded      to þam betran ham,  

655  
leomum inlyhted      to þam leofestan  
ecan earde,      þær is eþellond  
fæger ond gefealic      in fæder wuldre,  
ðær eow næfre      fore nergende  
leohtes leoma      ne lifes hyht  

660  
in godes rice      agiefen weorþeð,  
for þam oferhygdum      þe eow in mod astag  
þurh idel gylp      ealles to swiðe.  
Wendun ge ond **woldun,**      wiþerhycgende,  
þæt ge scyppende      sceoldan gelice  

665  
wesan in wuldre.      Eow þær wyrs gelomp,  
ða eow se waldend      wraðe bisencte  
in þæt swearte susl,      þær eow siððan wæs  
ad inæled      attre geblonden,  
þurh deopne dom      dream afyrred,  

670  
engla gemana.      Swa nu awa sceal  
wesan wideferh,      þæt ge wærnysse  
brynewylm hæbben,      nales bletsunga.  
Ne þurfun ge wenan,      wuldre biscyrede,  
þæt ge mec synfulle      mid searocræftum  

675  
under scæd sconde      scufan motan,  
ne in bælblæsan      bregdon on hinder  
in helle hus,      þær eow is ham sceapen,  
sweart sinnehte,      sacu butan ende,  
grim gæstcwalu.      þær ge gnornende  

680  
deað sceolon dreogan,      ond ic dreama wyn  
agan mid englum      in þam uplican  
rodera rice,      þær is ryht cyning,  
help ond hælu      hæleþa cynne,  
duguð ond drohtað."      ða cwom dryhtnes ar,  

685  
halig of heofonum,      se þurh hleoþor abead  
ufancundne ege      earmum gæstum;  
het eft hraðe      unscyldigne  
of þam wræcsiðe      wuldres cempan  
lædan limhalne,      þæt se leofesta  

690  
gæst gegearwad      in godes wære  
on gefean ferde.      ða wearð feonda þreat  
acol for ðam egsan.      Ofermæcga spræc,  
dyre dryhtnes þegn,      dæghluttre scan.  
Hæfde Guðlaces      gæst in gewealdum  

695  
modig mundbora,      meahtum spedig,  
þeostra þegnas      **þreaniedlum** bond,  
nyd onsette      ond geneahhe bibead:  
"Ne sy him banes bryce      ne blodig wund,  
lices læla      ne laþes wiht,  

700  
þæs þe ge him to dare      gedon motan,  
ac ge hine gesundne asettaþ      þær ge hine sylfne genoman.  
He sceal þy wonge wealdan,      ne magon ge him þa wic forstondan.  
Ic eom se dema,      se mec dryhten heht  
snude gesecgan,      þæt ge him sara gehwylc  

705  
hondum gehælde,      ond him hearsume  
on his sylfes dom      siþþan wæron.  
Ne sceal ic mine onsyn      fore eowere  
mengu miþan.      Ic eom meotudes þegn.  
Eom ic þara twelfa sum      þe he getreoweste  

710  
under monnes hiw      mode gelufade.  
He mec of heofonum      hider onsende,  
geseah þæt ge on eorðan      fore **æfstum**  
on his wergengan      wite legdon.  
Is þæt min broþor,      mec his bysgu gehreaw.  

715  
Ic þæt gefremme,      þær se freond wunað  
on þære socne,      þe ic þa sibbe wið hine  
healdan wille,      nu ic his helpan mot,  
þæt ge min onsynn      oft sceawiað.  
Nu ic his geneahhe      neosan wille;  

720  
sceal ic his word ond his weorc      in gewitnesse  
dryhtne lædon.      He his dæde conn."  
ða wæs Guðlaces      gæst geblissad,  
siþþan Bartholomeus      aboden hæfde  
godes ærendu.      Gearwe stodun  

725  
hæftas hearsume,      þa þæs halgan word  
lyt oferleordun.      Ongon þa leofne sið  
dragan domeadig      dryhtnes cempa  
to þam onwillan      eorðan dæle.  
Hy hine bæron      ond him bryce heoldon,  

730  
hofon hine hondum      ond him hryre burgun.  
Wæron hyra gongas      under godes egsan  
smeþe ond gesefte.      Sigehreðig cwom  
bytla to þam beorge.      Hine bletsadon  
monge mægwlitas,      meaglum reordum,  

735  
treofugla tuddor,      tacnum cyðdon  
eadges eftcyme.      Oft he him æte heold,  
þonne hy him hungrige      ymb hond flugon  
grædum gifre,      geoce gefegon.  
Swa þæt milde mod      wið moncynnes  

740  
dreamum gedælde,      dryhtne þeowde,  
genom him to wildeorum wynne,      siþþan he þas woruld forhogde.  
Smolt wæs se sigewong      ond sele niwe,  
fæger fugla reord,      folde geblowen;  
geacas gear budon.      Guþlac moste  

745  
eadig ond onmod      eardes brucan.  
Stod se grena wong      in godes wære;  
hæfde se heorde,      se þe of heofonum cwom,  
feondas afyrde.      Hwylc wæs fægerra  
willa geworden      in wera life,  

750  
þara þe yldran      usse gemunde,  
oþþe we selfe      siþþan cuþen?  
Hwæt we þissa wundra      gewitan sindon!  
Eall þas geeodon      in ussera  
tida timan.      Forþon þæs tweogan ne þearf  

755  
ænig ofer eorðan      ælda cynnes,  
ac swilc god wyrceð      gæsta lifes  
to trumnaþe,      þy læs þa tydran mod  
þa gewitnesse      wendan þurfe,  
þonne hy in gesihþe      soþes brucað.  

760  
Swa se ælmihtiga      ealle gesceafte  
lufað under lyfte      in lichoman,  
monna mægðe      geond middangeard.  
Wile se waldend      þæt we wisdom a  
snyttrum swelgen,      þæt his soð fore us  

765  
on his giefena gyld      genge weorðe,  
ða he us to are      ond to ondgiete  
syleð ond sendeð,      sawlum rymeð  
liþe lifwegas      leohte geræhte.  
Nis þæt huru læsast      þæt seo lufu cyþeð,  

770  
þonne heo in monnes      mode getimbreð  
gæstcunde gife,      swa he Guðlaces  
dagas ond dæde      þurh his dom ahof.  
Wæs se fruma fæstlic      feondum on ondan,  
geseted wið synnum,      þær he siþþan lyt  

775  
wære gewonade,      oft his word gode  
þurh eaðmedu      up onsende,  
let his ben cuman      in þa beorhtan gesceaft,  
þoncade þeodne      þæs þe he in þrowingum  
bidan moste,      hwonne him betre lif  

780  
þurh godes willan      agyfen **wurde.**  
Swa wæs Guðlaces      gæst gelæded  
engla fæðmum      in uprodor,  
fore onsyne      eces deman  
læddon leoflice.      Him wæs lean geseald,  

785  
setl on swegle,      þær he symle mot  
awo to ealdre      eardfæst wesan,  
bliðe bidan.      Is him bearn godes  
milde mundbora,      meahtig dryhten,  
halig hyrde,      heofonrices weard.  

790  
Swa soðfæstra      sawla motun  
in ecne geard      up gestigan  
rodera rice,      þa þe ræfnað her  
wordum ond weorcum      wuldorcyninges  
lare longsume,      on hyra lifes tid  

795  
earniað on eorðan      ecan lifes,  
hames in heahþu.      þæt beoð husulweras,  
cempan gecorene,      Criste leofe,  
berað in breostum      beorhtne geleafan,  
haligne hyht,      heortan clæne  

800  
weorðiað waldend,      habbað wisne geþoht,  
fusne on forðweg      to fæder eðle,  
gearwaþ gæstes hus,      ond mid gleawnesse  
feond oferfeohtað      ond firenlustas  
forberað in breostum,      broþorsibbe  

805  
georne bigongað,      in godes willan  
swencað hi sylfe,      sawle frætwað  
halgum gehygdum,      heofoncyninges bibod  
fremmað on foldan.      Fæsten lufiað,  
beorgað him bealoniþ      ond gebedu secað,  

810  
swincað wið synnum,      healdað soð ond ryht.  
Him þæt ne hreoweð      æfter hingonge,  
ðonne hy hweorfað      in þa halgan burg,  
gongað gegnunga      to Hierusalem,  
þær hi to worulde      wynnum **motun**  

815  
godes onsyne      georne bihealdan,  
sibbe ond gesihðe,      þær heo soð wunað,  
wlitig, wuldorfæst,      **ealne** widan ferh  
on lifgendra      londes wynne.  
ðæt is wide cuð      wera cneorissum,  

820  
folcum gefræge,      þætte frymþa god  
þone ærestan      ælda cynnes  
of þære clænestan,      cyning ælmihtig,  
foldan geworhte.      ða wæs fruma niwe  
elda tudres,      onstæl wynlic,  

825  
fæger ond gefealic.      Fæder wæs acenned  
Adam ærest      þurh est godes  
on neorxnawong,      þær him nænges wæs  
willan onsyn,      ne welan brosnung,  
ne lifes lyre      ne lices hryre,  

830  
ne dreames dryre      ne deaðes cyme,  
ac he on þam lande      lifgan moste  
ealra leahtra leas,      longe neotan  
niwra gefeana.      þær he no þorfte  
lifes ne lissa      in þam leohtan ham  

835  
þurh ælda tid      ende gebidan,  
ac æfter fyrste      to þam færestan  
heofonrices gefean      hweorfan mostan,  
leomu lic somud      ond lifes gæst,  
ond þær siþþan a      in sindreamum  

840  
to widan feore      wunian mostun  
dryhtne on gesihðe,      butan deaðe forð,  
gif hy halges word      healdan woldun  
beorht in breostum,      ond his bebodu læstan,  
æfnan on eðle.      Hy to ær aþreat  

845  
þæt hy waldendes      willan læsten,  
ac his wif genom      wyrmes larum  
blede forbodene,      ond of beame ahneop  
wæstm biweredne      ofer word godes,  
wuldorcyninges,      ond hyre were sealde  

850  
þurh deofles searo      deaðberende gyfl  
þæt ða sinhiwan      to swylte geteah.  
Siþþan se eþel      uðgenge wearð  
Adame ond Euan,      eardwica cyst  
beorht oðbroden,      ond hyra bearnum swa,  

855  
eaferum æfter,      þa hy on uncyððu,  
scomum scudende,      scofene wurdon  
on gewinworuld.      Weorces onguldon,  
deopra firena,      þurh deaðes cwealm,  
þe hy unsnyttrum      ær gefremedon.  

860  
þære synwræce      siþþan sceoldon  
mægð ond mæcgas      morþres ongyldon,  
godscyldge gyrn      þurh gæstgedal,  
deopra firena.      Deað in geþrong  
fira cynne,      feond rixade  

865  
geond middangeard.      Nænig monna wæs  
of þam sigetudre      siþþan æfre  
godes willan þæs georn,      ne **gynnwised,**  
þæt he bibugan mæge      þone bitran drync  
þone Eue fyrn      Adame geaf,  

870  
byrelade bryd geong;      þæt him bam gescod  
in þam deoran ham.      Deað ricsade  
ofer foldbuend,      þeah þe fela wære  
gæsthaligra,      þær hi godes willan  
on mislicum      monna gebihþum  

875  
æfter stedewonga      **stowum** fremedon;  
sume ær, sume sið,      sume in urra  
æfter tælmearce      tida gemyndum  
sigorlean sohtun.      Us secgað bec  
hu Guðlac wearð      þurh godes willan  

880  
eadig on Engle.      He him ece geceas  
meaht ond mundbyrd.      Mære wurdon  
his wundra geweorc      wide ond side,  
breme æfter burgum      geond Bryten innan,  
hu he monge oft      þurh meaht godes  

885  
gehælde hygegeomre      hefigra wita,  
þe hine unsofte,      adle gebundne,  
sarge gesohtun      of siðwegum,  
freorigmode.      Symle frofre þær  
æt þam godes cempan      gearwe fundon,  

890  
helpe ond hælo.      Nænig hæleþa is  
þe areccan mæge      oþþe rim wite  
ealra þara wundra      þe he in worulde her  
þurh dryhtnes giefe      dugeþum gefremede.  
Oft to þam wicum      weorude cwomun  

895  
deofla deaðmægen      duguþa byscyrede  
hloþum þringan,      þær se halga þeow  
elnes anhydig      eard weardade.  
þær hy mislice      mongum reordum  
on þam westenne      woðe hofun  

900  
hludne herecirm,      hiwes binotene,  
dreamum bidrorene.      Dryhtnes cempa,  
from folctoga,      feonda þreatum  
wiðstod stronglice.      Næs seo stund latu  
earmra gæsta,      ne þæt onbid long,  

905  
þæt þa wrohtsmiðas      wop ahofun,  
hreopun hreðlease,      hleoþrum brugdon.  
Hwilum wedende      swa wilde deor  
cirmdon on corðre,      hwilum cyrdon eft  
minne mansceaþan      on mennisc hiw  

910  
breahtma mæste,      hwilum brugdon eft  
awyrgde wærlogan      on wyrmes bleo,  
earme adloman      attre spiowdon.  
Symle hy Guðlac      gearene fundon,  
þonces gleawne.      He geþyldum bad,  

915  
þeah him feonda hloð      feorhcwealm bude.  
Hwilum him to honda      hungre geþreatad  
fleag fugla cyn,      þær hy feorhnere  
witude fundon      ond hine weorðedon  
meaglum stefnum.      Hwilum mennisce  

920  
aras eaðmedum      eft neosedon,  
ond þær siðfrome      on þam sigewonge  
æt þam halgan **þeowan**      helpe gemetton,  
ferðþes frofre.      Nænig forþum wæs,  
þæt he æwiscmod      eft siðade,  

925  
hean, hyhta leas,      ac se halga wer  
ælda gehwylces      þurh þa æþelan meaht,  
þe hine seoslige      sohtun on ðearfe,  
hæleð hygegeomre,      hælde bu tu  
lic ond sawle,      þenden lifes weard,  

930  
ece ælmihtig,      unnan wolde  
þæt he blædes her      brucan **moste,**  
worulde lifes.      Wæs gewinnes þa  
yrmþa for eorðan      endedogor  
þurh nydgedal      neah geþrungen,  

935  
siþþan he on westenne      wiceard geceas,  
fiftynu gear,      þa wæs frofre gæst  
eadgum æbodan      ufan onsended,  
halig of heahþu.      Hreþer innan born,  
afysed on forðsið.      Him færinga  

940  
adl in gewod.      He on elne swa þeah  
ungeblyged bad      beorhtra gehata  
bliþe in burgum.      Wæs þam bancofan  
æfter nihtglome      neah geþrungen,  
breosthord onboren.      Wæs se bliþa gæst  

945  
fus on forðweg.      Nolde fæder engla  
in þisse wonsælgan      worulde life  
leahtra leasne      longfyrst ofer þæt  
wunian leton,      þe him on weorcum her  
on his dagena tid      dædum gecwemde  

950  
elne unslawe.      ða se **ælmihtiga**  
let his hond cuman      þær se halga þeow,  
deormod on degle      domeadig bad,  
heard ond hygerof.      Hyht wæs geniwad,  
blis in breostum.      Wæs se bancofa  

955  
adle onæled,      inbendum fæst,  
lichord onlocen.      Leomu hefegedon,  
sarum gesohte.      He þæt soð gecneow  
þæt hine ælmihtig      ufan neosade,  
meotud fore miltsum.      He his modsefan  

960  
wið þam færhagan      fæste trymede  
feonda gewinna.      Næs he forht seþeah,  
ne seo adlþracu      **egle** on mode,  
ne deaðgedal,      ac him dryhtnes lof  
born in breostum,      brondhat lufu  

965  
sigorfæst in sefan,      seo him sara gehwylc  
symle forswiðde.      Næs him sorgcearu  
on þas lænan tid,      þeah his lic ond gæst  
hyra somwiste,      sinhiwan tu,  
deore **gedælden.**      Dagas forð scridun,  

970  
nihthelma genipu.      Wæs neah seo tid  
þæt he fyrngewyrht      fyllan sceolde  
þurh deaðes cyme,      domes hleotan,  
efne þæs ilcan      þe usse yldran fyrn  
frecne onfengon,      swa him biforan worhton  

975  
þa ærestan      ælda cynnes.  
ða wæs Guðlace      on þa geocran tid  
mægen gemeðgad,      mod swiþe heard,  
elnes anhydig.      Wæs seo adl þearl,  
hat ond heorogrim.      Hreþer innan weol,  

980  
born banloca.      Bryþen wæs ongunnen  
þætte Adame      Eue gebyrmde  
æt fruman worulde.      Feond byrlade  
ærest þære idese,      ond heo Adame,  
hyre swæsum were,      siþþan scencte  

985  
bittor bædeweg.      þæs þa byre siþþan  
grimme onguldon      gafulrædenne  
þurh ærgewyrht,      þætte ænig ne wæs  
fyra cynnes      from fruman siððan  
mon on moldan,      þætte meahte him  

990  
gebeorgan ond bibugan      þone bleatan drync,  
deopan deaðweges,      ac him duru sylfa  
on þa sliðnan tid      sona ontyneð,  
ingong geopenað.      Ne mæg ænig þam  
flæsce bifongen      feore wiðstondan,  

995  
ricra ne heanra,      ac hine ræseð on  
gifrum grapum.      Swa wæs Guðlace  
enge anhoga      ætryhte þa  
æfter nihtscuan      neah geþyded,  
wiga wælgifre.      Hine wunade mid  

1000  
an ombehtþegn,      se hine æghwylce  
daga neosade.      Ongan ða deophydig,  
gleawmod gongan      to godes temple,  
þær he eþelbodan      inne wiste,  
þone leofestan      lareow gecorenne,  

1005  
ond þa in eode      eadgum to spræce,  
wolde hyrcnigan      halges lara,  
mildes meþelcwida.      Fonde þa his mondryhten  
adlwerigne;      him ðæt in gefeol  
hefig æt heortan.      Hygesorge wæg,  

1010  
micle modceare.      Ongan ða his magu frignan:  
"Hu gewearð þe þus,      winedryhten min,  
fæder, freonda hleo,      ferð gebysgad,  
nearwe geneged?      Ic næfre þe,  
þeoden leofesta,      þyslicne ær  

1015  
gemette þus meðne.      Meaht þu meðelcwidum  
worda gewealdan?      Is me on wene geþuht,  
þæt þe untrymnes      adle gongum  
on þisse nyhstan      niht bysgade,  
sarbennum gesoht.      þæt me sorgna is  

1020  
hatost on hreþre,      ær þu hyge minne  
ferð afrefre.      Wast þu, freodryhten,  
hu þeos adle scyle      ende gesettan?"  
Him þa sið oncwæð,      sona ne meahte  
oroð up geteon;      wæs him in bogen  

1025  
bittor bancoþa.      Beald reordade  
eadig on elne,      ondcwis ageaf:  
"Ic wille secgan      þæt me sar gehran,  
wærc in gewod      in ðisse wonnan niht,  
lichord onleac.      Leomu hefegiað,  

1030  
sarum gesohte.      Sceal þis sawelhus,  
fæge flæschoma,      foldærne biþeaht,  
leomu lames geþacan,      legerbedde fæst  
wunian wælræste.      Wiga nealæceð,  
unlæt laces.      Ne bið þæs lengra swice  

1035  
sawelgedales      þonne seofon niht  
fyrstgemearces,      þæt min feorh heonan  
on þisse eahteþan      ende geseceð  
dæg scriþende.      þonne dogor beoð  
on moldwege      min forð scriþen,  

1040  
sorg **gesweðrad,**      ond ic siþþan mot  
fore meotudes cneowum      meorda hleotan,  
gingra geafena,      ond godes lomber  
in sindreamum      siþþan awo  
forð folgian;      is nu fus ðider  

1045  
gæst siþes georn.      Nu þu gearwe const  
leoma lifgedal;      long is þis onbid  
worulde lifes."      ða wæs wop ond heaf,  
geongum geocor sefa,      geomrende hyge,  
siþþan he gehyrde      þæt se halga wæs  

1050  
forðsiþes fus.      He þæs færspelles  
fore his mondryhtne      modsorge wæg,  
hefige æt heortan.      Hreþer innan swearc,  
hyge hreowcearig,      þæs þe his hlaford geseah  
ellorfusne.      He þæs onbæru  

1055  
habban ne meahte,      ac he hate let  
torn þoliende      tearas geotan,  
weallan wægdropan.      Wyrd ne meahte  
in fægum leng      feorg gehealdan,  
deore frætwe,      þonne him gedemed wæs.  

1060  
Ongeat gæsta halig      geomormodes  
**drusendne** hyge.      Ongan þa duguþa hleo,  
glædmod gode leof,      geongran retan,  
wine leofestan      wordum negan:  
"Ne beo þu unrot,      ðeah þeos adl me  

1065  
innan æle.      Nis me earfeðe  
to geþolianne      þeodnes willan,  
dryhtnes mines,      ne ic þæs deaðes hafu  
on þas seocnan tid      sorge on mode,  
ne ic me herehloðe      helle þegna  

1070  
swiðe onsitte,      ne mæg synne on me  
facnes frumbearn      fyrene gestælan,  
lices leahtor,      ac in lige sceolon  
sorgwylmum soden      sar wanian,  
wræcsið wepan,      wilna biscirede  

1075  
in þam deaðsele      duguða gehwylcre,  
lufena ond lissa.      Min þæt leofe bearn,  
ne beo þu on sefan to seoc.      Ic eom siþes fus  
upeard niman      **edleana** georn  
in þam ecan gefean,      ærgewyrhtum  

1080  
geseon sigora frean,      min þæt swæse bearn.  
Nis me wracu ne gewin,      þæt ic wuldres god  
sece swegelcyning,      þær is sib ond blis,  
domfæstra dream,      dryhten ondweard,  
þam ic georne      gæstgerynum,  

1085  
in þas dreorgan tid      dædum cwemde,  
mode ond mægne.      Ic þa meorde wat  
leahtorlease,      lean unhwilen,  
halig on heahþu.      þær min hyht myneð  
to gesecenne,      sawul fundað  

1090  
of licfate      to þam longan gefean  
in eadwelan.      Nis þes eþel me  
ne sar ne sorg.      Ic me sylfum wat  
æfter lices hryre      lean unhwilen."  
ða se wuldormaga      worda gestilde,  

1095  
rof runwita;      wæs him ræste neod,  
reonigmodum.      Rodor swamode  
ofer niðða bearn,      nihtrim scridon,  
deorc ofer dugeðum.      þa se dæg bicwom  
on þam se lifgenda      in lichoman,  

1100  
ece ælmihtig      ærist gefremede,  
dryhten mid dreame,      ða he of deaðe aras  
**onwald** of eorðan      in þa eastortid,  
ealra þrymma þrym,      ðreata mæstne  
to heofonum ahof,      ða he from helle astag.  

1105  
Swa se eadga wer      in þa æþelan tid  
on þone beorhtan dæg      blissum hremig,  
milde ond gemetfæst,      mægen unsofte  
elne geæfnde.      Aras ða eorla wynn,  
heard hygesnottor,      swa he hraþost meahte,  

1110  
meðe for ðam miclan bysgum.      Ongon þa his mod staþelian  
leohte geleafan,      lac onsægde  
deophycgende      dryhtne to willan  
gæstgerynum      in godes temple,  
ond his þegne ongon,      swa þam þeodne geras,  

1115  
þurh gæstes giefe      godspel bodian,  
secgan sigortacnum,      ond his sefan trymman  
wundrum to wuldre      in þa wlitigan gesceaft  
to eadwelan,      swa he ær ne sið  
æfre to ealdre      oðre swylce  

1120  
on þas lænan tid      lare gehyrde,  
ne swa deoplice      dryhtnes geryne  
þurh menniscne      muð areccan  
on sidum sefan.      Him wæs soþra geþuht  
þæt hit ufancundes      engles wære  

1125  
of swegldreamum,      swiþor micle  
mægenþegnes word,      þonne æniges monnes lar,  
wera ofer eorðan.      Him þæt wundra mæst  
gesewen þuhte,      þæt swylc snyttrucræft  
ænges hæleða her      hreþer weardade,  

1130  
dryhta bearna,      wæs þæs deoplic eall  
word ond wisdom,      ond þæs weres stihtung,  
mod ond mægencræft,      þe him meotud engla,  
gæsta geocend      forgiefen hæfde.  
Wæron feowere ða      forð gewitene  

1135  
dagas on rime,      þæs se dryhtnes **þegn**  
on elne bad,      adle gebysgad,  
sarum geswenced.      Ne he sorge wæg  
geocorne sefan      gæstgedales,  
dreorigne hyge.      Deað nealæcte,  

1140  
stop stalgongum,      strong ond hreðe  
sohte sawelhus.      Com se seofeða dæg  
ældum ondweard,      þæs þe him in gesonc,  
hat, heortan neah,      **hildescurum**  
flacor flanþracu,      feorhhord onleac,  

1145  
searocægum gesoht.      Ongon ða snottor hæle,  
ar, onbehtþegn,      æþeles neosan  
to þam halgan hofe,      fond þa hlingendne  
fusne on forðsiþ      frean unwenne,  
gæsthaligne      in godes temple  

1150  
soden sarwylmum.      Wæs þa sihste tid  
on midne dæg,      wæs his mondryhtne  
endedogor      ætryhte þa.  
Nearwum genæged      nydcostingum,  
awrecen wælpilum,      wlo ne meahte  

1155  
oroð up geteon,      ellenspræce  
hleoþor ahebban.      Ongon ða hygegeomor,  
freorig ond ferðwerig,      fusne gretan,  
meðne modglædne,      bæd hine þurh mihta scyppend,  
gif he his wordcwida      wealdan meahte,  

1160  
spræce ahebban,      þæt him on spellum gecyðde,  
onwrige worda gongum,      hu he his wisna truwade,  
drohtes on ðære dimman adle,      ærðon hine deað onsægde.  
Him se eadga wer      ageaf ondsware,  
leof mon leofum,      þeah he late meahte,  

1165  
eorl ellenheard,      oreþe gebredan:  
"Min þæt swæse bearn,      nis nu swiþe feor  
þam ytemestan      endedogor  
nydgedales,      þæt ðu þa nyhstan scealt  
in woruldlife      worda minra,  

1170  
næfre leana biloren,      lare gehyran,  
noht longe ofer þis.      Læst ealle well  
wære ond winescype,      word þa wit spræcon,  
leofast manna."      "Næfre ic lufan sibbe,  
þeoden, æt þearfe      þine forlæte  

1175  
asanian!"      "Beo þu on sið gearu,  
siþþan lic ond leomu      ond þes lifes gæst  
asundrien      somwist hyra  
þurh feorggedal.      **Fys** æfter þon  
þæt þu gesecge      sweostor minre,  

1180  
þære leofestan,      on longne weg  
to þam fægran gefean      forðsið minne,  
on ecne eard,      ond hyre eac gecyð  
wordum minum,      þæt ic me warnade  
hyre onsyne      ealle þrage  

1185  
in woruldlife,      for ðy ic wilnode  
þæt wit unc eft      in þam ecan gefean  
on sweglwuldre      geseon mostun  
fore onsyne      eces deman  
leahtra lease.      þær sceal lufu uncer  

1190  
wærfæst wunian,      þær wit wilna a  
in ðære beorhtan byrig      brucan motun,  
eades mid englum.      ðu hyre eac saga  
þæt heo þis banfæt      beorge bifæste,  
lame biluce,      lic orsawle  

1195  
in þeostorcofan,      þær hit þrage sceal  
in sondhofe      siþþan wunian."  
ða wearð modgeþanc      miclum gebisgad,  
þream forþrycced,      þurh þæs þeodnes word,  
ombehtþegne,      þa he ædre oncneow  

1200  
frean feorhgedal,      þæt hit feor ne wæs,  
endedogor.      Ongon þa ofostlice  
to his winedryhtne      wordum mæðlan:  
"Ic þec halsige,      hæleþa leofost  
gumena cynnes,      þurh gæsta weard,  

1205  
þæt þu hygesorge      heortan minre  
geeþe, eorla wyn.      Nis þe ende feor,  
þæs þe ic on galdrum      ongieten hæbbe.  
Oft mec geomor sefa      gehþa gemanode,  
hat æt heortan,      hyge gnornende  

1210  
nihtes nearwe,      ond ic næfre þe,  
fæder, frofor min,      frignan dorste.  
Symle ic gehyrde,      þonne heofones gim,  
wyncondel wera,      west onhylde,  
sweglbeorht sunne      setlgonges fus  

1215  
on **æfentid,**      oþerne mid þec,  
þegn æt geþeahte.      Ic þæs þeodnes word,  
ares uncuþes      oft neosendes,  
dægwoman bitweon      ond þære deorcan niht,  
meþelcwide mæcges,      ond on morgne swa,  

1220  
ongeat geomormod,      gæstes spræce,  
gleawes in geardum.      Huru, ic giet ne wat,  
ær þu me, frea min,      furþor cyðe  
þurh cwide þinne,      hwonan his cyme sindon."  
ða se eadga wer      ageaf ondsware  

1225  
leofum æfter longre hwile,      swa he late meahte,  
elnes oncyðig,      oreþe gewealdan:  
"Hwæt, þu me, wine min,      wordum nægest,  
fusne frignest,      þæs þe ic furþum ær  
æfre on ealdre      ængum ne wolde  

1230  
monna ofer moldan      melda weorðan,  
þegne on þeode,      butan þe nu ða,  
þy læs þæt wundredan      weras ond idesa,  
ond on geað gutan,      gieddum mænden  
bi me lifgendum.      Huru, ic nolde sylf  

1235  
þurh gielpcwide      gæstes mines  
frofre gelettan,      ne fæder mines  
æfre geæfnan,      æbylg godes.  
Symle me onsende      sigedryhten min,  
folca feorhgiefa,      siþþan ic furþum ongon  

1240  
on þone æfteran      anseld bugan  
geargemearces,      gæst haligne,  
engel ufancundne,      se mec efna gehwam,  
meahtig meotudes þegn,      ond on morgne eft,  
sigorfæst gesohte,      ond me sara gehwylc  

1245  
gehælde hygesorge,      ond me in hreþre bileac  
wuldres wilboda      wisdomes giefe  
micle monigfealdran      þonne ænig mon wite  
in **life** her,      þe me alyfed nis  
to gecyþenne      cwicra ængum  

1250  
on foldwege      fira cynnes,  
þæt me ne meahte      monna ænig  
bideaglian      hwæt he dearninga  
on hyge hogde      heortan geþoncum,  
siþþan he me fore eagum      onsyne wearð.  

1255  
A ic on mode mað      monna gehwylcne  
þeodnes þrymcyme      oð þisne dæg.  
Leofast monna,      nu ic for lufan þinre,  
ond geferscype      þæt wit fyrn mid unc  
longe læstan,      nelle ic lætan þe  

1260  
æfre unrotne      æfter ealdorlege  
meðne modseocne      minre geweorðan,  
soden sorgwælmum.      A ic sibbe wiþ þe  
healdan wille.      Nu of hreþerlocan  
to þam soþan gefean      sawel fundað.  

1265  
Nis seo tid latu,      tydrað þis banfæt,  
greothord gnornað,      gæst hine fyseð  
on ecne geard,      utsiþes georn  
on sellan gesetu.      Nu ic swiðe eom  
weorce gewergad."      ða to þam wage gesag,  

1270  
heafelan onhylde,      hyrde þa gena  
ellen on innan.      Oroð stundum teah  
mægne modig,      him of muðe cwom  
swecca swetast.      Swylce on sumeres tid  
stincað on stowum      staþelum fæste  

1275  
wynnum æfter wongum      wyrta geblowene,  
hunigflowende,      swa þæs halgan wæs  
ondlongne dæg      oþ æfen forð  
oroð up hlæden.      þa se æþela glæm  
setlgong sohte,      swearc norðrodor  

1280  
won under wolcnum,      woruld miste oferteah,  
þystrum biþeahte,      þrong niht ofer tiht  
londes frætwa.      ða cwom leohta mæst,  
halig of heofonum      hædre scinan,  
beorhte ofer burgsalu.      Bad se þe sceolde  

1285  
eadig on elne      endedogor,  
awrecen wælstrælum.      Wuldres scima,  
æþele ymb æþelne,      ondlonge niht  
scan scirwered.      Scadu sweþredon,  
tolysed under lyfte.      Wæs se leohta glæm  

1290  
ymb þæt halge hus,      heofonlic condel,  
from æfenglome      oþþæt eastan cwom  
ofer deop gelad      dægredwoma,  
wedertacen wearm.      Aras se wuldormago,  
eadig elnes gemyndig,      spræc to his onbehtþegne,  

1295  
torht to his treowum gesiþe:      "Tid is þæt þu fere,  
ond þa ærendu      eal biþence,  
ofestum læde,      swa ic þe ær bibead,  
lac to leofre.      Nu of lice is,  
goddreama georn,      gæst swiðe fus."  

1300  
Ahof þa his honda,      husle gereorded,  
eaðmod þy æþelan gyfle,      swylce he his eagan ontynde,  
halge heafdes gimmas,      biseah þa to heofona rice,  
glædmod to geofona leanum,      ond þa his gæst onsende  
weorcum wlitigne      in wuldres dream.  

1305  
ða wæs Guðlaces      gæst gelæded  
eadig on upweg.      Englas feredun  
to þam longan gefean,      lic colode,  
belifd under lyfte.      ða þær leoht ascan,  
beama beorhtast.      Eal þæt beacen wæs  

1310  
ymb þæt halge hus,      heofonlic leoma,  
from foldan up      swylce fyren tor  
ryht aræred      oð rodera hrof,  
gesewen under swegle,      sunnan beorhtra,  
æþeltungla wlite.      Engla þreatas  

1315  
sigeleoð sungon,      sweg wæs on lyfte  
gehyred under heofonum,      haligra dream.  
Swa se burgstede wæs      blissum gefylled,  
swetum stencum      ond sweglwundrum,  
eadges yrfestol,      engla hleoðres,  

1320  
eal innanweard.      þær wæs ænlicra  
ond wynsumra      þonne hit in worulde mæge  
stefn areccan,      hu se stenc ond se sweg,  
heofonlic hleoþor      ond se halga song,  
gehyred wæs,      heahþrym godes,  

1325  
breahtem æfter breahtme.      Beofode þæt ealond,  
foldwong onþrong.      ða afyrhted wearð  
ar, elnes biloren,      gewat þa ofestlice  
beorn unhyðig,      þæt he bat gestag,  
wæghengest wræc,      wæterþisa for,  

1330  
snel under sorgum.      Swegl hate scan,  
blac ofer burgsalo.      Brimwudu scynde,  
leoht, lade fus.      Lagumearg snyrede,  
gehlæsted to hyðe,      þæt se hærnflota  
æfter sundplegan      sondlond gespearn,  

1335  
grond wið greote.      Gnornsorge wæg  
hate æt heortan,      hyge geomurne,  
meðne modsefan,      se þe his mondryhten,  
life **bilidenne,**      last weardian  
wiste, wine leofne.      Him þæs wopes hring  

1340  
torne gemonade.      Teagor yðum weol,  
hate hleordropan,      ond on hreþre wæg  
micle modceare.      He þære mægeð sceolde  
lace gelædan      laðspel to soð.  
Cwom þa freorigferð      þær seo fæmne wæs,  

1345  
wuldres wynmæg.      He þa wyrd ne mað,  
fæges forðsið.      Fusleoð agol  
wineþearfende,      ond þæt word acwæð:  
"Ellen biþ selast      þam þe oftost sceal  
dreogan dryhtenbealu,      deope behycgan  

1350  
þroht þeodengedal,      þonne seo þrag cymeð,  
wefen **wyrdstafum.**      þæt wat se þe sceal  
aswæman sarigferð,      wat his sincgiefan  
holdne biheledne.      He sceal hean þonan  
geomor hweorfan.      þam bið gomenes wana  

1355  
ðe þa earfeða      oftost dreogeð  
on sargum sefan.      Huru, ic swiðe ne þearf  
hinsiþ behlehhan.      Is hlaford min,  
beorna bealdor,      ond broþor þin,  
se selesta      bi sæm tweonum  

1360  
þara þe we on Engle      æfre gefrunen  
acennedne      þurh cildes had  
gumena cynnes,      to godes dome,  
werigra wraþu,      worulddreamum of,  
winemæga wyn,      in wuldres þrym,  

1365  
gewiten, **winiga** hleo,      wica neosan  
eardes on upweg.      Nu se eorðan dæl,  
banhus abrocen      burgum in innan  
wunað wælræste,      ond se wuldres dæl  
of licfæte      in leoht godes  

1370  
sigorlean sohte,      ond þe secgan het  
þæt git a mosten      in þam ecan gefean  
mid þa sibgedryht      somudeard niman,  
weorca wuldorlean,      willum neotan  
blædes ond blissa.      Eac þe abeodan het  

1375  
sigedryhten min,      þa he **wæs** siþes fus,  
þæt þu his lichoman,      leofast mægða,  
eorðan biðeahte.      Nu þu ædre const  
siðfæt minne.      Ic sceal sarigferð,  
heanmod hweorfan,      hyge drusendne."  
