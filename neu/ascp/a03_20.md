[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a03_19)  [Next](a03_21.md) 

------------------------------------------------------------------------

# Deor

Verse Indeterminate Saxon

  
Welund him be wurman      wræces cunnade,  
anhydig eorl      earfoþa dreag,  
hæfde him to gesiþþe      sorge ond longaþ,  
wintercealde wræce;      wean oft onfond,  

5  
siþþan hine Niðhad on      nede legde,  
swoncre seonobende      on syllan monn.  
þæs ofereode,      þisses swa mæg!  
Beadohilde ne wæs      hyre broþra deaþ  
on sefan swa sar      swa hyre sylfre þing,  

10  
þæt heo gearolice      ongieten hæfde  
þæt heo eacen wæs;      æfre ne meahte  
þriste geþencan,      hu ymb þæt sceolde.  
þæs ofereode,      þisses swa mæg!  
We þæt Mæðhilde      monge gefrugnon  

15  
wurdon grundlease      Geates frige,  
þæt hi seo sorglufu      slæp ealle binom.  
þæs ofereode,      þisses swa mæg!  
ðeodric ahte      þritig wintra  
Mæringa burg;      þæt wæs monegum cuþ.  

20  
þæs ofereode,      þisses swa mæg!  
We geascodan      Eormanrices  
wylfenne geþoht;      ahte wide folc  
Gotena rices.      þæt wæs grim cyning.  
Sæt secg monig      sorgum gebunden,  

25  
wean on wenan,      wyscte geneahhe  
þæt þæs cynerices      ofercumen wære.  
þæs ofereode,      þisses swa mæg!  
Siteð sorgcearig,      sælum bidæled,  
on sefan sweorceð,      sylfum þinceð  

30  
þæt sy endeleas      **earfoða** dæl.  
Mæg þonne geþencan,      þæt geond þas woruld  
witig dryhten      wendeþ geneahhe,  
eorle monegum      are gesceawað,  
wislicne blæd,      sumum weana dæl.  

35  
þæt ic bi me sylfum      secgan wille,  
þæt ic hwile wæs      Heodeninga scop,  
dryhtne dyre.      Me wæs Deor noma.  
Ahte ic fela wintra      folgað tilne,  
holdne hlaford,      oþþæt Heorrenda nu,  

40  
leoðcræftig monn      londryht geþah,  
þæt me eorla hleo      ær gesealde.  
þæs ofereode,      þisses swa mæg!  
