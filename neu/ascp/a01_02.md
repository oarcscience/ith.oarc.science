[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a01_01)  [Next](a01_03.md) 

------------------------------------------------------------------------

# Exodus

Verse Indeterminate Unknown

  
Hwæt! We feor and neah      gefrigen habað  
ofer middangeard      Moyses domas,  
wræclico wordriht,      wera cneorissum,--  
in uprodor      eadigra gehwam  

5  
æfter bealusiðe      bote lifes,  
lifigendra gehwam      langsumne ræd,--  
hæleðum secgan.      Gehyre se ðe wille!  
þone on westenne      **weroda** drihten,  
soðfæst cyning,      mid his sylfes miht  

10  
gewyrðode,      and him wundra fela,  
ece alwalda,      in æht forgeaf.  
He wæs leof gode,      leoda aldor,  
horsc and hreðergleaw,      herges wisa,  
freom folctoga.      Faraones cyn,  

15  
godes **andsacan,**      gyrdwite band,  
þær him gesealde      sigora waldend,  
modgum **magoræswan,**      his maga feorh,  
onwist eðles,      Abrahames sunum.  
Heah wæs þæt handlean      and him hold frea,  

20  
gesealde wæpna geweald      wið wraðra gryre,  
ofercom mid þy campe      cneomaga fela,  
**feonda** folcriht.      ða wæs forma sið  
þæt hine weroda god      wordum nægde,  
þær he him gesægde      soðwundra fela,  

25  
hu þas woruld worhte      witig drihten,  
eorðan ymbhwyrft      and uprodor,  
gesette sigerice,      and his sylfes naman,  
ðone yldo bearn      ær ne cuðon,  
frod fædera cyn,      þeah hie fela wiston.  

30  
Hæfde he þa geswiðed      soðum cræftum  
and gewurðodne      werodes aldor,  
Faraones feond,      on forðwegas.  
þa wæs ingere      ealdum witum  
deaðe gedrenced      drihtfolca mæst;  

35  
hordwearda hryre      heaf wæs geniwad,  
swæfon seledreamas,      since berofene.  
Hæfde mansceaðan      æt middere niht  
frecne gefylled,      frumbearna fela,  
abrocene burhweardas.      Bana wide scrað,  

40  
lað leodhata,      land **drysmyde**  
deadra hræwum,      dugoð forð gewat,  
wop wæs wide,      worulddreama lyt.  
Wæron hleahtorsmiðum      handa belocene,  
alyfed laðsið      leode gretan;  

45  
folc ferende,      **feond** wæs bereafod,  
hergas on helle.      **Heofung** þider becom,  
druron deofolgyld.      Dæg wæs mære  
ofer middangeard      þa seo mengeo for.  
Swa þæs fæsten dreah      fela missera,  

50  
ealdwerige,      Egypta folc,  
þæs þe hie wideferð      wyrnan þohton  
Moyses magum,      gif hie metod lete,  
on langne lust      leofes siðes.  
Fyrd wæs gefysed,      from se ðe lædde,  

55  
modig **magoræswa,**      mægburh heora.  
Oferfor he mid þy folce      fæstena worn,  
land and leodweard      laðra manna,  
enge anpaðas,      uncuð gelad,  
oðþæt hie on Guðmyrce      gearwe bæron,  

60  
(wæron land heora      lyfthelme beþeaht),  
mearchofu morheald.      Moyses ofer þa,  
fela meoringa,      fyrde gelædde.  
Heht þa ymb twa niht      **tirfæste** hæleð,  
siððan hie feondum      oðfaren hæfdon,  

65  
ymbwicigean      werodes bearhtme  
mid ælfere      æthanes byrig,  
mægnes mæste      mearclandum on.  
Nearwe genyddon      on norðwegas,  
wiston him be suðan      Sigelwara land,  

70  
forbærned burhhleoðu,      brune leode,  
hatum heofoncolum.      þær halig god  
wið færbryne      folc gescylde,  
bælce oferbrædde      byrnendne heofon,  
halgan nette      hatwendne lyft.  

75  
Hæfde wederwolcen      widum fæðmum  
eorðan and uprodor      efne gedæled,  
lædde leodwerod,      ligfyr adranc,  
hate heofontorht.      Hæleð wafedon,  
drihta gedrymost.      **Dægsceades** hleo  

80  
wand ofer wolcnum;      hæfde witig god  
sunnan siðfæt      **segle** ofertolden,  
swa þa mæstrapas      men ne cuðon,  
ne ða seglrode      geseon meahton,  
eorðbuende      ealle cræfte,  

85  
hu afæstnod wæs      feldhusa mæst,  
siððan he mid wuldre      geweorðode  
þeodenholde.      þa wæs þridda wic  
folce to frofre.      Fyrd eall geseah  
hu þær hlifedon      halige seglas,  

90  
lyftwundor leoht;      leode ongeton,  
dugoð Israhela,      þæt þær drihten cwom  
weroda drihten,      wicsteal metan.  
Him beforan foran      fyr and wolcen  
in beorhtrodor,      beamas twegen,  

95  
þara æghwæðer      efngedælde  
heahþegnunga      haliges gastes,  
deormodra sið      dagum and nihtum.  
þa ic on morgen gefrægn      modes rofan  
hebban herebyman      hludan stefnum,  

100  
wuldres woman.      Werod eall aras,  
modigra mægen,      swa him Moyses bebead,  
mære magoræswa,      metodes folce,  
fus fyrdgetrum.      Forð gesawon  
lifes latþeow      lifweg metan;  

105  
swegl siðe weold,      sæmen æfter  
foron flodwege.      Folc wæs on salum,  
hlud **herges** cyrm.      Heofonbeacen astah  
æfena gehwam,      oðer wundor,  
syllic æfter sunnan      setlrade beheold,  

110  
ofer leodwerum      lige scinan,  
byrnende beam.      Blace stodon  
ofer sceotendum      scire leoman;  
scinon scyldhreoðan,      **sceado** swiðredon,  
neowle nihtscuwan      neah ne mihton  

115  
heolstor ahydan;      heofoncandel barn.  
Niwe nihtweard      nyde sceolde  
wician ofer weredum,      þy læs him westengryre,  
har **hæðbroga,**      holmegum wederum  
**on** ferclamme      ferhð **getwæfde.**  

120  
Hæfde foregenga      fyrene loccas,  
blace beamas;      bellegsan hweop  
in þam hereþreate,      hatan lige,  
þæt he on westenne      werod forbærnde,  
nymðe hie modhwate      Moyses hyrde.  

125  
Scean scir werod,      scyldas lixton,  
gesawon randwigan      rihte stræte,  
segn ofer sweoton,      oðþæt sæfæsten  
landes æt ende      **leodmægne** forstod,  
fus on forðweg.      Fyrdwic aras;  

130  
wyrpton hie werige,      wiste genægdon  
modige meteþegnas,      hyra mægen beton.  
Bræddon æfter beorgum,      siððan byme sang,  
flotan feldhusum.      þa wæs feorðe wic,  
randwigena ræst,      be þan readan sæ.  

135  
ðær on fyrd hyra      færspell becwom,  
oht inlende.      Egsan stodan,  
wælgryre weroda;      wræcmon gebad  
laðne lastweard,      se ðe him lange ær  
eðelleasum      onnied gescraf,  

140  
wean witum fæst.      Wære ne gymdon,  
ðeah þe se yldra cyning      ær ge...  
þa wearð yrfeweard      ingefolca,  
manna æfter maðmum,      þæt he swa miceles geðah.  
Ealles þæs forgeton      siððan grame wurdon  

145  
Egypta cyn      **ymbe** antwig;  
ða **heo** his mægwinum      morðor fremedon,  
wroht berenedon,      wære fræton.  
Wæron heaðowylmas      heortan getenge,  
mihtmod wera;      manum treowum  

150  
woldon hie þæt feorhlean      facne gyldan,  
þætte **hie** þæt dægweorc      dreore gebohte,  
Moyses leode,      þær him mihtig god  
on ðam spildsiðe      spede forgefe.  
þa him eorla mod      ortrywe wearð  

155  
siððan hie gesawon      of suðwegum  
fyrd Faraonis      forð ongangan,  
oferholt wegan,      eored lixan,  
(garas trymedon,      guð hwearfode,  
blicon bordhreoðan,      byman sungon),  

160  
þufas þunian,      þeod mearc tredan,  
on hwæl       
**Hreopon** herefugolas,      hilde grædige,  
deawigfeðere      ofer drihtneum,  
wonn wælceasega.      Wulfas sungon  

165  
atol æfenleoð      ætes on wenan,  
carleasan deor,      cwyldrof beodan  
on laðra last      leodmægnes **fyl.**  
Hreopon mearcweardas      middum nihtum,  
fleah fæge gast,      folc wæs gehæged.  

170  
Hwilum of þam werode      wlance þegnas  
mæton milpaðas      meara bogum.  
Him þær segncyning      wið þone segn foran,  
manna þengel,      mearcþreate rad;  
guðweard gumena      grimhelm gespeon,  

175  
cyning cinberge,      (cumbol lixton),  
wiges on wenum,      wælhlencan **sceoc,**  
het his hereciste      healdan georne  
fæst **fyrdgetrum.**      Freond **onsegon**  
laðum eagan      landmanna cyme.  

180  
Ymb hine wægon      wigend unforhte,  
hare **heorowulfas**      hilde gretton,  
þurstige þræcwiges,      þeodenholde.  
Hæfde him alesen      leoda dugeðe  
tireadigra      twa þusendo,  

185  
þæt wæron cyningas      and cneowmagas,  
on þæt eade riht,      æðelum deore.  
Forðon anra gehwilc      ut alædde  
wæpnedcynnes,      wigan æghwilcne  
þara þe he on ðam fyrste      findan mihte.  

190  
Wæron ingemen      ealle ætgædere,  
cyningas on corðre.      Cuð oft gebad  
horn on heape      to hwæs hægstealdmen,  
guðþreat gumena,      gearwe bæron.  
Swa þær eorp werod,      ecan læddon,  

195  
lað æfter laðum,      leodmægnes worn,  
þusendmælum;      þider wæron fuse.  
Hæfdon hie gemynted      to þam mægenheapum  
to þam ærdæge      Israhela cynn  
billum abreotan      on hyra broðorgyld.  

200  
Forþon wæs in wicum      wop up ahafen,  
atol æfenleoð,      egesan stodon,  
weredon wælnet,      þa se woma cwom.  
Flugon frecne spel,      feond wæs anmod,  
werud wæs wigblac,      oðþæt wlance forsceaf  

205  
mihtig engel,      se ða menigeo beheold,  
þæt þær gelaðe mid him      leng ne mihton  
geseon tosomne;      sið wæs gedæled.  
Hæfde nydfara      nihtlangne fyrst,  
þeah ðe him on healfa gehwam      hettend seomedon,  

210  
mægen oððe merestream;      nahton maran hwyrft.  
Wæron orwenan      eðelrihtes,  
sæton æfter beorgum      in blacum reafum,  
wean on wenum;      wæccende bad  
eall seo sibgedriht      somod ætgædere  

215  
maran mægenes,      oð Moyses bebead  
eorlas on uhttid      ærnum **bemum**  
folc somnigean,      frecan arisan,  
habban heora hlencan,      hycgan on ellen,  
beran beorht searo,      beacnum cigean  

220  
sweot sande near.      Snelle gemundon  
weardas wigleoð,      werod wæs gefysed,  
brudon ofer burgum,      (byman gehyrdon),  
flotan feldhusum,      fyrd wæs on ofste.  
Siððan hie getealdon      wið þam teonhete  

225  
on þam forðherge      feðan twelfe  
**moderofra;**      mægen wæs onhrered.  
Wæs on anra gehwam      æðelan cynnes  
alesen under lindum      leoda duguðe  
on folcgetæl      fiftig cista;  

230  
hæfde cista gehwilc      cuðes werodes  
garberendra,      guðfremmendra,  
*X* hund geteled,      tireadigra.  
þæt wæs wiglic werod;      **wace** ne gretton  
in þæt rincgetæl      ræswan herges,  

235  
þa þe for geoguðe      gyt ne mihton  
under bordhreoðan      breostnet wera  
wið flane feond      folmum werigean,  
ne him bealubenne      gebiden hæfdon  
ofer linde lærig,      licwunde swor,  

240  
gylpplegan gares.      Gamele ne moston,  
hare heaðorincas,      hilde onþeon,  
gif him modheapum      mægen swiðrade,  
ac hie be wæstmum      **on** wig curon,  
hu in leodscipe      læstan wolde  

245  
mod mid aran,      eac þan mægnes cræft,  
garbeames feng.       
þa wæs handrofra      here ætgædere,  
fus forðwegas.      Fana up **gerad,**  
beama beorhtost;      **bidon** ealle þa gen  

250  
hwonne siðboda      sæstreamum neah  
leoht ofer lindum      lyftedoras bræc.  
Ahleop þa for hæleðum      hildecalla,  
bald beohata,      bord up ahof,  
heht þa folctogan      fyrde gestillan,  

255  
þenden modiges meðel      monige gehyrdon.  
Wolde reordigean      rices hyrde  
ofer hereciste      halgan stefne,  
werodes wisa      wurðmyndum spræc:  
"Ne beoð ge þy forhtran,      þeah þe Faraon brohte  

260  
sweordwigendra      side hergas,  
eorla unrim!      Him eallum wile  
mihtig drihten      þurh mine hand  
to dæge þissum      dædlean gyfan,  
þæt hie lifigende      leng ne moton  

265  
ægnian mid yrmðum      Israhela cyn.  
Ne willað eow andrædan      deade feðan,  
fæge ferhðlocan,      fyrst is æt ende  
lænes lifes.      Eow is lar godes  
abroden of breostum.      Ic on beteran ræd,  

270  
þæt ge gewurðien      wuldres aldor,  
and eow liffrean      lissa bidde,  
sigora gesynto,      þær ge siðien.  
þis is se ecea      Abrahames god,  
frumsceafta frea,      se ðas fyrd wereð,  

275  
modig and mægenrof,      mid þære miclan hand."  
Hof ða for hergum      hlude stefne  
lifigendra **leod,**      þa he to leodum spræc:  
"Hwæt, ge nu eagum to      on lociað,  
folca leofost,      færwundra sum,  

280  
hu ic sylfa sloh      and þeos swiðre hand  
grene tacne      garsecges deop.  
Yð up færeð,      ofstum wyrceð  
wæter **wealfæsten.**      Wegas syndon dryge,  
haswe herestræta,      holm gerymed,  

285  
ealde staðolas,      þa ic ær ne gefrægn  
ofer middangeard      men geferan,  
fage feldas,      þa forð heonon  
in ece **tid**      yðe þeahton,  
sælde sægrundas.      Suðwind fornam  

290  
bæðweges blæst,      **brim** is areafod,  
sand sæcir **spaw.**      Ic wat soð gere  
þæt eow mihtig god      miltse gecyðde,  
eorlas ærglade.      Ofest is selost  
þæt ge of feonda      fæðme weorðen,  

295  
nu se agend      up arærde  
reade streamas      in randgebeorh.  
Syndon þa foreweallas      fægre gestepte,  
wrætlicu wægfaru,      oð wolcna hrof."  
æfter þam wordum      werod eall aras,  

300  
modigra mægen.      Mere stille bad.  
Hofon herecyste      hwite linde,  
segnas on sande.      Sæweall astah,  
uplang gestod      wið Israhelum  
andægne fyrst.      Wæs seo eorla gedriht  

305  
anes modes,       
fæstum fæðmum      freoðowære heold.  
Nalles hige gehyrdon      haliges lare,  
siððan leofes leoþ      læste near  
sweg swiðrode      and sances bland.  

310  
þa þæt feorðe cyn      fyrmest eode,  
wod on wægstream,      wigan on heape,  
ofer grenne grund,      Iudisc feða  
**on** orette      **on** uncuð gelad  
for his mægwinum.      Swa him mihtig god  

315  
þæs dægweorces      deop lean forgeald,  
siððan him gesælde      sigorworca hreð,  
þæt he ealdordom      agan sceolde  
ofer cynericu,      cneowmaga blæd.  
Hæfdon him to segne,      þa hie on sund stigon,  

320  
ofer bordhreoðan      beacen aræred  
in þam garheape,      gyldenne **leon,**  
drihtfolca mæst,      deora cenost.  
Be þam herewisan      hynðo ne woldon  
be him lifigendum      lange þolian,  

325  
þonne hie to guðe      garwudu rærdon  
ðeoda ænigre.      **þracu** wæs on ore,  
heard handplega,      hægsteald modige  
wæpna wælslihtes,      wigend unforhte,  
bilswaðu blodige,      beadumægnes ræs,  

330  
grimhelma gegrind,      þær Iudas for.  
æfter þære fyrde      flota modgade,  
Rubenes sunu.      Randas bæron  
sæwicingas      ofer sealtne mersc,  
**manna** menio;      micel angetrum  

335  
eode unforht.      He his ealdordom  
synnum aswefede,      þæt he siðor for  
on leofes last.      Him on leodsceare  
frumbearnes riht      freobroðor oðþah,  
ead and æðelo;      he wæs gearu swa þeah.  

340  
þær **forð** æfter him      folca þryðum  
sunu Simeones      sweotum comon;  
þridde þeodmægen      (þufas wundon  
ofer garfare)      guðcyste onþrang  
deawig sceaftum.      Dægwoma becwom  

345  
ofer **garsecge,**      godes beacna sum,  
morgen mæretorht;      mægen forð gewat.  
þa þær folcmægen      for æfter oðrum,  
isernhergum.      An wisode  
mægenþrymmum mæst,      þy he mære wearð,  

350  
on forðwegas      folc æfter wolcnum,  
cynn æfter cynne.      Cuðe æghwilc  
mægburga riht,      swa him Moises bead,  
eorla æðelo.      Him wæs an fæder,  
leof leodfruma,      landriht geþah,  

355  
frod on ferhðe,      freomagum leof.  
Cende cneowsibbe      cenra manna  
heahfædera sum,      halige þeode,  
Israela cyn,      onriht godes,  
swa þæt orþancum      ealde reccað  

360  
þa þe mægburge      mæst gefrunon,  
frumcyn feora,      fæderæðelo gehwæs.  
Niwe flodas      Noe oferlað,  
þrymfæst þeoden,      mid his þrim sunum,  
þone deopestan      **drencefloda**  

365  
þara ðe gewurde      on woruldrice.  
Hæfde him on hreðre      halige treowa;  
forþon he gelædde      ofer lagustreamas  
maðmhorda mæst,      mine **gefræge.**  
On feorhgebeorh      foldan hæfde  

370  
eallum eorðcynne      ece lafe,  
frumcneow **gehwæs,**      fæder and moder  
tuddorteondra,      geteled rime  
mismicelra      þonne men cunnon,  
snottor sæleoda.      Eac þon sæda gehwilc  

375  
on bearm scipes      beornas feredon,  
þara þe under      heofonum hæleð bryttigað.  
Swa þæt wise men      wordum secgað  
þæt from Noe      nigoða wære  
fæder Abrahames      on folctale.  

380  
þæt is se Abraham      se him engla god  
naman niwan asceop;      eac þon neah and feor  
halige heapas      in gehyld bebead,  
werþeoda geweald;      he on wræce lifde.  
Siððan he gelædde      leofost feora  

385  
haliges hæsum;      heahlond stigon  
sibgemagas,      on Seone beorh.  
Wære hie þær fundon,      wuldor gesawon,  
halige heahtreowe,      swa hæleð gefrunon.  
þær eft se snottra      sunu Dauides,  

390  
wuldorfæst cyning,      witgan larum  
getimbrede      tempel gode,  
**alh** haligne,      eorðcyninga  
se wisesta      on woruldrice,  
heahst and haligost,      hæleðum gefrægost,  

395  
mæst and mærost,      þara þe manna bearn,  
fira æfter foldan,      folmum geworhte.  
To þam meðelstede      magan gelædde  
Abraham Isaac.      Adfyr onbran;  
fyrst ferhðbana      no þy **fægenra** wæs.  

400  
Wolde þone lastweard      lige gesyllan,  
in bælblyse      beorna selost,  
his swæsne sunu      to sigetibre,  
angan ofer eorðan      yrfelafe,  
feores frofre,      ða he swa forð gebad,  

405  
leodum to lafe,      langsumne hiht.  
He þæt gecyðde,      þa he þone cniht genam  
fæste mid folmum,      folccuð geteag  
ealde lafe,      (ecg grymetode),  
þæt he him lifdagas      leofran ne wisse  

410  
þonne he hyrde      heofoncyninge.  
Up aræmde      **Abraham** **þa;**  
se eorl wolde slean      eaferan sinne  
unweaxenne,      **ecgum** reodan  
magan mid mece,      gif hine **metod** lete.  

415  
Ne wolde him beorht fæder      bearn ætniman,  
halig tiber,      ac mid handa befeng.  
þa him styran cwom      stefn of heofonum,  
wuldres hleoðor,      word æfter spræc:  
"Ne sleh þu, Abraham,      þin agen bearn,  

420  
sunu mid sweorde!      Soð is gecyðed,  
nu þin cunnode      cyning alwihta,  
þæt þu wið waldend      wære heolde,  
fæste treowe,      seo þe freoðo sceal  
in lifdagum      lengest weorðan,  

425  
awa to aldre      unswiciendo.  
Hu þearf mannes sunu      maran treowe?  
Ne behwylfan mæg      heofon and eorðe  
his wuldres word,      widdra and siddra  
þonne befæðman mæge      foldan sceattas,  

430  
eorðan ymbhwyrft      and uprodor,  
garsecges gin      and þeos geomre lyft.  
**He** að swereð,      engla þeoden,  
wyrda waldend      and wereda god,  
soðfæst sigora,      þurh his sylfes lif,  

435  
þæt þines cynnes      and cneowmaga,  
randwiggendra,      rim ne cunnon,  
yldo ofer eorðan,      ealle cræfte  
to gesecgenne      soðum wordum,  
nymðe hwylc þæs snottor      in sefan weorðe  

440  
þæt he ana mæge      ealle geriman  
stanas on eorðan,      steorran on heofonum,  
sæbeorga **sand,**      sealte yða;  
ac hie gesittað      be sæm tweonum  
oð Egipte      incaðeode  

445  
land Cananea,      leode þine,  
freobearn fæder,      folca selost."  
Folc wæs afæred,      flodegsa becwom  
gastas geomre,      geofon deaðe hweop.  
Wæron beorhhliðu      blode bestemed,  

450  
holm heolfre spaw,      hream wæs on yðum,  
wæter wæpna ful,      wælmist astah.  
Wæron Egypte      eft oncyrde,  
flugon forhtigende,      fær ongeton,  
woldon herebleaðe      hamas findan,  

455  
gylp wearð gnornra.      Him ongen genap  
atol yða gewealc,      ne ðær ænig becwom  
herges to hame,      ac behindan beleac  
wyrd mid wæge.      þær ær wegas lagon,  
mere modgode,      mægen wæs adrenced.  

460  
Streamas stodon,      storm up gewat  
heah to heofonum,      herewopa mæst.  
Laðe cyrmdon,      (lyft up geswearc),  
fægum stæfnum,      flod blod gewod.  
Randbyrig wæron rofene,      rodor swipode  

465  
meredeaða mæst,      modige swulton,  
cyningas on corðre,      cyre swiðrode  
sæs æt ende.      Wigbord scinon  
heah ofer hæleðum,      holmweall astah,  
merestream modig.      Mægen wæs on cwealme  

470  
fæste gefeterod,      forðganges **weg**  
searwum æsæled,      sand **basnodon,**  
witodre fyrde,      hwonne waðema stream,  
sincalda sæ,      sealtum yðum  
æflastum gewuna      ece staðulas,  

475  
nacud nydboda,      neosan come,  
fah feðegast,      se ðe feondum geneop.  
Wæs seo hæwene lyft      heolfre geblanden,  
brim berstende      blodegesan hweop,  
sæmanna sið,      oðþæt soð metod  

480  
þurh Moyses hand      modge rymde,  
wide wæðde,      wælfæðmum sweop.  
Flod famgode,      fæge crungon,  
lagu land gefeol,      lyft wæs onhrered,  
wicon weallfæsten,      wægas burston,  

485  
multon meretorras,      þa se mihtiga sloh  
mid halige hand,      heofonrices weard,  
**on** werbeamas.      Wlance ðeode  
ne mihton forhabban      helpendra pað,  
merestreames mod,      ac he manegum gesceod  

490  
gyllende gryre.      Garsecg wedde,  
up ateah, on sleap.      Egesan stodon,  
weollon wælbenna.      Witrod gefeol  
heah of heofonum      handweorc godes,  
famigbosma      flodwearde sloh,  

495  
unhleowan wæg,      alde mece,  
þæt ðy deaðdrepe      drihte swæfon,  
synfullra sweot.      Sawlum lunnon  
fæste befarene,      flodblac here,  
siððan hie on **bugon**      brun yppinge,  

500  
modewæga mæst.      Mægen eall gedreas  
ða **gedrencte** **wæron**      dugoð Egypta,  
Faraon mid his folcum.      He **onfond** hraðe,  
siððan **grund** gestah      godes andsaca,  
þæt wæs mihtigra      mereflodes weard;  

505  
wolde **heorufæðmum**      hilde gesceadan,  
yrre and egesfull.      Egyptum wearð  
þæs dægweorces      deop lean gesceod,  
forðam þæs heriges      ham eft ne com  
ealles ungrundes      ænig to lafe,  

510  
þætte sið **heora**      secgan moste,  
bodigean æfter burgum      bealospella mæst,  
hordwearda hryre,      hæleða cwenum,  
ac þa mægenþreatas      meredeað geswealh,  
spelbodan **eac.**      Se ðe sped ahte,  

515  
ageat gylp wera.      Hie wið god wunnon!  
þanon Israhelum      ece rædas  
on merehwearfe      **Moyses** sægde,  
heahþungen wer,      halige spræce,  
deop ærende.      **Dægword** nemnað  

520  
swa gyt werðeode,      on gewritum findað  
doma gehwilcne,      þara ðe him drihten bebead  
on þam siðfate      soðum wordum,  
gif onlucan wile      lifes wealhstod,  
beorht in breostum,      banhuses weard,  

525  
ginfæsten god      gastes cægon.  
Run bið gerecenod,      ræd forð gæð,  
hafað wislicu      word on fæðme,  
wile meagollice      modum tæcan  
þæt we gesne ne syn      godes þeodscipes,  

530  
metodes miltsa.      He us ma onlyhð,  
nu us boceras      beteran secgað  
lengran **lifwynna.**      þis is læne dream,  
wommum awyrged,      wreccum alyfed,  
earmra anbid.      Eðellease  

535  
þysne gystsele      gihðum **healdað,**  
murnað on mode,      manhus witon  
fæst under foldan,      þær bið fyr and wyrm,  
open ece scræf.      Yfela **gehwylces**  
swa nu regnþeofas      rice dælað,  

540  
yldo oððe ærdeað.      Eftwyrd cymð,  
mægenþrymma mæst      ofer middangeard,  
dæg dædum fah.      Drihten sylfa  
on þam meðelstede      manegum demeð,  
þonne he soðfæstra      sawla lædeð,  

545  
eadige gastas,      on uprodor,  
þær **is** leoht and lif,      eac þon lissa blæd;  
dugoð on dreame      drihten herigað,  
weroda wuldorcyning,      to widan feore.  
Swa reordode      ræda gemyndig  

550  
manna mildost,      mihtum swiðed,  
hludan stefne;      here stille bad  
witodes willan,      wundor ongeton,  
modiges muðhæl;      he to mænegum spræc:  
"Micel is þeos menigeo,      mægenwisa trum,  

555  
fullesta mæst,      se ðas fare lædeð;  
hafað **us** on Cananea      cyn gelyfed  
burh and beagas,      brade rice;  
wile nu gelæstan      þæt he lange gehet  
mid aðsware,      engla drihten,  

560  
in fyrndagum      fæderyncynne,  
gif ge gehealdað      halige lare,  
þæt ge feonda gehwone      forð ofergangað,  
gesittað sigerice      be sæm tweonum,  
beorselas beorna.      Bið eower blæd micel!"  

565  
æfter þam wordum      werod wæs on salum,  
sungon sigebyman,      (segnas stodon),  
on fægerne sweg;      folc wæs on lande,  
hæfde wuldres beam      werud gelæded,  
halige heapas,      on hild godes.  

570  
Life **gefegon**      þa hie oðlæded hæfdon  
feorh of feonda dome,      þeah ðe hie hit frecne geneðdon,  
weras under wætera hrofas.      Gesawon hie þær weallas standan,  
ealle him brimu blodige þuhton,      þurh þa heora beadosearo wægon.  
Hreðdon hildespelle,      siððan hie þam **herge** wiðforon;  

575  
hofon hereþreatas      hlude stefne,  
for þam dædweorce      drihten heredon,  
weras wuldres sang;      wif on oðrum,  
folcsweota mæst,      fyrdleoð **golan**  
aclum stefnum,      eallwundra fela.  

580  
þa wæs eðfynde      Afrisc meowle  
on geofones staðe      golde geweorðod.  
Handa hofon      halswurðunge,  
bliðe wæron,      bote gesawon,  
heddon herereafes,      hæft wæs onsæled.  

585  
Ongunnon sælafe      segnum dælan  
on yðlafe,      ealde madmas,  
reaf and randas.      Heo on riht **sceodon**  
gold and godweb,      Iosepes gestreon,  
wera wuldorgesteald.      Werigend lagon  

590  
on deaðstede,      drihtfolca **mæst.**  
