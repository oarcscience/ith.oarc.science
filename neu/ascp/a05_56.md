[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a05_55)  [Next](a05_57) 

------------------------------------------------------------------------

# The Paris Psalter: Psalm 56

Verse Indeterminate Saxon

  
Miltsa min, god,      and me milde weorð,  
forþon min sawel on þe      swyðe getryweð,  
and ic on fægerum scuan      fiðera ðinra  
gewicie,      oðþæt gewite forð  

5  
and unriht me      eall beglide.  
Heonan ic cleopige      to heahgode  
and to wealdendgode,      ðe me wel dyde.  
He þa of heofenum      hider onsende  
þe me alysde,      laþum wiðferede,  

10  
sealde on edwit      þe me ær trædan.  
Sende mihtig god      his milde gehigd  
and his soðfæst mod      samod ætgædere,  
and mine sawle      sona alysde  
of leon hwelpum      reðe gemanan;  

15  
wæs ic slæpende      sare gedrefed.  
Synd me manna bearn      mihtigum toðum  
wæpenstrælas,      þa me wundedon;  
wæron hyra tungan getale      teonan gehwylcre  
and to yfele gehwam      ungemet scearpe.  

20  
Ahefe þe ofer heofenas,      halig drihten;  
is wuldur ðin      wide and side  
ofer ðas eorþan      ealle mære.  
Fotum heo minum      fæcne grine  
grame gearwodon,      and geornlice  

25  
mine sawle      swyðe onbigdon.  
Hi deopne seað      dulfon widne,  
þær ic eagum      on locade,  
and hi on ðone ylcan      eft gefeollan.  
Gearo is min heorte      þæt ic gode cweme;  

30  
gearo is min heorte      þæt ic gode swylce  
sealmas singe,      soðword sprece.  
Aris, wuldur min,      wynpsalterium,  
and ic on ærmergene      eac arise  
and min hearpe      herige drihten.  

35  
Ic þe on folcum      frine drihten  
ecne andete,      eac geond þeode  
sealmas singe      swiðe geneahhige.  
Forðon þin mildheortnes      is mycel wið heofenas,  
is ðin soðfæstnes      swylce wið wolcnum.  

40  
Ahafen þu eart ofer heofenas,      halig drihten;  
is ofer ealle      eorðan **swylce**  
þines wuldres wlite      wide and side.  
