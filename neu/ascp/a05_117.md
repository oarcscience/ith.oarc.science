[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a05_116)  [Next](a05_118) 

------------------------------------------------------------------------

# The Paris Psalter: Psalm 117

Verse Indeterminate Saxon

  
Ic andette      ecum dryhtne  
þam godan gode;      ic hine gleawne wat;  
ys his mildheortnys      mycel to worulde.  
þæt Israela cwæðan      ealle nu ða,  

5  
þe he is se goda god,      and gearu standeð  
his mildheortnys      mære to worulde.  
Cweðe Aarones hus      eac þæt sylfe;  
he ys se goda god,      and gearu standeð  
his **mildheortnys**      mære to worulde.  

10  
Cweðan ealle þæt      unforcuðe,  
þe him on standeð      egsa dryhtnes;  
forðon he ys se goda god,      and gearu standeð  
his **mildheortnys**      mære on worulde.  
Ic on costunge      cigde to dryhtne,  

15  
and he me gehyrde      on **heare** brædu.  
Nu me fultum is      fæle dryhten,  
nis me ege mannes      for ahwæðer.  
Nu me fultum ys      fæle dryhten,  
ic fracuþe forseo      feondas mine.  

20  
God ys on dryhten      georne to þenceanne,  
þonne on mannan wese      mod to treowianne.  
God ys on dryhten      georne to hyhtanne,  
þonne on ealdormen      ahwær to treowianne.  
Ealle me ymbsealdon      side þeode,  

25  
and ic wæs on dryhtnes naman      deorum gehæled.  
Me ymbstodan      strange manige,  
and **me** godes **nama** on him      georne gehælde.  
þa hi me ymbsealdon      samod anlice  
swa beon bitere,      oððe þu bærne eac  

30  
þornas þyre      þicce fyre,  
þær me nama dryhtnes      neode scylde.  
Ic wæs hearde cnyssed      and ic me helpe fand,  
þæt ic fæste ne feoll,      ac ic me frofre begeat,  
þa me dryhten onfeng,      swa hit gedefe wæs.  

35  
Me wæs strengðu strang      stiþ on dryhtne  
and herenes heah,      and he me eac  
ys a to worulde      worden on hælu.  
A byð blisse stefn      beorht gehyred  
on soðfæstra      swæsum muðe.  

40  
Dyde gedefe mægen      dryhtnes swyðre,  
and me seo swyðre      swylce drihtnes  
ahof hrædlice      æt heahþearfe.  
Ne swelte ic mid sare,      ac ic gesund lifige  
and weorc godes      wide secge.  

45  
Se clænsude,      se þe him clæne wæs;  
dryhten ælmihtig      nolde to deaðe me  
on ecnysse      æfre gesyllan.  
Undoð me sniome duru      soðfæstra eac,  
þær ic gange inn,      gode andette;  

50  
soðfæste on þa duru      seceað inngang.  
Ic þe andette,      ece dryhten,  
forðon þu me gehyrdest      æt heahþearfe  
and me þa gewurde      wis on hælu.  
þone sylfan stan      þe hine swyðe ær  

55  
wyrhtan awurpan,      nu se geworden is  
hwommona heagost;      halig dryhten  
to wealles wraðe      wis teofrade;  
þæt is urum eagum      eall wundorlic.  
þis ys se dæg      þe hine drihten us  

60  
wisfæst geworhte      wera cneorissum,  
eallum eorðtudrum      eadgum to blisse.  
Eala þu dryhten god,      do me halne;  
eala þu dryhten min,      do us gesunde.  
Gebletsad is, se þe com      ofer bearna gehwylc  

65  
on dryhtnes naman      dædum mærum;  
we eow æt godes huse      gearwe bletsiað,  
nu us drihten god      deore onlyhte.  
Wutan **us** to symbeldæge      settan georne,  
and ðone gelome      lustum healdan  

70  
oð wigbedes      wræste hornas.  
þu eart min dryhten god,      and ic dædum þe  
ecne andette;       
þu eart min hælend god,      and ic herige ðe.  
Ic ðe andette      ecne dryhten,  

75  
forðon þu me gehyrdest      æt heahþearfe,  
and þa wurde me      wis to hælu.  
Eac ic andette      eceum dryhtne,  
forðon he ys se goda god,      and ic ful geare wat,  
þæt þin mildheortnyss      ys mycel to worulde.  
