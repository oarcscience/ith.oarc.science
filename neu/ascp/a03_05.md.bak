[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a03_04)  [Next](a03_06.md) 

------------------------------------------------------------------------

# Juliana

Verse Indeterminate Saxon

  
Hwæt! We ðæt hyrdon         hæleð eahtian,  
deman dædhwate,         þætte in dagum gelamp  
Maximianes,         se geond middangeard,  
arleas cyning,         eahtnysse ahof,  

5  
cwealde cristne men,         circan fylde,  
geat on græswong         <a href="#n1" id="t1">godhergendra,</a>  
hæþen hildfruma,         haligra blod,  
ryhtfremmendra.         Wæs his rice brad,  
wid ond weorðlic         ofer werþeode,  

10  
lytesna ofer ealne         yrmenne grund.  
Foron æfter burgum,         swa he biboden hæfde,  
þegnas þryðfulle.         <a href="#n2" id="t2">Oft</a> hi þræce
rærdon,  
dædum gedwolene,         þa þe dryhtnes æ  
feodon þurh firencræft.         Feondscype rærdon,  

15  
hofon hæþengield,         halge cwelmdon,  
breotun boccræftge,         <a href="#n3" id="t3">bærndon</a>
gecorene,  
gæston godes cempan         gare ond lige.  
Sum wæs æhtwelig         æþeles cynnes  
rice gerefa.         Rondburgum weold,  

20  
eard weardade         oftast symle  
in þære ceastre         Commedia,  
heold hordgestreon.         Oft he hæþengield  
ofer word godes,         weoh gesohte  
neode geneahhe.         Wæs him noma cenned  

25  
Heliseus,         hæfde ealdordom  
micelne ond mærne.         ða his mod ongon  
fæmnan lufian,         (hine fyrwet bræc),  
Iulianan.         Hio in gæste bær  
halge treowe,         hogde georne  

30  
þæt hire mægðhad         mana gehwylces  
fore Cristes lufan         clæne geheolde.  
ða wæs sio fæmne         mid hyre fæder willan  
welegum biweddad;         wyrd ne ful cuþe,  
freondrædenne         hu heo from hogde,  

35  
geong on gæste.         Hire wæs godes egsa  
mara in gemyndum,         þonne eall þæt maþþumgesteald  
þe in þæs æþelinges         æhtum wunade.  
þa wæs se weliga         <a href="#n4" id="t4">þæra</a> wifgifta,  
goldspedig guma,         georn on mode,  

40  
þæt him mon fromlicast         fæmnan gegyrede,  
bryd to bolde.         Heo þæs beornes lufan  
fæste wiðhogde,         þeah þe feohgestreon  
under hordlocan,         hyrsta unrim  
æhte ofer eorþan.         Heo þæt eal forseah,  

45  
ond þæt word acwæð         on wera mengu:  
<a href="#n5" id="t5">"Ic</a> þe mæg gesecgan         þæt þu þec sylfne
ne þearft  
swiþor swencan.         Gif þu soðne god  
lufast ond gelyfest,         ond his lof rærest,  
ongietest gæsta hleo,         ic beo gearo sona  

50  
unwaclice         willan þines.  
Swylce ic þe secge,         gif þu to sæmran gode  
þurh deofolgield         dæde biþencest,  
hætsð hæþenweoh,         ne meaht þu habban mec,  
ne geþreatian         þe to gesingan.  

55  
Næfre þu þæs swiðlic         sar gegearwast  
þurh hæstne nið         heardra wita,  
þæt þu mec onwende         worda þissa."  
ða se æþeling wearð         yrre gebolgen,  
firendædum fah,         gehyrde þære fæmnan word,  

60  
het ða gefetigan         ferend snelle,  
hreoh ond hygeblind,         haligre fæder,  
recene to rune.         Reord up astag,  
siþþan hy togædre         garas hlændon,  
hildeþremman.         Hæðne wæron begen  

65  
synnum seoce,         sweor ond aþum.  
ða reordode         rices hyrde  
wið þære fæmnan fæder         frecne mode,  
daraðhæbbende:         "Me þin dohtor hafað  
geywed orwyrðu.         Heo me on an sagað  

70  
þæt heo mæglufan         minre ne gyme,  
freondrædenne.         Me þa fraceðu sind  
on modsefan         mæste weorce,  
þæt heo mec swa torne         tæle gerahte  
fore þissum folce,         het me fremdne god,  

75  
ofer þa oþre         þe we ær cuþon,  
welum weorþian,         wordum lofian,  
on hyge hergan,         oþþe hi nabban."  
Geswearc þa swiðferð         <a href="#n6" id="t6">sweor</a> æfter
worde,  
þære fæmnan fæder,         ferðlocan onspeon:  

80  
"Ic þæt geswerge         þurh soð godu,  
swa ic are æt him         æfre finde,  
oþþe, þeoden, æt þe         þine hyldu  
winburgum in,         gif þas word sind soþ,  
monna leofast,         þe þu me sagast,  

85  
þæt ic hy ne sparige,         ac on spild giefe,  
þeoden mæra,         þe to <a href="#n7" id="t7">gewealde.</a>  
Dem þu hi to deaþe,         gif þe gedafen þince,  
swa to life læt,         swa þe leofre sy."  
Eode þa fromlice         fæmnan to spræce,  

90  
anræd ond yreþweorg,         yrre gebolgen,  
þær he <a href="#n8" id="t8">glædmode</a>         geonge wiste  
wic weardian.         He þa worde cwæð:  
"ðu eart dohtor min         seo dyreste  
ond seo sweteste         in sefan minum,  

95  
ange for eorþan,         minra eagna leoht,  
Iuliana!         þu on geaþe hafast  
þurh þin orlegu         unbiþyrfe  
ofer witena dom         wisan gefongen.  
Wiðsæcest þu to swiþe         sylfre rædes  

100  
þinum brydguman,         se is betra þonne þu,  
æþelra for eorþan,         æhtspedigra  
feohgestreona.         He is to freonde god.  
Forþon is þæs wyrþe,         þæt þu þæs weres frige,  
ece eadlufan,         an ne forlæte."  

105  
Him þa seo eadge         ageaf ondsware,  
Iuliana         (hio to gode hæfde  
freondrædenne         fæste gestaþelad):  
"Næfre ic þæs þeodnes         þafian wille  
mægrædenne,         nemne he mægna god  

110  
geornor bigonge         þonne he gen dyde,  
lufige mid lacum         þone þe leoht gescop,  
heofon ond eorðan         ond holma bigong,  
eodera ymbhwyrft.         Ne mæg he elles mec  
bringan to bolde.         He þa brydlufan  

115  
sceal to oþerre         æhtgestealdum  
idese secan;         nafað he <a href="#n9" id="t9">ænige</a> her."  
Hyre þa þurh yrre         ageaf ondsware  
fæder feondlice,         nales frætwe onheht:  
"Ic þæt gefremme,         gif min feorh leofað  

120  
gif þu unrædes         ær ne geswicest,  
ond þu fremdu godu         forð bigongest  
ond þa forlætest         þe us leofran sind,  
þe þissum folce         to freme stondað,  
þæt þu ungeara         ealdre scyldig  

125  
þurh deora gripe         deaþe sweltest,  
gif þu geþafian nelt         þingrædenne,  
modges gemanan.         Micel is þæt ongin  
ond <a href="#n10" id="t10">þreaniedlic</a>         þinre gelican,  
þæt þu forhycge         hlaford urne."  

130  
Him þa seo eadge         ageaf ondsware,  
gleaw ond gode leof,         Iuliana:  
"Ic þe to soðe         secgan wille,  
bi me lifgendre         nelle ic lyge fremman.  
Næfre ic me ondræde         domas þine,  

135  
ne me weorce sind         witebrogan,  
hildewoman,         þe þu hæstlice  
manfremmende         to me beotast,  
ne þu næfre gedest         þurh gedwolan þinne  
þæt þu mec acyrre         from Cristes lofe."  

140  
ða wæs ellenwod,         yrre ond reþe,  
frecne ond ferðgrim,         fæder wið dehter.  
Het hi þa swingan,         susle þreagan,  
witum wægan,         ond þæt word acwæð:  
"Onwend þec in gewitte,         ond þa word oncyr  

145  
þe þu unsnyttrum         ær gespræce,  
þa þu goda ussa         gield forhogdest."  
Him seo unforhte         ageaf ondsware  
þurh gæstgehygd,         Iuliana:  
"Næfre þu gelærest         þæt ic leasingum,  

150  
dumbum ond deafum         deofolgieldum,  
<a href="#n11" id="t11">gæsta</a> geniðlum         gaful onhate,  
þam wyrrestum         wites þegnum,  
ac ic weorðige         wuldres ealdor  
middangeardes         ond mægenþrymmes,  

155  
ond him anum to         eal biþence,  
þæt he mundbora         min geweorþe,  
helpend ond hælend         wið hellsceaþum."  
Hy þa þurh yrre         Affricanus,  
fæder fæmnan ageaf         on feonda geweald  

160  
Heliseo.         He in æringe  
gelædan het         æfter leohtes cyme  
to his domsetle.         Duguð wafade  
on þære fæmnan wlite,         folc eal geador.  
Hy þa se æðeling         ærest grette,  

165  
hire brydguma,         bliþum wordum:  
"Min se swetesta         sunnan scima,  
Iuliana!         Hwæt, þu glæm hafast,  
ginfæste giefe,         geoguðhades blæd!  
Gif þu godum ussum         gen gecwemest,  

170  
ond þe to swa mildum         mundbyrd secest,  
<a href="#n12" id="t12">hyldo</a> to halgum,         beoð þe ahylded
fram  
wraþe geworhtra         wita unrim,  
grimra gyrna,         þe þe gegearwad sind,  
gif þu onsecgan nelt         soþum gieldum."  

175  
Him seo æþele mæg         ageaf ondsware:  
"Næfre þu geþreatast         þinum beotum,  
ne wita þæs fela         wraðra gegearwast,  
þæt ic þeodscype         þinne lufie,  
buton þu forlæte         þa leasinga,  

180  
weohweorðinga,         ond wuldres god  
ongyte gleawlice,         gæsta scyppend,  
meotud moncynnes,         in þæs meahtum sind  
a butan ende         ealle gesceafta."  
ða for þam folce         frecne mode  

185  
beotwordum spræc,         bealg hine swiþe  
folcagende,         ond þa fæmnan het  
þurh niðwræce         nacode þennan,  
ond mid sweopum swingan         synna lease.  
Ahlog þa se hererinc,         hospwordum spræc:  

190  
"þis is ealdordom         uncres gewynnes  
on fruman gefongen!         Gen ic feores þe  
unnan wille,         þeah þu ær fela  
unwærlicra         worda gespræce,  
onsoce to swiðe         þæt þu soð godu  

195  
lufian wolde.         þe þa lean sceolan  
<a href="#n13" id="t13">wiþerhycgendre,</a>         witebrogan,  
æfter weorþan,         butan þu ær wiþ hi  
geþingige,         ond him þoncwyrþe  
æfter leahtorcwidum         lac onsecge,  

200  
sibbe gesette.         Læt þa sace restan,  
lað leodgewin.         Gif þu leng ofer þis  
þurh þin dolwillen         gedwolan fylgest,  
þonne ic nyde sceal         niþa gebæded  
on þære grimmestan         godscyld wrecan,  

205  
torne teoncwide,         þe þu tælnissum  
wiþ þa selestan         sacan ongunne,  
ond þa mildestan         þara þe men witen,  
þe þes leodscype mid him         longe bieode."  
Him þæt æþele mod         unforht oncwæð:  

210  
"Ne ondræde ic me         domas þine,  
awyrged womsceaða,         ne þinra wita bealo.  
Hæbbe ic me to hyhte         heofonrices weard,  
mildne mundboran,         mægna waldend,  
se mec gescyldeð         wið þinum scinlace  

215  
of gromra gripe,         þe þu to godum tiohhast.  
ða sind geasne         goda gehwylces,  
idle, orfeorme,         unbiþyrfe,  
ne þær freme <a href="#n14" id="t14">meteð</a>         fira ænig  
soðe sibbe,         þeah þe sece to him  

220  
freondrædenne.         He ne findeð þær  
duguþe mid deoflum.         Ic to dryhtne min  
mod staþelige,         se ofer mægna gehwylc  
waldeð wideferh,         wuldres agend,  
sigora gehwylces.         þæt is soð cyning."  

225  
ða þam folctogan         fracuðlic þuhte  
þæt he ne meahte         mod oncyrran,  
fæmnan foreþonc.         He bi feaxe het  
ahon ond ahebban         on heanne beam,  
þær seo sunsciene         slege þrowade,  

230  
sace singrimme,         siex tida dæges,  
ond he ædre het         eft asettan,  
laðgeniðla,         ond gelædan bibead  
to carcerne.         Hyre wæs Cristes lof  
in ferðlocan         fæste biwunden,  

235  
milde modsefan,         mægen unbrice.  
ða wæs mid clustre         carcernes duru  
behliden, homra geweorc.         Halig þær inne  
wærfæst wunade.         Symle heo wuldorcyning  
herede æt heortan,         heofonrices god,  

240  
in þam nydclafan,         nergend fira,  
heolstre bihelmad.         Hyre wæs halig gæst  
singal gesið.         ða cwom semninga  
in þæt hlinræced         hæleða gewinna,  
yfeles ondwis.         Hæfde engles hiw,  

245  
gleaw gyrnstafa         gæstgeniðla,  
helle hæftling,         to þære halgan spræc:  
"Hwæt dreogest þu,         seo dyreste  
ond seo weorþeste         wuldorcyninge,  
dryhtne ussum?         ðe þes dema hafað  

250  
þa wyrrestan         witu gegearwad,  
sar endeleas,         gif þu onsecgan nelt,  
gleawhycgende,         ond his godum cweman.  
Wes þu on ofeste,         swa he þec ut heonan  
lædan hate,         þæt þu lac hraþe  

255  
onsecge sigortifre,         ær þec swylt nime,  
deað fore duguðe.         þy þu þæs deman scealt,  
eadhreðig mæg,         yrre gedygan."  
Frægn þa fromlice,         seo þe forht ne wæs,  
Criste gecweme,         hwonan his cyme wære.  

260  
Hyre se wræcmæcga         wið þingade:  
"Ic eom engel godes         ufan siþende,  
þegn geþungen,         ond to þe sended,  
halig of heahþu.         þe sind heardlicu,  
wundrum <a href="#n15" id="t15">wælgrim,</a>         witu geteohhad  

265  
to gringwræce.         Het þe god beodan,  
bearn waldendes,         þæt þe burge þa."  
ða wæs seo fæmne         for þam færspelle  
egsan geaclad,         þe hyre se aglæca,  
wuldres wiþerbreca,         wordum sægde.  

270  
Ongan þa fæstlice         ferð staþelian,  
geong grondorleas,         to
<a href="#n16" id="t16">gode cleopian<br />
"Nu</a> ic þec, beorna hleo,         biddan wille  
ece ælmihtig,         þurh þæt æþele gesceap  
þe þu, fæder engla,         æt fruman settest,  

275  
þæt þu me ne læte         of lofe hweorfan  
þinre eadgife,         swa me þes ar bodað  
frecne færspel,         þe me fore stondeð.  
Swa ic þe, bilwitne,         biddan wille  
þæt þu me gecyðe,         cyninga wuldor,  

280  
þrymmes hyrde,         hwæt þes þegn sy,  
lyftlacende,         þe mec læreð from þe  
on stearcne weg."         Hyre stefn oncwæð  
wlitig of wolcnum,         word hleoþrade:  
"Forfoh þone frætgan         ond fæste geheald,  

285  
oþþæt he his siðfæt         secge mid ryhte,  
ealne from orde,         hwæt his æþelu syn."  
ða wæs þære fæmnan         ferð geblissad,  
<a href="#n17" id="t17">domeadigre.</a>         Heo þæt deofol genom  
...... "ealra cyninga cyning         to cwale syllan.  

290  
ða gen ic gecræfte         þæt se cempa ongon  
waldend wundian,         weorud to segon  
þæt þær blod ond wæter         bu tu ætgædre  
eorþan sohtun.         ða gen ic Herode  
in hyge <a href="#n18" id="t18">bisweop</a>         þæt he Iohannes
bibead  

295  
heafde biheawan,         ða se halga wer  
þære wiflufan         wordum styrde,  
unryhtre æ.         Eac ic gelærde  
Simon searoþoncum         þæt he sacan ongon  
wiþ þa gecorenan         Cristes þegnas,  

300  
ond þa halgan weras         hospe gerahte  
þurh deopne gedwolan,         sægde hy dryas wæron.  
Neþde ic nearobregdum         þær ic Neron bisweac,  
þæt he acwellan het         Cristes þegnas,  
Petrus ond Paulus.         Pilatus ær  

305  
on rode aheng         rodera waldend,  
meotud meahtigne         minum larum.  
Swylce ic Egias         eac gelærde  
þæt he unsnytrum         Andreas het  
ahon haligne         on heanne beam,  

310  
þæt he of galgan his         gæst onsende  
in wuldres wlite.         þus ic wraþra fela  
mid minum broþrum         bealwa gefremede,  
sweartra synna,         þe ic <a href="#n19" id="t19">asecgan</a> ne
mæg,  
rume areccan,         ne gerim witan,  

315  
heardra heteþonca."         Him seo halge oncwæð  
þurh gæstes giefe,         Iuliana:  
"þu scealt furþor gen,         feond moncynnes,  
siþfæt secgan,         hwa þec sende to me."  
Hyre se aglæca         ageaf ondsware,  

320  
forhtafongen,         friþes orwena:  
"Hwæt, mec min fæder         on þas fore to þe,  
hellwarena cyning,         hider onsende  
of þam engan ham,         se is yfla gehwæs  
in þam grornhofe         geornfulra þonne ic.  

325  
þonne he usic sendeð         þæt <a href="#n20" id="t20">we</a>
soðfæstra  
þurh misgedwield         mod oncyrren,  
ahwyrfen from halor,         we beoð hygegeomre,  
forhte on ferðþe.         Ne biþ us frea milde,  
egesful ealdor,         gif we yfles noht  

330  
gedon habbaþ;         ne durran we siþþan  
for his onsyne         ower geferan.  
þonne he onsendeð         geond sidne grund  
þegnas of þystrum,         hateð þræce ræran,  
gif we <a href="#n21" id="t21">gemette</a> sin         on moldwege,  

335  
oþþe feor oþþe neah         fundne weorþen,  
þæt hi usic binden         ond in bælwylme  
suslum swingen.         Gif soðfæstra  
þurh myrrelsan         mod <a href="#n22" id="t22">ne oðcyrreð,</a>  
haligra hyge,         we þa heardestan  

340  
ond þa wyrrestan         witu geþoliað  
þurh sarslege.         Nu þu sylfa meaht  
on sefan þinum         soð gecnawan,  
þæt ic þisse noþe wæs         nyde gebæded,  
þragmælum geþread,         þæt ic þe sohte."  

345  
þa gen seo halge ongon         hæleþa gewinnan,  
wrohtes wyrhtan,         wordum frignan,  
fyrnsynna fruman:         "þu me furþor scealt  
secgan, sawla feond,         hu þu
<a href="#n23" id="t23">soðfæstum</a>  
þurh synna slide         swiþast sceþþe,  

350  
facne bifongen."         Hyre se feond oncwæð,  
wræcca wærleas,         wordum mælde:  
"Ic þe, ead mæg,         yfla gehwylces  
or gecyðe         oð ende forð  
þara þe ic gefremede,         nalæs feam
<a href="#n24" id="t24">siðum,</a>  

355  
synna wundum,         þæt þu þy sweotolicor  
sylf gecnawe         þæt þis is soð, nales leas.  
Ic þæt wende         ond witod tealde  
þriste geþoncge,         þæt ic þe meahte  
butan earfeþum         anes cræfte  

360  
ahwyrfan from halor,         þæt þu heofoncyninge  
wiðsoce, sigora frean,         ond to sæmran gebuge,  
onsægde synna fruman.         þus ic soðfæstum  
þurh mislic bleo         mod oncyrre.  
þær ic hine finde         ferð staþelian  

365  
to godes willan,         ic beo gearo sona  
þæt ic him monigfealde         modes gælsan  
ongean bere         grimra geþonca,  
dyrnra gedwilda,         þurh gedwolena rim.  
Ic him geswete         synna lustas,  

370  
mæne modlufan,         þæt he minum hraþe,  
leahtrum gelenge,         larum <a href="#n25" id="t25">hyreð.</a>  
Ic hine þæs swiþe         synnum onæle  
þæt he byrnende         from gebede swiceð,  
stepeð stronglice,         staþolfæst ne mæg  

375  
fore leahtra lufan         lenge gewunian  
in gebedstowe.         Swa ic brogan to  
laðne gelæde         þam þe ic lifes ofonn,  
leohtes geleafan,         ond he larum wile  
þurh modes myne         minum hyran,  

380  
synne fremman,         he siþþan sceal  
godra gumcysta         geasne hweorfan.  
Gif ic ænigne         ellenrofne  
gemete modigne         metodes cempan  
wið flanþræce,         nele feor þonan  

385  
bugan from beaduwe,         ac he bord ongean  
hefeð hygesnottor,         haligne scyld,  
gæstlic guðreaf,         nele gode swican,  
ac he beald in gebede         bidsteal gifeð  
fæste on feðan,         ic sceal feor þonan  

390  
heanmod hweorfan,         hroþra bidæled,  
in gleda gripe,         gehðu mænan,  
þæt ic ne meahte         mægnes cræfte  
guðe wiðgongan,         ac ic geomor sceal  
secan oþerne         ellenleasran,  

395  
under cumbolhagan,         cempan sænran,  
þe ic onbryrdan mæge         beorman mine,  
agælan æt guþe.         þeah he godes hwæt  
onginne gæstlice,         ic beo gearo sona,  
þæt ic ingehygd         eal geondwlite,  

400  
hu **gefæstnad** sy         ferð innanweard,  
wiðsteall geworht.         Ic þæs wealles geat  
ontyne þurh teonan;         bið se torr þyrel,  
ingong geopenad,         þonne ic ærest him  
þurh eargfare         in onsende  

405  
in breostsefan         bitre geþoncas  
þurh mislice         modes willan,  
þæt him sylfum         selle þynceð  
leahtras to fremman         ofer lof godes,  
lices lustas.         Ic beo lareow georn  

410  
þæt he monþeawum         minum lifge  
acyrred cuðlice         from Cristes æ,  
mod gemyrred         me to gewealde  
in synna seað.         Ic þære sawle ma  
geornor gyme         ymb þæs gæstes forwyrd  

415  
þonne þæs lichoman,         se þe on legre sceal  
weorðan in worulde         wyrme to hroþor,  
bifolen in foldan."         ða gien seo fæmne spræc:  
"Saga, earmsceapen,         unclæne gæst,  
hu þu þec geþyde,         þystra stihtend,  

420  
on clænra gemong?         þu wið Criste geo  
wærleas wunne         ond gewin tuge,  
hogdes wiþ halgum.         þe wearð helle seað  
niþer gedolfen,         þær þu nydbysig  
fore oferhygdum         eard gesohtes.  

425  
Wende ic þæt þu þy wærra         weorþan sceolde  
wið soðfæstum         swylces gemotes  
ond þy unbealdra,         þe þe oft wiðstod  
þurh wuldorcyning         willan þines."  
Hyre þa se werga         wið þingade,  

430  
earm aglæca:         "þu me ærest saga,  
hu þu gedyrstig         þurh deop gehygd  
wurde þus wigþrist         ofer eall wifa cyn,  
þæt þu mec þus fæste         fetrum gebunde,  
æghwæs orwigne.         þu in ecne god,  

435  
þrymsittendne,         þinne getreowdes,  
meotud moncynnes,         swa ic in minne fæder,  
hellwarena cyning,         hyht staþelie.  
þonne ic beom onsended         wið soðfæstum,  
þæt ic in manweorcum         mod oncyrre,  

440  
hyge from halor,         me hwilum biþ  
forwyrned þurh wiþersteall         willan mines,  
hyhtes æt halgum,         swa me her gelamp  
sorg on siþe.         Ic þæt sylf gecneow  
to late micles,         sceal nu lange ofer þis,  

445  
scyldwyrcende,         scame þrowian.  
Forþon ic þec halsige         þurh þæs hyhstan meaht,  
rodorcyninges giefe,         se þe on rode treo  
geþrowade,         þrymmes ealdor,  
þæt þu miltsige         me þearfendum,  

450  
þæt unsælig         eall ne forweorþe,  
þeah ic þec gedyrstig         ond þus dolwillen  
siþe gesohte,         þær ic swiþe me  
þyslicre ær         þrage ne wende."  
ða seo wlitescyne         wuldres condel  

455  
to þam wærlogan         wordum mælde:  
"þu scealt <a href="#n26" id="t26">ondettan</a>         yfeldæda ma,  
hean helle gæst,         ær þu heonan mote,  
hwæt þu to teonan         þurhtogen hæbbe  
micelra manweorca         manna tudre  

460  
deorcum gedwildum."         Hyre þæt deofol oncwæð:  
"Nu ic þæt gehyre         þurh þinne hleoþorcwide,  
þæt ic nyde sceal         niþa gebæded  
mod meldian,         swa þu me beodest,  
þreaned þolian.         Is þeos þrag ful strong,  

465  
þreat ormæte.         Ic sceal þinga gehwylc  
þolian ond þafian         on þinne dom,  
womdæda onwreon,         <a href="#n27" id="t27">þe</a> ic wideferg  
sweartra gesyrede.         <a href="#n28" id="t28">Oft</a> ic syne
ofteah,  
ablende bealoþoncum         beorna unrim  

470  
monna cynnes,         misthelme forbrægd  
þurh attres ord         eagna leoman  
sweartum scurum,         ond ic sumra fet  
forbræc bealosearwum,         sume in bryne sende,  
in liges locan,         þæt him lasta wearð  

475  
siþast gesyne.         Eac ic sume gedyde  
þæt him banlocan         blode spiowedan,  
þæt hi færinga         feorh aleton  
þurh ædra wylm.         Sume on yðfare  
wurdon <a href="#n29" id="t29">on wege</a>         wætrum bisencte,  

480  
on mereflode,         minum cræftum  
under reone stream.         Sume ic rode bifealh,  
þæt hi hyra dreorge         on hean galgan  
lif aletan.         Sume ic larum geteah,  
to geflite fremede,         þæt hy færinga  

485  
<a href="#n30" id="t30">ealde</a> æfþoncan         edniwedan,  
beore <a href="#n31" id="t31">druncne.</a>         Ic him byrlade  
wroht of wege,         þæt hi in winsele  
þurh sweordgripe         sawle forletan  
of flæschoman         fæge scyndan,  

490  
sarum gesohte.         Sume, þa ic funde  
butan godes tacne,         gymelease,  
ungebletsade,         <a href="#n32" id="t32">þa</a> ic bealdlice  
þurh mislic cwealm         minum hondum  
searoþoncum slog.         Ic asecgan ne mæg,  

495  
þeah ic gesitte         sumerlongne dæg,  
eal þa earfeþu         þe ic ær ond siþ  
gefremede to facne,         siþþan furþum wæs  
rodor aræred         ond ryne tungla,  
folde gefæstnad         ond þa forman men,  

500  
Adam ond Aeue,         þam ic ealdor oðþrong,  
ond hy gelærde         þæt hi lufan dryhtnes,  
ece eadgiefe         anforleton,  
beorhtne boldwelan,         þæt him bæm gewearð  
yrmþu to ealdre,         ond hyra eaferum swa,  

505  
mircast manweorca.         Hwæt sceal ic ma riman  
yfel endeleas?         Ic eall gebær,  
wraþe wrohtas         geond werþeode,  
þa þe <a href="#n33" id="t33">gewurdun</a>         widan feore  
from fruman worulde         fira cynne,  

510  
eorlum on eorþan.         Ne wæs ænig þara  
þæt me þus þriste,         swa þu nu þa,  
halig mid hondum,         hrinan dorste,  
næs ænig þæs modig         mon ofer eorþan  
þurh halge meaht,         heahfædra nan  

515  
ne witgena.         þeah þe him weoruda god  
onwrige, wuldres cyning,         wisdomes gæst,  
giefe unmæte,         hwæþre ic gong to þam  
agan moste.         Næs ænig þara  
þæt mec þus bealdlice         bennum bilegde,  

520  
þream forþrycte,         ær þu nu þa  
þa <a href="#n34" id="t34">miclan</a> meaht        
<a href="#n35" id="t35">mine</a> oferswiðdest,  
fæste forfenge,         þe me fæder sealde,  
feond moncynnes,         þa he mec feran het,  
þeoden of þystrum,         þæt ic þe sceolde  

525  
synne swetan.         þær mec sorg bicwom,  
hefig hondgewinn.         Ic bihlyhhan ne þearf  
æfter sarwræce         siðfæt þisne  
magum in gemonge,         þonne ic mine sceal  
agiefan gnorncearig         gafulrædenne  

530  
in þam reongan ham."         ða se gerefa het,  
gealgmod guma,         Iulianan  
of þam engan hofe         ut gelædan  
on hyge halge         hæþnum to spræce  
to his domsetle.         Heo þæt deofol teah,  

535  
breostum inbryrded,         bendum fæstne,  
halig hæþenne.         Ongan þa hreowcearig  
siðfæt seofian,         sar cwanian,  
wyrd wanian,         wordum mælde:  
"Ic þec halsige,         hlæfdige min,  

540  
Iuliana,         fore godes sibbum,  
þæt þu furþur me         fraceþu ne wyrce,  
edwit for eorlum,         þonne þu ær dydest,  
þa þu oferswiþdest         þone snotrestan  
under hlinscuan         <a href="#n36" id="t36">helwarena</a> cyning  

545  
in feonda byrig;         þæt <a href="#n37" id="t37">is</a> fæder
user,  
morþres manfrea.         Hwæt, þu mec þreades  
þurh sarslege!         Ic to soþe wat  
þæt ic ær ne sið         ænig ne mette  
in woruldrice         <a href="#n38" id="t38">wif</a> þe gelic,  

550  
þristran geþohtes         ne þweorhtimbran  
mægþa cynnes.         Is on me sweotul  
þæt þu unscamge         æghwæs wurde  
on ferþe frod."         ða hine seo fæmne forlet  
æfter þræchwile         þystra neosan  

555  
in sweartne grund,         sawla <a href="#n39" id="t39">gewinnan,</a>  
on wita forwyrd.         Wiste he þi gearwor,  
manes melda,         magum to secgan,  
susles þegnum,         hu him on siðe gelomp.  
<a href="#n40" id="t40">       </a> "georne ær  

560  
heredon on heahþu         ond his halig
<a href="#n41" id="t41">word,</a>  
sægdon soðlice         þæt he sigora gehwæs  
ofer ealle gesceaft         ana <a href="#n42" id="t42">weolde,</a>  
ecra eadgiefa."         ða cwom engel godes  
frætwum blican         ond þæt fyr tosceaf,  

565  
gefreode ond gefreoðade         facnes clæne,  
leahtra lease,         ond þone lig towearp,  
heorogiferne,         þær seo halie stod,  
mægþa bealdor,         on þam midle gesund.  
þæt þam weligan wæs         weorc to þolianne,  

570  
þær he hit for worulde         wendan meahte,  
sohte synnum fah,         hu he sarlicast  
þurh þa wyrrestan         witu meahte  
feorhcwale findan.         Næs se feond to læt,  
se hine gelærde         þæt he læmen fæt  

575  
biwyrcan het         wundorcræfte,  
wiges womum,         ond wudubeamum,  
holte <a href="#n43" id="t43">bihlænan.</a>         ða se
<a href="#n44" id="t44">hearda</a> bibead  
þæt mon þæt lamfæt         leades gefylde,  
ond þa onbærnan het         bælfira mæst,  

580  
ad onælan,         se wæs æghwonan  
ymbboren mid brondum.         Bæð hate weol.  
Het þa ofestlice         yrre gebolgen  
leahtra lease         in þæs leades wylm  
scufan butan scyldum.         þa toscaden wearð  

585  
lig tolysed.         Lead wide sprong,  
hat, heorogifre.         <a href="#n45" id="t45">Hæleð</a> wurdon acle  
arasad for þy ræse.         þær on rime forborn  
þurh þæs fires fnæst         fif ond hundseofontig  
hæðnes herges.         ða gen sio halge stod  

590  
ungewemde wlite.         Næs hyre wloh ne hrægl,  
ne feax ne fel         fyre gemæled,  
ne lic ne leoþu.         Heo in lige stod  
æghwæs onsund,         sægde ealles þonc  
dryhtna dryhtne.         þa se dema wearð  

595  
hreoh ond hygegrim,         ongon his hrægl teran,  
swylce he grennade         ond gristbitade,  
wedde on gewitte         swa wilde deor,  
grymetade gealgmod         ond his godu tælde,  
þæs þe hy ne <a href="#n46" id="t46">meahtun</a>         mægne
wiþstondan  

600  
wifes willan.         Wæs seo wuldres mæg  
anræd ond unforht,         eafoða gemyndig,  
dryhtnes willan.         þa se dema het  
aswebban sorgcearig         þurh sweordbite  
on hyge halge,         heafde bineotan  

605  
Criste gecorene.         Hine se cwealm ne þeah,  
siþþan he þone fintan         furþor cuþe.  
ða wearð þære halgan         hyht geniwad  
ond þæs mægdnes mod         miclum geblissad,  
siþþan heo gehyrde         hæleð eahtian  

610  
inwitrune,         þæt hyre endestæf  
of gewindagum         weorþan sceolde,  
lif alysed.         Het þa leahtra ful  
clæne ond gecorene         to cwale lædan,  
synna lease.         ða cwom semninga  

615  
hean helle gæst,         hearmleoð agol,  
earm ond unlæd,         þone heo ær gebond  
awyrgedne         ond mid witum swong,  
cleopade þa for corþre,         ceargealdra full:  
"Gyldað nu mid gyrne,         þæt heo goda ussa  

620  
meaht <a href="#n47" id="t47">forhogde,</a>         ond mec swiþast  
geminsade,         þæt ic to meldan wearð.  
Lætað hy laþra         leana hleotan  
þurh wæpnes spor,         wrecað ealdne nið,  
synne gesohte.         Ic þa sorge gemon,  

625  
hu ic bendum fæst         bisga unrim  
on anre niht         earfeða dreag,  
yfel ormætu."         þa seo eadge biseah  
ongean gramum,         <a href="#n48" id="t48">Iuliana,</a>  
gehyrde heo hearm galan         helle deofol.  

630  
Feond moncynnes         ongon þa on <a href="#n49" id="t49">fleam</a>
sceacan,  
wita neosan,         ond þæt word acwæð:  
"Wa me forworhtum!         Nu is wen micel  
þæt heo mec eft wille         earmne gehynan  
yflum yrmþum,         swa heo mec ær dyde."  

635  
ða wæs gelæded         londmearce neah  
ond to þære stowe         þær hi stearcferþe  
þurh cumbolhete         cwellan þohtun.  
Ongon heo þa læran         ond to lofe trymman  
folc of firenum         ond him frofre gehet,  

640  
weg to wuldre,         ond þæt word acw*æ*ð:  
"Gemunað wigena wyn         ond wuldres þrym,  
haligra hyht,         heofonengla god.  
He is þæs wyrðe,         þæt hine werþeode  
ond eal engla cynn         up on roderum  

645  
hergen, heahmægen,         þær is help gelong  
ece to ealdre,         þam þe agan sceal.  
Forþon ic, leof weorud,         læran wille,  
æfremmende,         þæt ge eower hus  
gefæstnige,         þy læs hit ferblædum  

650  
windas toweorpan.         Weal sceal þy trumra  
strong wiþstondan         storma scurum,  
leahtra gehygdum.         Ge mid lufan sibbe,  
leohte geleafan,         to þam lifgendan  
stane stiðhydge         staþol fæstniað,  

655  
soðe treowe         ond sibbe mid eow  
healdað æt heortan,         halge rune  
þurh modes myne.         þonne eow miltse giefeð  
fæder ælmihtig,         þær ge <a href="#n50" id="t50">frofre</a> agun  
æt mægna gode,         mæste þearfe  

660  
æfter sorgstafum.         Forþon ge sylfe neton  
utgong heonan,         ende lifes.  
Wærlic me þinceð         þæt ge wæccende  
wið hettendra         hildewoman  
wearde healden,         þy læs eow wiþerfeohtend  

665  
weges forwyrnen         to wuldres byrig.  
Biddað bearn godes         þæt me brego engla,  
meotud moncynnes,         milde geweorþe,  
sigora sellend.         Sibb sy mid eowic,  
symle soþ lufu."         ða hyre sawl wearð  

670  
alæded of lice         to þam langan gefean  
þurh sweordslege.         þa se synscaþa  
to scipe sceohmod         sceaþena þreate  
Heliseus         ehstream sohte,  
leolc ofer laguflod         longe hwile  

675  
on swonrade.         Swylt ealle fornom  
secga hloþe         ond hine sylfne mid,  
ærþon hy to lande         geliden hæfdon,  
þurh þearlic þrea.         þær *XXX* wæs  
ond feowere eac         feores onsohte  

680  
þurh wæges wylm         wigena cynnes,  
heane mid hlaford,         hroþra bidæled,  
hyhta lease         helle sohton.  
Ne þorftan þa þegnas         in þam þystran ham,  
seo geneatscolu         in þam neolan scræfe,  

685  
to þam frumgare         **feohgestealda**  
witedra wenan,         þæt hy in winsele  
ofer <a href="#n51" id="t51">beorsetle</a>         beagas þegon,  
æpplede gold.         Ungelice wæs  
læded lofsongum         lic haligre  

690  
micle mægne         to moldgræfe,  
þæt hy hit gebrohton         burgum in innan,  
sidfolc micel.         þær siððan wæs  
geara gongum         godes lof hafen  
þrymme micle         oþ þisne dæg  

695  
mid þeodscipe.         Is me þearf micel  
þæt seo halge me         helpe gefremme,  
þonne me gedælað         deorast ealra,  
sibbe toslitað         sinhiwan tu,  
micle modlufan.         Min sceal of lice  

700  
sawul on siðfæt,         nat ic sylfa hwider,  
eardes <a href="#n52" id="t52">uncyðgu;</a>         of sceal ic
þissum,  
secan oþerne         ærgewyrhtum,  
gongan iudædum.         Geomor hweorfeð  
ᚳ ᚣ ond ᚾ.         Cyning biþ reþe,  

705  
sigora syllend,         þonne synnum fah  
ᛖ ᚹ ond ᚢ         acle bidað  
hwæt him æfter dædum         deman wille  
lifes to leane.         ᛚ ᛇ beofað,  
seomað sorgcearig.         Sar eal gemon,  

710  
synna wunde,         þe ic siþ oþþe ær  
geworhte in worulde.         þæt ic wopig sceal  
tearum mænan.         Wæs an tid to læt  
þæt ic yfeldæda         ær gescomede,  
þenden gæst ond lic         geador siþedan  

715  
onsund on earde.         þonne arna biþearf,  
þæt me seo halge         wið þone hyhstan cyning  
geþingige.         Mec þæs þearf monaþ,  
micel modes sorg.         Bidde ic monna gehwone  
gumena cynnes,         þe þis gied wræce,  

720  
þæt he mec neodful         bi noman minum  
gemyne modig,         ond meotud bidde  
þæt me heofona helm         helpe gefremme,  
meahta waldend,         on þam <a href="#n53" id="t53">miclan</a>
dæge,  
fæder, frofre gæst,         in þa frecnan tid,  

725  
dæda demend,         ond se deora sunu,  
þonne seo þrynis         þrymsittende  
in annesse         ælda cynne  
þurh þa sciran gesceaft         scrifeð bi gewyrhtum  
meorde monna gehwam.         Forgif us, mægna god,  

730  
þæt we þine onsyne,         æþelinga wyn,  
milde gemeten         on þa mæran tid.  
Amen.  

## Notes

<span id="n1">**6**. MS *god hergendra*.</span>[&lt;text&gt;](#t1.md)

<span id="n2">**12**. MS *of*.</span>[&lt;text&gt;](#t2.md)

<span id="n3">**16**. MS *bærdon*.</span>[&lt;text&gt;](#t3.md)

<span id="n4">**38**. MS *þære*.</span>[&lt;text&gt;](#t4.md)

<span id="n5">**46**. MS *in*.</span>[&lt;text&gt;](#t5.md)

<span id="n6">**78**. MS *swor*.</span>[&lt;text&gt;](#t6.md)

<span id="n7">**86**. MS *geweald*.</span>[&lt;text&gt;](#t7.md)

<span id="n8">**91**. MS *glæd mod*.</span>[&lt;text&gt;](#t8.md)

<span id="n9">**116**. MS *ænig*.</span>[&lt;text&gt;](#t9.md)

<span id="n10">**128**. MS *þrea med lic*.</span>[&lt;text&gt;](#t10.md)

<span id="n11">**151**. MS *gæste*.</span>[&lt;text&gt;](#t11.md)

<span id="n12">**171**. MS *yldo*.</span>[&lt;text&gt;](#t12.md)

<span id="n13">**196**. MS *wiþer hycgen de*.</span>[&lt;text&gt;](#t13.md)

<span id="n14">**218**. MS *metet*.</span>[&lt;text&gt;](#t14.md)

<span id="n15">**264**. MS *welgrim*.</span>[&lt;text&gt;](#t15.md)

<span id="n16">**271**. MS *to cleopianne*.</span>[&lt;text&gt;](#t16.md)

<span id="n17">**288**. MS *domeadigra*, a late
spelling.</span>[&lt;text&gt;](#t17.md)

<span id="n18">**294**. MS *bispeop*.</span>[&lt;text&gt;](#t18.md)

<span id="n19">**313**. MS *asengan*.</span>[&lt;text&gt;](#t19.md)

<span id="n20">**325**. MS *se*.</span>[&lt;text&gt;](#t20.md)

<span id="n21">**334**. MS *ge mete*.</span>[&lt;text&gt;](#t21.md)

<span id="n22">**338**. MS *neod cyrreð*.</span>[&lt;text&gt;](#t22.md)

<span id="n23">**348**. MS *soðfæst* at the end of one line, *tum* at
the beginning of the next.</span>[&lt;text&gt;](#t23.md)

<span id="n24">**354**. MS *sindon*.</span>[&lt;text&gt;](#t24.md)

<span id="n25">**371**. MS *hyrað*.</span>[&lt;text&gt;](#t25.md)

<span id="n26">**456**. MS *ond* (Tironian "and" )
*dettan*.</span>[&lt;text&gt;](#t26.md)

<span id="n27">**467**. MS *þy*.</span>[&lt;text&gt;](#t27.md)

<span id="n28">**468**. MS *of*.</span>[&lt;text&gt;](#t28.md)

<span id="n29">**479**. MS *onweg*.</span>[&lt;text&gt;](#t29.md)

<span id="n30">**485**. MS *eald*.</span>[&lt;text&gt;](#t30.md)

<span id="n31">**486**. MS *drucne*.</span>[&lt;text&gt;](#t31.md)

<span id="n32">**492**. MS *þeah*.</span>[&lt;text&gt;](#t32.md)

<span id="n33">**508**. MS *ge wordun*.</span>[&lt;text&gt;](#t33.md)

<span id="n34">**521**. MS *miclam*.</span>[&lt;text&gt;](#t34.md)

<span id="n35">**521**. MS *min*.</span>[&lt;text&gt;](#t35.md)

<span id="n36">**544**. MS *helwerena*.</span>[&lt;text&gt;](#t36.md)

<span id="n37">**545**. MS *his*.</span>[&lt;text&gt;](#t37.md)

<span id="n38">**549**. MS *wiþ*.</span>[&lt;text&gt;](#t38.md)

<span id="n39">**555**. MS *gewinna*.</span>[&lt;text&gt;](#t39.md)

<span id="n40">**559**. A folio has been lost from the manuscript
here.</span>[&lt;text&gt;](#t40.md)

<span id="n41">**560**. missing; *weorc* supplied by
Holthausen.</span>[&lt;text&gt;](#t41.md)

<span id="n42">**562**. MS *wolde*.</span>[&lt;text&gt;](#t42.md)

<span id="n43">**577**. MS *bi lænan*.</span>[&lt;text&gt;](#t43.md)

<span id="n44">**577**. *hearda* supplied by
Thorpe.</span>[&lt;text&gt;](#t44.md)

<span id="n45">**586**. MS *æleð*.</span>[&lt;text&gt;](#t45.md)

<span id="n46">**599**. MS *meahtum*.</span>[&lt;text&gt;](#t46.md)

<span id="n47">**620**. MS *for hogd*.</span>[&lt;text&gt;](#t47.md)

<span id="n48">**628**. MS *Iulianan*.</span>[&lt;text&gt;](#t48.md)

<span id="n49">**630**. MS *flean*.</span>[&lt;text&gt;](#t49.md)

<span id="n50">**658**. a word is missing from the MS. *frofre* is
supplied by Strunk and Krapp, but is metrically dubious. Trautmann
supplied *freme*.</span>[&lt;text&gt;](#t50.md)

<span id="n51">**687**. MS *sele*. Note that *beorsetle* is a nonce
word.</span>[&lt;text&gt;](#t51.md)

<span id="n52">**701**. MS *uncyðþu*.</span>[&lt;text&gt;](#t52.md)

<span id="n53">**723**. MS *miclam*.</span>[&lt;text&gt;](#t53.md)
