[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a05_102)  [Next](a05_104.md) 

------------------------------------------------------------------------

# The Paris Psalter: Psalm 103

Verse Indeterminate Saxon

  
Bletsa, mine sawle,      bliþe drihten;  
þu eart, min drihten god,      dædum swyþe,  
meahtum mære      ofer manna bearn.  
þu þe weorðlice      **wliteandette**  

5  
gode gegyredest;      eart nu gleawlice  
swa limwædum      leohte gegyrwed.  
Heofen þu aðenedest      hyde gelice,  
þone weardiað ufan      wætra ðryðe.  
He wolcen eac      worhte and sette,  

10  
þæt he mihte eaðe      upp astigan,  
se fotum tredeð      fiðru winda.  
He his englas deð      æðele gastas  
and his frome ðegnas      fyr byrnende.  
He gefæstnude      foldan staðelas,  

15  
eorðan eardas;      ne seo æfre nu  
on worulda world      weorðeð ahylded.  
He nywolnessa      neoðan swa swa ryfte  
**him** to gewæde      woruhte swylce;  
standað ofer mannum      muntas on wæterum.  

20  
þa him þrea þine      þearle ondrædað,  
fleoð forhtlice      þunres brogan  
þinre stefne      strangne egsan.  
Beorgas and feldas      **ba** astigað  
on þæne stede      þe þu gestaðeludest **him,**  

25  
and on ðære stowe      standað fæste;  
ne magon hi ofer gemære      mare gegangan,  
þæt hi ðysse eorþan      awyht habban.  
Oft of denum yrnað      deope wyllan,  
and of midle      munta swylce  

30  
wæter awealleð,      wide floweð.  
Of þam eorðan deor      ealle drincað,  
bidað assan      eac on þurste;  
**ofer** þan heofonfugelas      healdað eardas,  
sendað of þam stanum      stefne mycle.  

35  
Beorgas onfoð      blædum and wæstmum,  
ufan eorðwæstme      ealle growað,  
swylce of wæstmum      weorca þinra  
eall eorðan cið      ufan byð gefylled.  
Swylce þu of foldan      fodder neatum  

40  
lætest alædan,      on þæm hi lif healdað;  
wyrta þu geworhtest      to wraðe manna.  
Eac þu him of eorþan      ut alæddest  
hlaf to helpe;      heortan manna  
must and windrinc      myclum blissað.  

45  
Ele andwlitan      eac gescyrpeð  
and hlaf trymeð      heortan mannes.  
Swylce þu gefyllest      fægrum blædum  
telgum treowwæstme;      tydrað ealle,  
þa on Libanes      **lædað** on beorge  

50  
cwice cederbeamas,      þa ðu cuðlice  
sylfa gesettest;      on þam swylce nu  
mid heora spedum      spearwan nystlað.  
Uphebbean hus      hiora agen is  
latteow on lande;      oft laðne beorh  

55  
on hean muntum      heortas wuniað;  
erinaces fleoð      oft on stanas.  
Monan he geworhte      on þa mæran tid;  
sunne hire setlgang      sweotule healdeð.  
þystru ðu gesettest      on þearle niht,  

60  
on þære ealle wildeor      wide toeornað.  
And leon hwelpas      lange swylce  
grymetigað gnorne;      georne secað,  
þæt him grædigum æt      god gedeme.  
Syþþan up cumeð      æðele sunne,  

65  
hi of siðum eft      gesamniað  
and hi on holum      hydað hi georne.  
Mægenweorc on morgen      man onginneð  
and þæt geendað      on æfynne.  
Mycel wærun þine weorc,      mihtig drihten,  

70  
ealle þa þu mid snyteru      sylfa worhtest;  
is þeos eorðe eac      eall gefylled  
þinra gesceafta,      scyppend mære.  
His is mycel sæ      and on gemærum wid,  
þær is unrim on      ealra cwycra  

75  
mycelra and mætra;      ofer ðæne mægene oft  
scipu scriðende      scrinde fleotað.  
Dracan þu þysne      dædum ðinum  
geheowadest,      hete syððan  
**his** bysmere      brade healdan;  

80  
ealle to ðe,      ece drihten,  
ætes on eorðan      eac wilniað.  
**And** him gesomnadum      swylce wylle  
þine þa halgan      hand ontynan,  
ealle hi gefyllan      fægere gode.  

85  
Gif þu þine ansyne fram him      æfre awendest,  
þonne hi gedrefde      deope weorðað,  
and him gast weorðeð      georne afyrred;  
swylce teonlice      geteoriað,  
on heora agen dust      æfter hweorfað.  

90  
Onsend þines sylfes gast,      sona weorþað  
geedniwad,      and þu eac scyppest  
eorðan ansyne      ealle swylce.  
Wuldor si wide      weruda drihtne  
and on worulda woruld      wunie syððan,  

95  
blissie on his weorcum      bealde drihten.  
He on ðas eorðan      ealle locað,  
deð hi for his egsan      ealle beofian;  
gif he mid his mihte      muntas hrineð,  
hi ful ricene      reocað sona.  

100  
Ic on minum life      lustum drihtne  
singe soðlice      and secge eac,  
þenden ic wunige      on worulddreamum.  
Wese him herenes min      æt heortan weðe,  
ic minne drihten      deorne lufige.  

105  
And þa fyrenfullan      frecne forweorðaþ,  
þa on ðysse eorðan synt,      ealle sniome,  
þæt hio ne wunian      on worldlife.  
Bletsa, mine sawle,      bliðe drihten.  
