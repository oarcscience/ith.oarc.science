[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a05_117)  [Next](a05_119.md) 

------------------------------------------------------------------------

# The Paris Psalter: Psalm 118

Verse Indeterminate Saxon

  
Eadige beoð on wege,      þa þe unwemme  
on hiora dryhtnes æ      deore gangað.  
Eadige beoð swylce,      þa þe a wyllað  
his gewitnesse      wise smeagan,  

5  
and hine mid ealle      **innancundum**  
heortan hordcofan      helpe biddað.  
Ne magon manwyrhtan      mægene feran  
on his mærne weg,      mihtigan drihtnes.  
þu þine bebodu      bealde hete  

10  
ealle eorðbuend      elne haldan.  
Ic þæs la wisce,      þæt wegas mine  
on ðinum willan      weorþan gereahte,  
þæt ic þin agen bebod      elne healde.  
Ne beo ic þonne on ealdre      æfre gescynded,  

15  
gif ic on ealle þine bebodu      elne locie.  
**Ic** þe andette,      ece dryhten,  
mid minre heortan      holde geþance  
on þan þe ic geleornode      and gelæstan mæg,  
þæt ic þine domas      dædum healde.  

20  
And ic þine soðfæstnysse      swylce mote  
on hyge healdan,      þæt þu huru me  
on ðyssum ealdre      ænne ne forlæte.  
On hwan mæg se iunga      on godne weg  
**rihtran** **þe** rædran      ræd gemittan,  

25  
þonne he þine wisan      word gehealde?  
Ic þe mid ealre      innancundre  
heortan sece;      ne þu huru me  
fram þinum bebodum      feor adrife.  
Forðon ic on minre heortan      hydde georne,  

30  
þæt ic þinre spræce      sped gehealde,  
þy læs ðe ic gefremme      fyrene ænige.  
þu eart gebletsud,      bliþe dryhten;  
lær me mid lufan,      hu ic læste well  
and ic þine soðfæstnysse      sweotule cunne.  

35  
Ic on minum welerum      wordum secge  
ealles þines muðes      meahte domas.  
And ic on wege swylce      wynnum gange,  
þær ic ðine gewitnesse      wat ful clæne,  
swa ic ealra welena      willum bruce.  

40  
Swa ic **on** þine soðfæstnysse      soðe getreowe,  
þæt ic ne weorðe      worda þinra  
ealra ofergittul      awa to feore.  
Ic on þinre soðfæstnysse      symble meteode,  
þæt ic þine wislicu      word geheolde.  

45  
Gild þinum esne      gode dæde;  
ic on lifdagum      lustum healde  
þinra worda waru      mid wisdome.  
Onwreoh þu mine eagan,      þæt ic wel mæge  
on þinre æ      eall sceawian  

50  
wundur wræclicu,      þa þu worhtyst ær.  
Ic eom on eorðan      earm bigenga;  
ne do þu me dyrne      þine þa deoran bebodu.  
þæt sawul min      symble wilnað,  
þæt ic þin soðfæst word      gesund mote  

55  
on ealle tid      elne healdan.  
þu oferhydige      ealle þreadest,  
þa þu awyrgde      wistest gearuwe  
and þine bebodu      efnan noldan.  
Afyr þu fram me      facen and edwit,  

60  
oððe ic oferhydige      awiht wylle;  
forðan ic þine gewitnesse      wylle secan.  
Ac nu ealdormenn      ealle ætgædere  
sæton on seldum,      swyþe spræcon,  
and wið me wraðum      wordum scirdan;  

65  
hwæþere þin esne      elnes teolode,  
þæt he þine soðe word      snotur beeode.  
Me wæs þin gewitnys      wyrð and getreowe,  
and ic hi on mode      metegie georne  
and me to frofre wat,      þæt ic forð heonun  

70  
his soðfæstnysse      sece georne.  
ætfealh min sawul      flore geneahhige;  
do me æfter þinum wordum      wel gecwician.  
Ic þe wegas mine      wise secge,  
and þu me gehyrdest      holde mode;  

75  
lær me on life,      hu ic lengest mæge  
þine **soðfæstnysse**      selest gehealdan.  
þu me soðfæstnysse weg      swylce getacna,  
þæt ic on þinum wundrum      me wel begange.  
Min sawl aslep,      þa me sorh begeat  

80  
for langunga;      læt me nu þa  
on þinum wordum      weorðan trumne.  
Afyr fram me      unryhte wegas,  
and me on þinre æ geweorþ      ealles milde.  
Ic me wise geceas      wegas soðfæste;  

85  
ne weorðe ic þinra doma      gedweled æfre.  
Swa ic fæste ætfealh,      þæt ic forð heonun  
þine gewitnysse      wel geheolde;  
ne wylt þu me on ealdre      æfre gescyndan.  
Nu ic on wisne weg      worda þinra  

90  
reðne rinne,      and þu rice nu  
mine heortan geheald      on hyge brade.  
æ þu me sete,      ece dryhten,  
þæt ic on soðfæste wegas      symble gange  
and ic þa secan      symble mote.  

95  
Syle me andgit eac,      þæt ic æ þine  
smeage mid soðe,      swylce healde  
on ealre minre heortan      holde mode.  
Gelæd me on stige,      þær ic stæpe mine  
on þinum bebodum      bryce hæbbe,  

100  
forðan ic hy mid soðe      symble wolde.  
Ahyld mine heortan,      þæt ic halige nu  
on þine gewitnysse      wise gecyrre;  
nalæs me gitsung      forniman mote.  
Gewend þu mine eagan,      þy **læs** ic weorc idel  

105  
gese þurh synne,      ac me on soðne weg  
þinne þone leofan      læde cwiculice.  
Sete ðinum esne      oðer swylce,  
þæt he þine spræce      sped leornige  
and þa on ege þinum      ealle healde.  

110  
þu me scealt edwitt min      of awyrpan,  
þæt me to incan      ahwær gangeð;  
forþon ic eom on þinum domum      gedefe glæd.  
Efne ic þine bebodu      bealde wolde  
wis wylle gegan;      wene ic swylce,  

115  
þæt þu me on rihtes      ræd gecwycige.  
And me ofer cume,      ece **dryhten,**  
þæt milde mod,      mære hælu  
æfter þinre spræce      spowendlice.  
And ic andwyrde      þam þe me edwitstafas  

120  
wordum wrað cweþað,      þæt ic gewene on ðe  
and on þinum wordum      wære hæbbe.  
Ne afyr þu me æfre      fæle spræce,  
þa ic me on muðe      mægene hæbbe,  
and ic soðfæst word      on sylfan healde,  

125  
þæt ic on ðinra doma      dæde getreowige.  
And ic æ þine      efne and healde,  
and to worulde on ðære      wunian mote  
and on ecnysse      efnan and healdan.  
And ic on **bealde**      brædu gange,  

130  
forðan ic þine gewitnysse      wel getrymede.  
And ic þæt fore cyningum      cyðan mote,  
þær hig eagum      on locian,  
hu me þin gewitnyss ys      weorð and getreowe,  
and on ðam ne beon      æfre gescynded.  

135  
And ic on þinum bebodum      bealde mote  
gemetegian      swyþe mærne ræd,  
forþan ic hi on lufan minre      lange hæfde.  
And ic mine handa      hof gelome,  
þær ic þine bebodu      bryce lufade,  

140  
þa ic mid ðysse þeode      þearle begange,  
and on ðine soðcwydas      symble ic getreowige.  
Gemun nu, dryhten,      þines wordes,  
on þam þu me þinum      þeowe hyht gesealdest.  
þas ic me on frofre      fæste hæbbe  

145  
on minum eaðmedum      ungemete swyðe,  
forðon me þin spræc      spedum cwycade.  
Oftust ofermodige      unriht fremmað,  
oþþæt hi on eorðan      ealle forweorðað;  
ic þinre æ      a folgode.  

150  
Ic wæs gemyndig      mærra doma  
þinra geþancol,      ðeoden dryhten,  
þæt ic on worulde æt ðe      wurde afrefred.  
Me wearð gemolten      mod on hreðre  
for fyrenfulra      facendædum,  

155  
þa hi æ þine      anforleton.  
Ac me to sange      symble hæfde,  
hu ic þine soðfæstnysse      selest heolde,  
þær ic on elelande      ahte stowe.  
Nede ic þæt gemunde      **nihta** gehwylcre,  

160  
þæt ic naman þinne      nemde, dryhten,  
and ic æ þine      elne heolde.  
þas me andweardum      ealle gewurdan,  
forþon ic þine soðfæstnysse      sohte georne.  
Me ys on dæle,      dryhten user,  

165  
cwide cynlice,      þæt ic cwic wylle  
þine æ healdan      elne mycle.  
Ic bidde þinre ansyne      ungemete georne  
mid ealre gehygde      heortan minre,  
þæt þu me on mode      milde weorðe  

170  
æfter þinre spræce      spowendlice.  
Swa ic wegas þine      wise þence  
to ferenne      fotum minum,  
þæt ic on þinre gewitnysse      wel gefere.  
Gearo ic eom symble,      nalæs grames modes,  

175  
þæt ic betst cunne      þine bebodu healdan.  
Me fyrenfulra      fæcne rapas  
ungemet geneahhie      oft beclyptan;  
næs ic ofergittul,      þæt ic æ þine  
mid hygecræfte      heolde and læste.  

180  
Ic æt midre niht      mæla gehwylce  
ricene arise,      and hraðe gange  
þær ic ðe andette      eall ætgædere,  
secge þine domas      dædum rihte.  
Ic eom dælneomend      þe heom ondrædað þe,  

185  
and þine halige bebodu      healdað georne.  
þeos eorðe is      eall gefylled  
þinre mildheortnesse,      mihtig drihten;  
þine soðfæstnesse      þu me swylce lær.  
þu ymb þinne esne      æghwær dydest  

190  
wel weorðlice;      wene ic, drihten,  
þæt þu þin word wylle      wis gehealdan.  
þu me þeodscipe lær      þinne tilne  
and wisdomes      word to genihte,  
forðon ic þin bebod      þriste gelyfde.  

195  
ærþon ic gehened      hean **gewurde,**  
ic agylte      ungemetum swiðe;  
hwæðere ic þine spræce geheold      sped on mode.  
God þu **eart,** drihten,      and me god swylce  
on þinum tile gelær,      þæt ic teala cunne  

200  
þin soðfæst weorc      symble healdan.  
Ys nu mænigfeald ofer me      man and unriht  
oferhydigra;      ic nu mid ealre  
minre heortan hige      hycge swiðe,  
þæt ic þin bebod      beorht atredde.  

205  
Ys heora heorte nu      her anlicast  
swa meoluc wese      mægene gerunnen;  
ic æ þine      ungemete georne  
on modsefan      minum healde.  
Selre me wæs and **seftre,**      þæt þu sylfa me  

210  
heane gehnægdest,      and ic hraðe syþþan  
þin soðfæst weorc      wel leornade.  
Me is micle betere,      þæt ic bebodu healde,  
ðines muðes gemet,      þonne mon me geofe  
geara ðusende      goldes and seolfres.  

215  
Handa me ðine      holde geworhton  
and gehiwedan      mid higecræfte;  
syle me nu andgyt,      þæt ic eall mæge  
þine bliðe bebodu      beorhte leornian.  
þa ðe on feore forhtigað,      þa me on fægere geseoð  

220  
and blissiað,      bu geðenceað,  
þæt ic þinum wordum      wel getreowde.  
Ic þæt, dryhten, ongeat,      domas þine  
reðe rihtwise,      and ðu ricene me  
on ðinre soðfæstnesse dydest      samed eadmedne.  

225  
Wese þin milde mod      mihtum geswiðed,  
and me to frofre      fæste gestande,  
swa ðu on þinre spræce      sped gehete  
þinum agenum      esne æt þearfe.  
Cumen me ðine miltsa      mihtum geswyþede,  

230  
and ic lange on þam      lifian mote;  
forðon me is metegung      on modsefan,  
hu ic æ þine      efnast healde.  
Beon þa oferhydegan      ealle gescende,  
þe me unrihte      ahwær gretan;  

235  
ic þine bebodu      bealde gegange.  
Gehweorfen to me,      þa þe hyldu to ðe  
egsan ahtan,      and ealle þa  
ðe þine gewitnesse      wise cuðan.  
Wese heorte min      on hige clæne  

240  
and ic on þin soðfæst word      symble getreowige,  
þæt ic on ealdre ne wese      æfre gescended.  
Min saul gewearð      swancur on mode,  
þær ic on þinre hælu      hogode and sohte,  
hu ic on þinum wordum      wel getrywade.  

245  
Eagan me swylce      eac teoredon,  
þær on þinre spræce      spede eodan;  
cwædon cynlice:      "Hwa cwicenne me  
on ðysum ealdre      eft frefrade?"  
Ic eom nu geworden      werum anlicast,  

250  
swa þu on hrime setest      hlance cylle;  
ne eom ic ofergyttol,      þæt ic ealle nu  
þine soðfæste weorc      smicere healde.  
Hwæt synt þinum esne      ealra dagena,  
þe þu mine ehtend for me      ealle gedeme?  

255  
Me manwyrhtan      manige on spellum  
sægdon soðlice;      na ic hit swa oncneow,  
swa hit þin æ hafað,      ece dryhten.  
Wærun þine ealle gebann      æðele and soðfæst;  
min ehtan oft      unrihtwyrhtan;  

260  
gefultuma me      fægere, drihten.  
Hio me lytle læs      laþe woldan  
ðisses eorðweges      ende gescrifan;  
ic þin gebod      þa ne wolde  
on þysum ealdre      anforlætan.  

265  
æfter ðinre þære myclan      mildheortnesse  
weorð me, mihtig god,      milde and bliðe;  
and ic gewitnesse      wel gehealde  
muþes þines,      þe þu men lærdest.  
On ecnesse      awa, drihten,  

270  
þin word wunað      weorð on heofenum.  
And on worulda woruld      wunað ece forð  
þin soðfæstnes      swylce, dryhten.  
ðu þas eorðan      ealle worhtest,  
swa heo nu to worulde      wunian ðenceað;  

275  
þurh þinra dæda sped      dagas her gewuniað,  
forðon ðu ealles      anweald hafast.  
þær me þin æ      an ne hulpe,  
ðe ic on mode      minum hæfde,  
þonne ic wende      on woruldlife,  

280  
þæt ic on minum eadmedum      eall forwurde.  
Ne mæg ic þæs æfre forgytan      on ecnesse,  
nymðe ic soð word      symble gehealde;  
forþon ic cuðlice on ðæm      her nu cwicu lifige.  
Ic eom þin hold scealc;      do ðu halne me,  

285  
forðon ic þin soð weorc      sece geneahhe.  
Me fyrenfulle      fæcne seceað,  
wyllað me laðe      lifes asecean;  
ic ðine gewitnesse      wat and sohte.  
Ic soð geseah      and swylce wat,  

290  
ealre þysse worulde      wurðeð ende;  
brad is þin gebann      and beorht swyðe.  
Hu ic æ þine,      ece drihten,  
lustum lufode;      ic þæt lange dyde,  
þæt ic þa on mode      metegade georne.  

295  
þu me snoterne gedydest      swylce ofer mine  
feondas on foldan      fæcne ealle;  
forðon ic beorhtlice      þine bebodu læste.  
Ofer ealle þa      þe me ær lærdon,  
ic þæs hæfde andgyt      æghwær gleawast,  

300  
þæt ic þine gewitnesse      wise sohte.  
Ic þæt ofer yldran oncneow      and þæt a geheold,  
þæt ic þine bebodu      bliðe geheolde.  
Ic minum fotum      fæcne siðas  
þa wraþan wegas      werede georne,  

305  
þæt ic þine word mihte      wel gehealdan.  
**Na** ic fram þinum domum      dædum swicade,  
forðon þu me æbebod      ærest settest.  
Me is on gomum      god and swete  
þin agen word,      ece drihten;  

310  
hit is halwende,      hunige mycle  
and beobreade      betere and swetre.  
On bebodum ðinum      ic me betst oncneow,  
þæt ic unrihte wegas      ealle ofeode,  
forðon þu me æ þine      ær gesettest.  

315  
þæt is fæle blacern      fotum minum,  
þæt ic þin word, drihten,      wel gehealde,  
and þæt ys þæt strange leoht      stige minre.  
Ic aðas swor      and eac hycge,  
þæt ic soðne dom      symble healde.  

320  
And ic eadmedu      ungemetum georne  
efnan þence;      forgif me, ece god,  
þæt ic æfter ðinum wordum      weorðe bliðe.  
Mines muðes me      modes willa  
on heahsælum      hraðe gebringe,  

325  
and me þine domas alær,      drihten, swylce.  
Is sawl min      symble on ðinum  
holdum handum,      ne ic þine þa halgan æ  
on ðysum ealdre forgitan      æfre þence.  
Me firenfulle      fæcne gyrene  

330  
awriþan wraðe,      and ne wolde ic  
fram þinum bebodum      feor geswican.  
Ic me eowde begeat,      æðele hæbbe  
þine gewitnesse      wel getreowe  
on ecnesse      awa to feore;  

335  
þæt byð heahbliss      heortan minre.  
Ahylde ic mine heortan      holde mode,  
þæt ic þin soðfæst weorc      symble worhte;  
forðon ic ðæs ece      edlean hæbbe.  
And ic synfulle      symble feode,  

340  
and ic æ þine      elne lufade.  
þu me fultumian scealt,      fæle gestandan  
and andfenga      æghwær æt ðearfe,  
and ic on þin word      wel getreowe.  
Gewitað fram me,      þe awyrgede synt,  

345  
þenden ic godes bebodu      georne smeage.  
Onfoh me freondlice,      fæle drihten,  
æfter þam þe þu sylfa      sægdest and cwæde,  
þæt ic sceolde lifigan      lange ðrage;  
ne gescend me on siðe,      nu ic þin swa onbad.  

350  
Gefultuma me fæste;      ðonne beo ic fægere hal,  
and ic þine soðfæstnysse      symble þence.  
Ealle ðu forhogodest,      ða ðe unrihtes  
wæran wyrhtan;      wat ic gearewe,  
þæt heo on unriht      ealle þohtan.  

355  
Ic oferhylmend      ealle getealde,  
þa on eorðan her      yfele wæron,  
forðon ic þine gewitnesse      wyrðe lufade.  
Gefæstna þinne egsan      flæsce minum,  
þæt ic me ondræde      domas ðine.  

360  
Ic soðne dom      symble worhte;  
ne syle þu me ehtendum      æfre minum.  
**Onfoh** þu þinum esne      fægere mid gode,  
þæt me oferhydige      æfre ne motan  
hearmcwyddian;      hyldo ne gymað.  

365  
Hwæt, me eagan mine      atule gewurdan,  
þær ic on ðinre hælo      hyldo sohte  
and on þinre spræce      sped soðfæste.  
Do þinum agenum      esne swylce  
mycel milde mod,      and me mægene eac  

370  
þin soðfæst word      sylfa lære.  
Ic eom esne þin;      syle andgit, þæt ic  
þine gewitnesse      wel leornige.  
þis is wynne tid,      þæt man eac wel do,  
drihten ure;      ne læt ðu dole æfre  

375  
þin æbebod      ahwær toweorpan.  
Forðon ic þin bebod      beorhte lufode,  
ða me georne synd      golde deorran,  
topazion þæra      teala gimma.  
Forðon ic eall þin bebod      elne healde,  

380  
and ic unrihte wegas      ealle feoge.  
Wundorlic is ðin gewitnes,      wealdend dryhten;  
forðon heo min sawl smeað      and seceð georne.  
Worda me þinra      wise onleohteð,  
beorhtnesse blæcern,      and þu bealde sylest  

385  
andgit eallum      eorðbuendum.  
Muð ic ontynde      minne wide,  
þæt me min oroð      ut afæmde,  
þær ic ðin bebod      efnede mid willan.  
Beseoh þu on me,      and me syððan hraðe  

390  
mære gemiltsa,      swa ðu manegum dydest,  
þe naman þinne      nyde lufedon.  
Gerece ðu me swylce,      þæt ic on rihtne weg  
æfter þinre spræce      spedum gange,  
þy læs min ænig unriht      ahwær wealde.  

395  
Ahrede me hearmcwidum      heanra manna,  
þæt ic ðine bebodu      bealde healde.  
Do þine ansyne      esne þinum  
leohte and leofe;      lær me syþþan,  
hu ic ðin soðfæst word      selest gehealde.  

400  
Eagan mine gesawon,      hu yða gelaac,  
wid gang wætera,      wundrum gangeð;  
swa ðam ilcum byð,      þe ær nellað  
þinre æ bebod      elne healdan.  
Drihten is soðfæst;      synd his domas eac  

405  
reðe mid ræde      rihte gecyðde.  
Hwæt, ðu soðfæst weorc      symble hete  
on þinre gewitnesse      wel gehealdan;  
ealles forgeaton,      þa me grame wæron,  
worda þinra      and me wa dydan.  

410  
Me heard ehtnes      huses þines  
on bearme me      gebrohte oft,  
ða þin word noldan      wel gehealdan,  
þa me feondas ær      fæste wæron.  
Is þin agen spræc      innan fyren,  

415  
sylf swiþe hat,      and symble ða  
þin esne her      ealle lufade.  
Ic wæs on geoguðe,      grame me forhogedon;  
næs ic ofergittol      æfre hwæðere,  
þæt ic þin soð weorc      symble heolde.  

420  
Is þin soðfæstnes      symble, drihten,  
seo soðfæste,      and seo symble bið  
on ecnesse      awa to feore;  
is þin swylce **æðelnes**      and æ soðfæst.  
Me costunga      cnysdan geneahhe,  

425  
and nearonessa      naman gelome;  
ac ic þine bebodu      efnde and læste,  
eac on minum mode      hi metegade georne.  
Ys me þin gewitnes      weorðast and rihtast,  
and ða me on ece      andgyt hæbbe;  

430  
syle me ða to soðe,      and ic syþþan lifige.  
Ic mid ealle ongann      inngehygde  
heortan minre      hige to drihtne  
ceare cleopian;      he me cynlice  
hraðe gehyrde,      hyldo cuðe,  

435  
þæt ic his soðfæstnesse      sohte geneahhe.  
Ic cleopode to ðe;      do me cuðlice  
halne, heahcyning,      heofona wealdend,  
hælende Crist;      ic þæt hicge nu,  
þæt ic ðine bebodu      bliðe gehealde.  

440  
And ic ðe on ripe forecom,      and hraðe swylce  
ceare cleopode;      þu me cynlice  
wel onfencge,      wistest gearwe,  
þæt ic on ðinum wordum      wel getruwade.  
þe eagan mine      eac forecoman;  

445  
on ærmergen      ic elne ongann  
þine spræce      spyrian georne.  
Gehyr mine stefne,      halig drihten,  
æfter ðinre þære myclan      mildheortnesse,  
and æfter þinum domum      do me halne.  

450  
Me syndon eahtend      ungemete neah aa  
and ða synfullan;      syndan ealle hi  
fram æ þinre      unneah **gewiten.**  
Wes me swiðe neah,      wuldres drihten;  
synt ealle þine wegas      wise and cuðe.  

455  
Ic gewitnesse      wise þine  
ongeat gleawlice,      þæt þu geara hi  
on ecnesse      ær staþelodest.  
Ac min eaðmedu **geseoh**      eall ful georne,  
genere niode,      nu me ned belæg;  

460  
forþon ic wolde æ þine      elne healdan.  
Dem minne dom      and me deore alys;  
for þinre spræce,      do me spedlice  
and cuðlice      cwicne nu ða.  
Wærun fyrenfulle feor      fælre hælu;  

465  
forðon hi þine soðfæstnesse      secean noldan.  
Miltsa synt þine,      mihtig drihten;  
æfter þinum domum      do me cwicne.  
Ic manige geseah,      þe min ehton;  
nolde ic cwic æfre      swa þeah hwæðere  

470  
þine gewitnesse      wræste forlætan.  
Ic manige geseah      men þa þe noldan  
heora friðowære      fæste healdan,  
and ic þand wið þan      þe hi teala noldan  
þinre spræce      sped gehealdan.  

475  
Swylce ic sylf geseah,      þæt ic þin soð bebod  
lustum lufige,      leofa drihten;  
on þinre mildheortnesse      me scealt acwician.  
þæt is weorðlic fruma      worda þinra,  
þæt þær byð soð      symble meted,  

480  
and on ecnesse      awa to feore  
ealle þine domas synt      dædum geseðde.  
Min **earwunga**      ehtan ongunnon  
ealdurmanna gehwylc      ungemete swiðe;  
wearð me heorte forht,      þær ic þin halig word  

485  
on þinum egesan ærest      æðelu tredde.  
Ic blissige      bealde mode  
ofer ðinre spræce      spede þa myclan,  
swa se bið bliðe,      se þe beorna reaf  
manige meteð,      þær hit mannum losað.  

490  
And ic unrihta gehwylc      elne feode  
and onhyscte      æghwær georne;  
wolde ic æ þine      elne lufian.  
Swa ic þe seofon siþum      symble wolde  
leofum **lustlice**      lofsang cweðan  

495  
daga æghwylce,      forþon ic þine domas wat  
on soð fæste      smicere gefylde.  
þam bið sib mycel      þe him þenceð,  
þæt hi naman þinne      neode lufien;  
ne bið him æswic on þon      æfre to feore.  

500  
Ic þinre hælu bad,      halig drihten,  
and þine bebodu      bealde lufode.  
Hafað sawl min      soð gehealden  
þinre **gewitnesse**      worda æghwylc,  
and ic þa lustum      **lufade** swiðe.  

505  
Heold ic þine bebodu      holde mode  
and þine gewitnesse      wordum trymede;  
forðon ealle mine wegas      wise syndan  
on þinre gesihðe      soðe, drihten.  
Nu genealæceð      neode minum  

510  
gebedum bealde,      þæt ic bidde nu  
on þinre gesihðe      symble, drihten;  
æfter þinre spræce      syle me spedlice,  
þæt þu me generige      niða gehwylces.  
Ingange min ben,      ece drihten,  

515  
on þinre gesihðe      symble æt þearfe;  
æfter þinre spræce      do spedlice,  
ðæt ðu me generige      niða gehwylces.  
Nu mine weleras ðe      wordum belcettað  
ymnas elne,      gif þu me ærest wylt  

520  
þine soðfæstnesse      sylfa læran.  
Hwæt, tunge min      teala foresægde,  
hu þinre spræce      spede eodan;  
wærun eall þin bebodu      æghwær rihtwis.  
Syn me þine handa      on hælu nu,  

525  
and þæt domlice      gedon weorðe;  
forðon ic þine bebodu geceas      bealde æt þearfe.  
Ic þinre hælu      her wilnade,  
drihten ælmihtig;      do me symble,  
þæt ic æ þine      elne metige.  

530  
Leofað sawl min      and þe lustum hereð,  
and me þine domas      dædum fultumiað.  
Ic gedwelede      swa þæt dysige scep,  
þætte forweorðan      wolde huru;  
la, sece þinne esne      elne, drihten;  

535  
forðon ic þinra beboda ne forgeat      beorhtra æfre.  
