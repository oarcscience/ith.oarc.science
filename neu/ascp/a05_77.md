[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a05_76)  [Next](a05_78.md) 

------------------------------------------------------------------------

# The Paris Psalter: Psalm 77

Verse Indeterminate Saxon

  
Geheald þu, min folc,      mine fæste æ;  
ahyldað eowre earan,      þæt ge holdlice  
mines muðes word      mihte gehyran.  
Ic on anlicnessum      ærest ontyne  

5  
mines sylfes muð,      secggean onginne,  
þa on worldricum      wæron æt frymðe.  
**Ealle** þa we oncneowan,      cuð ongeaton,  
and ure fæderas us      æror sægdon.  
Noldan hi þa swiðe      heora synna dyrnan,  

10  
ac ylda gehwylc      oðrum cyðde.  
Sægdon lof symble      leofum drihtne  
and his þa myclan miht,      mænigu wundur,  
þa he geworhte      wera cneorissum.  
He aweahte      gewitnesse  

15  
on Iacobe      goode and strange,  
and Israhelum      æ gesette.  
þa he fæste bebead      fæderum ussum,  
þæt hi heora bearnum      budun and sægdun,  
and cinn oðrum      cyðden and mærden.  

20  
**Gif** bearn wære      geboren þam fæder,  
him sceolde se yldra      eall gesæcgan,  
þæt hi gleawne hiht      to gode hæfdan,  
and his weorðlicu      weorc gemundon,  
and godes bebodu      georne heoldan.  

25  
Ne wesen hi on facne      fæderum gelice;  
þæt wæs earfoðcynn      yrre and reðe;  
næfdon heora heortan      hige gestaðelod;  
nis to wenanne,      þætte wolde god  
hiora gasta mid him      gyman awiht.  

30  
Effremes bearn      ærest ongunnan  
of bogan stræle      bitere sendan,  
þæs hi on wiges dæge      wendon æfter.  
Ne heoldan hi      halgan drihtnes  
gewitnesse,      ne his weorca æ  

35  
awiht wislice      woldan begangan.  
Ealra goddæda      hi forgiten hæfdon,  
and þara wundra,      þe he worhte ær,  
þara heora yldran      on locadan.  
He on ægypta      agenum lande  

40  
him worhte fore      wundur mære  
and on Campotanea      eac mid soðe.  
He sæ toslat,      sealte yþa  
gefæstnade,      and hi foran þurh.  
Him wisode      wolcen unlytel  

45  
daga æghwylce,      swa hit drihten het,  
and him ealle niht      oðer beacen  
fyres leoma      folcnede heold.  
He on westene      wide ædran  
him of stane let,      strange burnan.  

50  
Of þam wæter cwoman      weorude to helpe,  
swyþe wynlice      wætera þryðe.  
þa hi hira firene      furþur ehtan,  
and hine on yrre      eft gebrohtan,  
heora heafodweard      holdne on lande.  

55  
Hi þa on heortan      hogedon to niðe,  
and geornlice      godes costadan,  
bædan hiora feorum      foddur geafe,  
and gramlice      be gode spræcan:  
"Ac we þæs **ne** wenað,      þæt us witig god  

60  
mæge bringan to      beod gegearwod  
on þisum westene      widum and sidum,  
þeah þe he of stane      streamas lete  
wæter on willan      wynnum flowan,  
Ne we hwæðere wenað,      þæt he wihte mæge  

65  
mid hlafe þis folc      her afedan."  
Syþþan þæt gehyrde      halig drihten,  
he ylde þa gyt      and eft gespræc;  
wæs gegleded fyr      on Iacobe  
and his yrre barn      on Israhelas,  

70  
Forþon þe hi ne woldon      wordum drihtnes  
lustum gelyfan,      lare forhogedon.  
Het he þa widan duru      wolcen ontynan  
hea of heofenum      and hider rignan  
**manna** to mose      manna cynne,  

75  
sealde him heofenes hlaf      hider on foldan,  
and engla hlaf      æton mancynn,  
and hwætenne      hæfdon to genihte.  
And awehte þa      windas of heofenum,  
Auster ærest      and þa Affricum.  

80  
Him þa eac feoll ufan      flæsc to genihte;  
swa sand sæs      oððe þiss swearte dust  
coman **gefiðrade**      fugelas swylce.  
And on middan þa wic      manige feollan  
and ymb hiora selegescotu      swiðe geneahhe.  

85  
Swiðe ætan      and sade wurdan,  
and hiora lusta      lifdan hwile;  
næron hi bescyrede      sceattes willan.  
þa gyt hi on muðe      heora mete hæfdon,  
þa him on becwom      yrre drihtnes  

90  
and heora mænige      mane swultan,  
æðele Israhela      eac forwurdan.  
**In** eallum hi þissum      ihtan synne,  
and noldan his wundrum      wel gelyfan.  
Hi heora dagena tid      **dædun** idle  

95  
and heora geara gancg      eac unnytte.  
þonne **he** hi sare sloh,      þonne hi sohton hine,  
and ær leohte to him      lustum cwoman.  
Syððan hi ongeaton,      þæt wæs god heora  
fæle fultum,      freond æt þearfe;  

100  
wæs hea god      heora alysend,  
Hi hine lufedan      lease muðe,  
ne þæs on heortan      hogedan awiht.  
Næs him on hreðre      heorte clæne,  
ne hi on gewitnesse      wisne hæfdon,  

105  
on hiora fyrhþe      fæstne geleafan.  
He þonne is mildheort      and manðwære  
hiora fyrendædum,      nolde hi to flymum gedon.  
He þa manige fram him      mangewyrhtan  
yrre awende,      eall ne wolde  

110  
þurh hatne hyge      hæleðum cyþan.  
And he gemunde      þæt hi wæran moldan and flæsc  
gast gangende,      næs se **geancyr** eft.  
Hi hine on westenne      wordum and dædum  
on yrre mod      eft gebrohtan,  

115  
aweahtan hine on eorðan      oft butan wætere.  
Oft hi grimlice      godes costodan  
and Israhela god      eac abulgan.  
Na gemynd hæfdan,      hu his seo mycle hand  
on gewindæge      werede and ferede.  

120  
He ægypti      egesan geþywde  
mid feala tacna      and forebeacna  
in Campotaneos;      þæt wæs cuð werum.  
þær he wæterstreamas      wende to blode;  
ne meahte **wæter** drincan      wihta ænig.  

125  
Sette him heard wite,      hundes fleogan,  
and hi ætan eac      yfle tostan;  
hæfdan hi eallunga      ut aworpen.  
Sealde erucan,      yfelan wyrme,  
let hiora wyrta      wæstme forslitan,  

130  
and hiora gram gewinn      hæfdan gærshoppan.  
Heora wingeardas      wraþe hægle  
nede fornamon;      nænig moste  
heora hrorra hrim      æpla gedigean.  
Sealde heora neat eac      swylce hæglum,  

135  
and heora æhta      ealle fyre.  
He **æbyligðe** on hi      bitter and yrre,  
sarlic sende      oð sawlhord  
and þæt wið yfele      englas sende.  
He him weg worhte      wraðan yrres,  

140  
ne he heora sawlum deað      swiðe ne sparude  
and heora neat      niðcwealm forswealh.  
He þa on þam folce      frumbearna gehwylc  
on ægiptum      eall acwealde  
and frumwæstme      folce Chames.  

145  
þa he his folc genam      swa fæle sceap,  
lædde geliccast      leofe eowde  
þurh westenas      wegas uncuðe.  
And he hi on hihte      holdre lædde;  
næs him on fyrhtu      feondes egsa,  

150  
ac ealle þa      yþa fornamon.  
He hi þa gelædde      on leofre byrig  
and haligre,      ða his hand begeat.  
And he manige for him      mære þeode  
awearp of wicum,      sealde him weste land,  

155  
þæt hi mid tane      getugan rihte.  
þa Israelas      æhte gesætan  
hrores folces,      þa hi heanne god  
gebysmredan,      noldon his bebodu  
fæste healdan.       

160  
Hi awendan aweg,      nalæs wel dydan,  
swa heora fæderas      beforan heoldan,  
and on wiðermede      wendan and cyrdan.  
**Swa** **hi** **his** **yrre**      **oft** aweahtan,  
þonne hi oferhydig      up ahofan,  

165  
and him wohgodu      worhtan and grofun.  
þa þæt gehyrde      halig drihten,  
he hi forhogode,      and hraðe syþþan  
Israhela cynn      egsan **geðyde.**  
And he þa swa gelome wiðsoc      snytruhuse,  

170  
wæs his agen hus,      þær he eard genam  
ær mid mannum,      mihtig hæfde.  
He hi þa on hæftnyd      hean gesealde  
and heora fæger folc      on feondes hand.  
Sealde þa his swæs folc      sweorde under ecge,  

175  
and his yrfe eac      eall forhogode.  
Heora geoguðe eac      grimme lige  
fyr fæðmade;      fæmnan ne wæran  
geonge begrette,      þeah ðe hi grame swultan.  
Wæran sacerdas heora      sweordum abrotene;  

180  
ne þæt heora widwan      wepan mostan.  
þa wearð aweaht      wealdend drihten,  
swa he slæpende      softe reste  
oððe swa weorð man      wine druncen.  
He þa his feondas sloh      and him ætfæste eac  

185  
ece edwit      awa to feore.  
And he georne wiðsoc      Iosepes huse,  
ne þon ær geceas      Effremes cynn,  
ac he geceas Iudan him      geswæs frumcynn  
on Sione byrig,      þær him wæs symble leof.  

190  
He þa **anhornan**      ealra gelicast  
his halige hus      her on eorðan  
getimbrade;      het ðæt teala syððan  
on worldrice      wunian ece.  
And him ða Dauid geceas,      deorne esne,  

195  
and genam hine æt eowde      ute be sceapum,  
fostur feormade;      he him onfencg hraðe.  
He þonne fedeð      folc Iacobes  
and Israhela      yrfelafe.  
And he hi þonne butan facne      fedeð syþþan,  

200  
and his folmum syþþan      **hi** **forð** lædeð.  
