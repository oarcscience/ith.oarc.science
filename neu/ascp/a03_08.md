[Intangible Textual Heritage](../../index.md)  [Legends and
Sagas](../index.md)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index.md)  
[Index](index)  [Previous](a03_07)  [Next](a03_09.md) 

------------------------------------------------------------------------

# Precepts

Verse Indeterminate Saxon

  
ðus frod fæder      freobearn lærde,  
modsnottor **mon,**      maga cystum eald,  
wordum wisfæstum,      þæt he wel þunge:  
"Do a þætte duge,      deag þin gewyrhtu;  

5  
god þe biþ symle      goda gehwylces  
frea ond fultum,      feond þam oþrum  
wyrsan gewyrhta.      Wene þec þy betran,  
efn elne þis      a þenden þu lifge.  
Fæder ond modor      freo þu mid heortan,  

10  
maga gehwylcne,      gif him sy meotud on lufan.  
Wes þu þinum yldrum      arfæst symle,  
fægerwyrde,      ond þe in ferðe læt  
þine lareowas      leofe in mode,  
þa þec geornast      to gode trymmen."  

15  
Fæder eft his sunu      frod gegrette  
oþre siþe:      "Heald elne þis!  
Ne freme firene,      ne næfre freonde þinum,  
mæge man ne geþafa,      þy læs þec meotud oncunne,  
þæt þu sy wommes gewita.      He þe mid wite gieldeð,  

20  
swylce þam oþrum      mid eadwelan."  
ðriddan syþe      þoncsnottor guma  
breostgehygdum      his bearn lærde:  
"Ne gewuna wyrsa,      widan feore,  
ængum eahta,      ac þu þe anne genim  

25  
to gesprecan symle      spella ond lara  
rædhycgende.      Sy ymb rice swa hit mæge."  
Feorþan siðe      fæder eft lærde  
modleofne magan,      þæt he gemunde þis:  
"Ne aswic sundorwine,      ac a symle geheald  

30  
ryhtum gerisnum.      Ræfn elne þis,  
þæt þu næfre fæcne **weorðe**      freonde þinum."  
Fiftan siþe      fæder eft ongon  
breostgeþoncum      his bearn læran:  
"Druncen beorg þe      ond dollic word,  

35  
man on mode      ond in muþe lyge,  
yrre ond æfeste      ond idese lufan.  
Forðon sceal æwiscmod      oft siþian,  
se þe gewiteð      in wifes lufan,  
fremdre meowlan.      þær bið a firena wen,  

40  
laðlicre scome,      long nið wið god,  
geotende gielp.      Wes þu a giedda wis,  
wær wið willan,      worda hyrde."  
Siextan siþe      swæs eft ongon  
þurh bliðne geþoht      his bearn læran:  

45  
"Ongiet georne      hwæt sy god oþþe yfel,  
ond toscead simle      scearpe mode  
in sefan þinum      ond þe a þæt selle geceos.  
A þe bið gedæled;      gif þe deah hyge,  
wunað wisdom in,      ond þu wast geare  

50  
ondgit yfles,      heald þe elne wið,  
feorma þu symle      in þinum ferðe god."  
Seofeþan siþe      his sunu lærde  
fæder, frod guma,      sægde fela **geongum:**  
"Seldan snottor guma      sorgleas blissað,  

55  
swylce dol seldon      drymeð sorgful  
ymb his forðgesceaft,      nefne he fæhþe wite.  
Wærwyrde sceal      wisfæst hæle  
breostum hycgan,      nales breahtme hlud."  
Eahtoþan siþe      eald fæder ongon  

60  
his mago monian      mildum wordum:  
"Leorna lare      lærgedefe,  
wene þec in wisdom,      weoruda scyppend  
hafa þe to hyhte,      haligra gemynd,  
ond a soð to syge,      þonne þu secge hwæt."  

65  
Nigeþan siþe      nægde se gomola,  
eald uðwita      sægde eaforan worn:  
"Nis nu fela folca      þætte fyrngewritu  
healdan wille,      ac him hyge brosnað,  
ellen colað,      idlað þeodscype;  

70  
ne habbað wiht for þæt,      þeah hi wom don  
ofer meotudes bibod.      Monig sceal ongieldan  
sawelsusles.      Ac læt þinne sefan healdan  
**forð** **fyrngewritu**      ond frean domas,  
þa þe her on mægðe gehwære      men forlætaþ  

75  
swiþor asigan,      þonne him sy sylfum ryht."  
Teoþan siþe      tornsorgna ful,  
eald eft ongon      eaforan læran:  
"Snyttra bruceþ      þe fore sawle lufan  
warnað him wommas      worda ond dæda  

80  
on sefan symle      ond soþ fremeð;  
bið him geofona gehwylc      gode geyced,  
meahtum spedig,      þonne he mon flyhð.  
Yrre ne læt þe      æfre gewealdan,  
heah in hreþre,      heoroworda grund  

85  
wylme bismitan,      ac him warnað þæt  
on geheortum hyge.      Hæle sceal wisfæst  
ond gemetlice,      modes snottor,  
gleaw in gehygdum,      georn wisdomes,  
swa he wið ælda mæg      eades hleotan.  

90  
Ne beo þu no to tælende,      ne to tweospræce,  
ne þe on mode læt      men to fracoþe,  
ac beo leofwende,      leoht on gehygdum  
ber breostcofan.      Swa þu, min bearn, gemyne  
frode fæder lare      ond þec a wið firenum geheald."  
