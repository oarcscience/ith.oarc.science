[![](../../../cdshop/ithlogo.png)](../../../index.md)  
[Intangible Textual Heritage](../../../index.md)  [Legends &
Sagas](../../index)  [Iceland](../index)  [Index](index.md) 
[Previous](is310)  [Next](is312.md) 

------------------------------------------------------------------------

II\.

 

HORÆ

 

IN FESTO MAGNI COMITIS MARTYRIS.

 

In Solennitate (1) Sancti Magni Martyris duplex Festum super Psalmos
feriales.  \[Ad primas Vesperas.\]

 

Antiphona.

In hymnis fidelium vox pulset coelestia,

Magni dum recolitur martyris victoria.

 

Capitulum.

Beatus vir. (2) \[qui suffert tentationem:  quoniam cum probatus fuerit,
accipiet coronam vitae;  quam repromisit Deus diligentibus, etc.  Deo
gratias.  S. Jac. 1, 12.\]

 

Require in communi unius Martyris.

Responsorium.

Magne Dei miles tua festa tuere colentes

Orcades, alme Comes digne rege te venerantes,

Pelle pater pestes nostras, pius ablue sordes.

 

Versus.

Funde preces, tecum regnemus ut omne per aevum.

Pelle pater pestes nostras, pius ablue sordes.

Gloria Patri.

 

Hymnus.

Hymnis perdulcibus Magni praeconia,

Corde (3) vocibus pangamus inclita:

Ejus mirifica promentes opera

Jugi digna memoria.

Hic  ex prosapia magna progenitus

In pueritia vixit divinitus:

Post hoc est fructus horum sceleribus (4)

In gente nequam alitus.

 

Ut Paulus Domino Magnus convertitur,

Christum ex animo toto consequitur,

Ardere creditur sed non exuritur

Rubus dum florens cernitur.

 

Sic in cubiculo sponsus cum virgine,

Insigni titulo, pro!  continentiae,

Vivit a venere divino munere

Annis decem continue.

 

De templo trahitur Magnus dominico,

Repletus patitur ex Sacrificio,

Migrat de praelio rubens martyrio,

Castoque candens lilio.

 

Hujus ut passio nostrorum criminum

Fiat ablutio, poscamus Dominum:

Ut nobis guadium post hoc exilium

Largiatur perpetuum.

 

Honor laudatio per mundi climata

Uni sit Domino, trinoque gloria

In trina machina qui regit omnia

Per cuncta semper saecula.  Amen.

 

Versus.

Gloria et honore \[coronasti eum Domine:

Responsorium.

Et constituisti eum super opera manuum tuarum.\]

\[Ps. 8. 6.\]

 

Antiphona.

Dulce melos in hoc solennio

Summi Regis cantemus Filio,

Hostem vicit cujus suffragio

Martyr Magnus victor suo (5) gladio;

Cujus nobis sit sacra translatio

Contra hostes perpes tuitio.

 

Hoec antiphona dicetur in translatione ejusdem Sancti, viz. "Dulce
melos." Alia antiphona quae habetur in isto festo, scil. in passione.

 

Antiphona.

Lux dicata Magni martyrio

Instat jugi colenda guadio;

Qua mutatur grato commercio

Mors in vitam, in plausum passio:

O mors felix, cujus supplicium

Vitae reddit aeternae premium.

 

Psalmus.

Magnificat.  \[Luc. 1, 46.\]

 

Oratio.

Sancti Magni martyris tui Domine merita preciosa nos tueant, in quibus
majestatis tuae opera predicantes, et presens capiamus adjutorium
pariter et futurum.  Per Dominum \[nostrum Jesum Christum\].

Ad Matutinum.

Invitatorium.

Sancti Magni colentes solennia,

Regis Regum laudemus magnalia.

 

Psalmus.

Venite. \[Ps. 94, 1.\]

 

Hymnus.

Hymnis praedulcibus etc., ut supra.

 

In primo nocturno, antiphona.

Magnus ex prosapia magna procreatus

Actum (6) vita moribus major est probatus.

 

Psalmus.

Beatus vir. \[Ps. 1, 1.\]

 

Antiphona.

Praedis vacans primitus (7) pravorum instinctu

Et (8) Paulus convertitur in viae procinctu.

 

Psalmus.

Quare fremuerunt gentes. \[Ps. 2, 1.\]

 

Antiphona.

Saulus ecce Paulus fit, praedo fit patronus

Persecutor factus est plebis pastor bonus.

 

Psalmus.

Domine quid. \[Ps. 3, 1.\]

 

Versus.

Gloria et honore \[ut sup.\]

 

Lectio prima.

Beatus Magnus apud Orcadas insulas oriundus nobilissimo genere et alti
sanguinis parentela fuit.  Pater illarum insularum comes et dominus
nominatissimus fuisse dicitur juxta nomina magnorum qui sunt in terris. 
Mater vero haud nec (sic) minori sanguinis propagine decorata.  Sed cum
multis nobilitas generis parare soleat ignobilitatem mentis, Beatus
Magnus adhuc infantulus, divina instinctus gratia, nobilitatem virtutis
sanguinis nobilitatem longe praecellere censuit.

 

Responsorium.

Nova mundus resultet gloria, (9)

Sancti Magni plaudens victoria,

Qua coelestis exultat curia.

 

Versus.

Guade tellus felix Orcadia

Novae lucis refulgens gratia

Qua coelestis exultat curia.

 

Lectio secunda.

Agebat enim senem moribus, annis puer expars (sic) lasciviae puerilis,
in gestu tam jocundus et hilaris, in sermone tam amabilis et affabilis,
in incessu tam modestus exstitit et gravis, ut nil appareret in eo quod
possit offendere intuentes aut vicio eisdem apprehendi.

 

Responsorium.

Mali bonos solent pervertere

Quibus victis (10) primaevo tempore

Praedis Magnus coepit insistere.

 

Versus.

Sed electum Deus eripere

Non moratur de mortis foedere.

Praedis Magnus coepit insistere.

 

Lectio tertia.

Nam patre ejus apud Norvagiam rebus humanis exempto, quidam Haco nomine,
filius patrui sui, irruens in quendam procuratorem regis Norvagiae qui
patrem (11) Beati Magni ex parte regis administrabat, dominium totius
comitatus Orcadiae sibi subjugaret; (12)  cum non nisi pars dimidia
totius comitatus Orcadiae de jure competeret, alia enim pars ad Beatum
Magnum jure spectabat haereditario.

 

Responsorium.

Magnus praedo mutatur penitus,

De raptore fit pater inclitus,

Agnus redit ad caulam perditus.

 

Versus.

Sacri plenus affatu (13) Spiritus

Gregem regit hic vervex reditus. (14)

Agnus redit ad caulam perditus.

Gloria \[Patri, etc.\]

 

In secundo nocturno, antiphona.

Vir sanctus in comitem digne sublimatus,

Carnem per continuos domat cruciatus.

 

Psalmus.

Cum ivocarem.  \[Ps. 4, 2.\]

 

Antiphona.

Justus, pius, humilis, et modestus

Iste suis praefuit exemplis honestus.

 

Psalmus.

Verba mea.  \[Ps. 5, 2.\]

 

Antiphona.

Magnus inter caeteros gratia divina

Plenus fulget velut stella matutina.

 

Psalmus.

Domine Dominus. \[Ps. 6, 1.\]

 

Versus.

Posuisti, Domine, super caput ejus:

 

Responsorium.

\[Coronam de lapide pretioso\].

 

Lectio quarta.

Nec mora totius sceleris armariolum predictus Haco et satillites
(satellites) sui in necem Beati Magni conspiraverunt:  seditionem igitur
cum Beato Magno pacifice palliantes in dolo locuti scilicet, ut Beatus
Magnus et Haco statuto die in quandam insulam quae dicitur Eglissei
ecclesia cum pari numero et armorum convenirent, foedus percuterent,
pacem prolocutam firmarent, ne in futurum contentionis scrupulus
processu temporis reduceretur et pax firmata deformaretur nequaquam.

 

Responsorium.

Preter carnem in carne vivere,

Studet Magnus divino munere,

Miro poene (15) se domans genere.

 

Versus.

Annis decem in thoro virginis

Labe carens mansit libidinis,

Miro poene se domans genere.

 

Lectio quinta.

Placuit hoc Beato Magno, et ad praedictam insulam in qua mansio sita
erat, cum duabus longis navibus nullius mali habens suspicionem
pervenit.  Imminente vero die inter eos statuto praedictus Haco cum
septem vel octo navibus viris sanctorum Christi sanguinem sitientibus
onustis sibi associatis praedictam insulam applicuit.  Seditionem igitur
Haconis comperiens, nec formidine percussus ecclesiam adiit:  suis
igitur vim repellere volentibus, et Haconis furori resistere
suggerentibus, fertur respondisse se malle injuriam accipere quam
irrogare, sciens quod omnis fraus in se reversa colliditur.

 

Responsorium.

Haco Magni terras et praedia

Sibi subdens invasit omnia,

Contra mitem furit insania.

 

Versus.

Nulla Magnus fractus injuria

Cuncta suffert mira constantia.

Contra mitem furit insania.

 

Lectio sexta.

Erat autem hora in qua sacerdos, sacris vestibus indutus, in altari
Unigenitum Patri sub panis specie et vini in signum humanae
reconciliationis presentavit, nec ab re illum hoc fecisse credendum est
ut illic hostia fieret ubi totius mundi hostia salutaris offerebatur. 
Missis quidem (sic) igitur quatuor apparitoribus quorum pedes veloces ad
effundendum sanguinem erant, qui ad omne opus nefarium caeteris omnium
proniores essent et promptiores, Christum Dei rapere, et illum sibi
praesentari constituunt.  O quam dira et inaudita presumtio!  lupi
crudelis immanitas ovem rapere, lacerare atque jugulare in pastorum
presentia non veretur.  Irruentibus igitur in ecclesiam Dei
apparitoribus, justus ab injustis injuste rapitur, extrahitur et Haconis
presentiae presentatur.  Nec mora electus, est (sic) data ab Hacone
sententia, lictori traditur ut capitali sententia plecteretur.

 

Responsorium.

Cessit Magnus furentis odio,

Rex Anglorum quem sumptu regio

Suo digne fovet palatio.

 

Versus.

Anni redit transacti spatio

Nutu Dei tutus martyrio,

Rex digne suo fovet palatio.

Gloria Patri.

 

In tertio nocturno, antiphona.

Vir Sanctus ad propria reversus componit

Cum Hacone perfido, qui fraudem disponit,

Expetit ecclesiam, qua fraude comperta,

Ut pararet hostiam se Christo spe certa.

 

Psalmus.

In Domino confido. \[Ps. 10, 1.\]

 

Antiphona.

Hostes turbat Comitis more salutaris,

Hostia dum refici expectat altaris;

Sanctum trahunt, rapiunt, templum irrumpentes,

Sacro plenum pabulo extrahunt amentes.

 

Psalmus.

Domine quis.  \[Ps. 14, 1.\]

 

Antiphona.

Haconis presentiae Magnus presentatur,

Sitit agni sanguine lupus fore satur,

Protulit sententiam ut morti tradatur,

Et lictori traditur ut hanc exequatur.

 

Psalmus.

Domine in virtute.  \[Ps. 20, 1.\]

 

Versus.

Justus ut palma florebit \[in domo Domini plantatus.

 

Responsorium.

Gaudeamus et exultemus in ejus sacra solemnitate.\]

 

Lectio septima.

Evangelium secundum Johannem iii. c.

In illo tempore dixit Jesus discipulis suis, Nisi

granum frumenti cadens in terra mortuum fuerit, ipsum

solum manet.  Et reliqua.

 

Ex eadem historia.

Eductus igitur hilari mente et intrepido animo quasi ad epulas invitatus
agonem suum Domino precibus commendans, securi bis in cerebrum suum
vibrata ictum ferientis suscepit.  Sed quem lictor exemit mundo hunc
Christus intulit coelo.  Corpus solo sternitur, sed anima in coelo
sublimatur.

 

Responsorium.

Novi inde regnat perfidia,

Alter Abel fratris invidia

Ruit, victor regnat in gloria.

Plangens ista plaudit Orcadia.

 

Versus.

Haco Magno sub pacis basio

Mortem parat fraudis consilio.

Plangens ista plaudit Orcadia.

 

Lectio octava.

Hodie depositis corruptibilibus exuviis ascendit supernis;  et est ei
honor et gloria coram simul discumbentibus;  ascendit inquam claris (16)
meritis, triumphis gloriosus.  Passus est Beatus Magnus martyr proprio
sanguine laureatus, anno Domini millesimo centesimo quarto, sextodecimo
Kalend.  Maii, feria secunda.

 

Responsorium.

Hostes movet Magni collegium,

Propulsare et scelus nefarium,

Sanctus auctorque fore taedium (17)

Mavult gratis pati martyrium.

 

Lectio nona.

Nunc ergo dilectissimi sanguinarios affectus propulsantes et coelestia
desideria Dei invitantes (18) subjugatis vitiorum incursibus, ipsius
meritis vestigiis toto mentis desiderio, in quantum nostra fragilitas
permittit, inhaerere studeamus;  ipse sit forma cui impremamur, (19)
exemplar quod imitemur.  Ergo devotionis legibus et debitae reverentiae
destitutis, mole peccaminum nostrorum pressi, Beati martyris praesidium
efflagitemus, quatenus ipsius meritis et precibus suffragantibus coronae
immarcescibilis, quam hodierna die consecutus est, participes effici
mereamur, praestante Domino nostro Jesu Christo, qui cum Patre et
Spiritu Sancto vivit et regnat Deus.

 

Responsorium.

Jesu pie, nos Magni precibus,

Noxae reos absolve nexibus,

Condemnati carnis operibus,

Ne privemur supernis sedibus.

 

Versus.

Mentes nostras illustra moribus,

Pacem dona nostris temporibus,

Condemnati carnis operibus,

Ne privemur supernis (20) sedibus.

 

Gloria Patri.

Versus.

Ora pro nobis beate martyr Magne.

 

In Laudibus, antiphona.

Favus stillans frangitur mellis dans dulcorem,

Mala quaeque fugiunt cujus per odorem.

 

Psalmus.  Dominus regnavit.  \[Ps. 92, 1.\]

 

Antiphona.

Vir sanctus occiditur cujus dant stuporem

Signa, caecos luminant, temperant furorem.

 

Psalmus.

Jubilate.  \[Ps. 65, 1.\]

 

Antiphona.

Surdi, muti, precibus Magni reparantur,

Claudis data sanitas, leprosi mundantur.

 

Psalmus.

Deus Deus meus.  \[Ps. 62, 1.\]

 

Antiphona.

Ferro vincti martyris ope relaxantur,

Naufragantes nexibus mortis liberantur.

 

Psalmus.

Benedicite.  \[Ps. 65, 8.\]

 

Antiphona.

Fit moestis laetitia, aegris medicina,

Spes firma periculis, salus in ruina.

 

Capitulum.

Beatus vir, ut supra.

 

Hymnus.

Exultemus concrepantes sonora melodia

Sancti Magni venerantes martyris insignia,

Ejus digna praedicantes post palmam (21) miracula.

 

Odor manat en unguenti, alabastrum frangitur,

Quovis morbo gravescente salus vera redditur

Plebs concurrit, fit egenti cuiquam quod petitur.

 

Leprum mundat, et furorem pellit ab amentibus,

Contuendi dat vigorem privatis luminibus,

Mutis fandi praebet morem, gressum claudicantibus.

 

Ferro vincti relaxantur, surdi simul audiunt,

Casu fracti mox sanantur, mala quaeque fugiunt,

Naufragantes liberantur dum procellae saeviunt.

 

O quam probat hunc beatum ossis ejus ustio.

Bis fit auri crux crematum os, sed ossis tercio (22)

Crux fit os ejus sacratum, tam miro commercio.

 

Magne pater famulorum tibi supplicantium,

Sordes terge delictorium, fidem firma mentium,

Adeptores praemiorum quo simus coelestium.

 

Laus perennis Trinitati, salus, virtus, gloria,

Uni decus Deitati, mira cujus gratia

Sui cuncti majestati serviunt per saecula.  Amen.

 

Versus.

Justus germin\[abit sicut lilium.

 

Responsorium.

Et florebit in aeternum ante Dominum.\]

 

Antiphona.

Magne pater conforta flebiles,

Ope pia sustenta debiles,

Casu mortis eripe fragiles,

Regno vitae ne sumus exules.

 

Psalmus.

Benedictus.  \[Luc. 1. 68.\]

 

Oratio.

Deus cujus nutu absque sanctorum solatio nullius temporis praeterit
cursus, tribue nobis quaesumus tua piissima dignatione ut Sancti Magni
martyris tui pia interventione a cunctis adversitatibus assidua
protectione tuae magnae misericordiae mereamur potiri.  Per Dominum
nostrum Jesum Christum.

 

Ad primam, antiphona.

Favus, etc.  \[ut supr.\]

 

Psalmus.

Deus in nomine tuo.  \[Ps. 53, 1.\]

 

Antiphona.

Gratias tibi Deus.

 

Psalmus.

Quicunque vult.

 

Ad tertiam, antiphona.

Vir sanctus \[ut supra, P. 312\].

 

Psalmus.

Legem pone.  \[Ps. 119, 33-48.\]

 

Capitulum. 

Beatus vir et alia capitula, ac Responsoria de communi unius martyris.

 

Ad sextam, antiphona.

Surdi, etc. \[ut supra, P. 316\].

 

Ad nonam, antiphona.

Fit moestis, etc. \[ut supra, p. 316\].

 

Ad secundas vesperas super psalmos feriales, antiphona.

Favus stillans, etc. \[ut supra, P. 315\].

 

Capitulum.

Beatus vir.  \[qui in sapientia morabitur, et qui in justitia sua
meditabitur, et in sensu cogitabit circumspectionem Dei.  Eccl. ch. 14.
22. \]

 

Hymnus.

Exultemus \[ut supra, P. 316\].

 

Versus.

Justus germinabit, etc. \[ut supra, P. 317\].

 

Antiphona.

Hic vir \[despiciens mundum et terrena triumphans, Divitias caelo
condidit, ore, manu.\]

 

Psalmus.

Magnificat \[ut supra\].

 

Oratio ut supra.

 

 

\*\*\*\*\*\*\*\*\*\*\*\*\*\*\*\*

1.                  "Solennitate."  Ex Breviario Aberdonensi, pars
hiem., in propr. Sanct., fol. 87, seq., coll. cum Vita Sancti Magni in
Actis Sanctorum Boll., Die decima sexta Aprilis.

2.                  "Beatus vir."  The portions within brackets have
been filled in from the Sarum Breviary by the kindness of the Rev. Canon
Cooke.

3.                  "Corde," "cordis" Boll.

4.                  "Fructus horum sceleribus," "factus homo sceleribus"
Boll. rightly.

5.                  "suo," "sub" Boll. rightly.

6.                  "Actum," "Actu" Boll. rightly.

7.                  "primitus," "juvenis," Boll.

8.                  "Et," "Ut" Boll. rightly.

9.                  "Gloria." For this line Boll. reads "Per nova mundus
resultet "gaudia," less rightly.

10.             "Victis," "Victus" Boll. rightly.

11.              "Patrem," "partem" Boll. rightly.

12.              "Subjugaret," "subjugabat" Boll.

13.              "Affatu," "afflatu" Boll. rightly.

14.              "Reditus," "redditus" Boll.

15.              "Poene," "plane" Boll.

16.              "Claris," "clarus" Boll. rightly

17.              "Sanctus auctorque fore taedium," The Boll. Coll. reads
"Sanctus retorquens ferre toedium."

18.              "Invitantes," imitantes?

19.              "Impremamur," "imprimamus" Boll.

20.             "Supernis," "aeternis" Boll.

21.              "Palmam," "Mortem" Boll.

22.             "Bis fit," etc.  Here the Boll. read "Bis ut aurum
concrematur os, sed ustum tercio."

 

------------------------------------------------------------------------

[Next: III. Horae In Festo Translationis Sancti Magni](is312.md)
