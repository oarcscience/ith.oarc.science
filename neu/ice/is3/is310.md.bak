[![](../../../cdshop/ithlogo.png)](../../../index.md)  
[Intangible Textual Heritage](../../../index.md)  [Legends &
Sagas](../../index)  [Iceland](../index)  [Index](index.md) 
[Previous](is309)  [Next](is311.md) 

------------------------------------------------------------------------

ADDENDA TO THE MAGNUS SAGA

 

I.

 

LEGENDA DE SANCTO MAGNO. (1)

 

DE SANCTO MAGNO MARTYRE GLORIOSO.

 

         Beatus igitur Magnus apud Orchades insulas oriundus fuit,
nobilissimus genere et alti sanguinis parentelae.  Pater ejus illarum
insularum comes et dominus nominatissimus juxta nomen magnorum qui sunt
in terris.  Mater ejus de nobilioribus illius terrae duxisse fertur
originem.  Sed cum in multis nobilitas generis parire soleat
ignobilitatem mentis, Martyr beatus statim a primis infantiae suae
rudimentis SanctiSpiritus unctione edoctus nobilitatem solam atque
unicam animi virtutem reputabat.  Agebat enim senem moribus, annis puer,
lasciviae puerilis expers.  In gestu tam jocundus et hilaris, in sermone
tam amabilis, in incessu (2) tam modestus exstitit et gravis, ut nihil
appareret in eo, quod posset offendere intuentes.  Sed quia ex convictu
mores formantur, et qui tangit picem, inquinabitur ab ea:  cum ad
intelligibilem aetatem pervenisset, inter tam furialem quam
feralemgentem constitutus, inter protervos ad mores, ferales ad ritus,
ad fidem impios, ad legem barbaros, pronos ad vitia, (3) cervicosos ad
disciplinam, se illorum moribus per dies aliquot coepit conformare,
marinus praedo existere, rapinis et spoliis vivere, caedibus indulgere. 
Quod tamen, magis pravorum instinctu provacatus quam propria iniquitate
pulsatus, creditur actitasse.  Denique cum beatus Magnus hujusmodi
sceleribus implicaretur, ad hoc tandem ventum est, ut patrem et germanum
comitatus Hatlandiam applicaret.  Quos rex Noruegiae, in expeditione
positus cum infinita navium et armorum multitudine, utpote exteras
nationes invasurus, (4) comprehendens, inimicis secum resistere coegit.

         Tunc patre ejus apud Norvegiam rebus humanis exempto, quidam
Hako nomine, filius patrui sui irruens in quendam procuratorum regis
Norvegiae, qui patriam (5) beati Magni ex parte regis administrabat,
dominium (6) Orkadiae sibi subjugavit, cum non nisi pars dimidia ei de
jure competeret, alia autem pars ad beatum Magnum jure haereditario
spectabat.  Beatus igitur Magnus ut invidiae locum daret et furorem
Hakonis ad tempus declinaret, ad regem Henricum filium Vilhelmi, qui
tunc temporis monarchiam Angliae fraeno moderabat justitiae, iter
arripuit.

         Qui cum ad praedictum regem venisset, expositis negotiis et
causis itineris sui, ab eodem honorifice est receptus.  Visitatis igitur
sanctorum locis ad propriam terram itineris sui cursum expedivit. 
Praedictus interim Hako non solum Orkadiam verum et Cathaniam tam
invasionis quam praedicationis titulo suae tyrannidi subjugavit. 
Satellites autem sui in necem beati Magni conspirantes, sed simulationis
nube palliantes, cum beato viro pacifice in dolo locuti sunt ut beatus
Magnus et Hako statuto die in quadam insula, quae vocatur Egelesio cum
pari numero hominum et armorum convenirent.  Placuit hoc beato utpote
homini serenatae conscientiae, cui vivere Christus et mori lucrum.  Ad
praedictam igitur insulam, in qua mansio sua sita erat, cum duabus
longis navibus, nullam mali habens suspicionem, pervenit.  Imminente
vero die statuto inter eos, praedictus Hako cum septem vel octo navibus
plenis, viris Belial et sanguinem sitientibus sibi associatis,
praedictam insulam applicuit.  Seditionem igitur Hakonis comperiens
Beatus Magnus se totum Deo committens, non timore perterritus nec
formidine perculsus, ecclesiam adiit.

         Suis igitur vi vim repellere volentibus fertur respondisse, se
malle injuriam accipere quam irrogare.  Erat autem hora, qua sacerdos,
vestibus sacris indutus in altari Unigenitum Patris sub specie panis et
vini in signum humanae reconciliationis praesentavit.  Sed praedictus
Hako, ecclesiasticae dignitatis abutens privilegio, ecclesiam Dei
invadere non formidabat, missis apparitoribus suis quatuor, quorum pedes
veloces ad effundendum sanguinem, qui ad omne opus nepharium caeteris
promptiores et velociores, ut christum Domini raperent et illum sibi
praesentarent.  Irruentibus igitur in ecclesiam Domini apparitoribus,
justus ab injustis injuste rapitur, extrahitur, et Hakonis praesentiae
praesentatur, in tali constantia perseverans, ut nec corpus terrore nec
mens horrore concuteretur.  Nec mora, electus Dei Magnus ab Hakone
lictori tradebatur ut capitis sententia plecteretur.  Eductus ergo
hilari mente et intrepido animo quasi ad epulas invitatus, agonem suum
Domino precibus commendans, securi bis in cerebrum suum vibrata, securus
ictum ferientis suscepit.  Sed quem lictor exemit mundo, Jhesus Christus
inseruit coelo, sublimiter collocatum. (7)  Mater vero illius Yra (8)
nomine ad Hakonem accedens christianam sepulturam beato martyri vix
obtinuit impetrare.

         Collecta.  Deus, cujus nutu absque sanctorum solatio, nullius
temporis praeterit cursus, tribue nobis tua piissima dignatione, ut
sancti Magni martyris tui pia interventione, in cunctis adversitatibus
assidua tuae magnae misericordiae mereamur potiri consolatione.  Per
Dominum.  Amen.

 

\*\*\*\*\*\*\*\*\*\*\*\*\*\*\*\*\*\*\*\*\*

1.            From Cd. Chart. Arna-Magn. 670. f. 4t0., compared with a
copy made by Arni Magnus' son from the fragment of a lost vellum MS. 
The Cd. 670 is here in the notes marked a., and the copy of the fragment
b.

2.            in incessu\] fr. b.; et in sensu, a.

3.            vitia \] lites, fr. b.

4.            After "invasurus," fr. b. has the following: ---
"Comprehendens multos (sic) secum residere coegit.  Sed omnipotens Deus,
cui proprium est misereri semper et parcere, electum suum a talibus
voluit mercimoniis suspendere, et ostendere illi, quanta oporteret eum
pati pro nomine ipsius, ut qui sanguinem innocentem multotiens fuderat
ipse quandoque Spiritus Sancti victima fieret, ut proprium sanguinem
Christo libaret.  Unde contigit, ut de manu violenti regis et
praedatoris eva.... "  Reliqua desunt.

5.            patriam \] patrimonium.

6.            dominium \] dominum, Cd.

7.            collocatum \] emend., collocatus, Cd.

8.            Yra \] for Thora.

 

------------------------------------------------------------------------

[Next: II. Horæ In Festo Magni Comitis Martyris](is311.md)
