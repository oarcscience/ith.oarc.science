[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a04_01) 

------------------------------------------------------------------------

# Judith

Verse Indeterminate Saxon

  
     tweode  
gifena in ðys ginnan grunde.      Heo ðar ða gearwe funde  
mundbyrd æt ðam mæran þeodne,      þa heo ahte mæste þearfe,  
hyldo þæs hehstan deman,      þæt he hie wið þæs hehstan brogan  

5  
gefriðode, frymða waldend.      Hyre ðæs fæder on roderum  
torhtmod tiðe gefremede,      þe heo ahte trumne geleafan  
a to ðam ælmihtigan.      Gefrægen ic ða Holofernus  
winhatan wyrcean georne      ond eallum wundrum þrymlic  
girwan up swæsendo.      To ðam het se gumena baldor  

10  
ealle ða yldestan ðegnas;      hie ðæt ofstum miclum  
ræfndon, rondwiggende,      comon to ðam rican þeodne  
feran, folces ræswan.      þæt wæs þy feorðan dogore  
þæs ðe Iudith hyne,      gleaw on geðonce,  
ides ælfscinu,      ærest gesohte.  

15  
Hie ða to ðam symle      sittan eodon,  
wlance to wingedrince,      ealle his weagesiðas,  
bealde byrnwiggende.      þær wæron bollan steape  
boren æfter bencum gelome,      swylce eac bunan ond orcas  
fulle fletsittendum;      hie þæt fæge þegon,  

20  
rofe rondwiggende,      þeah ðæs se rica ne wende,  
egesful eorla dryhten.      ða wearð Holofernus,  
goldwine gumena,      on gytesalum,  
hloh ond hlydde,      hlynede ond dynede,  
þæt mihten fira bearn      feorran gehyran  

25  
hu se stiðmoda      styrmde ond gylede,  
modig ond medugal,      manode geneahhe  
bencsittende      þæt hi gebærdon wel.  
Swa se inwidda      ofer ealne dæg  
dryhtguman sine      drencte mid wine,  

30  
swiðmod sinces brytta,      oðþæt hie on swiman lagon,  
oferdrencte his duguðe ealle,      swylce hie wæron deaðe geslegene,  
agotene goda gehwylces.      Swa het se gumena aldor  
fylgan fletsittendum,      oðþæt fira bearnum  
nealæhte niht seo þystre.      Het ða niða geblonden  

35  
þa eadigan mægð      ofstum fetigan  
to his bedreste      beagum gehlæste,  
hringum gehrodene.      Hie hraðe fremedon,  
anbyhtscealcas,      swa him heora ealdor bebead,  
byrnwigena brego,      bearhtme stopon  

40  
to ðam gysterne,      þær hie Iudithðe  
fundon ferhðgleawe,      ond ða fromlice  
lindwiggende      lædan ongunnon  
þa torhtan mægð      to træfe þam hean,  
þær se rica hyne      reste on symbel  

45  
nihtes inne,      nergende lað,  
Holofernus.      þær wæs eallgylden  
fleohnet fæger      **ymbe** þæs folctogan  
bed ahongen,      þæt se bealofulla  
mihte wlitan þurh,      wigena baldor,  

50  
on æghwylcne      þe ðær inne com  
hæleða bearna,      ond on hyne nænig  
monna cynnes,      nymðe se modiga hwæne  
niðe rofra      him þe near hete  
rinca to rune gegangan.      Hie ða on reste gebrohton  

55  
snude ða snoteran idese;      eodon ða stercedferhðe,  
hæleð heora hearran cyðan      þæt wæs seo halige meowle  
gebroht on his burgetelde.      þa wearð se brema on mode  
bliðe, burga ealdor,      þohte ða beorhtan idese  
mid widle ond mid womme besmitan.      Ne wolde þæt wuldres dema  

60  
geðafian, þrymmes hyrde,      ac he him þæs ðinges gestyrde,  
dryhten, dugeða waldend.      Gewat ða se deofulcunda,  
galferhð gumena ðreate       
bealofull his beddes neosan,      þær he sceolde his blæd forleosan  
ædre binnan anre nihte;      hæfde ða his ende gebidenne  

65  
on eorðan unswæslicne,      swylcne he ær æfter worhte,  
þearlmod ðeoden gumena,      þenden he on ðysse worulde  
wunode under wolcna hrofe.      Gefeol ða wine swa druncen  
se rica on his reste middan,      swa he nyste ræda nanne  
on gewitlocan.      Wiggend stopon  

70  
ut of ðam inne      ofstum miclum,  
weras winsade,      þe ðone wærlogan,  
laðne leodhatan,      læddon to bedde  
nehstan siðe.      þa wæs nergendes  
þeowen þrymful,      þearle gemyndig  

75  
hu heo þone atolan      eaðost mihte  
ealdre benæman      ær se unsyfra,  
womfull, onwoce.      Genam ða wundenlocc  
scyppendes mægð      scearpne mece,  
scurum heardne,      ond of sceaðe abræd  

80  
swiðran folme;      ongan ða swegles weard  
be naman nemnan,      nergend ealra  
woruldbuendra,      ond þæt word acwæð:  
"Ic ðe, frymða god      ond frofre gæst,  
bearn alwaldan,      biddan wylle  

85  
miltse þinre      me **þearfendre,**  
ðrynesse ðrym.      þearle ys me nu ða  
**heorte** onhæted      ond hige geomor,  
swyðe mid sorgum gedrefed.      Forgif me, swegles ealdor,  
sigor ond soðne geleafan,      þæt ic mid þys sweorde mote  

90  
geheawan þysne morðres bryttan;      geunne me minra gesynta,  
þearlmod þeoden gumena.      Nahte ic þinre næfre  
miltse þon maran þearfe.      Gewrec nu, mihtig dryhten,  
torhtmod tires brytta,      þæt me ys þus torne on mode,  
hate on hreðre minum."      Hi ða se hehsta dema  

95  
ædre mid elne onbryrde,      swa he deð anra gehwylcne  
herbuendra      þe hyne him to helpe seceð  
mid ræde ond mid rihte geleafan.      þa wearð hyre rume on mode,  
haligre hyht geniwod;      genam ða þone hæðenan mannan  
fæste be feaxe sinum,      teah hyne folmum wið hyre weard  

100  
bysmerlice,      ond þone bealofullan  
listum alede,      laðne mannan,  
swa heo ðæs unlædan      eaðost mihte  
wel gewealdan.      Sloh ða wundenlocc  
þone feondsceaðan      fagum mece,  

105  
heteþoncolne,      þæt heo healfne forcearf  
þone sweoran him,      þæt he on swiman læg,  
druncen ond dolhwund.      Næs ða dead þa gyt,  
ealles orsawle;      sloh ða eornoste  
ides ellenrof      oðre siðe  

110  
þone hæðenan hund,      þæt him þæt heafod wand  
forð on ða flore.      Læg se fula leap  
gesne beæftan,      gæst ellor hwearf  
under neowelne næs      ond ðær genyðerad wæs,  
susle gesæled      syððan æfre,  

115  
wyrmum bewunden,      witum gebunden,  
hearde gehæfted      in hellebryne  
æfter hinsiðe.      Ne ðearf he hopian no,  
þystrum forðylmed,      þæt he ðonan mote  
of ðam wyrmsele,      ac ðær wunian sceal  

120  
awa to aldre      butan ende forð  
in ðam heolstran ham,      hyhtwynna leas.  
Hæfde ða gefohten      foremærne blæd  
Iudith æt guðe,      swa hyre god uðe,  
swegles ealdor,      þe hyre sigores onleah.  

125  
þa seo snotere mægð      snude gebrohte  
þæs herewæðan      heafod swa blodig  
on ðam fætelse      þe hyre foregenga,  
blachleor ides,      hyra begea nest,  
ðeawum geðungen,      þyder on lædde,  

130  
ond hit þa swa heolfrig      hyre on hond ageaf,  
higeðoncolre,      ham to berenne,  
Iudith gingran sinre.      Eodon ða gegnum þanonne  
þa idesa ba      ellenþriste,  
oðþæt **hie** becomon,      collenferhðe,  

135  
eadhreðige mægð,      ut of ðam herige,  
þæt hie sweotollice      geseon mihten  
þære wlitegan byrig      weallas blican,  
Bethuliam.      Hie ða beahhrodene  
feðelaste      forð onettan,  

140  
oð hie glædmode      gegan hæfdon  
to ðam wealgate.      Wiggend sæton,  
weras wæccende      wearde **heoldon**  
in ðam fæstenne,      swa ðam folce ær  
geomormodum      **Iudith** bebead,  

145  
searoðoncol mægð,      þa heo on sið gewat,  
ides ellenrof.      Wæs ða eft cumen  
leof to leodum,      ond ða lungre het  
gleawhydig wif      gumena sumne  
of ðære ginnan byrig      hyre togeanes gan,  

150  
ond hi ofostlice      in forleton  
þurh ðæs wealles geat,      ond þæt word acwæð  
to ðam sigefolce:      "Ic eow secgan mæg  
þoncwyrðe þing,      þæt ge ne þyrfen leng  
murnan on mode.      Eow ys metod bliðe,  

155  
cyninga wuldor;      þæt gecyðed wearð  
geond woruld wide,      þæt eow ys wuldorblæd  
torhtlic toweard      ond tir gifeðe  
þara læðða      þe ge lange drugon."  
þa wurdon bliðe      burhsittende,  

160  
syððan hi gehyrdon      hu seo halige spræc  
ofer heanne weall.      Here wæs on lustum.  
Wið þæs fæstengeates      folc onette,  
weras wif somod,      wornum ond heapum,  
ðreatum ond ðrymmum      þrungon ond urnon  

165  
ongean ða **þeodnes** mægð      þusendmælum,  
ealde ge geonge.      æghwylcum wearð  
men on ðære medobyrig      mod areted,  
syððan hie ongeaton      þæt wæs Iudith cumen  
eft to eðle,      ond ða ofostlice  

170  
hie mid eaðmedum      in forleton.  
þa seo gleawe het,      golde gefrætewod,  
hyre ðinenne      þancolmode  
þæs herewæðan      heafod onwriðan  
ond hyt to behðe      blodig ætywan  

175  
þam burhleodum,      hu hyre æt beaduwe gespeow.  
Spræc ða seo æðele      to **eallum** **þam** folce:  
"Her ge magon sweotole,      sigerofe hæleð,  
leoda ræswan,      on ðæs laðestan  
hæðenes heaðorinces      heafod **starian,**  

180  
Holofernus      unlyfigendes,  
þe us monna mæst      morðra gefremede,  
sarra sorga,      ond þæt swyðor gyt  
ycan wolde,      ac him ne uðe god  
lengran lifes,      þæt he mid læððum us  

185  
eglan moste;      ic him ealdor oðþrong  
þurh godes fultum.      Nu ic gumena gehwæne  
þyssa burgleoda      biddan wylle,  
randwiggendra,      þæt ge recene eow  
fysan to gefeohte.      Syððan frymða god,  

190  
arfæst cyning,      eastan sende  
leohtne leoman,      berað linde forð,  
bord for breostum      ond byrnhomas,  
scire helmas      in sceaðena gemong,  
fyllan folctogan      fagum sweordum,  

195  
fæge frumgaras.      Fynd syndon eowere  
gedemed to deaðe,      ond ge dom agon,  
tir æt tohtan,      swa eow getacnod hafað  
mihtig dryhten      þurh mine hand."  
þa wearð snelra werod      snude gegearewod,  

200  
cenra to campe.      Stopon cynerofe  
secgas ond gesiðas,      bæron **sigeþufas,**  
foron to gefeohte      forð on gerihte,  
hæleð under helmum,      of ðære haligan byrig  
on ðæt dægred sylf.      Dynedan scildas,  

205  
hlude hlummon.      þæs se hlanca gefeah  
wulf in walde,      ond se wanna hrefn,  
wælgifre fugel.      **Wistan** begen  
þæt him ða þeodguman      þohton tilian  
fylle on fægum;      ac him fleah on last  

210  
earn ætes georn,      urigfeðera,  
salowigpada      sang hildeleoð,  
hyrnednebba.      Stopon heaðorincas,  
beornas to beadowe,      bordum beðeahte,  
hwealfum lindum,      þa ðe hwile ær  

215  
elðeodigra      edwit þoledon,  
hæðenra hosp.      Him þæt hearde wearð  
æt ðam æscplegan      eallum forgolden,  
Assyrium,      syððan Ebreas  
under guðfanum      gegan hæfdon  

220  
to ðam fyrdwicum.      Hie ða fromlice  
leton forð fleogan      flana scuras,  
hildenædran,      of hornbogan,  
strælas stedehearde;      styrmdon hlude  
grame guðfrecan,      garas sendon  

225  
in heardra gemang.      Hæleð wæron yrre,  
landbuende,      laðum cynne,  
stopon styrnmode,      stercedferhðe,  
wrehton unsofte      ealdgeniðlan  
medowerige;      mundum brugdon  

230  
scealcas of sceaðum      scirmæled swyrd,  
ecgum gecoste,      slogon eornoste  
Assiria      oretmæcgas,  
niðhycgende,      nanne ne sparedon  
þæs herefolces,      heanne ne **ricne,**  

235  
cwicera manna      þe hie ofercuman mihton.  
Swa ða magoþegnas      on ða morgentid  
ehton elðeoda      ealle þrage,  
oðþæt ongeaton      ða ðe grame wæron,  
ðæs herefolces      heafodweardas,  

240  
þæt him swyrdgeswing      swiðlic eowdon  
weras Ebrisce.      Hie wordum þæt  
þam yldestan      ealdorþegnum  
cyðan eodon,      wrehton cumbolwigan  
ond him forhtlice      færspel bodedon,  

245  
medowerigum      morgencollan,  
atolne ecgplegan.      þa ic ædre gefrægn  
slegefæge hæleð      slæpe tobredon  
ond wið þæs bealofullan      burgeteldes  
**werigferhðe**      hwearfum þringan,  

250  
Holofernus.      Hogedon aninga  
hyra hlaforde      **hilde** bodian,  
ærðon ðe him se egesa      on ufan sæte,  
mægen Ebrea.      Mynton ealle  
þæt se beorna brego      ond seo beorhte mægð  

255  
in ðam wlitegan træfe      wæron ætsomne,  
Iudith seo æðele      ond se galmoda,  
egesfull ond afor.      Næs ðeah eorla nan  
þe ðone wiggend      aweccan dorste  
oððe gecunnian      hu ðone cumbolwigan  

260  
wið ða halgan mægð      hæfde geworden,  
metodes meowlan.      Mægen nealæhte,  
folc Ebrea,      fuhton þearle  
heardum heoruwæpnum,      hæfte guldon  
hyra fyrngeflitu,      fagum swyrdum,  

265  
ealde æfðoncan;      Assyria wearð  
on ðam dægeweorce      dom geswiðrod,  
bælc forbiged.      Beornas stodon  
ymbe hyra þeodnes træf      þearle gebylde,  
sweorcendferhðe.      Hi ða somod ealle  

270  
ongunnon cohhetan,      cirman hlude  
ond gristbitian,      gode orfeorme,  
mid toðon torn þoligende.      þa wæs hyra tires æt ende,  
eades ond ellendæda.      Hogedon þa eorlas aweccan  
hyra winedryhten;      him wiht ne speow.  

275  
þa wearð sið ond late      sum to ðam arod  
þara beadorinca,      þæt he in þæt burgeteld  
niðheard neðde,      swa hyne nyd fordraf.  
Funde ða on bedde      blacne licgan  
his goldgifan      gæstes gesne,  

280  
lifes belidenne.      He þa lungre gefeoll  
freorig to foldan,      ongan his feax teran,  
hreoh on mode,      ond his hrægl somod,  
ond þæt word acwæð      to ðam wiggendum  
þe ðær unrote      ute wæron:  

285  
"Her ys geswutelod      ure sylfra forwyrd,  
toweard getacnod      þæt þære tide ys  
mid niðum neah geðrungen,      þe we sculon **nyde** losian,  
somod æt sæcce forweorðan.      Her lið sweorde geheawen,  
beheafdod healdend ure."      Hi ða hreowigmode  

290  
wurpon hyra wæpen of dune,      gewitan him werigferhðe  
on fleam sceacan.      Him mon feaht on last,  
mægeneacen folc,      oð se mæsta dæl  
þæs heriges læg      hilde gesæged  
on ðam sigewonge,      sweordum geheawen,  

295  
wulfum to willan      ond eac wælgifrum  
fuglum to frofre.      Flugon ða ðe lyfdon,  
laðra **lindwerod.**      Him on laste for  
sweot Ebrea      sigore geweorðod,  
dome gedyrsod;      him feng dryhten god  

300  
fægre on fultum,      frea ælmihtig.  
Hi ða fromlice      fagum swyrdum,  
hæleð higerofe,      herpað worhton  
þurh laðra gemong,      linde heowon,  
scildburh scæron.      Sceotend wæron  

305  
guðe gegremede,      guman Ebrisce;  
þegnas on ða tid      þearle gelyste  
gargewinnes.      þær on greot gefeoll  
se hyhsta dæl      heafodgerimes  
Assiria      ealdorduguðe,  

310  
laðan cynnes.      Lythwon becom  
cwicera to cyððe.      Cirdon cynerofe,  
wiggend on wiðertrod,      wælscel on innan,  
reocende hræw.      Rum wæs to nimanne  
londbuendum      on ðam laðestan,  

315  
hyra ealdfeondum      unlyfigendum  
heolfrig herereaf,      hyrsta scyne,  
bord ond bradswyrd,      brune helmas,  
dyre madmas.      Hæfdon domlice  
on ðam folcstede      fynd oferwunnen  

320  
eðelweardas,      ealdhettende  
swyrdum aswefede.      Hie on swaðe reston,  
þa ðe him to life      laðost wæron  
cwicera cynna.      þa seo cneoris eall,  
mægða mærost,      anes monðes fyrst,  

325  
wlanc, wundenlocc,      wagon ond læddon  
to ðære beorhtan byrig,      Bethuliam,  
helmas ond hupseax,      hare byrnan,  
guðsceorp gumena      golde gefrætewod,  
mærra madma      þonne mon ænig  

330  
asecgan mæge      searoþoncelra;  
eal þæt ða ðeodguman      þrymme geeodon,  
cene under cumblum      **on** compwige  
þurh Iudithe      gleawe lare,  
mægð modigre.      Hi to mede hyre  

335  
of ðam siðfate      sylfre brohton,  
eorlas æscrofe,      Holofernes  
sweord ond swatigne helm,      swylce eac side byrnan  
gerenode readum golde,      ond eal þæt se rinca baldor  
swiðmod sinces ahte      oððe sundoryrfes,  

340  
beaga ond beorhtra maðma,      hi þæt þære beorhtan idese  
ageafon gearoþoncolre.      Ealles ðæs Iudith sægde  
wuldor weroda dryhtne,      þe hyre weorðmynde geaf,  
mærðe on moldan rice,      swylce eac mede on heofonum,  
sigorlean in swegles wuldre,      þæs þe heo ahte soðne geleafan  

345  
to ðam ælmihtigan;      huru æt þam ende ne tweode  
þæs leanes þe heo lange gyrnde.      ðæs sy ðam leofan drihtne  
wuldor to widan aldre,      þe gesceop wind ond lyfte,  
roderas ond rume grundas,      swylce eac reðe streamas  
ond swegles dreamas,      ðurh his sylfes miltse.  
