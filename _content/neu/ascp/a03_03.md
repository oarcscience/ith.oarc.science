[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a03_02)  [Next](a03_04) 

------------------------------------------------------------------------

# Azarias

Verse Indeterminate Saxon

  
Him þa Azarias      ingeþoncum  
hleoþrede halig      þurh hatne lig,  
dreag dædum georn,      dryhten herede,  
wis in weorcum,      ond þas word acwæð:  

5  
"Meotud allwihta,      þu eart meahtum swið  
niþas to nerganne.      Is þin noma mære,  
wlitig ond wuldorfæst      ofer werþeode.  
Sindon þine domas      on dæda gehwam  
soðe geswiðde      ond gesigefæste,  

10  
eac **þine** willan      in woruldspedum  
ryhte mid ræde.      Rodera waldend,  
geoca us georne,      gæsta scyppend,  
ond þurh hyldo help,      halig dryhten,  
nu we þec for þearfum      ond for þreanydum  

15  
ond fore eaðmedum      arena biddaþ,  
lege bilegde.      We þæs lifgende  
worhton in worulde,      eac þon wom dydon  
yldran usse,      in oferhygdum  
þin bibodu bræcon      burgsittende,  

20  
had oferhogedon      halgan lifes.  
Wurdon we towrecene      geond widne grund,  
heapum tohworfne,      hylda lease;  
wæs ure lif      geond londa fela  
fracuð ond gefræge      foldbuendum.  

25  
Nu þu usic bewræce      in þas wyrrestan  
eorðcyninges      æhtgewealda,  
in hæft heorogrimmes,      sceolon we þær hæþenra  
þreanyd       
     hæfdes  

30  
to Abrahame      ond to Isace  
ond Iacobe,      gæsta scyppend.  
þu him gehete      þurh hleoþorcwidas  
þæt þu hyra fromcynn      on fyrndagum  
ycan wolde,      þæt hit æfter him  

35  
on cyneryce      cenned wurde,  
yced on eorþan,      þæt swa unrime,  
had to hebban,      swa heofonsteorran  
bugað bradne hwearft      oð brimflodas,  
swa waroþa sond      ymb sealt wæter,  

40  
yþe geond eargrund,      þæt swa unrime  
ymb wintra hwearft      weorðan sceolde.  
Fyl nu þa frumspræce,      þeah þe user fea lifgen,  
wlitega þine wordcwidas      ond ðin wuldor us.  
Gecyð cræft ond meaht,      nu þec Caldeas  

45  
ond eac fela folca      gefregen habban  
þæt þu ana eart      ece dryhten,  
sigerof settend      ond soð meotod,  
wuldres waldend      ond woruldsceafta."  
Swa se halga wer      hergende wæs  

50  
meotudes miltse,      ond his modsefan  
rehte þurh reorde.      ða of roderum wearð  
engel ælbeorhta      ufon onsended,  
wlitescyne wer      in his wuldorhoman,  
cwom him þa to are      ond to ealdornere  

55  
þurh lufan ond þurh lisse.      Se þone lig tosceaf,  
halig ond heofonbeorht,      hatan fyres,  
þæt se bittra bryne      beorgan sceolde  
for þæs engles ege      æfæstum þrim.  
Tosweop ond toswengde      þurh swiðes meaht  

60  
liges leoman,      swa hyra lice ne scod,  
ac wæs in þam ofne,      þa se engel cwom,  
windig ond wynsum,      wedere onlicust,  
þonne on sumeres tid      sended weorþeð  
dropena dreorung      mid dæges hwile.  

65  
Se wæs in þam fire      for frean meahtum  
halgum to helpe.      Wearð se hata lig  
todrifen ond todwæsced,      þær þa dædhwatan  
þry mid geþoncum      þeoden heredon,  
bædon **bletsian**      bearn in worulde  

70  
ealle gesceafte      ecne dryhten,  
þeoda waldend.      Swa hi þry cwædon,  
modum horsce,      þurh gemæne word:  
"Bletsige þec,      bilwit fæder,  
woruldsceafta wuldor      ond weorca gehwylc,  

75  
heofonas ond englas      ond hluttor wæter,  
ond eal mægen      eorþan gesceafta.  
Bletsige þec, soðfæst cyning,      sunne ond **mona,**  
leohte leoman,      lifgende god,  
hædre ond hlutre      ond heofondreame  

80  
wæstem weorðian.      Ful oft þu, wuldorcyning,  
þurh lyft lætest      leodum to freme  
mildne morgenren.      Monig sceal siþþan  
wyrt onwæcnan,      eac þon wudubearwas  
tanum tydrað.      Trymmað eorðwelan,  

85  
hleoð ond hluttrað.      Næfre hlisan ah  
meotud þan maran      þonne he wið monna bearn  
wyrceð weldædum.      Wis bið se þe con  
ongytan þone geocend,      þe us eall good syleð  
þe we habbað      þenden we her beoð,  

90  
ond us milde meotod      mare gehateð,  
gif we geearniað,      elne willað,  
ðonne feran sceal      þurh frean hæse  
sundor anra gehwæs      sawl of lice.  
Ond þec, god dryhten,      gæstas hergen,  

95  
byrnende fyr      ond beorht sumor,  
wearme wederdagas,      waldend manna,  
frean on ferðe.      Fremest eorðwelan  
þurh monigne had,      milde dryhten,  
ond þec dæg ond niht,      domfæst cyning,  

100  
lofigen ond **lufigen,**      *lux et tenebre*,  
þe þas werþeoda      weardum healdað.  
Deop dryhtnes bibod      drugon hi þæt longe.  
Ond þec, Crist cyning,      ceolas weorðian,  
fæder, forst ond snaw,      folca waldend,  

105  
winterbitera weder      ond wolcna genipu,  
ond þec liexende      ligetta hergen,  
blace, breahtumhwate,      brytenrices weard,  
dyrne dryhten.      A þin dom sy  
god ond genge.      þu þæs geornlice  

110  
wyrcest, wuldorcyning.      Wæstmum herge,  
bletsien bledum,      ond þin blæd wese  
a forð ece,      ælmihtig god.  
Wesað ond weaxað      ealle werþeode,  
lifgað bi þam lissum      þe us se leofa cyning,  

115  
ece dryhten,      ær gesette  
sinum bearnum to brice,      bremen dryhten.  
Ond þec, halga god,      hea duna  
geond middangeard      miltsum hergen,  
fæger folde      ond fæder rice.  

120  
Forðon waldend scop      wudige moras,  
lofe leanige      leohtes hyrde.  
Bletsige þec, soðfæst cyning,      sæs ond wætra  
hea holmas,      haligne dryhten,  
domlice deop wæter;      ond dryhtnes bibod  

125  
geofonfloda gehwylc      georne bihealdeð,  
þonne merestreamas      meotudes ræswum  
wæter onwealcað.      Witon ealdgecynd  
þæt ær gescop      ece dryhten  
lagufloda bigong,      leohtes hyrde,  

130  
on þam wuniað      widferende  
siðe on sunde      seldlicra fela.  
Bletsien þec þa ealle,      ece dryhten,  
þurh þinne willan,      **wuldorfæst** cyning,  
ond þec ealle æsprynge,      ece dryhten,  

135  
heanne hergen.      Ful oft þu hluttor lætest  
wæter wynlico      to woruldhyhte  
of clife clænum.      þæt us se cyning gescop  
monnum to miltse      ond to mægeneacan.  
Bletsien þec,      bilwit fæder,  

140  
fiscas ond fuglas,      felameahtigne,  
ealle þa þe onhrerað      hreo wægas  
on þam bradan brime,      bremen dryhten,  
hergen haligne,      ond heofonfuglas,  
þa þe lacende      geond lyft farað.  

145  
Bletsien þec, dryhten,      deor ond nyten.  
Meotud monna bearn      miltsum hergen  
ond ecne god,      Israhela cynn.  
Bletsien þe þine **sacerdas,**      **soðfæst** cyning,  
milde mæsseras      mærne dryhten,  

150  
ond þine **þeowas,**      ðeoda hyrde,  
swylce haligra      hluttre saule,  
ond, ece god,      eaðmodheorte.  
Nu þec Ananias      ond Azarias  
ond Misahel, meotud,      miltsum hergað.  

155  
Nu we geonge þry      god bletsiað,  
felameahtigne      fæder in heofonum,  
þone soðan sunu      ond þone sigefæstan gæst.  
Forþon us onsende      sigora waldend  
engel to are,      se þe us bearg  

160  
fyr ond feondas,      ond mid fiþrum bewreah  
wið brynebrogan."      Breahtmum hwurfun  
ymb þæt hate hus      hæðne leode,  
ða þæt ongeaton      godes ondsacan  
þæt hi ne meahtan,      ne meotod wolde,  

165  
acwellan cnyhta æ,      ac hy Crist scilde.  
Hwearf þa to healle,      swa he hraþost meahte,  
eorl acolmod,      þæt he ofer his ealdre gestod.  
Abead þa for þære duguðe      deop ærende,  
haligra gehyld,      (hlyst wæs þær inne),  

170  
gromhydig guma:      "þæt ic geare wiste,  
þæt we *III* hæfdon,      þeoda **wisa,**  
geonge cniehtas,      for gæstlufan  
gebunden to bæle      in byrnendes  
fyres leoman.      Nu ic þær *IIII* men  

175  
**seo** to **soðe,**      nales me sylfa gerad.  
Hweorfað nu æfter heorðe,      nængum hat sceþeð,  
ofnes æled,      ac him is engel mid,  
hafað beorhtne blæd;      ne mæg him bryne sceþþan  
wlitigne wuldorhoman."      ða þam wordum swealg  

180  
brego Caldea,      gewat þa to þam bryne gongan  
anhydig eorl,      þæt he ofer þam ade gestod.  
Het þa of þam lige      lifgende bearn  
Nabocodonossor      near ætgongan.  
Ne forhogodon þæt þa halgan,      siþþan hi hwætmode  

185  
woruldcyninges      weorn gehyrdon,  
ac eodon of þam fyre,      feorh unwemme,  
wuldre gewlitegad,      swa hyra wædum ne scod  
gifre gleda **nið,**      ac hi mid gæstlufan  
synne geswencton      ond gesigefæston,  

190  
modum gleawe,      in monþeawum,  
þurh foreþoncas      fyr gedygdon.  
