[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a02_01)  [Next](a02_03) 

------------------------------------------------------------------------

# The Fates of the Apostles

Verse Indeterminate Saxon

  
Hwæt! Ic þysne sang         siðgeomor fand  
on seocum sefan,         samnode wide  
hu þa æðelingas         ellen cyðdon,  
torhte ond tireadige.         Twelfe **wæron,**  

5  
dædum domfæste,         dryhtne gecorene,  
leofe on life.         Lof wide sprang,  
miht ond mærðo,         ofer middangeard,  
þeodnes þegna,         þrym unlytel.  
Halgan heape         hlyt wisode  

10  
þær hie dryhtnes æ         deman sceoldon,  
reccan fore rincum.         Sume on Romebyrig,  
frame, fyrdhwate,         feorh ofgefon  
þurg Nerones         **nearwe** searwe,  
Petrus ond Paulus.         Is se apostolhad  

15  
wide geweorðod         ofer werþeoda!  
Swylce Andreas         in Achagia  
for Egias         aldre geneðde.  
Ne þreodode he fore þrymme         ðeodcyninges,  
æniges on eorðan,         ac him ece geceas  

20  
langsumre lif,         leoht unhwilen,  
syþþan hildeheard,         heriges byrhtme,  
æfter guðplegan         gealgan þehte.  
Hwæt, we eac gehyrdon         be Iohanne  
æglæawe menn         æðelo reccan!  

25  
Se manna wæs,         mine gefrege,  
þurh cneorisse         Criste leofast  
on weres hade,         syððan wuldres cyning,  
engla ordfruma,         eorðan sohte  
þurh fæmnan hrif,         fæder manncynnes.  

30  
He in Effessia         ealle þrage  
leode lærde,         þanon lifes weg  
siðe gesohte,         swegle dreamas,  
beorhtne boldwelan.         Næs his broðor læt,  
siðes sæne,         ac ðurh sweordes bite  

35  
mid Iudeum         Iacob sceolde  
fore Herode         ealdre gedælan,  
feorh wið flæsce.         Philipus wæs  
mid Asseum,         þanon ece lif  
þurh rode cwealm         ricene gesohte,  

40  
syððan on galgan         in Gearapolim  
ahangen wæs         hildecorðre.  
Huru, wide wearð         wurd undyrne  
þæt to Indeum         aldre gelædde  
beaducræftig beorn,         Bartholameus!  

45  
þone heht Astrias         in Albano,  
hæðen ond hygeblind,         heafde beneotan,  
forþan he ða hæðengild         hyran ne wolde,  
wig weorðian.         Him wæs wuldres dream,  
lifwela leofra         þonne þas leasan godu.  

50  
Swylce Thomas eac         þriste geneðde  
on Indea         oðre dælas,  
þær manegum wearð         mod onlihted,  
hige onhyrded,         þurh his halig word.  
Syððan collenferð         cyninges broðor  

55  
awehte for weorodum,         wundorcræfte,  
þurh dryhtnes miht,         þæt he of deaðe aras,  
geong ond guðhwæt,         ond him wæs Gad nama,  
ond ða þæm folce         feorg gesealde,  
sin æt sæcce.         Sweordræs fornam  

60  
þurh hæðene hand,         þær se halga gecrang,  
wund for weorudum,         þonon wuldres leoht  
sawle gesohte         sigores to leane.  
Hwæt, we þæt gehyrdon         þurg halige bec,  
þæt mid Sigelwarum         soð yppe wearð,  

65  
dryhtlic dom godes!         Dæges or onwoc,  
leohtes geleafan,         land wæs gefælsod  
þurh Matheus         mære lare.  
þone het Irtacus         ðurh yrne hyge,  
wælreow cyning,         wæpnum aswebban.  

70  
Hyrde we þæt Iacob         in Ierusalem  
fore sacerdum         swilt þrowode.  
ðurg stenges sweng         stiðmod gecrang,  
eadig for æfestum.         Hafað nu ece lif  
mid wuldorcining,         wiges to leane.  

75  
Næron ða twegen         tohtan sæne,  
lindgelaces,         land Persea  
sohton siðfrome,         Simon ond Thaddeus,  
beornas beadorofe!         Him wearð bam samod  
an endedæg.         æðele sceoldon  

80  
ðurh wæpenhete         weorc þrowigan,  
sigelean secan,         ond þone soðan gefean,  
dream æfter deaðe,         þa gedæled wearð  
lif wið lice,         ond þas lænan gestreon,  
idle æhtwelan,         **ealle** forhogodan.  

85  
ðus ða æðelingas         ende gesealdon,  
*XII* tilmodige.         Tir unbræcne  
wegan on gewitte         wuldres þegnas.  
Nu ic þonne bidde         beorn se ðe lufige  
þysses giddes begang         þæt he geomrum me  

90  
þone **halgan** heap         helpe bidde,  
friðes ond fultomes.         Hu, ic freonda beþearf  
liðra on lade,         þonne ic sceal langne ham,  
eardwic uncuð,         ana **gesecan,**  
**lætan** me on laste         lic, eorðan dæl,  

95  
wælreaf wunigean         weormum to hroðre.  
Her mæg findan         **foreþances** gleaw,  
se ðe hine lysteð         leoðgiddunga,  
hwa þas fitte fegde.         ᛇ þær on ende **standeþ,**  
eorlas þæs on eorðan brucaþ.         Ne moton hie awa ætsomne,  

100  
woruldwunigende;         ᚹ sceal gedreosan,  
ᚢ on eðle,         æfter **tohreosan**  
**læne** lices frætewa,         efne swa ᛚ toglideð.  
**þonne** **ᚳ** **ond** **ᚣ**         cræftes **neosað**  
nihtes nearowe,         on him **ᚾ** **ligeð,**  

105  
**cyninges** þeodom.         Nu ðu **cunnon** miht  
**hwa** **on** **þam** **wordum** wæs         werum oncyðig.  
Sie þæs gemyndig,         **mann** **se** **ðe** lufige  
þisses galdres begang,         þæt he geoce **me**  
**ond** **frofre** fricle.         Ic sceall feor heonan,  

110  
an elles **forð,**         **eardes** neosan,  
sið asettan,         nat ic sylfa hwær,  
**of** **þisse** worulde.         Wic sindon uncuð,  
eard ond eðel,         swa **bið** ælcum menn  
nemþe he godcundes         gastes bruce.  

115  
Ah utu we þe geornor         to gode cleopigan,  
sendan usse bene         on þa beorhtan gesceaft,  
þæt we þæs botles         brucan motan,  
hames in hehðo,         þær is hihta mæst,  
þær cyning engla         clænum **gildeð**  

120  
lean unhwilen.         Nu a his lof standeð,  
mycel ond mære,         ond his miht seomaþ,  
ece ond edgiong,         ofer ealle gesceaft.  
*Finit*.  
