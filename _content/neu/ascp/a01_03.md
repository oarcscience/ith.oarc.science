[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a01_02)  [Next](a01_04) 

------------------------------------------------------------------------

# Daniel

Verse Indeterminate Unknown

  
Gefrægn ic Hebreos      eadge lifgean  
in Hierusalem,      goldhord dælan,  
cyningdom habban,      swa him gecynde wæs,  
siððan þurh metodes mægen      on Moyses hand  

5  
wearð wig gifen,      wigena mænieo,  
and hie of Egyptum      ut aforon,  
mægene micle.      þæt wæs modig cyn!  
þenden hie þy rice      rædan moston,  
burgum **wealdan,**      wæs him beorht wela.  

10  
þenden þæt folc mid him      hiera fæder wære  
healdan woldon,      wæs him hyrde god,  
heofonrices weard,      halig drihten,  
wuldres waldend.      Se ðam werude geaf  
mod and mihte,      metod alwihta,  

15  
þæt hie oft fela folca      feore gesceodon,  
heriges helmum,      þara þe him hold ne wæs,  
oðþæt hie wlenco anwod      æt winþege  
deofoldædum,      druncne geðohtas.  
þa hie æcræftas      ane forleton,  

20  
metodes mægenscipe,      swa no man scyle  
his gastes lufan      wið gode dælan.  
þa geseah ic **þa** gedriht      in gedwolan hweorfan,  
Israhela cyn      unriht don,  
wommas wyrcean.      þæt wæs weorc gode!  

25  
Oft he þam leodum      **to** lare sende,  
heofonrices weard,      halige gastas,  
þa þam werude      wisdom budon.  
Hie þære snytro      soð gelyfdon  
lytle hwile,      oðþæt **hie** langung beswac  

30  
eorðan dreamas      eces rædes,  
þæt hie æt siðestan      sylfe forleton  
drihtnes domas,      curon deofles cræft.  
þa wearð reðemod      rices ðeoden,  
unhold **þeodum**      þam þe æhte geaf.  

35  
**Wisde** him æt frymðe,      ða ðe on fruman ær ðon  
wæron mancynnes      metode dyrust,  
dugoða dyrust,      drihtne leofost;  
**herepað** **tæhte**      to þære hean byrig,  
eorlum elðeodigum,      on eðelland  

40  
þær Salem stod      searwum afæstnod,  
weallum geweorðod.      To þæs witgan foron,  
Caldea cyn,      to ceastre forð,  
þær Israela      æhta wæron,  
bewrigene mid weorcum;      to þam þæt werod gefor,  

45  
mægenþreat mære,      manbealwes georn.  
Awehte þone wælnið      wera aldorfrea,  
Babilones brego,      on his burhstede,  
Nabochodonossor,      þurh niðhete,  
þæt he secan ongan      sefan gehygdum  

50  
hu he Israelum      eaðost meahte  
þurh gromra gang      guman oðþringan.  
Gesamnode þa      suðan and norðan  
wælhreow werod,      and west **foran**  
herige hæðencyninga      to þære hean byrig.  

55  
Israela      eðelweardas  
**hæfdon** lufan, lifwelan,      þenden hie let metod.  
þa **ic** eðan gefrægn      ealdfeonda cyn  
winburh wera.      þa wigan ne gelyfdon,  
bereafodon þa receda wuldor      readan golde,  

60  
since and seolfre,      Salomones templ.  
Gestrudan gestreona      under stanhliðum,  
swilc eall swa þa eorlas      agan sceoldon,  
oðþæt hie burga gehwone      abrocen hæfdon,  
þara þe þam folce      to friðe stodon.  

65  
Gehlodon him to huðe      hordwearda gestreon,  
**feoh** and **frætwa,**      swilc þær funden wæs,  
and þa mid þam æhtum      eft siðedon,  
and gelæddon eac      on langne sið  
Israela cyn,      on eastwegas  

70  
to Babilonia,      beorna unrim,  
under hand hæleð      hæðenum deman.  
Nabochodonossor      him on nyd dyde  
Israela bearn      **ofer** ealle lufen,  
wæpna lafe      to weorcþeowum.  

75  
Onsende þa      sinra þegna  
worn þæs werudes      **west** toferan,  
þæt him þara **leoda**      land geheolde,  
eðne eðel,      æfter Ebreum.  
Het þa secan      sine gerefan  

80  
geond Israela      earme lafe,  
hwilc þære geogoðe      gleawost wære  
boca bebodes,      þe þær brungen wæs.  
Wolde þæt þa cnihtas      cræft leornedon,  
þæt him snytro on sefan      secgan mihte,  

85  
nales ðy þe he þæt moste      oððe gemunan wolde  
þæt he þara gifena      gode þancode  
þe him þær to duguðe      drihten scyrede.  
þa hie þær fundon      **þry** freagleawe  
æðele cnihtas      and æfæste,  

90  
ginge and gode      in godsæde;  
an wæs Annanias,      oðer Azarias,  
þridda Misael,      metode gecorene.  
þa þry comon      to þeodne foran,  
hearde and higeþancle,      þær se hæðena sæt,  

95  
cyning corðres georn,      in Caldea byrig.  
þa hie þam wlancan      wisdom sceoldon,  
weras Ebrea,      wordum **cyðan,**  
higecræft heane,      þurh halig mod,  
þa se beorn bebead,      Babilone weard,  

100  
swiðmod cyning,      sinum þegnum,  
þæt þa frumgaras      be feore dæde,  
þæt þam gengum þrym      gad ne wære  
wiste ne wæde      in woruldlife.  
þa wæs breme      Babilone weard,  

105  
mære and modig      ofer middangeard,  
egesful ylda bearnum.      No he æ fremede,  
ac in oferhygde      æghwæs lifde.  
þa þam folctogan      on frumslæpe,  
siððan to reste gehwearf      rice þeoden,  

110  
com on sefan hwurfan      swefnes woma,  
hu woruld wære      wundrum geteod,  
ungelic yldum      oð edsceafte.  
Wearð him on slæpe      soð gecyðed,  
þætte rices gehwæs      reðe sceolde gelimpan,  

115  
eorðan dreamas,      ende wurðan.  
þa onwoc wulfheort,      se ær wingal swæf,  
Babilone weard.      Næs him bliðe hige,  
ac him sorh astah,      swefnes woma.  
No he gemunde      þæt him **meted** wæs.  

120  
Het þa tosomne      sinra leoda  
þa wiccungdom      widost bæron,  
frægn þa ða mænigeo      hwæt hine gemætte,  
þenden reordberend      reste wunode.  
Wearð he on þam egesan      acol worden,  

125  
þa he ne wisse      word ne angin  
swefnes sines;      het him secgan þeah.  
þa him unbliðe      andswaredon  
deofolwitgan      (næs him dom gearu  
to asecganne      swefen cyninge):  

130  
"Hu magon we swa dygle,      drihten, ahicgan  
on sefan þinne,      hu ðe swefnede,  
oððe wyrda gesceaft      wisdom bude,  
gif þu his ærest ne meaht      or areccan?"  
þa him unbliðe      andswarode  

135  
wulfheort cyning,      witgum sinum:  
"Næron ge swa eacne      ofer ealle men  
modgeþances      swa ge me sægdon,  
and þæt **gecwædon,**      þæt ge cuðon  
mine aldorlege,      swa me æfter wearð,  

140  
oððe ic furðor      findan sceolde.  
**Nu** ge mætinge      mine ne cunnon,  
þa þe me for werode      wisdom **berað.**  
Ge sweltað deaðe,      nymþe ic dom wite  
soðan swefnes,      þæs min sefa myndgað."  

145  
Ne meahte þa seo mænigeo      on þam meðelstede  
þurh witigdom      wihte aþencean  
ne ahicgan,      þa hit forhæfed gewearð  
þætte hie sædon      swefn cyninge,  
wyrda gerynu,      oðþæt witga cwom,  

150  
Daniel to dome,      se wæs drihtne gecoren,  
snotor and soðfæst,      in þæt seld gangan.  
Se **wæs** ordfruma      earmre lafe  
þære þe þam hæðenan      hyran sceolde.  
Him god sealde      gife of heofnum  

155  
þurh hleoðorcwyde      haliges gastes,  
þæt him engel godes      eall asægde  
swa his mandrihten      gemæted wearð.  
ða eode Daniel,      þa dæg lyhte,  
swefen reccan      sinum frean,  

160  
sægde him wislice      wereda gesceafte,  
þætte sona ongeat      swiðmod cyning  
ord and ende      þæs þe him ywed wæs.  
ða hæfde Daniel      dom micelne,  
blæd in Babilonia      mid bocerum,  

165  
siððan he gesæde      swefen cyninge,  
þæt he ær for fyrenum      onfon ne meahte,  
Babilonie weard,      in his breostlocan.  
No hwæðere þæt Daniel      gedon mihte  
þæt he wolde metodes      mihte gelyfan,  

170  
ac he wyrcan ongan      **weoh** on felda  
þam þe deormode      Diran heton,  
se wæs on ðære ðeode      ðe swa hatte,  
bresne Babilonige.      þære burge weard  
anne manlican      ofer metodes est,  

175  
gyld of golde,      gumum arærde,  
for þam þe gleaw ne wæs,      gumrices weard,  
reðe and rædleas,      riht ......  
þa wearð hæleða hlyst      þa hleoðor cwom  
byman stefne      ofer burhware.  

180  
þa hie for þam cumble      on cneowum sæton,  
onhnigon to þam herige      hæðne þeode,  
wurðedon wihgyld,      ne wiston wræstran ræd,  
efndon unrihtdom,      swa hyra aldor dyde,  
mane gemenged,      mode gefrecnod.  

185  
Fremde folcmægen,      swa hyra frea ærest,  
unræd efnde,      (him þæs æfter becwom  
yfel endelean),      unriht dyde.  
þær þry wæron      on þæs þeodnes byrig,  
eorlas Israela,      þæt hie a noldon  

190  
hyra þeodnes dom      þafigan onginnan,  
þæt hie to þam beacne      gebedu rærde,  
ðeah ðe ðær on herige      byman sungon.  
ða wæron æðelum **god**      Abrahames bearn,  
wæron wærfæste,      wiston drihten  

195  
ecne uppe,      **ælmihtigne.**  
Cnihtas cynegode      cuð gedydon,  
þæt hie him þæt gold      to gode noldon  
habban ne healdan,      ac þone hean cyning,  
gasta hyrde,      ðe him gife sealde.  

200  
Oft hie to bote      balde gecwædon  
þæt hie þæs wiges      wihte ne rohton,  
ne hie to þam gebede      mihte gebædon  
hæðen heriges wisa,      þæt hie þider hweorfan wolden,  
guman to þam gyldnan gylde,      þe he him to gode geteode.  

205  
þegnas þeodne sægdon      þæt hie þære geþeahte wæron,  
hæftas hearan,      in þisse hean byrig,  
þa þis hegan ne willað,      ne þysne wig wurðigean,  
þe ðu þe to **wuldre**      wundrum teodest.  
ða him bolgenmod      Babilone weard  

210  
yrre andswarode,      eorlum onmælde  
grimme þam gingum,      and geocre oncwæð,  
þæt hie gegnunga      gyldan sceolde  
oððe þrowigean      þreanied micel,  
frecne fyres wylm,      nymðe hie friðes wolde  

215  
wilnian to þam wyrrestan,      weras Ebrea,  
guman to þam golde,      þe he him to gode teode.  
Noldon þeah þa hyssas      hyran larum  
in hige hæðnum.      Hogedon georne  
þæt æ godes      ealle gelæste,  

220  
and ne awacodon      wereda drihtne,  
ne þan mæ **gehwurfe**      in hæðendom,  
ne hie to facne      freoðo wilnedan,  
þeah þe him se bitera deað      geboden wære.  
þa wearð yrre anmod cyning,      het he ofn onhætan  

225  
to cwale cnihta feorum      forðam þe hie his cræftas onsocon.  
þa he wæs **gegleded,**      swa he grimmost mihte,  
frecne fyres lige,      þa he þyder folc samnode,  
and gebindan het,      Babilone weard,  
grim and gealhmod,      godes spelbodan.  

230  
Het þa his scealcas      scufan þa hyssas  
in bælblyse,      beornas geonge.  
Gearo wæs se him geoce gefremede;      þeah þe hie swa grome nydde  
in fæðm fyres lige,      hwæðere heora feorh generede  
mihtig metodes weard.      Swa þæt mænige gefrunon,  

235  
halige him þær help geteode,      sende him of hean rodore  
god, gumena weard,      gast þone halgan.  
Engel in þone ofn innan becwom      þær hie þæt aglac drugon,  
freobearn fæðmum beþeahte      under þam fyrenan hrofe.  
Ne mihte þeah heora wlite      gewemman **owiht**  

240  
wylm þæs wæfran liges,      þa hie se waldend nerede.  
Hreohmod wæs se hæðena þeoden,      het hie hraðe bærnan.  
æled wæs ungescead micel.      þa wæs se ofen onhæted,  
isen eall ðurhgleded.      Hine ðær esnas mænige  
wurpon wudu on innan,      swa him wæs on wordum gedemed;  

245  
bæron brandas on bryne      blacan fyres,  
(wolde wulfheort cyning      wall **onsteallan,**  
iserne ymb æfæste),      oðþæt up gewat  
lig ofer leofum      and þurh lust gesloh  
micle mare      þonne gemet wære.  

250  
ða se lig gewand      on laðe men,  
hæðne of halgum.      Hyssas wæron  
bliðemode,      burnon scealcas  
ymb ofn utan,      alet gehwearf  
teonfullum on teso.      ðær to geseah  

255  
Babilone brego.      **Bliðe** wæron  
eorlas Ebrea,      ofestum heredon  
drihten on dreame,      dydon swa hie cuðon  
ofne on innan,      aldre generede.  
Guman glædmode      god wurðedon,  

260  
under þæs fæðme      þe geflymed wearð  
frecne fyres hæto.      Freobearn wurdon  
alæten liges gange,      ne hie him þær lað gedydon.  
Næs him se sweg to sorge      ðon ma þe sunnan scima,  
ne se bryne beot mæcgum      **þe** in þam beote wæron,  

265  
ac þæt fyr fyr scyde      to ðam **þe** ða scylde worhton,  
**hwearf** on þa hæðenan hæftas      fram þam halgan cnihton,  
werigra wlite minsode,      þa ðe ðy worce gefægon.  
Geseah ða swiðmod **cyning,**      ða he his sefan ontreowde,  
wundor on wite agangen;      him þæt wræclic þuhte.  

270  
Hyssas hale hwurfon      in þam hatan ofne,  
ealle æfæste ðry;      him eac þær wæs  
an on gesyhðe,      engel ælmihtiges.  
Him þær **on** **ofne**      owiht ne derede,  
ac wæs þær inne      ealles gelicost  

275  
efne þonne on sumera      sunne scineð,  
and deaw **dryge**      on dæge weorðeð,  
winde geondsawen.      þæt wæs wuldres god  
þe hie generede      wið þam niðhete.  
ða Azarias      ingeþancum  

280  
hleoðrade halig      þurh hatne lig,  
**dreag** dæda georn,      drihten herede,  
wer womma leas,      and þa word acwæð:  
"Metod alwihta, hwæt!      þu eart mihtum swið  
niðas to nergenne.      Is þin nama mære,  

285  
wlitig and wuldorfæst      ofer werðeode.  
Siendon þine domas      in daga gehwam  
soðe and geswiðde      and gesigefæste,  
swa þu eac sylfa eart.       
Syndon þine willan      on woruldspedum  

290  
rihte and gerume,      rodora waldend.  
Geoca user georne nu,      gasta scyppend,  
and þurh **hyldo** help,      halig drihten,  
nu we þec for þreaum      and for ðeonydum  
and for eaðmedum      arna biddað,  

295  
lige belegde.      We ðæs lifgende  
worhton on worulde,      eac ðon wom dyde  
user yldran;      for oferhygdum  
bræcon bebodo      **burhsittende,**  
had oferhogedon      halgan lifes.  

300  
Siendon we towrecene      geond widne grund,  
heapum tohworfene,      hyldelease;  
is user lif      geond landa fela  
fracoð and gefræge      folca manegum,  
þa **usic** bewræcon      to þæs wyrrestan  

305  
eorðcyninga      æhta gewealde,  
on hæft heorugrimra,      and we nu hæðenra  
þeowned þoliað.      þæs þe þanc sie,  
wereda wuldorcyning,      þæt þu us þas wrace teodest.  
Ne forlet þu usic **ane,**      ece drihten,  

310  
for ðam miltsum      ðe ðec men hligað,  
and for ðam treowum      þe þu, tirum fæst,  
niða nergend,      genumen hæfdest  
to Abrahame      and to Isaace  
and to Iacobe,      gasta scyppend.  

315  
þu him þæt gehete      þurh hleoðorcwyde,  
þæt þu hyra frumcyn      in fyrndagum  
ican wolde,      þætte æfter him  
on cneorissum      cenned wurde,  
and seo mænigeo      mære wære,  

320  
**had** to hebbanne      swa heofonsteorran  
bebugað bradne hwyrft,      **oððe** **brimfaroþes,**  
sæfaroða sand,      geond sealtne wæg  
**in** **eare** gryndeð,      þæt his unrim a  
in wintra worn      wurðan sceolde.  

325  
Fyl nu frumspræce,      ðeah heora fea lifigen!  
Wlitiga þinne wordcwyde      and þin wuldor on us!  
Gecyð cræft and miht      þæt **þa** Caldeas  
and folca fela      gefrigen habbað,  
ða þe under heofenum      hæðene lifigeað,  

330  
and þæt þu ana eart      ece drihten,  
weroda waldend,      woruldgesceafta,  
sigora settend,      soðfæst metod!"  
Swa se halga wer      hergende wæs  
metodes miltse      and his mihta sped  

335  
rehte þurh reorde.      ða of roderum wæs  
engel ælbeorht      ufan onsended,  
wlitescyne wer      on his wuldorhaman,  
se him cwom to frofre      and to feorhnere  
mid lufan and mid lisse.      Se ðone lig tosceaf,  

340  
halig and heofonbeorht,      hatan fyres,  
tosweop hine and toswende      þurh þa swiðan miht,  
ligges **leoman,**      þæt **hyra** lice ne wæs  
owiht geegled,      ac he on andan sloh  
fyr on feondas      for fyrendædum.  

345  
þa wæs on þam ofne,      þær se engel becwom,  
windig and wynsum,      wedere gelicost  
þonne hit on sumeres tid      sended weorðeð  
dropena drearung      on dæges hwile,  
wearmlic wolcna scur.      Swylc bið wedera cyst,  

350  
swylc wæs on þam fyre      frean mihtum  
halgum to helpe.      Wearð se hata lig  
todrifen and todwæsced      þær þa dædhwatan  
geond þone ofen eodon,      and se engel mid,  
feorh nerigende,      se ðær feorða wæs,  

355  
Annanias      and Azarias  
and Misael.      þær þa modhwatan  
þry on geðancum      ðeoden heredon,  
bædon bletsian      bearn Israela  
eall landgesceaft      ecne drihten,  

360  
ðeoda waldend.      Swa hie þry cwædon,  
modum horsce,      þurh gemæne word:  
"ðe gebletsige,      bylywit fæder,  
woruldcræfta wlite      and weorca gehwilc!  
Heofonas and englas,      and hluttor wæter,  

365  
þa ðe **ofer** roderum      on rihtne gesceaft  
wuniað in wuldre,      ða þec wurðiað!  
And þec, ælmihtig,      ealle gesceafte,  
rodorbeorhtan tunglu,      þa þe ryne healdað,  
sunna and mona,      sundor anra gehwilc  

370  
herige in hade!      And heofonsteorran,  
deaw and deor scur,      ða ðec domige!  
And þec, mihtig god,      gastas lofige!  
Byrnende fyr      and beorht sumor  
nergend hergað!      Niht somod and dæg,  

375  
and þec landa gehwilc,      leoht and þeostro,  
herige on hade,      somod hat and ceald!  
And þec, frea mihtig,      forstas and snawas,  
winterbiter weder      and wolcenfaru,  
lofige on lyfte!      And þec ligetu,  

380  
blace, berhtmhwate,      þa þec bletsige!  
Eall eorðan grund,      ece drihten,  
hyllas and hrusan      and hea beorgas,  
sealte sæwægas,      soðfæst metod,  
eastream yða      and upcyme,  

385  
wætersprync wylla,      ða ðec wurðiað!  
Hwalas ðec herigað,      and hefonfugolas,  
lyftlacende,      þa ðe lagostreamas,  
wæterscipe wecgað!      And wildu deor  
and neata gehwilc      naman bletsie!  

390  
And manna bearn      modum lufiað,  
and þec Israela,      æhta scyppend,  
herigað in hade,      herran **sinne!**  
And þec haligra      heortan cræftas,  
soðfæstra gehwæs      sawle and gastas,  

395  
lofiað liffrean,      lean sellende  
eallum **eadmodum,**      ece drihten!  
Annanias ðec      and Adzarias  
and Misael      metod domige  
breostgeðancum!      We þec bletsiað,  

400  
frea folca gehwæs,      fæder ælmihtig,  
soð sunu metodes,      sawla nergend,  
hæleða helpend,      and þec, halig gast,  
**wurðiað** in wuldre,      witig drihten!  
We ðec herigað,      halig drihten,  

405  
and gebedum bremað!      þu gebletsad eart,  
gewurðad **wideferhð**      ofer worulde hrof,  
heahcyning heofones,      halgum mihtum,  
lifes leohtfruma,      ofer landa gehwilc!"  
ða þæt ehtode      **ealdor** þeode,  

410  
Nabochodonossor,      wið þam **nehstum**  
folcgesiðum:      "þæt eower fela geseah,  
**þeode** mine,      þæt we þry **sendon,**  
geboden to bæle      in byrnende  
fyres leoman.      Nu ic þær feower men  

415  
geseo to soðe,      nales me **sefa** leogeð."  
ða cwæð se ðe wæs      cyninges ræswa,  
wis and wordgleaw:      "þæt is wundra sum  
þæt we ðær eagum      on lociað.  
Geðenc, ðeoden min,      þine gerysna!  

420  
Ongyt georne      hwa þa gyfe sealde  
gingum **gædelingum!**      Hie god herigað,  
anne ecne,      and ealles him  
be naman gehwam      on neod sprecað,  
þanciað þrymmes      þristum wordum,  

425  
cweðað he sie ana      ælmihtig god,  
witig wuldorcyning,      worlde and heofona.  
Aban þu þa beornas,      brego Caldea,  
ut of ofne.      Nis hit owihtes god  
þæt hie sien on þam laðe      leng þonne þu þurfe."  

430  
Het þa se cyning to him      cnihtas gangan.  
Hyssas hearde      hyrdon lare,  
cyrdon cynegode      swa hie gecyðde wæron,  
hwurfon hæleð geonge      to þam hæðenan foran.  
Wæron þa **bende** forburnene      þe him on banum lagon,  

435  
laðsearo leoda cyninges,      and hyra lice geborgen.  
Næs hyra wlite gewemmed,      ne nænig wroht on hrægle,  
ne feax fyre beswæled,      ac hie on friðe drihtnes  
of ðam grimman gryre      glade treddedon,  
gleawmode guman,      on gastes hyld.  

440  
ða gewat se engel up      secan him ece dreamas  
on heanne hrof      heofona rices,  
heh þegn and hold      halgum metode.  
Hæfde on þam wundre gewurðod      ðe þa gewyrhto ahton.  
Hyssas **heredon** drihten      for þam hæðenan folce,  

445  
**septon** hie soðcwidum      and him sædon fela  
soðra tacna,      oðþæt he sylfa gelyfde  
þæt se wære mihta waldend      se ðe hie of ðam mirce generede.  
Gebead þa se bræsna      Babilone weard  
swiðmod sinum leodum,      þæt se wære his aldre scyldig,  

450  
se ðæs onsoce      þætte soð wære  
mære mihta waldend,      se hie of þam morðre alysde.  
Agæf him þa his leoda lafe      þe þær gelædde wæron  
**on** **æht** ealdfeondum,      þæt hie are hæfdon.  
Wæs heora blæd in Babilone,      siððan hie þone bryne fandedon,  

455  
dom wearð æfter duguðe gecyðed,      siððan hie drihtne gehyrdon.  
Wæron hyra rædas rice,      siððan hie rodera waldend,  
halig heofonrices weard,      wið þone hearm gescylde.  
þa ic secan gefrægn      soðum wordum,  
siððan he wundor onget,       

460  
Babilone weard,      þurh fyres bryne,  
hu þa hyssas þry      hatan ofnes,  
færgryre fyres,      oferfaren hæfdon.  
Wylm þurhwodon,      swa him wiht ne sceod  
grim gleda nið,      **godes** spelbodan,  

465  
frecnan fyres,      ac him frið drihtnes  
wið þæs egesan gryre      aldor gescylde.  
ða se ðeoden ongan      geðinges wyrcan;  
het þa tosomne      sine leode,  
and þa on þam meðle      ofer menigo bebead  

470  
wyrd gewordene      and wundor godes,  
þætte on þam cnihtum      gecyðed wæs:  
"Onhicgað nu      halige mihte,  
wise wundor godes!      We gesawon  
þæt he wið cwealme gebearh      cnihtum on ofne,  

475  
lacende lig,      þam þe his lof bæron;  
forþam he is ana      ece drihten,  
**dema** ælmihtig,      se ðe him dom forgeaf,  
spowende sped,      þam þe his spel berað.  
Forðon witigað      þurh wundor monig  

480  
halgum gastum      þe his hyld curon.  
Cuð is þæt me Daniel      dyglan swefnes  
**soð** gesæde,      þæt ær swiðe oðstod  
manegum on mode      minra leoda,  
forþam ælmihtig      eacenne gast  

485  
in sefan sende,      snyttro cræftas."  
Swa wordum spræc      werodes ræswa,  
Babilone weard,      siððan he beacen onget,  
swutol tacen godes.      No þy sel dyde,  
ac þam æðelinge      oferhygd gesceod,  

490  
wearð him hyrra hyge      and on heortan geðanc  
mara **on** modsefan      þonne gemet wære,  
oðþæt hine mid nyde      nyðor asette  
metod ælmihtig,      swa he manegum deð  
þara þe þurh oferhyd      up astigeð.  

495  
þa him wearð on slæpe      swefen ætywed,  
Nabochodonossor;      him þæt neh gewearð.  
þuhte him þæt on foldan      fægre stode  
wudubeam wlitig,      se wæs wyrtum fæst,  
beorht on blædum.      Næs he bearwe gelic,  

500  
ac he **hlifode**      to heofontunglum,  
swilce he oferfæðmde      foldan sceatas,  
ealne middangeard,      oð merestreamas,  
twigum and telgum.      ðær he to geseah,  
þuhte him þæt se wudubeam      wilddeor scylde,  

505  
ane æte      eallum heolde,  
swylce fuglas eac      heora feorhnere  
on þæs beames      bledum name.  
ðuhte him þæt engel      ufan of roderum  
stigan cwome      and stefne abead,  

510  
torhtan reorde.      Het þæt treow ceorfan  
and þa **wildan** deor      on weg fleon,  
swylce eac þa fugolas,      þonne his fyll come.  
Het þonne besnædan      seolfes blædum,  
twigum and telgum,      and þeh tacen wesan,  

515  
wunian **wyrtruman**      þæs wudubeames  
eorðan fæstne,      oðþæt eft cyme  
grene bleda,      þonne god sylle.  
Het eac gebindan      beam þone miclan  
ærenum clammum      and isernum,  

520  
and gesæledne      in susl don,  
þæt his mod wite      þæt migtigra  
wite wealdeð      þonne he him wið mæge.  
þa of slæpe onwoc,      (swefn wæs æt ende),  
eorðlic æðeling,      him þæs egesa stod,  

525  
gryre fram ðam gaste      ðe þyder god sende.  
Het þa tosomne      sine leode,  
folctogan **feran,**      frægn ofer ealle  
swiðmod cyning      hwæt þæt swefen bude,  
nalles þy he wende      þæt hie hit wiston,  

530  
ac he cunnode      hu hie cweðan woldon.  
ða wæs to ðam dome      Daniel haten,  
godes spelboda.      Him wæs gæst geseald,  
halig of heofonum,      se his hyge trymede.  
On þam drihtenweard      deopne wisse  

535  
sefan sidne geþanc      and snytro cræft,  
wisne wordcwide.      **Oft** he wundor manig,  
metodes mihta,      for men ætbær.  
þa he secgan ongan      swefnes woman,  
heahheort and hæðen      heriges wisa,  

540  
ealne þone egesan      þe him eowed wæs.  
Bæd hine areccan      hwæt seo run bude,  
hofe haligu word      and in hige funde  
to gesecganne      soðum wordum  
hwæt se beam bude      þe he blican geseah,  

545  
and him witgode      wyrda geþingu.  
He ða swigode,      hwæðere soð ongeat,  
Daniel æt þam dome,      þæt his drihten wæs,  
gumena aldor,      wið god scyldig.  
Wandode se wisa,      hwæðre he worde cwæð,  

550  
**æcræftig** ar,      to þam æðelinge:  
"þæt is, weredes weard,      wundor unlytel,  
þæt þu gesawe      þurh swefen cuman,  
heofonheane beam      and þa halgan word,  
yrre and egeslicu,      þa se engel cwæð,  

555  
þæt þæt treow sceolde,      telgum besnæded,  
foran afeallan,      þæt ær fæste stod,  
and þonne mid deorum      dreamleas beon,  
westen wunian,      and his wyrtruman  
foldan befolen,      fyrstmearc wesan  

560  
stille on staðole,      swa seo stefn gecwæð,  
ymb seofon tida      sæde eft onfon.  
Swa þin blæd lið.      Swa se beam geweox,  
heah to heofonum,      swa þu hæleðum eart  
ana eallum      eorðbuendum  

565  
weard and wisa.      Nis þe wiðerbreca,  
man on moldan,      nymðe metod ana.  
Se ðec aceorfeð      of cyningdome,  
and ðec wineleasne      on wræc sendeð,  
and þonne onhweorfeð      heortan þine,  

570  
þæt þu ne **gemyndgast**      æfter mandreame,  
ne gewittes wast      butan wildeora þeaw,  
ac þu lifgende      lange þrage  
heorta hlypum      geond holt wunast.  
Ne bið þec mælmete      nymþe mores græs,  

575  
ne rest witod,      ac þec regna scur  
weceð and wreceð      swa wildu deor,  
oðþæt þu ymb seofon winter      soð gelyfest,  
þæt sie an metod      eallum mannum,  
reccend and rice,      se on roderum is.  

580  
Is me swa þeah willa      þæt se wyrtruma  
stille wæs on staðole,      swa seo stefn gecwæð,  
and ymbe seofan tide      sæde onfenge.  
Swa þin rice      restende bið,  
**anwalh** for eorlum,      oðþæt þu eft cymst.  

585  
Gehyge þu, frea min,      fæstlicne ræd.  
Syle ælmyssan,      wes earmra hleo,  
þinga for ðeodne,      ær ðam seo þrah cyme  
þæt he þec aworpe      of woruldrice.  
Oft metod alæt      monige ðeode  

590  
wyrcan **bote,**      þonne hie woldon sylfe,  
fyrene fæstan,      ær him fær godes  
þurh egesan gryre      aldre gesceode."  
No þæs fela Daniel      to his drihtne gespræc  
soðra worda      þurh snytro cræft,  

595  
þæt þæs a se rica      reccan wolde,  
middangeardes weard,      ac his mod astah,  
heah fram heortan;      he þæs hearde ongeald.  
Ongan ða gyddigan      þurh gylp micel  
Caldea cyning      þa he **ceastergeweorc,**  

600  
Babilone burh,      on his blæde geseah,  
Sennera feld      sidne bewindan,  
heah hlifigan;      þæt se heretyma  
werede geworhte      þurh wundor micel,  
wearð ða anhydig      ofer ealle men,  

605  
swiðmod in sefan,      for ðære sundorgife  
þe him god sealde,      gumena rice,  
world to gewealde      in wera life:  
"ðu eart seo micle      and min seo mære burh  
þe ic geworhte      to wurðmyndum,  

610  
rume rice.      Ic reste on þe,  
eard and eðel,      agan wille."  
ða for ðam gylpe      gumena drihten  
forfangen wearð      and on fleam gewat,  
ana on oferhyd      ofer ealle men.  

615  
Swa **wod** wera      on gewindagum  
geocrostne sið      in godes wite,  
ðara þe eft lifigende      leode begete,  
Nabochodonossor,      siððan him nið godes,  
hreð of heofonum,      hete gesceode.  

620  
Seofon winter samod      susl þrowode,  
wildeora westen,      winburge cyning.  
ða se earfoðmæcg      up locode,  
wilddeora gewita,      þurh wolcna gang.  
Gemunde þa on mode      þæt metod wære,  

625  
heofona heahcyning,      hæleða bearnum  
ana ece gast.      þa he eft onhwearf  
wodan gewittes,      þær þe he ær wide bær  
herewosan hige,      heortan getenge.  
þa his gast ahwearf      in godes gemynd,  

630  
mod to mannum,      siððan he metod onget.  
Gewat þa earmsceapen      eft siðian,  
nacod nydgenga,      nið geðafian,  
wundorlic wræcca      and wæda leas,  
mætra on modgeðanc,      to mancynne,  

635  
ðonne gumena weard      in gylpe wæs.  
Stod middangeard      æfter mandrihtne,  
eard and eðel      æfter þam æðelinge,  
seofon winter samod,      swa no swiðrode  
rice under roderum      oðþæt se ræswa com.  

640  
þa wæs eft geseted      in aldordom  
Babilone weard,      hæfde beteran ðeaw,  
leohtran geleafan      in liffruman,  
þætte god sealde      gumena gehwilcum  
welan swa wite,      swa he wolde sylf.  

645  
Ne lengde þa      leoda aldor  
witegena wordcwyde,      ac he wide bead  
metodes mihte      þær he meld ahte,  
siðfæt sægde      sinum leodum,  
wide waðe      þe he mid wilddeorum ateah,  

650  
oðþæt him frean godes      in gast becwom  
rædfæst sefa,      ða he to roderum beseah.  
Wyrd wæs geworden,      wundor gecyðed,  
swefn geseðed,      susl awunnen,  
dom gedemed,      swa ær Daniel cwæð,  

655  
þæt se folctoga      findan sceolde  
earfoðsiðas      for his ofermedlan.  
Swa he ofstlice      godspellode  
metodes mihtum      for mancynne,  
siððan in Babilone      burhsittendum  

660  
lange hwile      lare sægde,  
Daniel domas.      Siððan deora gesið,  
wildra wærgenga,      of waðe cwom,  
Nabochodonossor      of niðwracum,  
siððan weardode      wide rice,  

665  
heold hæleða gestreon      and þa hean burh,  
frod, foremihtig      folca ræswa,  
Caldea cyning,      oðþæt him cwelm gesceod,  
swa him ofer eorðan      andsaca ne wæs  
gumena ænig      oðþæt him god wolde  

670  
þurh hryre hreddan      hea rice.  
Siððan þær his aferan      ead bryttedon,  
welan, wunden gold,      in þære widan byrig,  
ealhstede eorla,      unwaclice,  
heah hordmægen,      þa hyra hlaford læg.  

675  
ða in ðære ðeode awoc      his þæt þridde cneow.  
Wæs Baldazar      burga aldor,  
weold wera rices,      oðþæt him wlenco gesceod,  
oferhyd egle.      ða wæs endedæg  
ðæs ðe Caldeas      cyningdom ahton.  

680  
ða metod onlah      Medum and Persum  
aldordomes      **ymb** lytel fæc,  
let Babilone      blæd swiðrian,  
þone þa hæleð      healdan sceoldon.  
Wiste he ealdormen      in unrihtum,  

685  
ða ðe ðy rice      rædan sceoldon.  
ða þæt gehogode      hamsittende,  
Meda aldor,      þæt ær man ne ongan,  
þæt he Babilone      abrecan wolde,  
alhstede eorla,      þær æðelingas  

690  
under wealla hleo      welan brytnedon.  
þæt wæs þara fæstna      folcum cuðost,  
mæst and mærost      þara þe men bun,  
Babilon burga,      oðþæt Baldazar  
þurh gylp grome      godes **frasade.**  

695  
Sæton him æt wine      wealle belocene,  
ne onegdon na      orlegra nið,  
þeah ðe feonda folc      feran cwome  
herega gerædum      to þære heahbyrig  
þæt hie Babilone      abrecan mihton.  

700  
Gesæt þa to symble      siðestan dæge  
Caldea cyning      mid cneomagum,  
þær medugal wearð      mægenes wisa.  
Het þam **æðelum** beran      Israela gestreon,  
huslfatu halegu,      on hand werum,  

705  
þa ær Caldeas      mid cyneðrymme,  
cempan in ceastre,      clæne genamon,  
gold in Gerusalem,      ða hie Iudea  
blæd forbræcon      billa ecgum,  
and þurh hleoðorcyme,      herige genamon  

710  
beorhte frætwe.      ða hie tempel strudon,  
Salomanes seld,      swiðe gulpon.  
ða wearð bliðemod      burga aldor,  
gealp gramlice      gode on andan,  
cwæð þæt his hergas      hyrran wæron  

715  
and mihtigran      mannum to friðe  
þonne Israela      ece drihten.  
Him þæt tacen wearð      þær he to starude,  
egeslic for eorlum      innan healle,  
þæt he for leodum      ligeword gecwæð,  

720  
þa þær in egesan      engel drihtnes  
let his hand cuman      in þæt hea seld,  
wrat þa in wage      worda gerynu,  
baswe bocstafas,      burhsittendum.  
ða wearð folctoga      forht on mode,  

725  
acul for þam egesan.      Geseah he engles hand  
in sele writan      Sennera wite.  
þæt gyddedon      gumena mænigeo,  
hæleð in healle,      hwæt seo hand write  
to þam beacne      burhsittendum.  

730  
Werede comon      on þæt wundor seon.  
Sohton þa swiðe      in sefan gehydum,  
hwæt seo hand write      haliges gastes.  
Ne mihton arædan      runcræftige men  
engles ærendbec,      æðelinga cyn,  

735  
oðþæt Daniel com,      drihtne gecoren,  
snotor and soðfæst,      in þæt seld gangan.  
ðam wæs on gaste      godes cræft micel,  
to þam ic georne gefrægn      gyfum ceapian  
burhge weardas      þæt he him bocstafas  

740  
arædde and arehte,      hwæt seo run bude.  
Him æcræftig      andswarode,  
godes spelboda,      gleaw geðances:  
"No ic wið feohsceattum      ofer folc bere  
drihtnes domas,      ne ðe dugeðe can,  

745  
ac þe unceapunga      orlæg secge,  
worda gerynu,      þa þu wendan ne miht.  
þu for anmedlan      in æht bere  
huslfatu halegu,      on hand werum.  
On þam ge deoflu      drincan ongunnon,  

750  
ða ær Israela      in æ hæfdon  
æt godes earce,      oðþæt hie gylp beswac,  
windruncen gewit,      swa þe wurðan sceal.  
No þæt þin aldor      æfre wolde  
godes goldfatu      in gylp beran,  

755  
ne ðy hraðor hremde,      ðeah ðe here brohte  
Israela gestreon      in his æhte geweald,  
ac þæt oftor gecwæð      aldor ðeoda  
soðum wordum      ofer sin mægen,  
siððan him wuldres weard      wundor gecyðde,  

760  
þæt he wære ana      ealra gesceafta  
drihten and waldend,      se him dom forgeaf,  
unscyndne blæd      eorðan rices,  
and þu lignest nu      þæt sie lifgende,  
se ofer deoflum      dugeþum wealdeð."  
