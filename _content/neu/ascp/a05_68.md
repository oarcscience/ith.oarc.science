[Intangible Textual Heritage](../../index)  [Legends and
Sagas](../index)  [WordGumbo: Old English Dictionaries \[External
Site\]](https://www.wordgumbo.com/ie/ger/oen/index)  
[Index](index)  [Previous](a05_67)  [Next](a05_69) 

------------------------------------------------------------------------

# The Paris Psalter: Psalm 68

Verse Indeterminate Saxon

  
Do me halne, god,      forþon hreoh wæter  
to minum feore inn      floweð and gangeð;  
eom ic on lame oflegd,      hafað lytle sped.  
Com ic on sæs hricg,      þær me sealt wæter  

5  
hreoh and hopig      holme besencte.  
þær ic werigmod      wann and cleopode,  
þæt me grame syndan      goman hase;  
byð me æt þam earon      eagon wiðgangen;  
hwæðere ic on god minne      gearewe gewene.  

10  
Hiora is mycle ma      þonne ic me hæbbe  
on heafde nu      hæra feaxes,  
þe me earwunga      ealle feogeað.  
Ofer me syndon      þa þe me ehton,  
fæstum folmum      forð gestrangad  

15  
feondas mine,      and ic forð agef  
unrihtlice      þa þe ic ne reafude ær.  
þu wast, wuldres god,      þæt ic eom unwis hyges,  
ne wæren þe bemiðene      mine scylde.  
Ne sceolon æt me      ænige habban  

20  
sceame sceandlice      þe þines siðes her  
ful bealdlice      **bidað,** drihten.  
þu eart mægena god;      ne sceal æt me  
ænige unare      ahwær findan,  
þe ðe Israela god      ahwær seceað.  

25  
Forþon ic edwit for þe      oft aræfnade  
and me hleorsceame      hearde becwoman,  
and ic framþe wearð      fæderenbroðrum,  
wæs unmæge gyst      modorcildum.  
Forþon me þines huses      heard ellenwod  

30  
æt ormæte      and me eac fela  
þinra edwita      on gefeollon.  
þonne ic minum feore      fæsten gesette,  
eall hi me þæt on edwit      eft oncyrdan.  
Gif ic mine gewæda      on witehrægl  

35  
cyme cyrde,      cwædan hi syþþan,  
þæt ic him wæfersyn      wære eallum.  
Me wiðerwearde      wæron ealle,  
þa him **sæton**      sundor on portum;  
spræcon me wraðe,      þa þe win druncon.  

40  
Ic þonne min gebed      to þe, mihtig drihten,  
tidum sende      teala liciendlic,  
and þu me þonne on mænigeo      miltsa þinra  
gehyre me hlutre      hælu þine.  
Alys me of lame,      þe læs ic weorþe lange fæst,  

45  
and me feondum afyrr,      frea ælmihtig;  
ado me of deope      deorces wæteres,  
þe læs me besencen      sealte flodas.  
Ne me huru forswelge      **segrundes** deop  
ne me se seað      supe mid muðe.  

50  
Gehyr, drihten, me,      forþon gedefe is  
þin milde mod      mannum fremsum,  
and for mænigeo      miltsa þinra  
geseoh on me      swylce, drihten.  
Ne acyr þu æfre fram þinum cnihte      þin clæne gesyhð,  

55  
forþan me feondas to      feohtað geneahhe;  
gehyr me hrædlice      and me help freme.  
Beheald mine sawle      and hi hrædlice  
alys and wiðfere      laþum feondum.  
     arscame;  

60  
for þinre ansyne      ealle syndon  
þe feondas me      fæcne wurdon.  
Min heorte gebad      hearmedwit feala  
and yrmðu mænig      eac aræfnede;  
næfde eorla þæs      **ænig** sorge;  

65  
frefrend ic sohte,      findan ic ne mihte.  
Hi minne mete      **mengdan** wið geallan  
and þa gedrugadne      drenctan mid ecede.  
Wese heora beod fore him      wended on grine  
and on edlean yfel      and on æwisce.  

70  
Syn hiora eagan      eac adimmad,  
þæt hi geseon ne magon      syþþan awiht;  
weorðe heora bæc swylce      abeged eac.  
Ageot ofer hi      þin þæt grame yrre,  
and æbylignes eac      yrres þines  

75  
hi forgripe      gramhicgende.  
Wese wic heora      weste and idel;  
ne on heora eðele ne sy      þinc oneardiendes.  
Forþon hi ealra      ehtan ongunnon,  
ðe þu him earfoðu      ænig geafe,  

80  
and me wean **ecton**      minra wunda sar.  
Asete him þa unriht to      þe hi geearnedan,  
and mid unrihte      ær geworhton,  
and hi on þin soðfæst weorc      syþþan ne gangan.  
Syn hi adilgad      of gedefra eac  

85  
þæra lifigendra      leofra bocum;  
ne wesen hi mid soðfæstum      syþþan awritene.  
Ic me sylfa eam      sarig þearfa,  
and me andwlita onfeng      ecean drihtnes,  
se me holdlice      hælde sona.  

90  
Nu ic naman drihtnes      neode herige  
and hine mid lofsange      læde swylce.  
Ic þam leofan gode      licie swyþor  
þonne æðele cealf,      þeah þe him upp aga  
horn on heafde      oððe hearde cleo.  

95  
Geseoð þæt and gefeoð,      sarie þearfan,  
seceað drihten      and eower sawl leofað.  
Forþam þa þearfendan      þriste drihten  
gehyreð holdlice;      nyle he gehæfte eac  
on heora neode      na forhycgan.  

100  
Herige hine swylce      heofen and eorðe,  
side sæflodas      and þa him syndon on.  
Forþon Sione god      symble hæleð;  
beoð mænige byrig      mid Iudeum  
eft getimbrade,      þær hi eard nimað.  

105  
þær hi yrfestol      eft gesittað  
and hiora eþel begytað      esnas drihtenes,  
and his naman      neode lufiað,  
þær eardiað      awa to feore.  
