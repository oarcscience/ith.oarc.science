<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Celtic Dragon Myth, by J.F. Campbell, [1911], full text etext at Intangible Textual Heritage">
<META name="keywords" content="Celtic Dragon Dragons Mythology Legend Literature Poetry Gaelic Irish Welsh Scottish Mermaid Mermaids Giant Giants Fairy Fairies Sidhe">
<TITLE>The Celtic Dragon Myth: Gaelic: An t-Iasgair (The Three Ways) [Gaelic]</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">Celtic</A>&nbsp;
<A HREF="../../../lcr/index.htm">Legendary Creatures</A>&nbsp;
<A HREF="index.htm">Index</A>&nbsp;
<A HREF="cdm16.htm">Previous</A>&nbsp;
<HR><A HREF="https://www.amazon.com/exec/obidos/ASIN/0766192504/internetsacredte">Buy this Book at Amazon.com</A></CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Celtic Dragon Myth</I>, by J.F. Campbell, [1911], at Intangible Textual Heritage</FONT></P><HR></p>  
<p><a name="page_155"><font size="1" color="green">p. 155</font></A></p>  <h3 align="center" align="center">AN T-IASGAIR&nbsp;<A NAME="fr_104"></A><A HREF="#fn_103"><FONT SIZE="1">1</FONT></A></h3>  
<p>Bha iasgair ann roimhid de sheann duine &#146;s bhiodh e a&#146; falbh a dh&#146;iasgach daonnan. Latha dhe na l&agrave;ithean chaidh e dh&#146;iasgach, &#146;s cha robh e a&#146; faighinn dearg. Am bial na h-oidhche de thachair ris ach iasg. Tharruinn e e, &#146;s chuir e a l&agrave;mh a mach a bhreith air. "An ann a brath mis&#146; a thoirt leat a tha thu?" ars an t-iasg. "Mat&agrave; &#146;s ann, &#146;s math leam gon d&#146;fhuair mi thu," ars&nbsp;<A NAME="fr_105"></A><A HREF="#fn_104"><FONT SIZE="1">2</FONT></A> an t-iasgair. "Chan e sin is fhe&agrave;rra dhuit," ars an t-iasg, "ach lig mis&#146; air m&#146;ais &#146;s theid thu g&#146;a leithid so de dh&#146;&agrave;ite &#146;m&agrave;ireach &#146;s gheibh thu go le&ograve;ir de dh&#146;iasg," ars an t-iasg. Lig e air ais e. Chaidh e dhachaidh. "An d&#146;fhuair thu dearg idir?" ars a&#146; bhean ris nur a chaidh e dhachaidh. "Cha d&#146;fhuair," ars&#146; esan, "gheibh mi gu le&ograve;ir am m&agrave;ireach."</p>  
<p>"Nach bochd a th&agrave;inig thu falamh an nochd," ars ise.</p>  
<p>"Chan eil comas againn air," ars&#146; esan.</p>  
<p>An la&#146;r na mh&agrave;ireach dh&#146;fhalbh e. Thug e fad an latha a&#146; fiachainn am faigheadh e iasg, &#146;s cha</p>  
<p>
</p>  
<p>
</p>  
<p><a name="page_156"><font size="1" color="green">p. 156</font></A></p>  
<p>d&#146;fhuair e dearg. Am bial na h-oidhche, an am tighinn dachaidh, rib an t-iasg e. Tharruing e&#146;n t-iasg, &#146;s rug e air go &#146;thoirt leis. "An ann a brath mo thoirt leat an nochd a tha thu?" ars an t-iasg. "&#146;S ann," ars esan. "&#146;S math leam t&#146;fhaotainn gu d&#146;thoirt leam." "Chan e sin is fhe&agrave;rra duit, ach f&agrave;g mis&#146; an nochd fhathasd, &#146;s am m&agrave;ireach gheibh thu iasg na le&ograve;ir." Dh&#146;fh&agrave;g e e &#146;s chaidh e dachaidh.</p>  
<p>"An d&#146;thainig thu falamh an nochd a rithisd?" ars a&#146; bhean. "Th&agrave;inig," ars esan. "O cha bhidh sinn be&ograve;," ars&#146; ise. Chaidh e laighe &#146;s chaidil e&#146;n oidhche sin.</p>  
<p>An la&#146;r na mh&agrave;ireach dh&#146;fhalbh e dh&#146;iasgach a rithisd &#146;s cha robh e a&#146; faighinn dearg. Am bial na h-oidhche nur a bha e &#146;dol dachaidh rib an t-iasg a rithisd e. Tharruinn e e &#146;s rug e air. "An ann a brath mo thoirt leat a nochd a tha thu?" ars an t-iasg. "Mat&agrave; &#146;s ann," ars esan. "Chan fh&agrave;g thu&#146; tuillidh mi?" "Chan fh&agrave;g," ars esan. "Chan eil duin&#146; cloinn&#146; agad?" ars an t-iasg. "Chan eil," ars esan. "Nur theid thu dhachaidh leam&nbsp;<A NAME="fr_106"></A><A HREF="#fn_105"><FONT SIZE="1">1</FONT></A>-sa cha lig thu duine sam bith &#146;am sgoltadh ach thu fh&igrave;n.&nbsp;<A NAME="fr_107"></A><A HREF="#fn_106"><FONT SIZE="1">2</FONT></A> Tha l&agrave;ir agad?" "Tha," ars am bodach. "Cha chuir thu anns a phoit an nochd ach b&igrave;deag de&#146;n ghr&ugrave;than &#146;s b&igrave;deag de&#146;n chridhe dhuit fh&igrave;n, s do d&#146; bhean &#146;s do&#146;n l&agrave;ir &#146;s do&#146;n ghalla. Gheibh thu&#146;n sin tr&igrave; chn&agrave;mhan aig taobh a chinn agam-sa agus theid thu mach agus tiodhl&#146;caidh thu &#146;sa gh&agrave;radh</p>  
<p>
</p>  
<p>
</p>  
<p><a name="page_157"><font size="1" color="green">p. 157</font></A></p>  
<p>iad. An oidhche bhios clann aig do bhean theid thu mach agus togaidh tu cnaimh agus cinnidh craobh far am bi&#146;n cn&agrave;imh. Bidh tr&igrave; mic aig do mhnaoi agus bidh tr&igrave; craobhan an &agrave;ite nan tr&igrave; chnamhan a bhios fo shnodhach a shamhradh &#146;s a gheamhradh a h-uile latha go br&agrave;ch an eadh &#146;s a bhios do chlann be&ograve;. H-uile siubhal a bhios mac aig do mhnaoi, bidh searrach aig an l&agrave;ir agus cuilean aig a ghala."</p>  
<p>Chaidh e dachaidh, &#146;s sgoilt e&#146;n t-iasg &#146;s chuir e b&igrave;deag anns a phoite dha fh&igrave;n agus d&#146;a mhnaoi, do&#146;n l&agrave;ir agus do&#146;n ghala, de&#146;n ghr&ugrave;than &#146;s de&#146;n chridhe. Chaidh e laigh is chaidil e an oidhche sin.</p>  
<p>An ceann tr&igrave; r&agrave;ithean thainig saothair chloinne air a mhnaoi, &#146;s rug i leanabh mic. "De sin, a dhuine, a tha&#146;n so?" ars ise. "Tha leanabh mic," ars esan. "Bu&nbsp;<A NAME="fr_108"></A><A HREF="#fn_107"><FONT SIZE="1">1</FONT></A> mhath sin nam biodh rud ann a gheibheadh e," ars ise. "Tha sin ann," ars esan. Thug e s&ugrave;il uaidh. Bha searrach aig an l&agrave;ir: bha cuilean aig a ghalla: bha craobh anns a gh&agrave;radh aig h-aon de na cnamhan.</p>  
<p>An ceann tr&igrave; r&agrave;ithean bha leanabh mic aice. "De tha&#146;n sin? a dhuin" ars ise. "Th&agrave; leanabh mic," ars esan. "Bu mhath sin," ars ise, "nam biodh rud ann a gheibheadh e." "Tha sin ann," ars esan. Thug e s&ugrave;il uaidh &#146;s chunnaic e&#146;n darna searrach aig an l&agrave;ir &#146;s an darna c&ugrave; aig a ghalla &#146;s an darna craobh as an darna cn&agrave;imh anns a gh&agrave;radh.</p>  
<p>An ceann tr&igrave; r&agrave;ithean a rithist bha ### treas</p>  
<p>
</p>  
<p><a name="page_158"><font size="1" color="green">p. 158</font></A></p>  
<p>leanabh mic aice. "De tha&#146;n sin, a dhuine?" ars ise. "Tha leanabh mic," ars esan. "Bu mhath sin nam biodh rud ann a gheibheadh e," ars ise. "Tha sin ann," ars esan. Thug e s&ugrave;il uaidh &#146;s chunnaic e&#146;n treas searrach aig an l&agrave;ir &#146;s an treas c&ugrave; aig a ghala &#146;s an treas craobh aig an treas cn&agrave;imh anns a gh&agrave;radh. Ghleidh am bodach na tr&igrave; chn&agrave;mhan.</p>  
<p>Bha a&#146; chlann a&#146; cinntinn suas gus an robh iad a&#146; tighinn gu cr&igrave;onnachd s gu gliocas. Thuirt am fear a bu shine r&#146;a athair: bidh mi fh&igrave;n a&#146;falbh a dh&#146;iarraidh an fhortain. Chan eil sin ach bochd dhomh-sa an d&#146;eis fhad &#146;s a bha mi gun&nbsp;<A NAME="fr_109"></A><A HREF="#fn_108"><FONT SIZE="1">1</FONT></A> &#146;ur faicinn,&#148; ars esan. Ma tha thu dol gu falbh tha each agus c&ugrave; agad an so a rugadh an oidhche rugadh tu fh&igrave;n, &#146;s bheir thu leat iad," ars am bodach. "Bheir thu leat strian agus thig an t-each &#146;s cuiridh e &#146;cheann &#146;san strein." Thug e leis an strian &#146;s chuir an t-each a cheann innte &#146;s lean an c&ugrave; e. Fhuair am bodach an cn&agrave;imh a bh&#146;aig a chraoibh a chinn an oidhch&#146; a rugadh e. Sh&igrave;n e &#146;na laimh e &#146;s dh&#146;fh&agrave;s e &#146;na chlaidheamh chinn-&ograve;ir &#146;na dh&ograve;rn.</p>  
<p>"Taing duit, a r&igrave;gh nan ceud agus nan cumhachd," ars&#146; an gille, "tha sgoil agus foghlum agus ionnsachadh agam-sa &#146;nis; ach a&#146; chraobh ud &#146;sa gh&agrave;radh bidh i fo shnodhach &#146;s fo dhuilleach bho fhoghar gu samhradh &#146;s bho earrach gu geamhradh gus am faigh mis&#146; am b&agrave;s &#146;s nur a gheibh mis&#146; am b&agrave;s tuitidh an snodhach di."</p>  
<p>Dh&#146;fh&agrave;g e beannachd aig athair &#146;s aig a mhathair</p>  
<p>
</p>  
<p><a name="page_159"><font size="1" color="green">p. 159</font></A></p>  
<p><span class="contnote"><FONT SIZE=-2 COLOR=GREEN>[paragraph continues]</FONT></span> &#146;s thug e gu astar. Gum bu cham gach rathad &#146;s gum bu reidh gach slighe gus an d&#146;rainig e p&agrave;ileas righ na Gr&eacute;ige. Bha e gun chuid gun airgiod gun fios a bhi aige de a dhianadh e. Cha rachadh e stigh do&#146;n ph&agrave;ileas. Ghabh e gus an tigh a b&#146;iomallaiche bha&#146;n sin uile gu leir ris an canadh iad tigh mucair. Cheangail e&#146;n t-each aig an dorusd. Ghabh e stigh. Dh&#146;fhoighnichd e&#146;m faigheadh e</p>  
<p>fantail an siud an nochd. Cha d&#146;thuirt bean a mhucair am faigheadh no nach faigheadh. Cha robh duine cloinne aig a mhucair. Cha robh fios aige c&#146;&agrave;it an gabhadh e. Dh&#146;fhan e far an robh e. Eadar sin agus treis dhe&#146;n oidhche tighinn thainig am mucair. Dh&#146;fhoighnichd e co bu leis an t-each a bh&#146;aig an dorusd. Thuirt an t-&ograve;ganach gum bu leis-san.</p>  
<p>"A bhean, an d&#146;thug thu biadh do&#146;n choigreach?" ars am mucair. "Cha tug, cha d&#146;iarr e orm e," ars ise. "Deasaich biadh dha." Th&ograve;isich i air deasachadh bidh dha. "De&#146;n naigheachd a th&#146;agad as a&#146; bhaile mh&oacute;r?" ars a bhean. Na bha naigheachdan agam-sa tha fios agad fh&igrave;n orra ach chan eil fhios &#146;am am bheil fios aig a choigreach air. Chan eil de mhic no nigheanan aig righ na Greig&#146; ach an aon nighean. Thainig brath &#146;a ionnsuidh mur am bi e am m&agrave;ireach aig a&#146; chladach le a aon nighean &#146;a toirt air dheas l&agrave;imh do Mhaca M&oacute;r R&igrave;gh na Sorcha, gur e a&#146; chlach is &agrave;irde clach is &igrave;sle, &#146;s a&#146; chlach is &igrave;sle clach is &agrave;irde &#146;na chaisteal. Chruinnich e na bha &#146;na rioghachd de shluagh uile</p>  
<p><a name="page_160"><font size="1" color="green">p. 160</font></A></p>  
<p>gu leir cuideachd, fiach am faigheadh e duine sam bith a dh&#146;fhalbhadh a ghleidheadh na nighinn, &#146;s gum faigheadh e&#146;n darna leith d&#146; a rioghachd ri &#146;bhe&ograve;, &#146;s an rioghachd uile gu leir air a mharbh, &#146;s a nighean r&#146;a p&ograve;sadh.</p>  
<p>Cha d&#146;fhuair e duine be&ograve; a ghabhadh as laimh falbh leis an nighinn ach aona ch&ograve;caire claghann ruadh a bha a&#146; gearradh fe&ograve;l&#146; a stigh aige le sgithinn mh&oacute;ir. Cuiribh an t-suipeir air d&ograve;igh," ars an t-&ograve;ganach a thainig, &#146;s biodh a bhraiceas reidh tr&agrave;th, chionn tha rnis a&#146; falbh tr&agrave;th anns a&#146; mhaduinn, &#146;s gnothaichean agam ri urrachan m&oacute;ra. Thig mi rithisd &#146;san anmoch.</p>  
<p>Dh&#146;fhalbh e &#146;sa&#146; mhaduinn. Ghabh e air muin an eich &#146;s lean an cU e. Chunnaic e nighean r&igrave;gh na Gr&eacute;ige &#146;s an cocaire claghann ruadh ri a taobh; sgian mh&oacute;r aige &#146;na dh&ograve;rn an &agrave;ite claidheamh. "Gad a thigeadh na bheil san t-Sorcha, siud mar a dhianainn-sa orra," theireadh an c&ograve;caire claghann ruadh, &#146;s e &#146;dinneadh na sgithinn anns a ghainmhich. Ghobh&nbsp;<A NAME="fr_110"></A><A HREF="#fn_109"><FONT SIZE="1">1</FONT></A> e null far an robh iad &#146;s bheannaich e do nighean righ na Gr&eacute;ige &#146;s bheannaich nighean righ na Gr&eacute;ige dha. "Obh! obh," ars an cocaire claghann ruadh, "de tha&#146;n so, no de a thachair oirnn?" "Fiach am falaich thu mis&#146;," ars esan. "De&#146;m falach a ni mis&#146; ort?" ars ise. Rug i air &#146;s thilg i ann an &agrave;ite dugharrach e far am faiceadh e h-uile duine &#146;s nach faiceadh duin&#146; e. "Nach falamh a th&agrave;inig thu&#146;n so, a nighean r&igrave;gh na Gr&eacute;ige,"</p>  
<p>
</p>  
<p><a name="page_161"><font size="1" color="green">p. 161</font></A></p>  
<p>ars an t-&ograve;ganach. "Cha robh duine be&ograve; anns an rioghachd a thigeadh comhla rium ach c&ograve;caire claghann ruadh a bh&#146;aig m&#146;athair."</p>  
<p>"Suidhidh mi fhin comhla riut treis," ars esan. "De&#146;s ciall-d&ugrave;sgaidh dhuit ma thig an cadal ort?" ars ise. "Mo chuilean gaolach fh&igrave;n mo tharruinn leis an rann s mo tharruing an aghaidh an ranna." Ann an &ugrave;ine ghoirid thuit esan na chadal. Cha b&#146;fhad a bha e &#146;na chadal nur a chunnaic is&#146; an fhiarge a&#146; dol dha&#146;n iar &#146;s am muir a&#146; f&agrave;s m&oacute;r.</p>  
<p>"A chuilean ghaolaich," ars&#146; ise, "d&ugrave;isg do mhaighstir."</p>  
<p>Dh&#146;fhalbh an cuilean agus tharruing e leis an rann e agus an aghaidh an ranna &#146;s dh&ugrave;isg e e. Nur a sheall e uaidh chunnaic e &ograve;lach moidearra misgiamhach a&#146; tighinn ann an luing. Dhianadh e sti&ugrave;ir &#146;na deireadh &#146;s ball &#146;na toiseach. Gach ball a bhiodh fuasgailte gun ceangladh e, &#146;s gach ball a bhiodh ceangailte gum fuasgladh e. A&#146; mhuc a bu mhotha ag itheadh na muice bu&nbsp;<A NAME="fr_111"></A><A HREF="#fn_110"><FONT SIZE="1">1</FONT></A> lugha &#146;s a&#146; mhuc a bu lugha a&#146; dianamh&nbsp;<A NAME="fr_112"></A><A HREF="#fn_111"><FONT SIZE="1">2</FONT></A> mar a dh&#146;fhaodadh i: faochaga croma ciar a&#146; chladaich a sior urgadaich air a h-&ugrave;rlar aig fheobhas &#146;s bha&#146;n t-&ograve;igear &#146;ga sti&ugrave;radh. Ghabh e gu &agrave;it acair leatha &#146;s leag e a cuid she&ograve;ltan. Thug e&#146;n d&ugrave;gh-dheireadh aice &#146;ionnsuidh an d&ugrave;gh-thoisich. Thug e leum an sin</p>  
<p>air t&igrave;r &#146;s tharruing e air tir air tr&agrave;igh Thug e&#146;n ath leum a stigh &#146;na bro&igrave;nn &#146;s th&ograve;isich e air e fhin&nbsp;<A NAME="fr_113"></A><A HREF="#fn_112"><FONT SIZE="1">3</FONT></A> a chur &#146;na eideadh. Ghabh mac an Iasgair</p>  
<p>
</p>  
<p>
</p>  
<p>
</p>  
<p><a name="page_162"><font size="1" color="green">p. 162</font></A></p>  
<p>sios &#146;s sheall e air a fad agus air a liad. Chuir e a dh&agrave; laimh timchioll oirre &#146;s thog e i &#146;s dh&#146;fh&agrave;g e i &#146;sia fad fh&igrave;n am br&agrave;igh na tr&agrave;gha i.</p>  
<p>"Co&#146;n aona bheadagan a bha&#146;n rioghachd na Gr&eacute;ige aig an robh a chridhe a leithid siud de bhallachd-buird&nbsp;<A NAME="fr_114"></A><A HREF="#fn_113"><FONT SIZE="1">1</FONT></A> a dhianamh orm fh&igrave;n no air mo luing? Ach bheir mise air righ na Gr&eacute;ige a gheall a bhith le a nighinn &#146;a toirt domh air dheis laimh air a chladach, gur h-i a&#146; chlach is isle clach is &agrave;irde, &#146;s a&#146; chlach is &agrave;irde clach is isle &#146;na chaisteal, mur an cum e a ghealladh rium-sa," ars am fear a bha &#146;san luing. Tha e&#146;n so fhathast &#146;s cha do theich e &#146;s chan eil duine &#146;n rioghachd na Gr&eacute;ige is miosa na mise," arsa mac an Iasgair. Th&ograve;isich an dithisd air a cheile. Dhianadh iad bogan air a&#146;chreagan agus creagan air a&#146; bhogan; an t-&agrave;ite bu lugha rachadh iad fodha rachadh iad fodha gu&#146;n glitinean; &#146;s an t-&agrave;ite bu mhotha rachadh iad fodha rachadh iad fodha g&#146;an s&ugrave;ilean. Smaointich mac an Iasgair gum bu dona dha tuiteam anns a&#146; chiad bhl&agrave;r &#146;s an d&#146;fhiachadh e. Thug e&#146;n togail ud air agus leag e e. "Am b&agrave;s as do chionn! de t&#146;eirig?" arsa mac an Iasgair. "&#146;S m&oacute;r sin, &#146;s mi mac m&oacute;r righ na Sorcha. Ach de&#146;m b&agrave;s a tha thu brath a thoirt domh?" ars esan. "De&#146;m b&agrave;s a bheireadh tu fh&igrave;n domh-sa nam biodh tu an deigh mo leagail an toiseach?" arsa mac an Iasgair. "An ceann a thoirt as an amhuich agad," arsa mac m&oacute;r righ na Sorcha. "Mat&agrave; chan e sin a ni mis&#146; ort-sa," ars</p>  
<p>
</p>  
<p><a name="page_163"><font size="1" color="green">p. 163</font></A></p>  
<p>esan, "ach cuiridh mi ceangal an taod gu daor agus gu docair ort, agus mionnan, gach buill&#146; a bhuaileas thu gum buail thu le righ na Gr&eacute;ige e agus gum bi thu &#146;nad ghaisgeach d&ugrave;rachdach dha gu br&agrave;ch." Dh&#146;fhalbh e &#146;s thug e leis e suas gu b&agrave;rr a&#146; bhruthaich, &#146;s dh&#146;fh&agrave;g e&#146;n sin e. Ghabh e air muin an eich &#146;s ghabh e dachaidh.&nbsp;<A NAME="fr_115"></A><A HREF="#fn_114"><FONT SIZE="1">1</FONT></A></p>  
<p>Chaidh an c&ograve;caire claghann ruadh dhachaidh le nighean an r&igrave;gh mar gum b&#146;e fh&igrave;n a dhianadh an treubhas. Chuireadh cairt agus gille a dh&#146;iarraidh mhic mh&oacute;ir righ na Sorcha. Chuireadh e fo shileadh na l&ograve;chraidh &#146;s fo r&ograve;s choinnlean. Rainig mac an Iasgair tigh a mhucair. Chuireadh biadh is deoch air a bhial-thaobh. Cha b&#146;fhad a bha e stigh nur a thainig am mucair dachaidh. Dh&#146;fhoighnic mac an Iasgair de&#146;n naigheachd a bh&#146; aige. Thuirt e gur minic&nbsp;<A NAME="fr_116"></A><A HREF="#fn_115"><FONT SIZE="1">2</FONT></A> a theireadh nach robh claidheamh math an droch thruaill aig a ch&ograve;caire chlaghann ruadh agus an t-euchd a rinn e. Ach tha e&#146;m m&agrave;ireach ri falbh fhathasd agus an earar, ars am mucair. "Tubaist air na daoin-uaisle bha gnothuch agam fh&igrave;n riu &#146;s cha d&#146;fhuair mi aig an tigh iad &#146;s feumaidh mi falbh am m&agrave;ireach fhathast."</p>  
<p>Chaidh e laigh an oidhche sin &#146;s chaidil e. Moch &#146;s a mhaduinn dh&#146;eirich e &#146;s an deigh a bhiadh a ghabhail chaidh e air muin an eich &#146;s dh&#146;fhalbh e. Ghabh e lom, d&igrave;reach far an robh nighean r&igrave;gh na Gr&eacute;ige: chuir e a cheann air a gl&ugrave;n.</p>  
<p>"De &#146;s ciall-d&ugrave;sgaidh dhuit ma thuiteas thu &#146;d</p>  
<p>
</p>  
<p>
</p>  
<p><a name="page_164"><font size="1" color="green">p. 164</font></A></p>  
<p>chadal?" ars ise. "Th&agrave;, barr na l&ugrave;ghdaig&#146; deis&#146; a thoirt diom," ars esan. Ann an &ugrave;ine ghoirid chaidil e. Cha robh e fada &#146;na chadal nur a chunnaic is&#146; an soitheach a&#146; tighinn. Thug i dheth barr na lughdaig dheis &#146;s dhuisg e.</p>  
<p>Thainig mac miadhonach righ na Sorcha gu t&igrave;r. Choinnich mac an Iasgair e &#146;s rinn e a&#146; cheart leithid air &#146;s a rinn e air a bhrathair an de. Chaidh e air muin an eich s ghabh e air falbh.</p>  
<p>Chaidh an c&ograve;caire claghann ruadh dhachaidh le nighean an r&igrave;gh &#146;s co ach esan &#146;s e &#146;cumail a mach gur h-e fh&igrave;n a bha &#146;dianamh gach gniomh gaisgeil. An am an athaidh agus an anmoich ghabh mac an iasgair gu tigh a&#146; mhucair mar a b&#146;&agrave;bhaist. Cha b&#146;fhad&#146; a bha e stigh nur a thainig am mucair dachaidh. "&#146;S minig&nbsp;<A NAME="fr_117"></A><A HREF="#fn_116"><FONT SIZE="1">1</FONT></A> a theireadh nach robh claidheamh math an droch thruaill aig a ch&ograve;caire chlaghann ruadh," ars am mucair. "De an t-euchd a rinn an c&ograve;caire claghann ruadh an dr&agrave;sd?" arsa mac an Iasgair. "Mac miadhonach righ na Sorcha a cheangal," ars&#146; am mucair. "Tha&#146;m m&agrave;ireach agam fh&igrave;n ri thoirt fhathast mar a bh&#146;agam an diu," arsa mac an Iasgair.</p>  
<p>An la&#146;r na mh&agrave;ireach chaidh e air muin an eich &#146;s dh&#146;fhalbh e. Rainig e far an robh nighean righ na Gr&eacute;ige. Chuir e a cheann air a "De&#146;s ciall-d&ugrave;sgaidh dhuit ma chaidleas thu?" ars ise. "Barr na lughdaig eile a thoirt diom," ars esan. An &ugrave;ine ghoirid thuit e &#146;na chadal. Cha b&#146;fhad a</p>  
<p>
</p>  
<p><a name="page_165"><font size="1" color="green">p. 165</font></A></p>  
<p>bha e &#146;na chadal nur a chunnaic ise soitheach a&#146; tighinn. Thug i barr na lughdaig eile dheth &#146;s dh&ugrave;isg e. Chaidh an c&ograve;caire claghann ruadh am falach leis an eagal mar a b&#146;&agrave;bhaist da. Thainig mac beag righ na Sorcha air t&igrave;r. Rinn mac an Iasgair air mar a rinn e air c&agrave;ch. Chaidh e air muin an eich s ghabh e air falbh. Chaidh an c&ograve;caire claghann ruadh dhachaidh le nighean an r&igrave;gh, s co ach esan, &#146;s mu b&#146;fhior e fh&igrave;n gur h-e rinn gach euchd. Thugadh mac beag righ na Sorcha ceangailte gu tigh an righ, s bha nis&#146; triuir mhac righ na Sorcha ceangailte stigh fo shileadh na l&ograve;chraidh &#146;s fo r&ograve;s nan coinnlean&nbsp;<A NAME="fr_118"></A><A HREF="#fn_117"><FONT SIZE="1">1</FONT></A>; s gach cn&agrave;imh a lomadh na h-uaislean aig a chuirm ga thilgeadh orra le masladh agus le t&agrave;mailte. Anns an fheasgair rainig mac an Iasgair tigh a mhucair. Cha robh e fad a stigh nur a thainig am mucair. "De do naigheachd an nochd?" arsa mac an Iasgair ris a&#146; mhucair. "Tha sin agam naigheachd," ars&#146; am mucair, "gum bheil triuir mhac righ na Sorcha a nis ceangailte aig a ch&ograve;caire chlaghann ruadh &#146;s gum bheil e fh&igrave;n agus nighean an righ ri p&ograve;sadh am m&agrave;ireach." "Nach e&#146;n gaisgeach e," arsa mac an Iasgair.</p>  
<p>Bha banais eibhinn shunndach aighearach ri bhith aig nighean an righ &#146;s aig a&#146; ch&ograve;caire ruadh. Chuireadh brath air a h- uile duine b&#146;urrainn coiseachd anns an rioghachd thun na bainnse.</p>  
<p>
</p>  
<p><a name="page_166"><font size="1" color="green">p. 166</font></A></p>  
<p><span class="contnote"><FONT SIZE=-2 COLOR=GREEN>[paragraph continues]</FONT></span> Chuireadh b rath air a mhucair &#146;s cha d&#146;fhiathaicheadh an coigreach; &#146;s cha rachadh am mucair ann o&#146;n nach robh esan a&#146; dol ann. "De bu choireach, a mhucair, nach deachaidh thu-sa thun na bainnse?"&nbsp;<A NAME="fr_119"></A><A HREF="#fn_118"><FONT SIZE="1">1</FONT></A> ars&#146; mac an Iasgair. "Cha rachainn-sa ann agus thu fh&igrave;n fh&agrave;gail," ars&#146; am&#146; mucair. "&#146;S math am bord-bainnse th&#146;aig nighean righ na Gr&eacute;ige an dr&agrave;sd," arsa mac an Iasgair, "b&#146;fhearr leam fh&igrave;n gun robh e againn air ar bial-thaobh. Fhalbh&nbsp;<A NAME="fr_120"></A><A HREF="#fn_119"><FONT SIZE="1">2</FONT></A> thus, a chuilein ghaolaich, agus s&igrave;n thu fh&igrave;n agus na bi ceacharra a&#146;dol suas. Theirig a steach do sheomb&agrave;r na bainnse agus an tuthailt tha s&igrave;nte air a&#146; bhord air bial-thaobh an r&igrave;gh agus bhean-nabainnse, thoir thugam-sa an so e."</p>  
<p>Dh&#146;fhalbh an c&ugrave; agus ghabh e suas. Chaidh e stigh do&#146;n t-seombar. Rug e air an tuthailt agus chruinnich e i &#146;s thug e leis Ghabh e sios leatha gu tigh a mhucair. Sgaoil e air a bhord air am bial-thaobh i.</p>  
<p>"Am bheil duine sam bith," ars comhairleach a bh&#146;aig an righ, "nach eil an so fhathasd? &#146;s fhad o&#146;n a chuala mi e: &#146;s l&agrave;idir cui.lean a uchd tre&ograve;ir. Fhalbhaibh agus seallaibh am bheil am mucair a stigh, no co tha comhla ris."</p>  
<p>Ghabh iad a sios &#146;s chunnaic iad a h-uile sgath de na bh&#146;air a bh&ograve;rd air bial-thaobh a&#146; mhucair agus a&#146; choigrich. "Thuirt mi roimhid: &#146;s l&agrave;idir cuilean a uchd tre&ograve;ir. &#146;S minic (<i>i.e.</i> mairg) a dhianadh a leithid siud de bhanais do&#146;n ch&ograve;caire chlaghann</p>  
<p>
</p>  
<p>
</p>  
<p><a name="page_167"><font size="1" color="green">p. 167</font></A></p>  
<p>ruadh, &#146;s nach creid mi gur h-e a cheangail na gaisgich," arsa &#146;n comhairleach nur a thill an fheadhainn a chaidh sios &#146;s a dh&#146;innis iad mar a bha. "Falbhadh a&#146; bheag-bhuidheann ghaisgeach s&igrave;os is thugadh iad a nios am ionnsuidh-sa ceangailt&#146; e," ars an righ.</p>  
<p>"Ghabh a bhuidheann s&igrave;os. Co dh&#146;iarr oirbh-se na bh&#146;air b&ograve;rd an righ thoirt leibh?" arsa na chaidh a sios ris a mhucair agus ri mac an Iasgair. "Cha d&#146;thug sinne leinn riamh e, &#146;s cha do chairich sinn as a so fhathast," arsa mac an Iasgair. "Mur an d&#146;thug thusa leat e thug do ch&ugrave; leis e agus tha do ch&ugrave; m&igrave;omhail," ars&#146; &agrave;d-san. "Na bithibh a&#146; bruidhinn ris ach beiribh air, &#146;s thugaibh leibh ceangailte e, mar a dh&#146;iarradh oirnn," arsa fear de&#146;n bhuidheann."</p>  
<p>"Eirich&nbsp;<A NAME="fr_121"></A><A HREF="#fn_120"><FONT SIZE="1">1</FONT></A> thu-sa, &#146;chuilean, agus tarruinn iad leis an rann, agus tarruinn iad an aghaidh an ranna anns an l&ugrave;b ud a muigh," arsa mac an Iasgair.</p>  
<p>Rug an cuilean orra agus tharruing e iad an aghaidh an ranna agus leis an rann anns an l&ugrave;ba. Dh&#146;fhalbh iad suas &#146;nan conablaich mar sin dh&#146;ionnsuidh an righ.</p>  
<p>"Nach d&#146;thuirt mi roimhid gum bu l&agrave;idir cuilean a uchd tre&ograve;ir," ars an comhairleach. "Fhalbh thus," ars an righ r&#146;a ghille agus cuir an &ograve;rdugh an <i>coach</i> agus gun rachamaid a dh&#146;iarraidh a&#146; choigrich." Chuir an gille an &ograve;rdugh an coach agus chaidh an righ agus a nighean a dh&#146;iarraidh a&#146;</p>  
<p>
</p>  
<p><a name="page_168"><font size="1" color="green">p. 168</font></A></p>  
<p>choigrich. Chan fhalbhadh e leo gun am mucair a bhith leis. Chaidh e fhin s am mucair an sin a stigh &#146;sa <i>choach</i> leis an righ agus le a nighean agus dh&#146;fhalbh iad gu tigh an righ. Chaidh iad a stigh do sheombar na bainnse agus shuidh iad. "Tha rud a dh&igrave;th a nis orm-s," ars&#146; nighean an r&igrave;gh, "agus suidhibh socair samhach timchioll an tseombair" &#146;s r&agrave;inig i esan. "Cuir a mach do lamh," ars&#146; ise. "Tha mo lamh goirt," ars esan. Thug i spadhadh air a laimh &#146;s tharruinn i mach Chuir i&#146;n sin a lamh &#146;na p&ograve;ca, &#146;s thug i barr na lughdaig deis&#146; aig as &#146;s chuir i siud air a lughdaig.</p>  
<p>"&#146;S fior sin," ars ise, "&#146;s tu-sa rinn an t-euchd. Cha bhi dh&#146;fhear p&ograve;sda no d&igrave;olain agam-sa gu brach ach thu-sa; &#146;s cuiribh air a h-aghaidh a bhanais."</p>  
<p>Dh&#146;eirich esan &#146;s chaidh e sios &#146;s dh&#146;fhuasgail e tri&ugrave;ir chloinne righ na Sorcha. Thugadh dachaidh pears&#146; eaglais is ph&ograve;s iad. Chaidh iad a laighe is chaidil iad an oidhche sin. An l&agrave;&#146;r na mh&agrave;ireach thug e s&ugrave;il uaidh a null a mach air an uinneig &#146;s chunnaic e caisteal dubh thall mu a choinneamh. Dh&#146;fhoighnie e de &#146;n caisteal a bha&#146;n siud. Thuirt ise ris nach robh ach caisteal a bh&#146;aig an droch chreutair. Dh&#146;eirich&nbsp;<A NAME="fr_122"></A><A HREF="#fn_121"><FONT SIZE="1">1</FONT></A> e &#146;s ghabh e mach. Thug e leis &#146;each agus a ch&ugrave; &#146;s ghabh e null &#146;ionnsuidh a chaisteil. Chaidh e stigh &#146;s chunnaic e boirionnach an sin &#146;s i a&#146; cireadh a cinn.</p>  
<p>"Co as a th&agrave;inig thu, a mhic athar mo ghaoil</p>  
<p>
</p>  
<p><a name="page_169"><font size="1" color="green">p. 169</font></A></p>  
<p>agus mathar mo ghr&agrave;idh? Thig a nios &#146;s gun innseadh tu naigheachd domh &#146;s gun innsinn-sa naigheachd duit." Ghabh e s&igrave;os far an robh i. Rug i air an t-slachdan dhraoidheachd &#146;s rinn i carragh-creige dheth. Rinn i leithid eile air a ch&ugrave; agus air an each. Sheall am bodach am mach &#146;s bha a&#146; chraobh an deigh an duilleach a chall. "&#146;S f&igrave;or sin," ars&#146; esan, "tha mise gun mhac an diu." "Tha mis&#146; a&#146; falbh," ars am mac miadhonach gus am faigh mi eirig mo bhrathar a thogail." Chaidh e air muin eich &#146;s lean a ch&ugrave; e &#146;s thug am bodach dha cn&agrave;imh &#146;s dh&#146;fhas an cn&agrave;mh &#146;na chlaidheamh chinn-&ograve;ir &#146;na laimh. "Tha ionnsachadh is f&ograve;ghlum agam-sa a nis," ars esan is dh&#146;fhalbh e. Gum bu cham gach rathad &#146;s gum bu reidh gach slighe gus an d&#146;thainig e lom d&igrave;reach gu tigh a&#146; mhucair. Cha do chruthaicheadh na bu choltaiche r&#146;a cheile na e fhein is a bhrathair.</p>  
<p>"De thug dhuit fuireachd an raoir o aobhar do mhnatha agus do leannain?" Chuireadh suas gu tigh an r&igrave;gh e. Ghabh ise &#146;na choinneamh agus &#146;na chomhdhail &#146;s d&ugrave;il aice gur h-e a fear a bh&#146;ann. Cha robh fios aige air an t-saoghal de mar a gheibheadh e fantail gun dol a leaba &#146;bhrathar an oidhche sin. Se thuirt e rithe gun robh geall m&oacute;r eadar e fh&igrave;n agus duin&#146; uasal &#146;s nach b&#146;urrainn e dol a laighe, ach gun caidleadh e air a bhord aig bial na leapa. Rinn e siud. Thug e s&ugrave;il uaidh anns a mhaduinn &#146;s de chunnaic e ach an caisteal. "De&#146;n caisteal a tha&#146;n siud?" ars e rithe-sa. "Nach</p>  
<p><a name="page_170"><font size="1" color="green">p. 170</font></A></p>  
<p>d&#146;innis mi sin duit an oidhche roimhid?" ars ise. Dh&#146;eirich&nbsp;<A NAME="fr_123"></A><A HREF="#fn_122"><FONT SIZE="1">1</FONT></A> e &#146;s chaidh e mach. Thug e leis &#146;each &#146;s a ch&ugrave; &#146;s ghabh e null &#146;ionnsuidh a chaisteil. Chaidh e stigh &#146;s rinn is&#146; air mar a rinn i air a bhrathair.</p>  
<p>Sheall am bodach a mach &#146;s bha&#146;n duilleach air tuiteam bharr an darna craobh.&nbsp;<A NAME="fr_124"></A><A HREF="#fn_123"><FONT SIZE="1">2</FONT></A> "&#146;S fhior sin," ars am mac &ograve;g, "cha bhe&ograve; mo bhrathair. Bidh mise a&#146; falbh a thogail &#146;eirig."</p>  
<p>Thug e leis &#146;each &#146;s a ch&ugrave;. Thug &#146;athair cn&agrave;imh dha &#146;na laimh. Dh&#146;fh&agrave;s an cnaimh &#146;na chlaidheamh chinn-&ograve;ir &#146;na dh&ograve;rn.</p>  
<p>"Taing dhuit-s&#146;, a righ nan ceud &#146;s nan cumhachd: tha gach ionnsachadh is f&ograve;ghlum agam-sa a nis."</p>  
<p>Ghabh e air falbh. Gum bu&nbsp;<A NAME="fr_125"></A><A HREF="#fn_124"><FONT SIZE="1">3</FONT></A> cham gach slighe &#146;s gum bu reidh gach rathad da gus an d&#146; r&agrave;inig e p&agrave;ileas righ na Gr&eacute;ige. Chunnaic ise mach thromh na h-uinneagan e &#146;s ghabh i mach &#146;na choinneamh agus &#146;na chomhdhail. Thug i leatha dhachaidh e. "Bha na le&ograve;ir duit fuireachd a chiad oidhche gun fuireachd an raoir," ars ise, &#146;s i a&#146; saoilsinn gur h-e a fear a bh&#146;ann.</p>  
<p>"&#146;S iomadh duine a bhios gnothuch aige ri uaislean air chor &#146;s nach bi fios aca c&#146;uin a thig iad," ars esan. Chaidh iad a laighe &#146;s chuir esan claidheamh fuar eatorra. Anns a&#146; mhaduinn an l&agrave;&#146;r na mhaireach thug esan s&ugrave;il uaidh, &#146;s chunnaic e caisteal mar a chunnaic c&agrave;ch. Dh&#146;fhoighnic e</p>  
<p>
</p>  
<p>
</p>  
<p>
</p>  
<p><a name="page_171"><font size="1" color="green">p. 171</font></A></p>  
<p>de&#146;n caisteal a bha&#146;n siud. "Nach d&#146;innis mi sin duit an raoir &#146;s an oidhche roimh sin?" ars ise. Dh&#146;eirich e &#146;s thug e leis &#146;each &#146;s a ch&ugrave; &#146;s ghabh e null thun a chaisteil. Chaidh e stigh &#146;s chunnaic e boirionnach an sin a&#146; c&igrave;orradh a cinn.</p>  
<p>"Thig a nios, &#146;fheudail, a mhic athar mo ghaoil agus m&agrave;thar mo ghr&agrave;idh,&#146;s gun innseadh tu naigheachd domh, &#146;s gun innsinn naigheachd duit," ars ise. Cha robh amharus math sam bith aig oirre.&nbsp;<A NAME="fr_126"></A><A HREF="#fn_125"><FONT SIZE="1">1</FONT></A> Thug e&#146;n leum sin a suas &#146;s leag e i &#146;s chuir e&#146;n claidheamh air an amhuich aice.</p>  
<p>"Am b&agrave;s as do chionn! De t&#146;&eacute;irig?" ars esan. "Is m&oacute;r sin," ars&nbsp;<A NAME="fr_127"></A><A HREF="#fn_126"><FONT SIZE="1">2</FONT></A> ise. "Drong &ograve;ir agus drong airgid." "Is leam sin agus do bh&agrave;s," ars esan. Thug e&#146;n ceann di. Thug e uaithe na h-iuchraichean &#146;s dh&#146;fhiach e&#146;n tigh. Fhuair e aon se&ograve;mbar l&agrave;n &ograve;ir is airgid. Fhuair e se&ograve;mbar l&agrave;n aodaichean dhaoin&#146;uaisle. Fhuair e se&ograve;mbar l&agrave;n dh&igrave;ollaidean agus strianan. Fhuair e se&ograve;mbar l&agrave;n bhr&ograve;gan agus bh&ograve;tainnean. Fhuair e se&ograve;mbar l&agrave;n dhaoin air an tionndadh &#146;nan carraghnan creige. Rug e air ballan an ath-bheothachaidh &#146;s th&ograve;isich e air a dh&ograve;rtadh orra gus an d&#146;thug e be&ograve; iad. Bha a bhr&agrave;ithrean fh&igrave;n &#146;nam miosg. Thug e &#146;aodach &#146;s a chuid fh&igrave;n do na h-uile duine bha&#146;n sin agus d&ograve;rlach &ograve;ir is airgid. Chaidh e fh&igrave;n &#146;s a bhr&agrave;ithrean a suas gus a&#146; ph&agrave;ileas.</p>  
<p>"Is ann agad," ars esan r&#146;a bhr&agrave;thair, "a tha&#146;n aon bhoireannach is fhearr air an do shil uisg&#146; athar riamh.</p>  
<p>
</p>  
<p>
</p>  
<p><a name="page_172"><font size="1" color="green">p. 172</font></A></p>  
<p>"D&eacute; mar tha thu-sa &#146;ga aithneachadh sin?" ars a bhr&agrave;thair.</p>  
<p>"Is ann comhla rithe bha mi fh&igrave;n an raoir," ars esan. Bhuail an t-eud a bhr&agrave;thair agus tionndar ris agus tilgear an ceann deth leis a chlaidheamh.</p>  
<p>Sheall am bodach a mach agus bha a&#146; chraobh aig an fhear &ograve;g air tuiteam &#146;s bha&#146;n d&agrave; chraobh eile &#146;nan seasamh.</p>  
<p>"Is fhior e," ars esan. "Tha mo mhac as &ograve;ige marbh, &#146;s tha&#146;n dithisd eile be&ograve; &#146;rithisd."</p>  
<p>Bha&#146;n d&agrave; bhr&agrave;thair an oidhche sin am p&agrave;ileas an r&igrave;gh. An la&#146;r na mh&agrave;ireach dh&#146;fhalbh iad &#146;nan dithisd ann an <i>coach</i>. R&agrave;inig iad tigh an athar. Thug iad le&ograve; e, e-fh&igrave;n &#146;s am mathair gu p&agrave;ileas righ na Gr&eacute;ige. An la&#146;r na mh&agrave;ireach chuir iad iad an caisteal daibh fh&igrave;n. Bha&#146;n r&igrave;oghachd aig a&#146; bhr&agrave;thair bu shine agus nighean an righ aige p&ograve;sda.</p>  
<p>&nbsp;</p>  
<p>&nbsp;</p>  
<p>&nbsp;</p>  
<HR>
<H3 ALIGN="CENTER">Footnotes</H3>
<P><A NAME="fn_103"></A><A HREF="cdm17.htm#fr_104">155:1</A> 1 Reciter: Alasdair Mac Neill, Ceanntangaval, Barra; Alasdair Mac Ruairidh Bh&agrave;in. A very complete version with several new incidents not in printed version of the Mermaid.</P>
<P><A NAME="fn_104"></A><A HREF="cdm17.htm#fr_105">155:2</A> MS. urs.</P>
<P><A NAME="fn_105"></A><A HREF="cdm17.htm#fr_106">156:1</A> MS. leom-sa.</P>
<P><A NAME="fn_106"></A><A HREF="cdm17.htm#fr_107">156:2</A> So MS.</P>
<P><A NAME="fn_107"></A><A HREF="cdm17.htm#fr_108">157:1</A> MS. bo.</P>
<P><A NAME="fn_108"></A><A HREF="cdm17.htm#fr_109">158:1</A> MS. gon.</P>
<P><A NAME="fn_109"></A><A HREF="cdm17.htm#fr_110">160:1</A> = ghabh.</P>
<P><A NAME="fn_110"></A><A HREF="cdm17.htm#fr_111">161:1</A> MS. bo.</P>
<P><A NAME="fn_111"></A><A HREF="cdm17.htm#fr_112">161:2</A> MS. dianadh.</P>
<P><A NAME="fn_112"></A><A HREF="cdm17.htm#fr_113">161:3</A> So MS.</P>
<P><A NAME="fn_113"></A><A HREF="cdm17.htm#fr_114">162:1</A> Mockery. Phrase: dh&#146;fh&agrave;g e ballachd air = he left a mark on him.</P>
<P><A NAME="fn_114"></A><A HREF="cdm17.htm#fr_115">163:1</A> Barra dialect.</P>
<P><A NAME="fn_115"></A><A HREF="cdm17.htm#fr_116">163:2</A> Barra dialect for mairg.</P>
<P><A NAME="fn_116"></A><A HREF="cdm17.htm#fr_117">164:1</A> For mairg.</P>
<P><A NAME="fn_117"></A><A HREF="cdm17.htm#fr_118">165:1</A> Beneath the drippings from the black (sooty) rafters and the resin of the (pine) candles.</P>
<P><A NAME="fn_118"></A><A HREF="cdm17.htm#fr_119">166:1</A> Was not invited.</P>
<P><A NAME="fn_119"></A><A HREF="cdm17.htm#fr_120">166:2</A> MS. Thalla.</P>
<P><A NAME="fn_120"></A><A HREF="cdm17.htm#fr_121">167:1</A> MS. (dialectal).</P>
<P><A NAME="fn_121"></A><A HREF="cdm17.htm#fr_122">168:1</A> MS. dh'&eacute;iridh</P>
<P><A NAME="fn_122"></A><A HREF="cdm17.htm#fr_123">170:1</A> MS. dh&#146;&eacute;iridh.</P>
<P><A NAME="fn_123"></A><A HREF="cdm17.htm#fr_124">170:2</A> Usually <i>craobh</i> is feminine.</P>
<P><A NAME="fn_124"></A><A HREF="cdm17.htm#fr_125">170:3</A> MS. gom bo.</P>
<P><A NAME="fn_125"></A><A HREF="cdm17.htm#fr_126">171:1</A> MS. urra.</P>
<P><A NAME="fn_126"></A><A HREF="cdm17.htm#fr_127">171:2</A> MS. urs.</P><p>&nbsp;</p>  </div>  </BODY>
</HTML>
