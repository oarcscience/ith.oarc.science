<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: The Friar's Prologue</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">England</A>&nbsp;
<A HREF="index.htm">Index</A>&nbsp;
<A HREF="mect12.htm">Previous</A>&nbsp;
<A HREF="mect14.htm">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">The Friar's Prologue</h3> <A NAME="an_1265"></A>&nbsp;This worthy lymytour, this noble Frere,<br> <A NAME="an_1266"></A>&nbsp;He made alwey a maner louryng chiere<br> <A NAME="an_1267"></A>&nbsp;Upon the Somonour, but for honestee<br> <A NAME="an_1268"></A>&nbsp;No vileyns word as yet to hym spak he.<br> <A NAME="an_1269"></A>&nbsp;But atte laste he seyde unto the wyf,<br> <span class="margnote"><FONT COLOR="GREEN" SIZE="-1"><A NAME="an_1270">1270</A></FONT></span>&nbsp;"Dame," quod he, "God yeve yow right good lyf!<br> <A NAME="an_1271"></A>&nbsp;Ye han heer touched, also moot I thee,<br> <A NAME="an_1272"></A>&nbsp;In scole-matere greet difficultee.<br> <A NAME="an_1273"></A>&nbsp;Ye han seyd muche thyng right wel, I seye;<br> <A NAME="an_1274"></A>&nbsp;But, dame, heere as we ryde by the weye,<br> <A NAME="an_1275"></A>&nbsp;Us nedeth nat to speken but of game,<br> <A NAME="an_1276"></A>&nbsp;And lete auctoritees, on Goddes name,<br> <A NAME="an_1277"></A>&nbsp;To prechyng and to scoles of clergye.<br> <A NAME="an_1278"></A>&nbsp;But if it lyke to this compaignye,<br> <A NAME="an_1279"></A>&nbsp;I wol yow of a somonour telle a game.<br> <span class="margnote"><FONT COLOR="GREEN" SIZE="-1"><A NAME="an_1280">1280</A></FONT></span>&nbsp;Pardee, ye may wel knowe by the name<br> <A NAME="an_1281"></A>&nbsp;That of a somonour may no good be sayd;<br> <A NAME="an_1282"></A>&nbsp;I praye that noon of you be yvele apayd.<br> <A NAME="an_1283"></A>&nbsp;A somonour is a rennere up and doun<br> <A NAME="an_1284"></A>&nbsp;With mandementz for fornicacioun,<br> <A NAME="an_1285"></A>&nbsp;And is ybet at every townes ende."<br> <A NAME="an_1286"></A>&nbsp;Oure Hoost tho spak, "A, sire, ye sholde be hende<br> <A NAME="an_1287"></A>&nbsp;And curteys, as a man of youre estaat;<br> <A NAME="an_1288"></A>&nbsp;In compaignye we wol have no debaat.<br> <A NAME="an_1289"></A>&nbsp;Telleth youre tale, and lat the Somonour be."<br> <span class="margnote"><FONT COLOR="GREEN" SIZE="-1"><A NAME="an_1290">1290</A></FONT></span>&nbsp;"Nay," quod the Somonour, "lat hym seye to me<br> <A NAME="an_1291"></A>&nbsp;What so hym list; whan it comth to my lot,<br> <A NAME="an_1292"></A>&nbsp;By God, I shal hym quiten every grot.<br> <A NAME="an_1293"></A>&nbsp;I shal hym tellen which a greet honour<br> <A NAME="an_1294"></A>&nbsp;It is to be a flaterynge lymytour,<br> <A NAME="an_1295"></A>&nbsp;And of many another manere cryme<br> <A NAME="an_1296"></A>&nbsp;Which nedeth nat rehercen at this tyme;<br> <A NAME="an_1297"></A>&nbsp;And his office I shal hym telle, ywis."<br> <A NAME="an_1298"></A>&nbsp;Oure Hoost answerde, "Pees, namoore of this!"<br> <A NAME="an_1299"></A>&nbsp;And after this he seyde unto the Frere,<br> <span class="margnote"><FONT COLOR="GREEN" SIZE="-1"><A NAME="an_1300">1300</A></FONT></span>&nbsp;"Tel forth youre tale, leeve maister deere."<br>  
<p><HR>
<CENTER>
<A HREF="mect14.htm">Next: The Friar's Tale</A></CENTER>
</BODY>
</HTML>
