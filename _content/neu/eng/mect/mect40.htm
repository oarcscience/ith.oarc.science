<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: The Second Nun's Prologue</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Legends and Sagas</A>&nbsp;
<A HREF="../index">England</A>&nbsp;
<A HREF="index">Index</A>&nbsp;
<A HREF="mect39">Previous</A>&nbsp;
<A HREF="mect41">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">The Second Nun's Prologue</h3> <A NAME="an_1"></A>&nbsp;The ministre and the norice unto vices,<br> <A NAME="an_2"></A>&nbsp;Which that men clepe in Englissh Ydelnesse,<br> <A NAME="an_3"></A>&nbsp;That porter of the gate is of delices,<br> <A NAME="an_4"></A>&nbsp;To eschue, and by hire contrarie hire oppresse --<br> <A NAME="an_5"></A>&nbsp;That is to seyn, by leveful bisynesse --<br> <A NAME="an_6"></A>&nbsp;Wel oghten we to doon al oure entente,<br> <A NAME="an_7"></A>&nbsp;Lest that the feend thurgh ydelnesse us hente.<br> <A NAME="an_8"></A>&nbsp;For he that with his thousand cordes slye<br> <A NAME="an_9"></A>&nbsp;Continuelly us waiteth to biclappe,<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;Whan he may man in ydelnesse espye,<br> <A NAME="an_11"></A>&nbsp;He kan so lightly cache hym in his trappe,<br> <A NAME="an_12"></A>&nbsp;Til that a man be hent right by the lappe,<br> <A NAME="an_13"></A>&nbsp;He nys nat war the feend hath hym in honde.<br> <A NAME="an_14"></A>&nbsp;Wel oghte us werche and ydelnesse withstonde.<br> <A NAME="an_15"></A>&nbsp;And though men dradden nevere for to dye,<br> <A NAME="an_16"></A>&nbsp;Yet seen men wel by resoun, doutelees,<br> <A NAME="an_17"></A>&nbsp;That ydelnesse is roten slogardye,<br> <A NAME="an_18"></A>&nbsp;Of which ther nevere comth no good n' encrees;<br> <A NAME="an_19"></A>&nbsp;And syn that slouthe hire holdeth in a lees<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;Oonly to slepe, and for to ete and drynke,<br> <A NAME="an_21"></A>&nbsp;And to devouren al that othere swynke,<br> <A NAME="an_22"></A>&nbsp;And for to putte us fro swich ydelnesse,<br> <A NAME="an_23"></A>&nbsp;That cause is of so greet confusioun,<br> <A NAME="an_24"></A>&nbsp;I have heer doon my feithful bisynesse<br> <A NAME="an_25"></A>&nbsp;After the legende in translacioun<br> <A NAME="an_26"></A>&nbsp;Right of thy glorious lif and passioun,<br> <A NAME="an_27"></A>&nbsp;Thou with thy gerland wroght with rose and lilie --<br> <A NAME="an_28"></A>&nbsp;Thee meene I, mayde and martyr, Seint Cecilie.<br> <A NAME="an_29"></A>&nbsp;And thow that flour of virgines art alle,<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;Of whom that Bernard list so wel to write,<br> <A NAME="an_31"></A>&nbsp;To thee at my bigynnyng first I calle;<br> <A NAME="an_32"></A>&nbsp;Thou confort of us wrecches, do me endite<br> <A NAME="an_33"></A>&nbsp;Thy maydens deeth, that wan thurgh hire merite<br> <A NAME="an_34"></A>&nbsp;The eterneel lyf and of the feend victorie,<br> <A NAME="an_35"></A>&nbsp;As man may after reden in hire storie.<br> <A NAME="an_36"></A>&nbsp;Thow Mayde and Mooder, doghter of thy Sone,<br> <A NAME="an_37"></A>&nbsp;Thow welle of mercy, synful soules cure,<br> <A NAME="an_38"></A>&nbsp;In whom that God for bountee chees to wone,<br> <A NAME="an_39"></A>&nbsp;Thow humble, and heigh over every creature,<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;Thow nobledest so ferforth oure nature,<br> <A NAME="an_41"></A>&nbsp;That no desdeyn the Makere hadde of kynde<br> <A NAME="an_42"></A>&nbsp;His Sone in blood and flessh to clothe and wynde.<br> <A NAME="an_43"></A>&nbsp;Withinne the cloistre blisful of thy sydis<br> <A NAME="an_44"></A>&nbsp;Took mannes shap the eterneel love and pees,<br> <A NAME="an_45"></A>&nbsp;That of the tryne compas lord and gyde is,<br> <A NAME="an_46"></A>&nbsp;Whom erthe and see and hevene out of relees<br> <A NAME="an_47"></A>&nbsp;Ay heryen; and thou, Virgine wemmelees,<br> <A NAME="an_48"></A>&nbsp;Baar of thy body -- and dweltest mayden pure --<br> <A NAME="an_49"></A>&nbsp;The Creatour of every creature.<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;Assembled is in thee magnificence<br> <A NAME="an_51"></A>&nbsp;With mercy, goodnesse, and with swich pitee<br> <A NAME="an_52"></A>&nbsp;That thou, that art the sonne of excellence<br> <A NAME="an_53"></A>&nbsp;Nat oonly helpest hem that preyen thee,<br> <A NAME="an_54"></A>&nbsp;But often tyme of thy benygnytee<br> <A NAME="an_55"></A>&nbsp;Ful frely, er that men thyn help biseche,<br> <A NAME="an_56"></A>&nbsp;Thou goost biforn and art hir lyves leche.<br> <A NAME="an_57"></A>&nbsp;Now help, thow meeke and blisful faire mayde,<br> <A NAME="an_58"></A>&nbsp;Me, flemed wrecche, in this desert of galle;<br> <A NAME="an_59"></A>&nbsp;Thynk on the womman Cananee, that sayde<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;That whelpes eten somme of the crommes alle<br> <A NAME="an_61"></A>&nbsp;That from hir lordes table been yfalle;<br> <A NAME="an_62"></A>&nbsp;And though that I, unworthy sone of Eve,<br> <A NAME="an_63"></A>&nbsp;Be synful, yet accepte my bileve.<br> <A NAME="an_64"></A>&nbsp;And, for that feith is deed withouten werkis,<br> <A NAME="an_65"></A>&nbsp;So for to werken yif me wit and space,<br> <A NAME="an_66"></A>&nbsp;That I be quit fro thennes that most derk is!<br> <A NAME="an_67"></A>&nbsp;O thou, that art so fair and ful of grace,<br> <A NAME="an_68"></A>&nbsp;Be myn advocat in that heighe place<br> <A NAME="an_69"></A>&nbsp;Theras withouten ende is songe "Osanne,"<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;Thow Cristes mooder, doghter deere of Anne!<br> <A NAME="an_71"></A>&nbsp;And of thy light my soule in prison lighte,<br> <A NAME="an_72"></A>&nbsp;That troubled is by the contagioun<br> <A NAME="an_73"></A>&nbsp;Of my body, and also by the wighte<br> <A NAME="an_74"></A>&nbsp;Of erthely lust and fals affeccioun;<br> <A NAME="an_75"></A>&nbsp;O havene of refut, O salvacioun<br> <A NAME="an_76"></A>&nbsp;Of hem that been in sorwe and in distresse,<br> <A NAME="an_77"></A>&nbsp;Now help, for to my werk I wol me dresse.<br> <A NAME="an_78"></A>&nbsp;Yet preye I yow that reden that I write,<br> <A NAME="an_79"></A>&nbsp;Foryeve me that I do no diligence<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;This ilke storie subtilly to endite,<br> <A NAME="an_81"></A>&nbsp;For bothe have I the wordes and sentence<br> <A NAME="an_82"></A>&nbsp;Of hym that at the seintes reverence<br> <A NAME="an_83"></A>&nbsp;The storie wroot, and folwen hire legende,<br> <A NAME="an_84"></A>&nbsp;And pray yow that ye wole my werk amende.<br> <A NAME="an_85"></A>&nbsp;First wolde I yow the name of Seint Cecilie<br> <A NAME="an_86"></A>&nbsp;Expowne, as men may in hir storie see.<br> <A NAME="an_87"></A>&nbsp;It is to seye in Englissh "hevenes lilie,"<br> <A NAME="an_88"></A>&nbsp;For pure chaastnesse of virginitee;<br> <A NAME="an_89"></A>&nbsp;Or, for she whitnesse hadde of honestee,<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;And grene of conscience, and of good fame<br> <A NAME="an_91"></A>&nbsp;The soote savour, "lilie" was hir name.<br> <A NAME="an_92"></A>&nbsp;Or Cecilie is to seye "the wey to blynde,"<br> <A NAME="an_93"></A>&nbsp;For she ensample was by good techynge;<br> <A NAME="an_94"></A>&nbsp;Or elles Cecile, as I writen fynde,<br> <A NAME="an_95"></A>&nbsp;Is joyned, by a manere conjoynynge<br> <A NAME="an_96"></A>&nbsp;Of "hevene" and "Lia"; and heere, in figurynge,<br> <A NAME="an_97"></A>&nbsp;The "hevene" is set for thoght of hoolynesse,<br> <A NAME="an_98"></A>&nbsp;And "Lia" for hire lastynge bisynesse.<br> <A NAME="an_99"></A>&nbsp;Cecile may eek be seyd in this manere,<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;"Wantynge of blyndnesse," for hir grete light<br> <A NAME="an_101"></A>&nbsp;Of sapience and for hire thewes cleere;<br> <A NAME="an_102"></A>&nbsp;Or elles, loo, this maydens name bright<br> <A NAME="an_103"></A>&nbsp;Of "hevene" and "leos" comth, for which by right<br> <A NAME="an_104"></A>&nbsp;Men myghte hire wel "the hevene of peple" calle,<br> <A NAME="an_105"></A>&nbsp;Ensample of goode and wise werkes alle.<br> <A NAME="an_106"></A>&nbsp;For "leos" "peple" in Englissh is to seye,<br> <A NAME="an_107"></A>&nbsp;And right as men may in the hevene see<br> <A NAME="an_108"></A>&nbsp;The sonne and moone and sterres every weye,<br> <A NAME="an_109"></A>&nbsp;Right so men goostly in this mayden free<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;Seyen of feith the magnanymytee,<br> <A NAME="an_111"></A>&nbsp;And eek the cleernesse hool of sapience,<br> <A NAME="an_112"></A>&nbsp;And sondry werkes, brighte of excellence.<br> <A NAME="an_113"></A>&nbsp;And right so as thise philosophres write<br> <A NAME="an_114"></A>&nbsp;That hevene is swift and round and eek brennynge,<br> <A NAME="an_115"></A>&nbsp;Right so was faire Cecilie the white<br> <A NAME="an_116"></A>&nbsp;Ful swift and bisy evere in good werkynge,<br> <A NAME="an_117"></A>&nbsp;And round and hool in good perseverynge,<br> <A NAME="an_118"></A>&nbsp;And brennynge evere in charite ful brighte.<br> <A NAME="an_119"></A>&nbsp;Now have I yow declared what she highte.<br>  
<p><HR>
<CENTER>
<A HREF="mect41">Next: The Second Nun's Tale</A></CENTER>
</BODY>
</HTML>
