<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Shorter Poems: The Complaint of Mars</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Legends and Sagas</A>&nbsp;
<A HREF="../index">England</A>&nbsp;
<A HREF="index">Index</A>&nbsp;
<A HREF="mect68">Previous</A>&nbsp;
<A HREF="mect70">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Shorter Poems</h4> <h3 align="center" align="center">The Complaint of Mars</h3> <A NAME="an_1"></A>&nbsp;Gladeth, ye foules, of the morowe gray;<br> <A NAME="an_2"></A>&nbsp;Lo, Venus, rysen among yon rowes rede.<br> <A NAME="an_3"></A>&nbsp;And floures fressh, honoureth ye this day,<br> <A NAME="an_4"></A>&nbsp;For when the sunne uprist then wol ye sprede.<br> <A NAME="an_5"></A>&nbsp;But ye lovers, that lye in any drede,<br> <A NAME="an_6"></A>&nbsp;Fleeth, lest wikked tonges yow espye.<br> <A NAME="an_7"></A>&nbsp;Lo, yond the sunne, the candel of jelosye!<br> <A NAME="an_8"></A>&nbsp;Wyth teres blewe and with a wounded herte<br> <A NAME="an_9"></A>&nbsp;Taketh your leve, and with Seint John to borowe<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;Apeseth sumwhat of your sorowes smerte.<br> <A NAME="an_11"></A>&nbsp;Tyme cometh eft that cese shal your sorowe;<br> <A NAME="an_12"></A>&nbsp;The glade nyght ys worth an hevy morowe --<br> <A NAME="an_13"></A>&nbsp;Seynt Valentyne, a foul thus herde I synge<br> <A NAME="an_14"></A>&nbsp;Upon thy day er sonne gan up-sprynge.<br> <A NAME="an_15"></A>&nbsp;Yet sang this foul -- I rede yow al awake,<br> <A NAME="an_16"></A>&nbsp;And ye that han not chosen in humble wyse,<br> <A NAME="an_17"></A>&nbsp;Without repentynge cheseth yow your make,<br> <A NAME="an_18"></A>&nbsp;And ye that han ful chosen as I devise,<br> <A NAME="an_19"></A>&nbsp;Yet at the leste renoveleth your servyse.<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;Confermeth hyt perpetuely to dure,<br> <A NAME="an_21"></A>&nbsp;And paciently taketh your aventure.<br> <A NAME="an_22"></A>&nbsp;And for the worship of this highe feste,<br> <A NAME="an_23"></A>&nbsp;Yet wol I, in my briddes wise, synge<br> <A NAME="an_24"></A>&nbsp;The sentence of the compleynt, at the leste,<br> <A NAME="an_25"></A>&nbsp;That woful Mars made atte departyng<br> <A NAME="an_26"></A>&nbsp;Fro fresshe Venus in a morwenynge,<br> <A NAME="an_27"></A>&nbsp;Whan Phebus with his firy torches rede<br> <A NAME="an_28"></A>&nbsp;Ransaked every lover in hys drede.<br> <A NAME="an_29"></A>&nbsp;Whilom the thridde hevenes lord above,<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;As wel by hevenysh revolucioun<br> <A NAME="an_31"></A>&nbsp;As by desert, hath wonne Venus his love,<br> <A NAME="an_32"></A>&nbsp;And she hath take him in subjeccioun,<br> <A NAME="an_33"></A>&nbsp;And as a maistresse taught him his lessoun,<br> <A NAME="an_34"></A>&nbsp;Commaundynge him that nevere, in her servise,<br> <A NAME="an_35"></A>&nbsp;He nere so bold no lover to dispise.<br> <A NAME="an_36"></A>&nbsp;For she forbad him jelosye at al,<br> <A NAME="an_37"></A>&nbsp;And cruelte, and bost, and tyrannye.<br> <A NAME="an_38"></A>&nbsp;She made him at her lust so humble and tal,<br> <A NAME="an_39"></A>&nbsp;That when her deyned to cast on hym her ye,<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;He tok in pacience to lyve or dye.<br> <A NAME="an_41"></A>&nbsp;And thus she brydeleth him in her manere,<br> <A NAME="an_42"></A>&nbsp;With nothing but with scourging of her chere.<br> <A NAME="an_43"></A>&nbsp;Who regneth now in blysse but Venus,<br> <A NAME="an_44"></A>&nbsp;That hath thys worthy knyght in governaunce?<br> <A NAME="an_45"></A>&nbsp;Who syngeth now but Mars, that serveth thus<br> <A NAME="an_46"></A>&nbsp;The faire Venus, causer of plesaunce?<br> <A NAME="an_47"></A>&nbsp;He bynt him to perpetuall obeisaunce,<br> <A NAME="an_48"></A>&nbsp;And she bynt her to loven him for evere,<br> <A NAME="an_49"></A>&nbsp;But so be that his trespas hyt desevere.<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;Thus be they knyt and regnen as in hevene<br> <A NAME="an_51"></A>&nbsp;Be lokyng moost; til hyt fil on a tyde<br> <A NAME="an_52"></A>&nbsp;That by her bothe assent was set a stevene<br> <A NAME="an_53"></A>&nbsp;That Mars shal entre, as fast as he may glyde,<br> <A NAME="an_54"></A>&nbsp;Into hir nexte paleys, and ther abyde,<br> <A NAME="an_55"></A>&nbsp;Walkynge hys cours, til she had him atake,<br> <A NAME="an_56"></A>&nbsp;And he preide her to haste her for his sake.<br> <A NAME="an_57"></A>&nbsp;Then seyde he thus, "Myn hertes lady swete,<br> <A NAME="an_58"></A>&nbsp;Ye knowe wel my myschef in that place,<br> <A NAME="an_59"></A>&nbsp;For sikerly, til that I with yow mete,<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;My lyf stant ther in aventure and grace;<br> <A NAME="an_61"></A>&nbsp;But when I se the beaute of your face,<br> <A NAME="an_62"></A>&nbsp;Ther ys no drede of deth may do me smerte,<br> <A NAME="an_63"></A>&nbsp;For al your lust is ese to myn herte."<br> <A NAME="an_64"></A>&nbsp;She hath so gret compassioun of her knyght,<br> <A NAME="an_65"></A>&nbsp;That dwelleth in solitude til she come --<br> <A NAME="an_66"></A>&nbsp;For hyt stod so that thilke tyme no wight<br> <A NAME="an_67"></A>&nbsp;Counseyled hym ther, ne seyde to hym welcome --<br> <A NAME="an_68"></A>&nbsp;That nygh her wit for wo was overcome;<br> <A NAME="an_69"></A>&nbsp;Wherfore she sped her as faste in her weye<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;Almost in oo day as he dyde in tweye.<br> <A NAME="an_71"></A>&nbsp;The grete joye that was betwix hem two<br> <A NAME="an_72"></A>&nbsp;When they be mette ther may no tunge telle.<br> <A NAME="an_73"></A>&nbsp;Ther is no more but unto bed thei go,<br> <A NAME="an_74"></A>&nbsp;And thus in joy and blysse I lete hem duelle.<br> <A NAME="an_75"></A>&nbsp;This worthi Mars, that is of knyghthod welle,<br> <A NAME="an_76"></A>&nbsp;The flour of feyrnesse lappeth in his armes,<br> <A NAME="an_77"></A>&nbsp;And Venus kysseth Mars, the god of armes.<br> <A NAME="an_78"></A>&nbsp;Sojourned hath this Mars of which I rede<br> <A NAME="an_79"></A>&nbsp;In chambre amyd the paleys prively<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;A certeyn tyme, til him fel a drede<br> <A NAME="an_81"></A>&nbsp;Throgh Phebus, that was comen hastely<br> <A NAME="an_82"></A>&nbsp;Within the paleys yates sturdely,<br> <A NAME="an_83"></A>&nbsp;With torche in honde, of which the stremes bryghte<br> <A NAME="an_84"></A>&nbsp;On Venus chambre knokkeden ful lyghte.<br> <A NAME="an_85"></A>&nbsp;The chambre ther as ley this fresshe quene<br> <A NAME="an_86"></A>&nbsp;Depeynted was with white boles grete,<br> <A NAME="an_87"></A>&nbsp;And by the lyght she knew, that shon so shene,<br> <A NAME="an_88"></A>&nbsp;That Phebus cam to brenne hem with his hete.<br> <A NAME="an_89"></A>&nbsp;This sely Venus nygh dreynt in teres wete<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;Enbraceth Mars and seyde, "Alas, I dye!<br> <A NAME="an_91"></A>&nbsp;The torche is come that al this world wol wrie."<br> <A NAME="an_92"></A>&nbsp;Up sterte Mars; hym liste not to slepe<br> <A NAME="an_93"></A>&nbsp;When he his lady herde so compleyne,<br> <A NAME="an_94"></A>&nbsp;But, for his nature was not for to wepe,<br> <A NAME="an_95"></A>&nbsp;In stede of teres, from his eyen tweyne<br> <A NAME="an_96"></A>&nbsp;The firi sparkes brosten out for peyne,<br> <A NAME="an_97"></A>&nbsp;And hente his hauberk that ley hym besyde.<br> <A NAME="an_98"></A>&nbsp;Fle wolde he not, ne myghte himselven hide.<br> <A NAME="an_99"></A>&nbsp;He throweth on his helm of huge wyghte,<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;And girt him with his swerd, and in his hond<br> <A NAME="an_101"></A>&nbsp;His myghty spere, as he was wont to fyghte,<br> <A NAME="an_102"></A>&nbsp;He shaketh so that almost hit towond.<br> <A NAME="an_103"></A>&nbsp;Ful hevy was he to walken over lond;<br> <A NAME="an_104"></A>&nbsp;He may not holde with Venus companye<br> <A NAME="an_105"></A>&nbsp;But bad her fleen lest Phebus her espye.<br> <A NAME="an_106"></A>&nbsp;O woful Mars -- alas -- what maist thou seyn,<br> <A NAME="an_107"></A>&nbsp;That in the paleys of thy disturbaunce<br> <A NAME="an_108"></A>&nbsp;Art left byhynde in peril to be sleyn?<br> <A NAME="an_109"></A>&nbsp;And yet therto ys double thy penaunce,<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;For she that hath thyn herte in governaunce<br> <A NAME="an_111"></A>&nbsp;Is passed half the stremes of thin yen;<br> <A NAME="an_112"></A>&nbsp;That thou nere swift, wel maist thou wepe and crien.<br> <A NAME="an_113"></A>&nbsp;Now fleeth Venus unto Cilenios tour<br> <A NAME="an_114"></A>&nbsp;With voide cours for fere of Phebus lyght --<br> <A NAME="an_115"></A>&nbsp;Alas -- and ther ne hath she no socour,<br> <A NAME="an_116"></A>&nbsp;For she ne found ne saugh no maner wyght,<br> <A NAME="an_117"></A>&nbsp;And eke as ther she hath but litil myght,<br> <A NAME="an_118"></A>&nbsp;Wherfor, herselven for to hyde and save,<br> <A NAME="an_119"></A>&nbsp;Within the gate she fledde into a cave.<br> <span class="margnote"><FONT COLOR="GREEN" SIZE="-1"><A NAME="an_120">120</A></FONT></span>&nbsp;Derk was this cave and smokyng as the helle;<br> <A NAME="an_121"></A>&nbsp;Not but two pas within the yate hit stod.<br> <A NAME="an_122"></A>&nbsp;A naturel day in derk I lete her duelle.<br> <A NAME="an_123"></A>&nbsp;Now wol I speke of Mars, furious and wod.<br> <A NAME="an_124"></A>&nbsp;For sorow he wolde have sen his herte blod;<br> <A NAME="an_125"></A>&nbsp;Sith that he myghte don her no companye,<br> <A NAME="an_126"></A>&nbsp;He ne roghte not a myte for to dye.<br> <A NAME="an_127"></A>&nbsp;So feble he wex for hete and for his wo<br> <A NAME="an_128"></A>&nbsp;That nygh he swelte, he myghte unnethe endure;<br> <A NAME="an_129"></A>&nbsp;He passeth but o steyre in dayes two.<br> <span class="margnote"><FONT COLOR="GREEN" SIZE="-1"><A NAME="an_130">130</A></FONT></span>&nbsp;But nathelesse, for al his hevy armure,<br> <A NAME="an_131"></A>&nbsp;He foloweth her that is his lyves cure,<br> <A NAME="an_132"></A>&nbsp;For whos departyng he tok gretter ire<br> <A NAME="an_133"></A>&nbsp;Then for al his brennyng in the fire.<br> <A NAME="an_134"></A>&nbsp;After he walketh softely a paas,<br> <A NAME="an_135"></A>&nbsp;Compleynyng, that hyt pite was to here,<br> <A NAME="an_136"></A>&nbsp;He seyde, "O lady bryght, Venus, alas,<br> <A NAME="an_137"></A>&nbsp;That evere so wyd a compas ys my spere!<br> <A NAME="an_138"></A>&nbsp;Alas, when shal I mete yow, herte dere?<br> <A NAME="an_139"></A>&nbsp;This twelfte daye of April I endure<br> <span class="margnote"><FONT COLOR="GREEN" SIZE="-1"><A NAME="an_140">140</A></FONT></span>&nbsp;Throgh jelous Phebus this mysaventure."<br> <A NAME="an_141"></A>&nbsp;Now God helpe sely Venus allone.<br> <A NAME="an_142"></A>&nbsp;But as God wolde, hyt happed for to be<br> <A NAME="an_143"></A>&nbsp;That, while that Venus weping made her mone,<br> <A NAME="an_144"></A>&nbsp;Cilenius, rydinge in his chevache,<br> <A NAME="an_145"></A>&nbsp;Fro Venus valaunse myghte his paleys se,<br> <A NAME="an_146"></A>&nbsp;And Venus he salueth and doth chere,<br> <A NAME="an_147"></A>&nbsp;And her receyveth as his frend ful dere.<br> <A NAME="an_148"></A>&nbsp;Mars dwelleth forth in his adversyte,<br> <A NAME="an_149"></A>&nbsp;Compleynyng ever on her departynge,<br> <span class="margnote"><FONT COLOR="GREEN" SIZE="-1"><A NAME="an_150">150</A></FONT></span>&nbsp;And what his compleynt was, remembreth me;<br> <A NAME="an_151"></A>&nbsp;And therfore, in this lusty morwenynge<br> <A NAME="an_152"></A>&nbsp;As I best can, I wol hit seyn and synge;<br> <A NAME="an_153"></A>&nbsp;And after that I wol my leve take,<br> <A NAME="an_154"></A>&nbsp;And God yeve every wyght joy of his make!<br> <A NAME="an_155"></A>&nbsp;The ordre of compleynt requireth skylfully<br> <A NAME="an_156"></A>&nbsp;That yf a wight shal pleyne pitously,<br> <A NAME="an_157"></A>&nbsp;Ther mot be cause wherfore that men pleyne;<br> <A NAME="an_158"></A>&nbsp;Or men may deme he pleyneth folily<br> <A NAME="an_159"></A>&nbsp;And causeles; alas, that am not I.<br> <span class="margnote"><FONT COLOR="GREEN" SIZE="-1"><A NAME="an_160">160</A></FONT></span>&nbsp;Wherfore the ground and cause of al my peyne,<br> <A NAME="an_161"></A>&nbsp;So as my troubled wit may hit atteyne,<br> <A NAME="an_162"></A>&nbsp;I wol reherse; not for to have redresse,<br> <A NAME="an_163"></A>&nbsp;But to declare my ground of hevynesse.<br> <A NAME="an_164"></A>&nbsp;The firste tyme, alas, that I was wroght<br> <A NAME="an_165"></A>&nbsp;And for certeyn effectes hider broght<br> <A NAME="an_166"></A>&nbsp;Be him that lordeth ech intelligence,<br> <A NAME="an_167"></A>&nbsp;I yaf my trewe servise and my thoght<br> <A NAME="an_168"></A>&nbsp;For evermore -- how dere I have hit boght --<br> <A NAME="an_169"></A>&nbsp;To her that is of so gret excellence<br> <span class="margnote"><FONT COLOR="GREEN" SIZE="-1"><A NAME="an_170">170</A></FONT></span>&nbsp;That what wight that first sheweth his presence,<br> <A NAME="an_171"></A>&nbsp;When she is wroth and taketh of hym no cure,<br> <A NAME="an_172"></A>&nbsp;He may not longe in joye of love endure.<br> <A NAME="an_173"></A>&nbsp;This is no feyned mater that I telle;<br> <A NAME="an_174"></A>&nbsp;My lady is the verrey sours and welle<br> <A NAME="an_175"></A>&nbsp;Of beaute, lust, fredom, and gentilnesse,<br> <A NAME="an_176"></A>&nbsp;Of riche aray -- how dere men hit selle! --<br> <A NAME="an_177"></A>&nbsp;Of al disport in which men frendly duelle,<br> <A NAME="an_178"></A>&nbsp;Of love and pley, and of benigne humblesse,<br> <A NAME="an_179"></A>&nbsp;Of soun of instrumentes of al swetnesse;<br> <span class="margnote"><FONT COLOR="GREEN" SIZE="-1"><A NAME="an_180">180</A></FONT></span>&nbsp;And therto so wel fortuned and thewed<br> <A NAME="an_181"></A>&nbsp;That thorogh the world her goodnesse is yshewed.<br> <A NAME="an_182"></A>&nbsp;What wonder ys it then, thogh I besette<br> <A NAME="an_183"></A>&nbsp;My servise on such on that may me knette<br> <A NAME="an_184"></A>&nbsp;To wele or wo sith hit lyth in her myght?<br> <A NAME="an_185"></A>&nbsp;Therfore my herte forever I to her hette,<br> <A NAME="an_186"></A>&nbsp;Ne truly, for my deth, I shal not lette<br> <A NAME="an_187"></A>&nbsp;To ben her truest servaunt and her knyght.<br> <A NAME="an_188"></A>&nbsp;I flater noght, that may wete every wyght;<br> <A NAME="an_189"></A>&nbsp;For this day in her servise shal I dye.<br> <span class="margnote"><FONT COLOR="GREEN" SIZE="-1"><A NAME="an_190">190</A></FONT></span>&nbsp;But grace be, I se her never wyth ye.<br> <A NAME="an_191"></A>&nbsp;To whom shal I than pleyne of my distresse?<br> <A NAME="an_192"></A>&nbsp;Who may me helpe? Who may my harm redresse?<br> <A NAME="an_193"></A>&nbsp;Shal I compleyne unto my lady fre?<br> <A NAME="an_194"></A>&nbsp;Nay, certes, for she hath such hevynesse,<br> <A NAME="an_195"></A>&nbsp;For fere and eke for wo that, as I gesse,<br> <A NAME="an_196"></A>&nbsp;In lytil tyme hit wol her bane be.<br> <A NAME="an_197"></A>&nbsp;But were she sauf, hit were no fors of me.<br> <A NAME="an_198"></A>&nbsp;Alas, that ever lovers mote endure<br> <A NAME="an_199"></A>&nbsp;For love so many a perilous aventure!<br> <span class="margnote"><FONT COLOR="GREEN" SIZE="-1"><A NAME="an_200">200</A></FONT></span>&nbsp;For thogh so be that lovers be as trewe<br> <A NAME="an_201"></A>&nbsp;As any metal that is forged newe,<br> <A NAME="an_202"></A>&nbsp;In many a cas hem tydeth ofte sorowe.<br> <A NAME="an_203"></A>&nbsp;Somtyme her lady wil not on hem rewe;<br> <A NAME="an_204"></A>&nbsp;Somtyme yf that jelosie hyt knewe,<br> <A NAME="an_205"></A>&nbsp;They myghten lyghtly leye her hed to borowe;<br> <A NAME="an_206"></A>&nbsp;Somtyme envyous folk with tunges horowe<br> <A NAME="an_207"></A>&nbsp;Depraven hem; alas, whom may they plese?<br> <A NAME="an_208"></A>&nbsp;But he be fals, no lover hath non ese.<br> <A NAME="an_209"></A>&nbsp;But what availeth such a long sermoun<br> <span class="margnote"><FONT COLOR="GREEN" SIZE="-1"><A NAME="an_210">210</A></FONT></span>&nbsp;Of aventures of love up and doun?<br> <A NAME="an_211"></A>&nbsp;I wol returne and speken of my peyne.<br> <A NAME="an_212"></A>&nbsp;The poynt is this of my distruccioun:<br> <A NAME="an_213"></A>&nbsp;My righte lady, my savacyoun,<br> <A NAME="an_214"></A>&nbsp;Is in affray, and not to whom to pleyne.<br> <A NAME="an_215"></A>&nbsp;O herte swete, O lady sovereyne!<br> <A NAME="an_216"></A>&nbsp;For your disese wel oughte I swowne and swelte,<br> <A NAME="an_217"></A>&nbsp;Though I non other harm ne drede felte.<br> <A NAME="an_218"></A>&nbsp;To what fyn made the God, that sit so hye,<br> <A NAME="an_219"></A>&nbsp;Benethen him love other companye<br> <span class="margnote"><FONT COLOR="GREEN" SIZE="-1"><A NAME="an_220">220</A></FONT></span>&nbsp;And streyneth folk to love, malgre her hed?<br> <A NAME="an_221"></A>&nbsp;And then her joy, for oght I can espye,<br> <A NAME="an_222"></A>&nbsp;Ne lasteth not the twynkelyng of an ye,<br> <A NAME="an_223"></A>&nbsp;And somme han never joy til they be ded.<br> <A NAME="an_224"></A>&nbsp;What meneth this? What is this mystihed?<br> <A NAME="an_225"></A>&nbsp;Wherto constreyneth he his folk so faste<br> <A NAME="an_226"></A>&nbsp;Thing to desyre, but hit shulde laste?<br> <A NAME="an_227"></A>&nbsp;And thogh he made a lover love a thing<br> <A NAME="an_228"></A>&nbsp;And maketh hit seme stedfast and during,<br> <A NAME="an_229"></A>&nbsp;Yet putteth he in hyt such mysaventure<br> <span class="margnote"><FONT COLOR="GREEN" SIZE="-1"><A NAME="an_230">230</A></FONT></span>&nbsp;That reste nys ther non in his yeving.<br> <A NAME="an_231"></A>&nbsp;And that is wonder, that so juste a kyng<br> <A NAME="an_232"></A>&nbsp;Doth such hardnesse to his creature.<br> <A NAME="an_233"></A>&nbsp;Thus, whether love breke or elles dure,<br> <A NAME="an_234"></A>&nbsp;Algates he that hath with love to done<br> <A NAME="an_235"></A>&nbsp;Hath ofter wo then changed ys the mone.<br> <A NAME="an_236"></A>&nbsp;Hit semeth he hath to lovers enmyte,<br> <A NAME="an_237"></A>&nbsp;And lyk a fissher, as men alday may se,<br> <A NAME="an_238"></A>&nbsp;Baiteth hys angle-hok with som plesaunce<br> <A NAME="an_239"></A>&nbsp;Til many a fissh ys wod til that he be<br> <span class="margnote"><FONT COLOR="GREEN" SIZE="-1"><A NAME="an_240">240</A></FONT></span>&nbsp;Sesed therwith; and then at erst hath he<br> <A NAME="an_241"></A>&nbsp;Al his desir, and therwith al myschaunce;<br> <A NAME="an_242"></A>&nbsp;And thogh the lyne breke, he hath penaunce;<br> <A NAME="an_243"></A>&nbsp;For with the hok he wounded is so sore<br> <A NAME="an_244"></A>&nbsp;That he his wages hath for evermore.<br> <A NAME="an_245"></A>&nbsp;The broche of Thebes was of such a kynde,<br> <A NAME="an_246"></A>&nbsp;So ful of rubies and of stones of Ynde<br> <A NAME="an_247"></A>&nbsp;That every wight, that sette on hit an ye,<br> <A NAME="an_248"></A>&nbsp;He wende anon to worthe out of his mynde;<br> <A NAME="an_249"></A>&nbsp;So sore the beaute wolde his herte bynde.<br> <span class="margnote"><FONT COLOR="GREEN" SIZE="-1"><A NAME="an_250">250</A></FONT></span>&nbsp;Til he hit had, him thoghte he moste dye;<br> <A NAME="an_251"></A>&nbsp;And whan that hit was his, then shulde he drye<br> <A NAME="an_252"></A>&nbsp;Such woo for drede, ay while that he hit hadde,<br> <A NAME="an_253"></A>&nbsp;That wel nygh for the fere he shulde madde.<br> <A NAME="an_254"></A>&nbsp;And whan hit was fro his possessioun,<br> <A NAME="an_255"></A>&nbsp;Then had he double wo and passioun<br> <A NAME="an_256"></A>&nbsp;For he so feir a tresor had forgo;<br> <A NAME="an_257"></A>&nbsp;But yet this broche as in conclusioun<br> <A NAME="an_258"></A>&nbsp;Was not the cause of his confusioun,<br> <A NAME="an_259"></A>&nbsp;But he that wroghte hit enfortuned hit so<br> <span class="margnote"><FONT COLOR="GREEN" SIZE="-1"><A NAME="an_260">260</A></FONT></span>&nbsp;That every wight that had hit shulde have wo;<br> <A NAME="an_261"></A>&nbsp;And therfore in the worcher was the vice,<br> <A NAME="an_262"></A>&nbsp;And in the covetour that was so nyce.<br> <A NAME="an_263"></A>&nbsp;So fareth hyt by lovers and by me;<br> <A NAME="an_264"></A>&nbsp;For thogh my lady have so gret beaute<br> <A NAME="an_265"></A>&nbsp;That I was mad til I had gete her grace,<br> <A NAME="an_266"></A>&nbsp;She was not cause of myn adversite,<br> <A NAME="an_267"></A>&nbsp;But he that wroghte her, also mot I the,<br> <A NAME="an_268"></A>&nbsp;That putte such a beaute in her face,<br> <A NAME="an_269"></A>&nbsp;That made me coveyten and purchace<br> <span class="margnote"><FONT COLOR="GREEN" SIZE="-1"><A NAME="an_270">270</A></FONT></span>&nbsp;Myn oune deth -- him wite I that I dye,<br> <A NAME="an_271"></A>&nbsp;And myn unwit that ever I clamb so hye.<br> <A NAME="an_272"></A>&nbsp;But to yow, hardy knyghtes of renoun,<br> <A NAME="an_273"></A>&nbsp;Syn that ye be of my devisioun,<br> <A NAME="an_274"></A>&nbsp;Al be I not worthy to so gret a name,<br> <A NAME="an_275"></A>&nbsp;Yet, seyn these clerkes, I am your patroun;<br> <A NAME="an_276"></A>&nbsp;Therfore ye oghte have som compassioun<br> <A NAME="an_277"></A>&nbsp;Of my disese, and take hit not a-game.<br> <A NAME="an_278"></A>&nbsp;The proudest of yow may be mad ful tame;<br> <A NAME="an_279"></A>&nbsp;Wherfore I prey yow of your gentilesse<br> <span class="margnote"><FONT COLOR="GREEN" SIZE="-1"><A NAME="an_280">280</A></FONT></span>&nbsp;That ye compleyne for myn hevynesse.<br> <A NAME="an_281"></A>&nbsp;And ye, my ladyes, that ben true and stable,<br> <A NAME="an_282"></A>&nbsp;Be wey of kynde, ye oughten to be able<br> <A NAME="an_283"></A>&nbsp;To have pite of folk that be in peyne.<br> <A NAME="an_284"></A>&nbsp;Now have ye cause to clothe yow in sable,<br> <A NAME="an_285"></A>&nbsp;Sith that youre emperise, the honurable,<br> <A NAME="an_286"></A>&nbsp;Is desolat; wel oghte ye to pleyne.<br> <A NAME="an_287"></A>&nbsp;Now shulde your holy teres falle and reyne.<br> <A NAME="an_288"></A>&nbsp;Alas, your honour and your emperise,<br> <A NAME="an_289"></A>&nbsp;Negh ded for drede ne can her not chevise!<br> <span class="margnote"><FONT COLOR="GREEN" SIZE="-1"><A NAME="an_290">290</A></FONT></span>&nbsp;Compleyneth eke, ye lovers, al in-fere,<br> <A NAME="an_291"></A>&nbsp;For her that with unfeyned humble chere<br> <A NAME="an_292"></A>&nbsp;Was evere redy to do yow socour;<br> <A NAME="an_293"></A>&nbsp;Compleyneth her that evere hath had yow dere;<br> <A NAME="an_294"></A>&nbsp;Compleyneth Beaute, Fredom, and Manere;<br> <A NAME="an_295"></A>&nbsp;Compleyneth her that endeth your labour;<br> <A NAME="an_296"></A>&nbsp;Compleyneth thilke ensample of al honour,<br> <A NAME="an_297"></A>&nbsp;That never dide but al gentilesse;<br> <A NAME="an_298"></A>&nbsp;Kytheth therfore on her sum kyndenesse.<br>  
<p><HR>
<CENTER>
<A HREF="mect70">Next: The Complaint of Venus</A></CENTER>
</BODY>
</HTML>
