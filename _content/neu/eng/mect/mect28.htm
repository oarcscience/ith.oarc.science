<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: The Pardoner's Tale</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">England</A>&nbsp;
<A HREF="index.htm">Index</A>&nbsp;
<A HREF="mect27.htm">Previous</A>&nbsp;
<A HREF="mect29.htm">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">The Pardoner's Tale</h3> <A NAME="an_463"></A>&nbsp;In Flaundres whilom was a compaignye<br> <A NAME="an_464"></A>&nbsp;Of yonge folk that haunteden folye,<br> <A NAME="an_465"></A>&nbsp;As riot, hasard, stywes, and tavernes,<br> <A NAME="an_466"></A>&nbsp;Where as with harpes, lutes, and gyternes,<br> <A NAME="an_467"></A>&nbsp;They daunce and pleyen at dees bothe day and nyght,<br> <A NAME="an_468"></A>&nbsp;And eten also and drynken over hir myght,<br> <A NAME="an_469"></A>&nbsp;Thurgh which they doon the devel sacrifise<br> <span class="margnote"><FONT COLOR="GREEN" SIZE="-1"><A NAME="an_470">470</A></FONT></span>&nbsp;Withinne that develes temple in cursed wise<br> <A NAME="an_471"></A>&nbsp;By superfluytee abhomynable.<br> <A NAME="an_472"></A>&nbsp;Hir othes been so grete and so dampnable<br> <A NAME="an_473"></A>&nbsp;That it is grisly for to heere hem swere.<br> <A NAME="an_474"></A>&nbsp;Oure blissed Lordes body they totere --<br> <A NAME="an_475"></A>&nbsp;Hem thoughte that Jewes rente hym noght ynough --<br> <A NAME="an_476"></A>&nbsp;And ech of hem at otheres synne lough.<br> <A NAME="an_477"></A>&nbsp;And right anon thanne comen tombesteres<br> <A NAME="an_478"></A>&nbsp;Fetys and smale, and yonge frutesteres,<br> <A NAME="an_479"></A>&nbsp;Syngeres with harpes, baudes, wafereres,<br> <span class="margnote"><FONT COLOR="GREEN" SIZE="-1"><A NAME="an_480">480</A></FONT></span>&nbsp;Whiche been the verray develes officeres<br> <A NAME="an_481"></A>&nbsp;To kyndle and blowe the fyr of lecherye,<br> <A NAME="an_482"></A>&nbsp;That is annexed unto glotonye.<br> <A NAME="an_483"></A>&nbsp;The hooly writ take I to my witnesse<br> <A NAME="an_484"></A>&nbsp;That luxurie is in wyn and dronkenesse.<br> <A NAME="an_485"></A>&nbsp;Lo, how that dronken Looth, unkyndely,<br> <A NAME="an_486"></A>&nbsp;Lay by his doghtres two, unwityngly;<br> <A NAME="an_487"></A>&nbsp;So dronke he was, he nyste what he wroghte.<br> <A NAME="an_488"></A>&nbsp;Herodes, whoso wel the stories soghte,<br> <A NAME="an_489"></A>&nbsp;Whan he of wyn was repleet at his feeste,<br> <span class="margnote"><FONT COLOR="GREEN" SIZE="-1"><A NAME="an_490">490</A></FONT></span>&nbsp;Right at his owene table he yaf his heeste<br> <A NAME="an_491"></A>&nbsp;To sleen the Baptist John, ful giltelees.<br> <A NAME="an_492"></A>&nbsp;Senec seith a good word doutelees;<br> <A NAME="an_493"></A>&nbsp;He seith he kan no difference fynde<br> <A NAME="an_494"></A>&nbsp;Bitwix a man that is out of his mynde<br> <A NAME="an_495"></A>&nbsp;And a man which that is dronkelewe,<br> <A NAME="an_496"></A>&nbsp;But that woodnesse, yfallen in a shrewe,<br> <A NAME="an_497"></A>&nbsp;Persevereth lenger than doth dronkenesse.<br> <A NAME="an_498"></A>&nbsp;O glotonye, ful of cursednesse!<br> <A NAME="an_499"></A>&nbsp;O cause first of oure confusioun!<br> <span class="margnote"><FONT COLOR="GREEN" SIZE="-1"><A NAME="an_500">500</A></FONT></span>&nbsp;O original of oure dampnacioun,<br> <A NAME="an_501"></A>&nbsp;Til Crist hadde boght us with his blood agayn!<br> <A NAME="an_502"></A>&nbsp;Lo, how deere, shortly for to sayn,<br> <A NAME="an_503"></A>&nbsp;Aboght was thilke cursed vileynye!<br> <A NAME="an_504"></A>&nbsp;Corrupt was al this world for glotonye.<br> <A NAME="an_505"></A>&nbsp;Adam oure fader, and his wyf also,<br> <A NAME="an_506"></A>&nbsp;Fro Paradys to labour and to wo<br> <A NAME="an_507"></A>&nbsp;Were dryven for that vice, it is no drede.<br> <A NAME="an_508"></A>&nbsp;For whil that Adam fasted, as I rede,<br> <A NAME="an_509"></A>&nbsp;He was in Paradys; and whan that he<br> <span class="margnote"><FONT COLOR="GREEN" SIZE="-1"><A NAME="an_510">510</A></FONT></span>&nbsp;Eet of the fruyt deffended on the tree,<br> <A NAME="an_511"></A>&nbsp;Anon he was out cast to wo and peyne.<br> <A NAME="an_512"></A>&nbsp;O glotonye, on thee wel oghte us pleyne!<br> <A NAME="an_513"></A>&nbsp;O, wiste a man how manye maladyes<br> <A NAME="an_514"></A>&nbsp;Folwen of excesse and of glotonyes,<br> <A NAME="an_515"></A>&nbsp;He wolde been the moore mesurable<br> <A NAME="an_516"></A>&nbsp;Of his diete, sittynge at his table.<br> <A NAME="an_517"></A>&nbsp;Allas, the shorte throte, the tendre mouth,<br> <A NAME="an_518"></A>&nbsp;Maketh that est and west and north and south,<br> <A NAME="an_519"></A>&nbsp;In erthe, in eir, in water, men to swynke<br> <span class="margnote"><FONT COLOR="GREEN" SIZE="-1"><A NAME="an_520">520</A></FONT></span>&nbsp;To gete a glotoun deyntee mete and drynke!<br> <A NAME="an_521"></A>&nbsp;Of this matiere, O Paul, wel kanstow trete:<br> <A NAME="an_522"></A>&nbsp;"Mete unto wombe, and wombe eek unto mete,<br> <A NAME="an_523"></A>&nbsp;Shal God destroyen bothe," as Paulus seith.<br> <A NAME="an_524"></A>&nbsp;Allas, a foul thyng is it, by my feith,<br> <A NAME="an_525"></A>&nbsp;To seye this word, and fouler is the dede,<br> <A NAME="an_526"></A>&nbsp;Whan man so drynketh of the white and rede<br> <A NAME="an_527"></A>&nbsp;That of his throte he maketh his pryvee<br> <A NAME="an_528"></A>&nbsp;Thurgh thilke cursed superfluitee.<br> <A NAME="an_529"></A>&nbsp;The apostel wepyng seith ful pitously,<br> <span class="margnote"><FONT COLOR="GREEN" SIZE="-1"><A NAME="an_530">530</A></FONT></span>&nbsp;"Ther walken manye of whiche yow toold have I --<br> <A NAME="an_531"></A>&nbsp;I seye it now wepyng, with pitous voys --<br> <A NAME="an_532"></A>&nbsp;They been enemys of Cristes croys,<br> <A NAME="an_533"></A>&nbsp;Of whiche the ende is deeth; wombe is hir god!"<br> <A NAME="an_534"></A>&nbsp;O wombe! O bely! O stynkyng cod,<br> <A NAME="an_535"></A>&nbsp;Fulfilled of dong and of corrupcioun!<br> <A NAME="an_536"></A>&nbsp;At either ende of thee foul is the soun.<br> <A NAME="an_537"></A>&nbsp;How greet labour and cost is thee to fynde!<br> <A NAME="an_538"></A>&nbsp;Thise cookes, how they stampe, and streyne, and grynde,<br> <A NAME="an_539"></A>&nbsp;And turnen substaunce into accident<br> <span class="margnote"><FONT COLOR="GREEN" SIZE="-1"><A NAME="an_540">540</A></FONT></span>&nbsp;To fulfille al thy likerous talent!<br> <A NAME="an_541"></A>&nbsp;Out of the harde bones knokke they<br> <A NAME="an_542"></A>&nbsp;The mary, for they caste noght awey<br> <A NAME="an_543"></A>&nbsp;That may go thurgh the golet softe and swoote.<br> <A NAME="an_544"></A>&nbsp;Of spicerie of leef, and bark, and roote<br> <A NAME="an_545"></A>&nbsp;Shal been his sauce ymaked by delit,<br> <A NAME="an_546"></A>&nbsp;To make hym yet a newer appetit.<br> <A NAME="an_547"></A>&nbsp;But, certes, he that haunteth swiche delices<br> <A NAME="an_548"></A>&nbsp;Is deed, whil that he lyveth in tho vices.<br> <A NAME="an_549"></A>&nbsp;A lecherous thyng is wyn, and dronkenesse<br> <span class="margnote"><FONT COLOR="GREEN" SIZE="-1"><A NAME="an_550">550</A></FONT></span>&nbsp;Is ful of stryvyng and of wrecchednesse.<br> <A NAME="an_551"></A>&nbsp;O dronke man, disfigured is thy face,<br> <A NAME="an_552"></A>&nbsp;Sour is thy breeth, foul artow to embrace,<br> <A NAME="an_553"></A>&nbsp;And thurgh thy dronke nose semeth the soun<br> <A NAME="an_554"></A>&nbsp;As though thou seydest ay "Sampsoun, Sampsoun!"<br> <A NAME="an_555"></A>&nbsp;And yet, God woot, Sampsoun drank nevere no wyn.<br> <A NAME="an_556"></A>&nbsp;Thou fallest as it were a styked swyn;<br> <A NAME="an_557"></A>&nbsp;Thy tonge is lost, and al thyn honeste cure,<br> <A NAME="an_558"></A>&nbsp;For dronkenesse is verray sepulture<br> <A NAME="an_559"></A>&nbsp;Of mannes wit and his discrecioun.<br> <span class="margnote"><FONT COLOR="GREEN" SIZE="-1"><A NAME="an_560">560</A></FONT></span>&nbsp;In whom that drynke hath dominacioun<br> <A NAME="an_561"></A>&nbsp;He kan no conseil kepe; it is no drede.<br> <A NAME="an_562"></A>&nbsp;Now kepe yow fro the white and fro the rede,<br> <A NAME="an_563"></A>&nbsp;And namely fro the white wyn of Lepe<br> <A NAME="an_564"></A>&nbsp;That is to selle in Fysshstrete or in Chepe.<br> <A NAME="an_565"></A>&nbsp;This wyn of Spaigne crepeth subtilly<br> <A NAME="an_566"></A>&nbsp;In othere wynes, growynge faste by,<br> <A NAME="an_567"></A>&nbsp;Of which ther ryseth swich fumositee<br> <A NAME="an_568"></A>&nbsp;That whan a man hath dronken draughtes thre,<br> <A NAME="an_569"></A>&nbsp;And weneth that he be at hoom in Chepe,<br> <span class="margnote"><FONT COLOR="GREEN" SIZE="-1"><A NAME="an_570">570</A></FONT></span>&nbsp;He is in Spaigne, right at the toune of Lepe --<br> <A NAME="an_571"></A>&nbsp;Nat at the Rochele, ne at Burdeux toun --<br> <A NAME="an_572"></A>&nbsp;And thanne wol he seye "Sampsoun, Sampsoun!"<br> <A NAME="an_573"></A>&nbsp;But herkneth, lordynges, o word, I yow preye,<br> <A NAME="an_574"></A>&nbsp;That alle the sovereyn actes, dar I seye,<br> <A NAME="an_575"></A>&nbsp;Of victories in the Olde Testament,<br> <A NAME="an_576"></A>&nbsp;Thurgh verray God, that is omnipotent,<br> <A NAME="an_577"></A>&nbsp;Were doon in abstinence and in preyere.<br> <A NAME="an_578"></A>&nbsp;Looketh the Bible, and ther ye may it leere.<br> <A NAME="an_579"></A>&nbsp;Looke, Attilla, the grete conquerour,<br> <span class="margnote"><FONT COLOR="GREEN" SIZE="-1"><A NAME="an_580">580</A></FONT></span>&nbsp;Deyde in his sleep, with shame and dishonour,<br> <A NAME="an_581"></A>&nbsp;Bledynge ay at his nose in dronkenesse.<br> <A NAME="an_582"></A>&nbsp;A capitayn sholde lyve in sobrenesse.<br> <A NAME="an_583"></A>&nbsp;And over al this, avyseth yow right wel<br> <A NAME="an_584"></A>&nbsp;What was comaunded unto Lamuel --<br> <A NAME="an_585"></A>&nbsp;Nat Samuel, but Lamuel, seye I;<br> <A NAME="an_586"></A>&nbsp;Redeth the Bible, and fynde it expresly<br> <A NAME="an_587"></A>&nbsp;Of wyn-yevyng to hem that han justise.<br> <A NAME="an_588"></A>&nbsp;Namoore of this, for it may wel suffise.<br> <A NAME="an_589"></A>&nbsp;And now that I have spoken of glotonye,<br> <span class="margnote"><FONT COLOR="GREEN" SIZE="-1"><A NAME="an_590">590</A></FONT></span>&nbsp;Now wol I yow deffenden hasardrye.<br> <A NAME="an_591"></A>&nbsp;Hasard is verray mooder of lesynges,<br> <A NAME="an_592"></A>&nbsp;And of deceite, and cursed forswerynges,<br> <A NAME="an_593"></A>&nbsp;Blaspheme of Crist, manslaughtre, and wast also<br> <A NAME="an_594"></A>&nbsp;Of catel and of tyme; and forthermo,<br> <A NAME="an_595"></A>&nbsp;It is repreeve and contrarie of honour<br> <A NAME="an_596"></A>&nbsp;For to ben holde a commune hasardour.<br> <A NAME="an_597"></A>&nbsp;And ever the hyer he is of estaat,<br> <A NAME="an_598"></A>&nbsp;The moore is he yholden desolaat.<br> <A NAME="an_599"></A>&nbsp;If that a prynce useth hasardrye,<br> <span class="margnote"><FONT COLOR="GREEN" SIZE="-1"><A NAME="an_600">600</A></FONT></span>&nbsp;In alle governaunce and policye<br> <A NAME="an_601"></A>&nbsp;He is, as by commune opinioun,<br> <A NAME="an_602"></A>&nbsp;Yholde the lasse in reputacioun.<br> <A NAME="an_603"></A>&nbsp;Stilboun, that was a wys embassadour,<br> <A NAME="an_604"></A>&nbsp;Was sent to Corynthe in ful greet honour<br> <A NAME="an_605"></A>&nbsp;Fro Lacidomye to make hire alliaunce.<br> <A NAME="an_606"></A>&nbsp;And whan he cam, hym happede, par chaunce,<br> <A NAME="an_607"></A>&nbsp;That alle the gretteste that were of that lond,<br> <A NAME="an_608"></A>&nbsp;Pleyynge atte hasard he hem fond.<br> <A NAME="an_609"></A>&nbsp;For which, as soone as it myghte be,<br> <span class="margnote"><FONT COLOR="GREEN" SIZE="-1"><A NAME="an_610">610</A></FONT></span>&nbsp;He stal hym hoom agayn to his contree,<br> <A NAME="an_611"></A>&nbsp;And seyde, "Ther wol I nat lese my name,<br> <A NAME="an_612"></A>&nbsp;Ne I wol nat take on me so greet defame,<br> <A NAME="an_613"></A>&nbsp;Yow for to allie unto none hasardours.<br> <A NAME="an_614"></A>&nbsp;Sendeth othere wise embassadours;<br> <A NAME="an_615"></A>&nbsp;For, by my trouthe, me were levere dye<br> <A NAME="an_616"></A>&nbsp;Than I yow sholde to hasardours allye.<br> <A NAME="an_617"></A>&nbsp;For ye, that been so glorious in honours,<br> <A NAME="an_618"></A>&nbsp;Shul nat allyen yow with hasardours<br> <A NAME="an_619"></A>&nbsp;As by my wyl, ne as by my tretee."<br> <span class="margnote"><FONT COLOR="GREEN" SIZE="-1"><A NAME="an_620">620</A></FONT></span>&nbsp;This wise philosophre, thus seyde hee.<br> <A NAME="an_621"></A>&nbsp;Looke eek that to the kyng Demetrius<br> <A NAME="an_622"></A>&nbsp;The kyng of Parthes, as the book seith us,<br> <A NAME="an_623"></A>&nbsp;Sente him a paire of dees of gold in scorn,<br> <A NAME="an_624"></A>&nbsp;For he hadde used hasard ther-biforn;<br> <A NAME="an_625"></A>&nbsp;For which he heeld his glorie or his renoun<br> <A NAME="an_626"></A>&nbsp;At no value or reputacioun.<br> <A NAME="an_627"></A>&nbsp;Lordes may fynden oother maner pley<br> <A NAME="an_628"></A>&nbsp;Honest ynough to dryve the day awey.<br> <A NAME="an_629"></A>&nbsp;Now wol I speke of othes false and grete<br> <span class="margnote"><FONT COLOR="GREEN" SIZE="-1"><A NAME="an_630">630</A></FONT></span>&nbsp;A word or two, as olde bookes trete.<br> <A NAME="an_631"></A>&nbsp;Gret sweryng is a thyng abhominable,<br> <A NAME="an_632"></A>&nbsp;And fals sweryng is yet moore reprevable.<br> <A NAME="an_633"></A>&nbsp;The heighe God forbad sweryng at al,<br> <A NAME="an_634"></A>&nbsp;Witnesse on Mathew; but in special<br> <A NAME="an_635"></A>&nbsp;Of sweryng seith the hooly Jeremye,<br> <A NAME="an_636"></A>&nbsp;"Thou shalt swere sooth thyne othes, and nat lye,<br> <A NAME="an_637"></A>&nbsp;And swere in doom and eek in rightwisnesse";<br> <A NAME="an_638"></A>&nbsp;But ydel sweryng is a cursednesse.<br> <A NAME="an_639"></A>&nbsp;Bihoold and se that in the firste table<br> <span class="margnote"><FONT COLOR="GREEN" SIZE="-1"><A NAME="an_640">640</A></FONT></span>&nbsp;Of heighe Goddes heestes honurable,<br> <A NAME="an_641"></A>&nbsp;Hou that the seconde heeste of hym is this:<br> <A NAME="an_642"></A>&nbsp;"Take nat my name in ydel or amys."<br> <A NAME="an_643"></A>&nbsp;Lo, rather he forbedeth swich sweryng<br> <A NAME="an_644"></A>&nbsp;Than homycide or many a cursed thyng;<br> <A NAME="an_645"></A>&nbsp;I seye that, as by ordre, thus it stondeth;<br> <A NAME="an_646"></A>&nbsp;This knoweth, that his heestes understondeth,<br> <A NAME="an_647"></A>&nbsp;How that the seconde heeste of God is that.<br> <A NAME="an_648"></A>&nbsp;And forther over, I wol thee telle al plat<br> <A NAME="an_649"></A>&nbsp;That vengeance shal nat parten from his hous<br> <span class="margnote"><FONT COLOR="GREEN" SIZE="-1"><A NAME="an_650">650</A></FONT></span>&nbsp;That of his othes is to outrageous.<br> <A NAME="an_651"></A>&nbsp;"By Goddes precious herte," and "By his nayles,"<br> <A NAME="an_652"></A>&nbsp;And "By the blood of Crist that is in Hayles,<br> <A NAME="an_653"></A>&nbsp;Sevene is my chaunce, and thyn is cynk and treye!"<br> <A NAME="an_654"></A>&nbsp;"By Goddes armes, if thou falsly pleye,<br> <A NAME="an_655"></A>&nbsp;This daggere shal thurghout thyn herte go!" --<br> <A NAME="an_656"></A>&nbsp;This fruyt cometh of the bicched bones two,<br> <A NAME="an_657"></A>&nbsp;Forsweryng, ire, falsnesse, homycide.<br> <A NAME="an_658"></A>&nbsp;Now, for the love of Crist, that for us dyde,<br> <A NAME="an_659"></A>&nbsp;Lete youre othes, bothe grete and smale.<br> <span class="margnote"><FONT COLOR="GREEN" SIZE="-1"><A NAME="an_660">660</A></FONT></span>&nbsp;But, sires, now wol I telle forth my tale.<br> <A NAME="an_661"></A>&nbsp;Thise riotoures thre of whiche I telle,<br> <A NAME="an_662"></A>&nbsp;Longe erst er prime rong of any belle,<br> <A NAME="an_663"></A>&nbsp;Were set hem in a taverne to drynke,<br> <A NAME="an_664"></A>&nbsp;And as they sat, they herde a belle clynke<br> <A NAME="an_665"></A>&nbsp;Biforn a cors, was caried to his grave.<br> <A NAME="an_666"></A>&nbsp;That oon of hem gan callen to his knave:<br> <A NAME="an_667"></A>&nbsp;"Go bet," quod he, "and axe redily<br> <A NAME="an_668"></A>&nbsp;What cors is this that passeth heer forby;<br> <A NAME="an_669"></A>&nbsp;And looke that thou reporte his name weel."<br> <span class="margnote"><FONT COLOR="GREEN" SIZE="-1"><A NAME="an_670">670</A></FONT></span>&nbsp;"Sire," quod this boy, "it nedeth never-a-deel;<br> <A NAME="an_671"></A>&nbsp;It was me toold er ye cam heer two houres.<br> <A NAME="an_672"></A>&nbsp;He was, pardee, an old felawe of youres,<br> <A NAME="an_673"></A>&nbsp;And sodeynly he was yslayn to-nyght,<br> <A NAME="an_674"></A>&nbsp;Fordronke, as he sat on his bench upright.<br> <A NAME="an_675"></A>&nbsp;Ther cam a privee theef men clepeth Deeth,<br> <A NAME="an_676"></A>&nbsp;That in this contree al the peple sleeth,<br> <A NAME="an_677"></A>&nbsp;And with his spere he smoot his herte atwo,<br> <A NAME="an_678"></A>&nbsp;And wente his wey withouten wordes mo.<br> <A NAME="an_679"></A>&nbsp;He hath a thousand slayn this pestilence.<br> <span class="margnote"><FONT COLOR="GREEN" SIZE="-1"><A NAME="an_680">680</A></FONT></span>&nbsp;And, maister, er ye come in his presence,<br> <A NAME="an_681"></A>&nbsp;Me thynketh that it were necessarie<br> <A NAME="an_682"></A>&nbsp;For to be war of swich an adversarie.<br> <A NAME="an_683"></A>&nbsp;Beth redy for to meete hym everemoore;<br> <A NAME="an_684"></A>&nbsp;Thus taughte me my dame; I sey namoore."<br> <A NAME="an_685"></A>&nbsp;"By Seinte Marie!" seyde this taverner,<br> <A NAME="an_686"></A>&nbsp;"The child seith sooth, for he hath slayn this yeer,<br> <A NAME="an_687"></A>&nbsp;Henne over a mile, withinne a greet village,<br> <A NAME="an_688"></A>&nbsp;Bothe man and womman, child, and hyne, and page;<br> <A NAME="an_689"></A>&nbsp;I trowe his habitacioun be there.<br> <span class="margnote"><FONT COLOR="GREEN" SIZE="-1"><A NAME="an_690">690</A></FONT></span>&nbsp;To been avysed greet wysdom it were,<br> <A NAME="an_691"></A>&nbsp;Er that he dide a man a dishonour."<br> <A NAME="an_692"></A>&nbsp;"Ye, Goddes armes!" quod this riotour,<br> <A NAME="an_693"></A>&nbsp;"Is it swich peril with hym for to meete?<br> <A NAME="an_694"></A>&nbsp;I shal hym seke by wey and eek by strete,<br> <A NAME="an_695"></A>&nbsp;I make avow to Goddes digne bones!<br> <A NAME="an_696"></A>&nbsp;Herkneth, felawes, we thre been al ones;<br> <A NAME="an_697"></A>&nbsp;Lat ech of us holde up his hand til oother,<br> <A NAME="an_698"></A>&nbsp;And ech of us bicomen otheres brother,<br> <A NAME="an_699"></A>&nbsp;And we wol sleen this false traytour Deeth.<br> <span class="margnote"><FONT COLOR="GREEN" SIZE="-1"><A NAME="an_700">700</A></FONT></span>&nbsp;He shal be slayn, he that so manye sleeth,<br> <A NAME="an_701"></A>&nbsp;By Goddes dignitee, er it be nyght!"<br> <A NAME="an_702"></A>&nbsp;Togidres han thise thre hir trouthes plight<br> <A NAME="an_703"></A>&nbsp;To lyve and dyen ech of hem for oother,<br> <A NAME="an_704"></A>&nbsp;As though he were his owene ybore brother.<br> <A NAME="an_705"></A>&nbsp;And up they stirte, al dronken in this rage,<br> <A NAME="an_706"></A>&nbsp;And forth they goon towardes that village<br> <A NAME="an_707"></A>&nbsp;Of which the taverner hadde spoke biforn.<br> <A NAME="an_708"></A>&nbsp;And many a grisly ooth thanne han they sworn,<br> <A NAME="an_709"></A>&nbsp;And Cristes blessed body they torente --<br> <span class="margnote"><FONT COLOR="GREEN" SIZE="-1"><A NAME="an_710">710</A></FONT></span>&nbsp;Deeth shal be deed, if that they may hym hente!<br> <A NAME="an_711"></A>&nbsp;Whan they han goon nat fully half a mile,<br> <A NAME="an_712"></A>&nbsp;Right as they wolde han troden over a stile,<br> <A NAME="an_713"></A>&nbsp;An oold man and a povre with hem mette.<br> <A NAME="an_714"></A>&nbsp;This olde man ful mekely hem grette,<br> <A NAME="an_715"></A>&nbsp;And seyde thus, "Now, lordes, God yow see!"<br> <A NAME="an_716"></A>&nbsp;The proudeste of thise riotoures three<br> <A NAME="an_717"></A>&nbsp;Answerde agayn, "What, carl, with sory grace!<br> <A NAME="an_718"></A>&nbsp;Why artow al forwrapped save thy face?<br> <A NAME="an_719"></A>&nbsp;Why lyvestow so longe in so greet age?"<br> <span class="margnote"><FONT COLOR="GREEN" SIZE="-1"><A NAME="an_720">720</A></FONT></span>&nbsp;This olde man gan looke in his visage,<br> <A NAME="an_721"></A>&nbsp;And seyde thus: "For I ne kan nat fynde<br> <A NAME="an_722"></A>&nbsp;A man, though that I walked into Ynde,<br> <A NAME="an_723"></A>&nbsp;Neither in citee ne in no village,<br> <A NAME="an_724"></A>&nbsp;That wolde chaunge his youthe for myn age;<br> <A NAME="an_725"></A>&nbsp;And therfore moot I han myn age stille,<br> <A NAME="an_726"></A>&nbsp;As longe tyme as it is Goddes wille.<br> <A NAME="an_727"></A>&nbsp;Ne Deeth, allas, ne wol nat han my lyf.<br> <A NAME="an_728"></A>&nbsp;Thus walke I, lyk a restelees kaityf,<br> <A NAME="an_729"></A>&nbsp;And on the ground, which is my moodres gate,<br> <span class="margnote"><FONT COLOR="GREEN" SIZE="-1"><A NAME="an_730">730</A></FONT></span>&nbsp;I knokke with my staf, bothe erly and late,<br> <A NAME="an_731"></A>&nbsp;And seye `Leeve mooder, leet me in!<br> <A NAME="an_732"></A>&nbsp;Lo how I vanysshe, flessh, and blood, and skyn!<br> <A NAME="an_733"></A>&nbsp;Allas, whan shul my bones been at reste?<br> <A NAME="an_734"></A>&nbsp;Mooder, with yow wolde I chaunge my cheste<br> <A NAME="an_735"></A>&nbsp;That in my chambre longe tyme hath be,<br> <A NAME="an_736"></A>&nbsp;Ye, for an heyre clowt to wrappe me!'<br> <A NAME="an_737"></A>&nbsp;But yet to me she wol nat do that grace,<br> <A NAME="an_738"></A>&nbsp;For which ful pale and welked is my face.<br> <A NAME="an_739"></A>&nbsp;"But, sires, to yow it is no curteisye<br> <span class="margnote"><FONT COLOR="GREEN" SIZE="-1"><A NAME="an_740">740</A></FONT></span>&nbsp;To speken to an old man vileynye,<br> <A NAME="an_741"></A>&nbsp;But he trespasse in word or elles in dede.<br> <A NAME="an_742"></A>&nbsp;In Hooly Writ ye may yourself wel rede:<br> <A NAME="an_743"></A>&nbsp;`Agayns an oold man, hoor upon his heed,<br> <A NAME="an_744"></A>&nbsp;Ye sholde arise;' wherfore I yeve yow reed,<br> <A NAME="an_745"></A>&nbsp;Ne dooth unto an oold man noon harm now,<br> <A NAME="an_746"></A>&nbsp;Namoore than that ye wolde men did to yow<br> <A NAME="an_747"></A>&nbsp;In age, if that ye so longe abyde.<br> <A NAME="an_748"></A>&nbsp;And God be with yow, where ye go or ryde!<br> <A NAME="an_749"></A>&nbsp;I moot go thider as I have to go."<br> <span class="margnote"><FONT COLOR="GREEN" SIZE="-1"><A NAME="an_750">750</A></FONT></span>&nbsp;"Nay, olde cherl, by God, thou shalt nat so,"<br> <A NAME="an_751"></A>&nbsp;Seyde this oother hasardour anon;<br> <A NAME="an_752"></A>&nbsp;"Thou partest nat so lightly, by Seint John!<br> <A NAME="an_753"></A>&nbsp;Thou spak right now of thilke traytour Deeth.<br> <A NAME="an_754"></A>&nbsp;That in this contree alle oure freendes sleeth.<br> <A NAME="an_755"></A>&nbsp;Have heer my trouthe, as thou art his espye,<br> <A NAME="an_756"></A>&nbsp;Telle where he is or thou shalt it abye,<br> <A NAME="an_757"></A>&nbsp;By God and by the hooly sacrement!<br> <A NAME="an_758"></A>&nbsp;For soothly thou art oon of his assent<br> <A NAME="an_759"></A>&nbsp;To sleen us yonge folk, thou false theef!"<br> <span class="margnote"><FONT COLOR="GREEN" SIZE="-1"><A NAME="an_760">760</A></FONT></span>&nbsp;"Now, sires," quod he, "if that yow be so leef<br> <A NAME="an_761"></A>&nbsp;To fynde Deeth, turne up this croked wey,<br> <A NAME="an_762"></A>&nbsp;For in that grove I lafte hym, by my fey,<br> <A NAME="an_763"></A>&nbsp;Under a tree, and there he wole abyde;<br> <A NAME="an_764"></A>&nbsp;Noght for youre boost he wole him no thyng hyde.<br> <A NAME="an_765"></A>&nbsp;Se ye that ook? Right there ye shal hym fynde.<br> <A NAME="an_766"></A>&nbsp;God save yow, that boghte agayn mankynde,<br> <A NAME="an_767"></A>&nbsp;And yow amende!" Thus seyde this olde man;<br> <A NAME="an_768"></A>&nbsp;And everich of thise riotoures ran<br> <A NAME="an_769"></A>&nbsp;Til he cam to that tree, and ther they founde<br> <span class="margnote"><FONT COLOR="GREEN" SIZE="-1"><A NAME="an_770">770</A></FONT></span>&nbsp;Of floryns fyne of gold ycoyned rounde<br> <A NAME="an_771"></A>&nbsp;Wel ny an eighte busshels, as hem thoughte.<br> <A NAME="an_772"></A>&nbsp;No lenger thanne after Deeth they soughte,<br> <A NAME="an_773"></A>&nbsp;But ech of hem so glad was of that sighte,<br> <A NAME="an_774"></A>&nbsp;For that the floryns been so faire and brighte,<br> <A NAME="an_775"></A>&nbsp;That doun they sette hem by this precious hoord.<br> <A NAME="an_776"></A>&nbsp;The worste of hem, he spak the firste word.<br> <A NAME="an_777"></A>&nbsp;"Bretheren," quod he, "taak kep what that I seye;<br> <A NAME="an_778"></A>&nbsp;My wit is greet, though that I bourde and pleye.<br> <A NAME="an_779"></A>&nbsp;This tresor hath Fortune unto us yiven<br> <span class="margnote"><FONT COLOR="GREEN" SIZE="-1"><A NAME="an_780">780</A></FONT></span>&nbsp;In myrthe and joliftee oure lyf to lyven,<br> <A NAME="an_781"></A>&nbsp;And lightly as it comth, so wol we spende.<br> <A NAME="an_782"></A>&nbsp;Ey, Goddes precious dignitee! Who wende<br> <A NAME="an_783"></A>&nbsp;To-day that we sholde han so fair a grace?<br> <A NAME="an_784"></A>&nbsp;But myghte this gold be caried fro this place<br> <A NAME="an_785"></A>&nbsp;Hoom to myn hous, or elles unto youres --<br> <A NAME="an_786"></A>&nbsp;For wel ye woot that al this gold is oures --<br> <A NAME="an_787"></A>&nbsp;Thanne were we in heigh felicitee.<br> <A NAME="an_788"></A>&nbsp;But trewely, by daye it may nat bee.<br> <A NAME="an_789"></A>&nbsp;Men wolde seyn that we were theves stronge,<br> <span class="margnote"><FONT COLOR="GREEN" SIZE="-1"><A NAME="an_790">790</A></FONT></span>&nbsp;And for oure owene tresor doon us honge.<br> <A NAME="an_791"></A>&nbsp;This tresor moste ycaried be by nyghte<br> <A NAME="an_792"></A>&nbsp;As wisely and as slyly as it myghte.<br> <A NAME="an_793"></A>&nbsp;Wherfore I rede that cut among us alle<br> <A NAME="an_794"></A>&nbsp;Be drawe, and lat se wher the cut wol falle;<br> <A NAME="an_795"></A>&nbsp;And he that hath the cut with herte blithe<br> <A NAME="an_796"></A>&nbsp;Shal renne to the town, and that ful swithe,<br> <A NAME="an_797"></A>&nbsp;And brynge us breed and wyn ful prively.<br> <A NAME="an_798"></A>&nbsp;And two of us shul kepen subtilly<br> <A NAME="an_799"></A>&nbsp;This tresor wel; and if he wol nat tarie,<br> <span class="margnote"><FONT COLOR="GREEN" SIZE="-1"><A NAME="an_800">800</A></FONT></span>&nbsp;Whan it is nyght, we wol this tresor carie,<br> <A NAME="an_801"></A>&nbsp;By oon assent, where as us thynketh best."<br> <A NAME="an_802"></A>&nbsp;That oon of hem the cut broghte in his fest,<br> <A NAME="an_803"></A>&nbsp;And bad hem drawe and looke where it wol falle;<br> <A NAME="an_804"></A>&nbsp;And it fil on the yongeste of hem alle,<br> <A NAME="an_805"></A>&nbsp;And forth toward the toun he wente anon.<br> <A NAME="an_806"></A>&nbsp;And also soone as that he was gon,<br> <A NAME="an_807"></A>&nbsp;That oon of hem spak thus unto that oother:<br> <A NAME="an_808"></A>&nbsp;"Thow knowest wel thou art my sworen brother;<br> <A NAME="an_809"></A>&nbsp;Thy profit wol I telle thee anon.<br> <span class="margnote"><FONT COLOR="GREEN" SIZE="-1"><A NAME="an_810">810</A></FONT></span>&nbsp;Thou woost wel that oure felawe is agon.<br> <A NAME="an_811"></A>&nbsp;And heere is gold, and that ful greet plentee,<br> <A NAME="an_812"></A>&nbsp;That shal departed been among us thre.<br> <A NAME="an_813"></A>&nbsp;But nathelees, if I kan shape it so<br> <A NAME="an_814"></A>&nbsp;That it departed were among us two,<br> <A NAME="an_815"></A>&nbsp;Hadde I nat doon a freendes torn to thee?"<br> <A NAME="an_816"></A>&nbsp;That oother answerde, "I noot hou that may be.<br> <A NAME="an_817"></A>&nbsp;He woot that the gold is with us tweye;<br> <A NAME="an_818"></A>&nbsp;What shal we doon? What shal we to hym seye?"<br> <A NAME="an_819"></A>&nbsp;"Shal it be conseil?" seyde the firste shrewe,<br> <span class="margnote"><FONT COLOR="GREEN" SIZE="-1"><A NAME="an_820">820</A></FONT></span>&nbsp;"And I shal tellen in a wordes fewe<br> <A NAME="an_821"></A>&nbsp;What we shal doon, and brynge it wel aboute."<br> <A NAME="an_822"></A>&nbsp;"I graunte," quod that oother, "out of doute,<br> <A NAME="an_823"></A>&nbsp;That, by my trouthe, I wol thee nat biwreye."<br> <A NAME="an_824"></A>&nbsp;"Now," quod the firste, "thou woost wel we be tweye,<br> <A NAME="an_825"></A>&nbsp;And two of us shul strenger be than oon.<br> <A NAME="an_826"></A>&nbsp;Looke whan that he is set, that right anoon<br> <A NAME="an_827"></A>&nbsp;Arys as though thou woldest with hym pleye,<br> <A NAME="an_828"></A>&nbsp;And I shal ryve hym thurgh the sydes tweye<br> <A NAME="an_829"></A>&nbsp;Whil that thou strogelest with hym as in game,<br> <span class="margnote"><FONT COLOR="GREEN" SIZE="-1"><A NAME="an_830">830</A></FONT></span>&nbsp;And with thy daggere looke thou do the same;<br> <A NAME="an_831"></A>&nbsp;And thanne shal al this gold departed be,<br> <A NAME="an_832"></A>&nbsp;My deere freend, bitwixen me and thee.<br> <A NAME="an_833"></A>&nbsp;Thanne may we bothe oure lustes all fulfille,<br> <A NAME="an_834"></A>&nbsp;And pleye at dees right at oure owene wille."<br> <A NAME="an_835"></A>&nbsp;And thus acorded been thise shrewes tweye<br> <A NAME="an_836"></A>&nbsp;To sleen the thridde, as ye han herd me seye.<br> <A NAME="an_837"></A>&nbsp;This yongeste, which that wente to the toun,<br> <A NAME="an_838"></A>&nbsp;Ful ofte in herte he rolleth up and doun<br> <A NAME="an_839"></A>&nbsp;The beautee of thise floryns newe and brighte.<br> <span class="margnote"><FONT COLOR="GREEN" SIZE="-1"><A NAME="an_840">840</A></FONT></span>&nbsp;"O Lord!" quod he, "if so were that I myghte<br> <A NAME="an_841"></A>&nbsp;Have al this tresor to myself allone,<br> <A NAME="an_842"></A>&nbsp;Ther is no man that lyveth under the trone<br> <A NAME="an_843"></A>&nbsp;Of God that sholde lyve so murye as I!"<br> <A NAME="an_844"></A>&nbsp;And atte laste the feend, oure enemy,<br> <A NAME="an_845"></A>&nbsp;Putte in his thought that he sholde poyson beye,<br> <A NAME="an_846"></A>&nbsp;With which he myghte sleen his felawes tweye;<br> <A NAME="an_847"></A>&nbsp;For-why the feend foond hym in swich lyvynge<br> <A NAME="an_848"></A>&nbsp;That he hadde leve him to sorwe brynge.<br> <A NAME="an_849"></A>&nbsp;For this was outrely his fulle entente,<br> <span class="margnote"><FONT COLOR="GREEN" SIZE="-1"><A NAME="an_850">850</A></FONT></span>&nbsp;To sleen hem bothe and nevere to repente.<br> <A NAME="an_851"></A>&nbsp;And forth he gooth, no lenger wolde he tarie,<br> <A NAME="an_852"></A>&nbsp;Into the toun, unto a pothecarie,<br> <A NAME="an_853"></A>&nbsp;And preyde hym that he hym wolde selle<br> <A NAME="an_854"></A>&nbsp;Som poyson, that he myghte his rattes quelle;<br> <A NAME="an_855"></A>&nbsp;And eek ther was a polcat in his hawe,<br> <A NAME="an_856"></A>&nbsp;That, as he seyde, his capouns hadde yslawe,<br> <A NAME="an_857"></A>&nbsp;And fayn he wolde wreke hym, if he myghte,<br> <A NAME="an_858"></A>&nbsp;On vermyn that destroyed hym by nyghte.<br> <A NAME="an_859"></A>&nbsp;The pothecarie answerde, "And thou shalt have<br> <span class="margnote"><FONT COLOR="GREEN" SIZE="-1"><A NAME="an_860">860</A></FONT></span>&nbsp;A thyng that, also God my soule save,<br> <A NAME="an_861"></A>&nbsp;In al this world ther is no creature<br> <A NAME="an_862"></A>&nbsp;That eten or dronken hath of this confiture<br> <A NAME="an_863"></A>&nbsp;Noght but the montance of a corn of whete,<br> <A NAME="an_864"></A>&nbsp;That he ne shal his lif anon forlete;<br> <A NAME="an_865"></A>&nbsp;Ye, sterve he shal, and that in lasse while<br> <A NAME="an_866"></A>&nbsp;Than thou wolt goon a paas nat but a mile,<br> <A NAME="an_867"></A>&nbsp;This poysoun is so strong and violent."<br> <A NAME="an_868"></A>&nbsp;This cursed man hath in his hond yhent<br> <A NAME="an_869"></A>&nbsp;This poysoun in a box, and sith he ran<br> <span class="margnote"><FONT COLOR="GREEN" SIZE="-1"><A NAME="an_870">870</A></FONT></span>&nbsp;Into the nexte strete unto a man,<br> <A NAME="an_871"></A>&nbsp;And borwed [of] hym large botelles thre,<br> <A NAME="an_872"></A>&nbsp;And in the two his poyson poured he;<br> <A NAME="an_873"></A>&nbsp;The thridde he kepte clene for his drynke.<br> <A NAME="an_874"></A>&nbsp;For al the nyght he shoop hym for to swynke<br> <A NAME="an_875"></A>&nbsp;In cariynge of the gold out of that place.<br> <A NAME="an_876"></A>&nbsp;And whan this riotour, with sory grace,<br> <A NAME="an_877"></A>&nbsp;Hadde filled with wyn his grete botels thre,<br> <A NAME="an_878"></A>&nbsp;To his felawes agayn repaireth he.<br> <A NAME="an_879"></A>&nbsp;What nedeth it to sermone of it moore?<br> <span class="margnote"><FONT COLOR="GREEN" SIZE="-1"><A NAME="an_880">880</A></FONT></span>&nbsp;For right as they hadde cast his deeth bifoore,<br> <A NAME="an_881"></A>&nbsp;Right so they han hym slayn, and that anon.<br> <A NAME="an_882"></A>&nbsp;And whan that this was doon, thus spak that oon:<br> <A NAME="an_883"></A>&nbsp;"Now lat us sitte and drynke, and make us merie,<br> <A NAME="an_884"></A>&nbsp;And afterward we wol his body berie."<br> <A NAME="an_885"></A>&nbsp;And with that word it happed hym, par cas,<br> <A NAME="an_886"></A>&nbsp;To take the botel ther the poyson was,<br> <A NAME="an_887"></A>&nbsp;And drank, and yaf his felawe drynke also,<br> <A NAME="an_888"></A>&nbsp;For which anon they storven bothe two.<br> <A NAME="an_889"></A>&nbsp;But certes, I suppose that Avycen<br> <span class="margnote"><FONT COLOR="GREEN" SIZE="-1"><A NAME="an_890">890</A></FONT></span>&nbsp;Wroot nevere in no canon, ne in no fen,<br> <A NAME="an_891"></A>&nbsp;Mo wonder signes of empoisonyng<br> <A NAME="an_892"></A>&nbsp;Than hadde thise wrecches two, er hir endyng.<br> <A NAME="an_893"></A>&nbsp;Thus ended been thise homycides two,<br> <A NAME="an_894"></A>&nbsp;And eek the false empoysonere also.<br> <A NAME="an_895"></A>&nbsp;O cursed synne of alle cursednesse!<br> <A NAME="an_896"></A>&nbsp;O traytours homycide, O wikkednesse!<br> <A NAME="an_897"></A>&nbsp;O glotonye, luxurie, and hasardrye!<br> <A NAME="an_898"></A>&nbsp;Thou blasphemour of Crist with vileynye<br> <A NAME="an_899"></A>&nbsp;And othes grete, of usage and of pride!<br> <span class="margnote"><FONT COLOR="GREEN" SIZE="-1"><A NAME="an_900">900</A></FONT></span>&nbsp;Allas, mankynde, how may it bitide<br> <A NAME="an_901"></A>&nbsp;That to thy creatour, which that the wroghte<br> <A NAME="an_902"></A>&nbsp;And with his precious herte-blood thee boghte,<br> <A NAME="an_903"></A>&nbsp;Thou art so fals and so unkynde, allas?<br> <A NAME="an_904"></A>&nbsp;Now, goode men, God foryeve yow youre trespas,<br> <A NAME="an_905"></A>&nbsp;And ware yow fro the synne of avarice!<br> <A NAME="an_906"></A>&nbsp;Myn hooly pardoun may yow alle warice,<br> <A NAME="an_907"></A>&nbsp;So that ye offre nobles or sterlynges,<br> <A NAME="an_908"></A>&nbsp;Or elles silver broches, spoones, rynges.<br> <A NAME="an_909"></A>&nbsp;Boweth youre heed under this hooly bulle!<br> <span class="margnote"><FONT COLOR="GREEN" SIZE="-1"><A NAME="an_910">910</A></FONT></span>&nbsp;Cometh up, ye wyves, offreth of youre wolle!<br> <A NAME="an_911"></A>&nbsp;Youre names I entre heer in my rolle anon;<br> <A NAME="an_912"></A>&nbsp;Into the blisse of hevene shul ye gon.<br> <A NAME="an_913"></A>&nbsp;I yow assoille, by myn heigh power,<br> <A NAME="an_914"></A>&nbsp;Yow that wol offre, as clene and eek as cleer<br> <A NAME="an_915"></A>&nbsp;As ye were born. -- And lo, sires, thus I preche.<br> <A NAME="an_916"></A>&nbsp;And Jhesu Crist, that is oure soules leche,<br> <A NAME="an_917"></A>&nbsp;So graunte yow his pardoun to receyve,<br> <A NAME="an_918"></A>&nbsp;For that is best; I wol yow nat deceyve.<br> <A NAME="an_919"></A>&nbsp;But, sires, o word forgat I in my tale:<br> <span class="margnote"><FONT COLOR="GREEN" SIZE="-1"><A NAME="an_920">920</A></FONT></span>&nbsp;I have relikes and pardoun in my male,<br> <A NAME="an_921"></A>&nbsp;As faire as any man in Engelond,<br> <A NAME="an_922"></A>&nbsp;Whiche were me yeven by the popes hond.<br> <A NAME="an_923"></A>&nbsp;If any of yow wole, of devocion,<br> <A NAME="an_924"></A>&nbsp;Offren and han myn absolucion,<br> <A NAME="an_925"></A>&nbsp;Com forth anon, and kneleth heere adoun,<br> <A NAME="an_926"></A>&nbsp;And mekely receyveth my pardoun;<br> <A NAME="an_927"></A>&nbsp;Or elles taketh pardoun as ye wende,<br> <A NAME="an_928"></A>&nbsp;Al newe and fressh at every miles ende,<br> <A NAME="an_929"></A>&nbsp;So that ye offren, alwey newe and newe,<br> <span class="margnote"><FONT COLOR="GREEN" SIZE="-1"><A NAME="an_930">930</A></FONT></span>&nbsp;Nobles or pens, whiche that be goode and trewe.<br> <A NAME="an_931"></A>&nbsp;It is an honour to everich that is heer<br> <A NAME="an_932"></A>&nbsp;That ye mowe have a suffisant pardoneer<br> <A NAME="an_933"></A>&nbsp;T' assoille yow in contree as ye ryde,<br> <A NAME="an_934"></A>&nbsp;For aventures whiche that may bityde.<br> <A NAME="an_935"></A>&nbsp;Paraventure ther may fallen oon or two<br> <A NAME="an_936"></A>&nbsp;Doun of his hors and breke his nekke atwo.<br> <A NAME="an_937"></A>&nbsp;Looke which a seuretee is it to yow alle<br> <A NAME="an_938"></A>&nbsp;That I am in youre felaweshipe yfalle,<br> <A NAME="an_939"></A>&nbsp;That may assoille yow, bothe moore and lasse,<br> <span class="margnote"><FONT COLOR="GREEN" SIZE="-1"><A NAME="an_940">940</A></FONT></span>&nbsp;Whan that the soule shal fro the body passe.<br> <A NAME="an_941"></A>&nbsp;I rede that oure Hoost heere shal bigynne,<br> <A NAME="an_942"></A>&nbsp;For he is moost envoluped in synne.<br> <A NAME="an_943"></A>&nbsp;Com forth, sire Hoost, and offre first anon,<br> <A NAME="an_944"></A>&nbsp;And thou shalt kisse the relikes everychon,<br> <A NAME="an_945"></A>&nbsp;Ye, for a grote! Unbokele anon thy purs."<br> <A NAME="an_946"></A>&nbsp;"Nay, nay!" quod he, "thanne have I Cristes curs!<br> <A NAME="an_947"></A>&nbsp;Lat be," quod he, "it shal nat be, so theech!<br> <A NAME="an_948"></A>&nbsp;Thou woldest make me kisse thyn olde breech,<br> <A NAME="an_949"></A>&nbsp;And swere it were a relyk of a seint,<br> <span class="margnote"><FONT COLOR="GREEN" SIZE="-1"><A NAME="an_950">950</A></FONT></span>&nbsp;Though it were with thy fundement depeint!<br> <A NAME="an_951"></A>&nbsp;But, by the croys which that Seint Eleyne fond,<br> <A NAME="an_952"></A>&nbsp;I wolde I hadde thy coillons in myn hond<br> <A NAME="an_953"></A>&nbsp;In stide of relikes or of seintuarie.<br> <A NAME="an_954"></A>&nbsp;Lat kutte hem of, I wol thee helpe hem carie;<br> <A NAME="an_955"></A>&nbsp;They shul be shryned in an hogges toord!"<br> <A NAME="an_956"></A>&nbsp;This Pardoner answerde nat a word;<br> <A NAME="an_957"></A>&nbsp;So wrooth he was, no word ne wolde he seye.<br> <A NAME="an_958"></A>&nbsp;"Now," quod oure Hoost, "I wol no lenger pleye<br> <A NAME="an_959"></A>&nbsp;With thee, ne with noon oother angry man."<br> <span class="margnote"><FONT COLOR="GREEN" SIZE="-1"><A NAME="an_960">960</A></FONT></span>&nbsp;But right anon the worthy Knyght bigan,<br> <A NAME="an_961"></A>&nbsp;Whan that he saugh that al the peple lough,<br> <A NAME="an_962"></A>&nbsp;"Namoore of this, for it is right ynough!<br> <A NAME="an_963"></A>&nbsp;Sire Pardoner, be glad and myrie of cheere;<br> <A NAME="an_964"></A>&nbsp;And ye, sire Hoost, that been to me so deere,<br> <A NAME="an_965"></A>&nbsp;I prey yow that ye kisse the Pardoner.<br> <A NAME="an_966"></A>&nbsp;And Pardoner, I prey thee, drawe thee neer,<br> <A NAME="an_967"></A>&nbsp;And, as we diden, lat us laughe and pleye."<br> <A NAME="an_968"></A>&nbsp;Anon they kiste, and ryden forth hir weye.<br>  
<p><HR>
<CENTER>
<A HREF="mect29.htm">Next: The Shipman's Tale</A></CENTER>
</BODY>
</HTML>
