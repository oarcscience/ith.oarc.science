<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: The Wife of Bath's Tale</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">England</A>&nbsp;
<A HREF="index.htm">Index</A>&nbsp;
<A HREF="mect11.htm">Previous</A>&nbsp;
<A HREF="mect13.htm">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">The Wife of Bath's Tale</h3> <A NAME="an_857"></A>&nbsp;In th' olde dayes of the Kyng Arthour,<br> <A NAME="an_858"></A>&nbsp;Of which that Britons speken greet honour,<br> <A NAME="an_859"></A>&nbsp;Al was this land fulfild of fayerye.<br> <span class="margnote"><FONT COLOR="GREEN" SIZE="-1"><A NAME="an_860">860</A></FONT></span>&nbsp;The elf-queene, with hir joly compaignye,<br> <A NAME="an_861"></A>&nbsp;Daunced ful ofte in many a grene mede.<br> <A NAME="an_862"></A>&nbsp;This was the olde opinion, as I rede;<br> <A NAME="an_863"></A>&nbsp;I speke of manye hundred yeres ago.<br> <A NAME="an_864"></A>&nbsp;But now kan no man se none elves mo,<br> <A NAME="an_865"></A>&nbsp;For now the grete charitee and prayeres<br> <A NAME="an_866"></A>&nbsp;Of lymytours and othere hooly freres,<br> <A NAME="an_867"></A>&nbsp;That serchen every lond and every streem,<br> <A NAME="an_868"></A>&nbsp;As thikke as motes in the sonne-beem,<br> <A NAME="an_869"></A>&nbsp;Blessynge halles, chambres, kichenes, boures,<br> <span class="margnote"><FONT COLOR="GREEN" SIZE="-1"><A NAME="an_870">870</A></FONT></span>&nbsp;Citees, burghes, castels, hye toures,<br> <A NAME="an_871"></A>&nbsp;Thropes, bernes, shipnes, dayeryes --<br> <A NAME="an_872"></A>&nbsp;This maketh that ther ben no fayeryes.<br> <A NAME="an_873"></A>&nbsp;For ther as wont to walken was an elf<br> <A NAME="an_874"></A>&nbsp;Ther walketh now the lymytour hymself<br> <A NAME="an_875"></A>&nbsp;In undermeles and in morwenynges,<br> <A NAME="an_876"></A>&nbsp;And seyth his matyns and his hooly thynges<br> <A NAME="an_877"></A>&nbsp;As he gooth in his lymytacioun.<br> <A NAME="an_878"></A>&nbsp;Wommen may go saufly up and doun.<br> <A NAME="an_879"></A>&nbsp;In every bussh or under every tree<br> <span class="margnote"><FONT COLOR="GREEN" SIZE="-1"><A NAME="an_880">880</A></FONT></span>&nbsp;Ther is noon oother incubus but he,<br> <A NAME="an_881"></A>&nbsp;And he ne wol doon hem but dishonour.<br> <A NAME="an_882"></A>&nbsp;And so bifel that this kyng Arthour<br> <A NAME="an_883"></A>&nbsp;Hadde in his hous a lusty bacheler,<br> <A NAME="an_884"></A>&nbsp;That on a day cam ridynge fro ryver,<br> <A NAME="an_885"></A>&nbsp;And happed that, allone as he was born,<br> <A NAME="an_886"></A>&nbsp;He saugh a mayde walkynge hym biforn,<br> <A NAME="an_887"></A>&nbsp;Of which mayde anon, maugree hir heed,<br> <A NAME="an_888"></A>&nbsp;By verray force, he rafte hire maydenhed;<br> <A NAME="an_889"></A>&nbsp;For which oppressioun was swich clamour<br> <span class="margnote"><FONT COLOR="GREEN" SIZE="-1"><A NAME="an_890">890</A></FONT></span>&nbsp;And swich pursute unto the kyng Arthour<br> <A NAME="an_891"></A>&nbsp;That dampned was this knyght for to be deed,<br> <A NAME="an_892"></A>&nbsp;By cours of lawe, and sholde han lost his heed --<br> <A NAME="an_893"></A>&nbsp;Paraventure swich was the statut tho --<br> <A NAME="an_894"></A>&nbsp;But that the queene and other ladyes mo<br> <A NAME="an_895"></A>&nbsp;So longe preyeden the kyng of grace<br> <A NAME="an_896"></A>&nbsp;Til he his lyf hym graunted in the place,<br> <A NAME="an_897"></A>&nbsp;And yaf hym to the queene, al at hir wille,<br> <A NAME="an_898"></A>&nbsp;To chese wheither she wolde hym save or spille.<br> <A NAME="an_899"></A>&nbsp;The queene thanketh the kyng with al hir myght,<br> <span class="margnote"><FONT COLOR="GREEN" SIZE="-1"><A NAME="an_900">900</A></FONT></span>&nbsp;And after this thus spak she to the knyght,<br> <A NAME="an_901"></A>&nbsp;Whan that she saugh hir tyme, upon a day:<br> <A NAME="an_902"></A>&nbsp;"Thou standest yet," quod she, "in swich array<br> <A NAME="an_903"></A>&nbsp;That of thy lyf yet hastow no suretee.<br> <A NAME="an_904"></A>&nbsp;I grante thee lyf, if thou kanst tellen me<br> <A NAME="an_905"></A>&nbsp;What thyng is it that wommen moost desiren.<br> <A NAME="an_906"></A>&nbsp;Be war, and keep thy nekke-boon from iren!<br> <A NAME="an_907"></A>&nbsp;And if thou kanst nat tellen it anon,<br> <A NAME="an_908"></A>&nbsp;Yet wol I yeve thee leve for to gon<br> <A NAME="an_909"></A>&nbsp;A twelf-month and a day, to seche and leere<br> <span class="margnote"><FONT COLOR="GREEN" SIZE="-1"><A NAME="an_910">910</A></FONT></span>&nbsp;An answere suffisant in this mateere;<br> <A NAME="an_911"></A>&nbsp;And suretee wol I han, er that thou pace,<br> <A NAME="an_912"></A>&nbsp;Thy body for to yelden in this place."<br> <A NAME="an_913"></A>&nbsp;Wo was this knyght, and sorwefully he siketh;<br> <A NAME="an_914"></A>&nbsp;But what! He may nat do al as hym liketh.<br> <A NAME="an_915"></A>&nbsp;And at the laste he chees hym for to wende<br> <A NAME="an_916"></A>&nbsp;And come agayn, right at the yeres ende,<br> <A NAME="an_917"></A>&nbsp;With swich answere as God wolde hym purveye;<br> <A NAME="an_918"></A>&nbsp;And taketh his leve, and wendeth forth his weye.<br> <A NAME="an_919"></A>&nbsp;He seketh every hous and every place<br> <span class="margnote"><FONT COLOR="GREEN" SIZE="-1"><A NAME="an_920">920</A></FONT></span>&nbsp;Where as he hopeth for to fynde grace<br> <A NAME="an_921"></A>&nbsp;To lerne what thyng wommen loven moost,<br> <A NAME="an_922"></A>&nbsp;But he ne koude arryven in no coost<br> <A NAME="an_923"></A>&nbsp;Wher as he myghte fynde in this mateere<br> <A NAME="an_924"></A>&nbsp;Two creatures accordynge in-feere.<br> <A NAME="an_925"></A>&nbsp;Somme seyde wommen loven best richesse,<br> <A NAME="an_926"></A>&nbsp;Somme seyde honour, somme seyde jolynesse,<br> <A NAME="an_927"></A>&nbsp;Somme riche array, somme seyden lust abedde,<br> <A NAME="an_928"></A>&nbsp;And oftetyme to be wydwe and wedde.<br> <A NAME="an_929"></A>&nbsp;Somme seyde that oure hertes been moost esed<br> <span class="margnote"><FONT COLOR="GREEN" SIZE="-1"><A NAME="an_930">930</A></FONT></span>&nbsp;Whan that we been yflatered and yplesed.<br> <A NAME="an_931"></A>&nbsp;He gooth ful ny the sothe, I wol nat lye.<br> <A NAME="an_932"></A>&nbsp;A man shal wynne us best with flaterye,<br> <A NAME="an_933"></A>&nbsp;And with attendance and with bisynesse<br> <A NAME="an_934"></A>&nbsp;Been we ylymed, bothe moore and lesse.<br> <A NAME="an_935"></A>&nbsp;And somme seyen that we loven best<br> <A NAME="an_936"></A>&nbsp;For to be free and do right as us lest,<br> <A NAME="an_937"></A>&nbsp;And that no man repreve us of oure vice,<br> <A NAME="an_938"></A>&nbsp;But seye that we be wise and no thyng nyce.<br> <A NAME="an_939"></A>&nbsp;For trewely ther is noon of us alle,<br> <span class="margnote"><FONT COLOR="GREEN" SIZE="-1"><A NAME="an_940">940</A></FONT></span>&nbsp;If any wight wol clawe us on the galle,<br> <A NAME="an_941"></A>&nbsp;That we nel kike, for he seith us sooth.<br> <A NAME="an_942"></A>&nbsp;Assay, and he shal fynde it that so dooth;<br> <A NAME="an_943"></A>&nbsp;For, be we never so vicious withinne,<br> <A NAME="an_944"></A>&nbsp;We wol been holden wise and clene of synne.<br> <A NAME="an_945"></A>&nbsp;And somme seyn that greet delit han we<br> <A NAME="an_946"></A>&nbsp;For to been holden stable, and eek secree,<br> <A NAME="an_947"></A>&nbsp;And in o purpos stedefastly to dwelle,<br> <A NAME="an_948"></A>&nbsp;And nat biwreye thyng that men us telle.<br> <A NAME="an_949"></A>&nbsp;But that tale is nat worth a rake-stele.<br> <span class="margnote"><FONT COLOR="GREEN" SIZE="-1"><A NAME="an_950">950</A></FONT></span>&nbsp;Pardee, we wommen konne no thyng hele;<br> <A NAME="an_951"></A>&nbsp;Witnesse on Myda -- wol ye heere the tale?<br> <A NAME="an_952"></A>&nbsp;Ovyde, amonges othere thynges smale,<br> <A NAME="an_953"></A>&nbsp;Seyde Myda hadde, under his longe heres,<br> <A NAME="an_954"></A>&nbsp;Growynge upon his heed two asses eres,<br> <A NAME="an_955"></A>&nbsp;The whiche vice he hydde as he best myghte<br> <A NAME="an_956"></A>&nbsp;Ful subtilly from every mannes sighte,<br> <A NAME="an_957"></A>&nbsp;That, save his wyf, ther wiste of it namo.<br> <A NAME="an_958"></A>&nbsp;He loved hire moost, and trusted hire also;<br> <A NAME="an_959"></A>&nbsp;He preyede hire that to no creature<br> <span class="margnote"><FONT COLOR="GREEN" SIZE="-1"><A NAME="an_960">960</A></FONT></span>&nbsp;She sholde tellen of his disfigure.<br> <A NAME="an_961"></A>&nbsp;She swoor him, "Nay"; for al this world to wynne,<br> <A NAME="an_962"></A>&nbsp;She nolde do that vileynye or synne,<br> <A NAME="an_963"></A>&nbsp;To make hir housbonde han so foul a name.<br> <A NAME="an_964"></A>&nbsp;She nolde nat telle it for hir owene shame.<br> <A NAME="an_965"></A>&nbsp;But nathelees, hir thoughte that she dyde<br> <A NAME="an_966"></A>&nbsp;That she so longe sholde a conseil hyde;<br> <A NAME="an_967"></A>&nbsp;Hir thoughte it swal so soore aboute hir herte<br> <A NAME="an_968"></A>&nbsp;That nedely som word hire moste asterte;<br> <A NAME="an_969"></A>&nbsp;And sith she dorste telle it to no man,<br> <span class="margnote"><FONT COLOR="GREEN" SIZE="-1"><A NAME="an_970">970</A></FONT></span>&nbsp;Doun to a mareys faste by she ran --<br> <A NAME="an_971"></A>&nbsp;Til she cam there hir herte was afyre --<br> <A NAME="an_972"></A>&nbsp;And as a bitore bombleth in the myre,<br> <A NAME="an_973"></A>&nbsp;She leyde hir mouth unto the water doun:<br> <A NAME="an_974"></A>&nbsp;"Biwreye me nat, thou water, with thy soun,"<br> <A NAME="an_975"></A>&nbsp;Quod she; "to thee I telle it and namo;<br> <A NAME="an_976"></A>&nbsp;Myn housbonde hath longe asses erys two!<br> <A NAME="an_977"></A>&nbsp;Now is myn herte al hool; now is it oute.<br> <A NAME="an_978"></A>&nbsp;I myghte no lenger kepe it, out of doute."<br> <A NAME="an_979"></A>&nbsp;Heere may ye se, thogh we a tyme abyde,<br> <span class="margnote"><FONT COLOR="GREEN" SIZE="-1"><A NAME="an_980">980</A></FONT></span>&nbsp;Yet out it moot; we kan no conseil hyde.<br> <A NAME="an_981"></A>&nbsp;The remenant of the tale if ye wol heere,<br> <A NAME="an_982"></A>&nbsp;Redeth Ovyde, and ther ye may it leere.<br> <A NAME="an_983"></A>&nbsp;This knyght, of which my tale is specially,<br> <A NAME="an_984"></A>&nbsp;Whan that he saugh he myghte nat come therby --<br> <A NAME="an_985"></A>&nbsp;This is to seye, what wommen love moost --<br> <A NAME="an_986"></A>&nbsp;Withinne his brest ful sorweful was the goost.<br> <A NAME="an_987"></A>&nbsp;But hoom he gooth; he myghte nat sojourne;<br> <A NAME="an_988"></A>&nbsp;The day was come that homward moste he tourne.<br> <A NAME="an_989"></A>&nbsp;And in his wey it happed hym to ryde,<br> <span class="margnote"><FONT COLOR="GREEN" SIZE="-1"><A NAME="an_990">990</A></FONT></span>&nbsp;In al this care, under a forest syde,<br> <A NAME="an_991"></A>&nbsp;Wher as he saugh upon a daunce go<br> <A NAME="an_992"></A>&nbsp;Of ladyes foure and twenty, and yet mo;<br> <A NAME="an_993"></A>&nbsp;Toward the whiche daunce he drow ful yerne,<br> <A NAME="an_994"></A>&nbsp;In hope that som wysdom sholde he lerne.<br> <A NAME="an_995"></A>&nbsp;But certeinly, er he cam fully there,<br> <A NAME="an_996"></A>&nbsp;Vanysshed was this daunce, he nyste where.<br> <A NAME="an_997"></A>&nbsp;No creature saugh he that bar lyf,<br> <A NAME="an_998"></A>&nbsp;Save on the grene he saugh sittynge a wyf --<br> <A NAME="an_999"></A>&nbsp;A fouler wight ther may no man devyse.<br> <span class="margnote"><FONT COLOR="GREEN" SIZE="-1"><A NAME="an_1000">1000</A></FONT></span>&nbsp;Agayn the knyght this olde wyf gan ryse,<br> <A NAME="an_1001"></A>&nbsp;And seyde, "Sire knyght, heer forth ne lith no wey.<br> <A NAME="an_1002"></A>&nbsp;Tel me what that ye seken, by youre fey!<br> <A NAME="an_1003"></A>&nbsp;Paraventure it may the bettre be;<br> <A NAME="an_1004"></A>&nbsp;Thise olde folk kan muchel thyng," quod she.<br> <A NAME="an_1005"></A>&nbsp;"My leeve mooder," quod this knyght, "certeyn<br> <A NAME="an_1006"></A>&nbsp;I nam but deed but if that I kan seyn<br> <A NAME="an_1007"></A>&nbsp;What thyng it is that wommen moost desire.<br> <A NAME="an_1008"></A>&nbsp;Koude ye me wisse, I wolde wel quite youre hire."<br> <A NAME="an_1009"></A>&nbsp;"Plight me thy trouthe heere in myn hand," quod she,<br> <span class="margnote"><FONT COLOR="GREEN" SIZE="-1"><A NAME="an_1010">1010</A></FONT></span>&nbsp;"The nexte thyng that I requere thee,<br> <A NAME="an_1011"></A>&nbsp;Thou shalt it do, if it lye in thy myght,<br> <A NAME="an_1012"></A>&nbsp;And I wol telle it yow er it be nyght."<br> <A NAME="an_1013"></A>&nbsp;"Have heer my trouthe," quod the knyght, "I grante."<br> <A NAME="an_1014"></A>&nbsp;"Thanne," quod she, "I dar me wel avante<br> <A NAME="an_1015"></A>&nbsp;Thy lyf is sauf, for I wol stonde therby;<br> <A NAME="an_1016"></A>&nbsp;Upon my lyf, the queene wol seye as I.<br> <A NAME="an_1017"></A>&nbsp;Lat se which is the proudeste of hem alle<br> <A NAME="an_1018"></A>&nbsp;That wereth on a coverchief or a calle<br> <A NAME="an_1019"></A>&nbsp;That dar seye nay of that I shal thee teche.<br> <span class="margnote"><FONT COLOR="GREEN" SIZE="-1"><A NAME="an_1020">1020</A></FONT></span>&nbsp;Lat us go forth withouten lenger speche."<br> <A NAME="an_1021"></A>&nbsp;Tho rowned she a pistel in his ere,<br> <A NAME="an_1022"></A>&nbsp;And bad hym to be glad and have no fere.<br> <A NAME="an_1023"></A>&nbsp;Whan they be comen to the court, this knyght<br> <A NAME="an_1024"></A>&nbsp;Seyde he had holde his day, as he hadde hight,<br> <A NAME="an_1025"></A>&nbsp;And redy was his answere, as he sayde.<br> <A NAME="an_1026"></A>&nbsp;Ful many a noble wyf, and many a mayde,<br> <A NAME="an_1027"></A>&nbsp;And many a wydwe, for that they been wise,<br> <A NAME="an_1028"></A>&nbsp;The queene hirself sittynge as a justise,<br> <A NAME="an_1029"></A>&nbsp;Assembled been, his answere for to heere;<br> <span class="margnote"><FONT COLOR="GREEN" SIZE="-1"><A NAME="an_1030">1030</A></FONT></span>&nbsp;And afterward this knyght was bode appeere.<br> <A NAME="an_1031"></A>&nbsp;To every wight comanded was silence,<br> <A NAME="an_1032"></A>&nbsp;And that the knyght sholde telle in audience<br> <A NAME="an_1033"></A>&nbsp;What thyng that worldly wommen loven best.<br> <A NAME="an_1034"></A>&nbsp;This knyght ne stood nat stille as doth a best,<br> <A NAME="an_1035"></A>&nbsp;But to his questioun anon answerde<br> <A NAME="an_1036"></A>&nbsp;With manly voys, that al the court it herde:<br> <A NAME="an_1037"></A>&nbsp;"My lige lady, generally," quod he,<br> <A NAME="an_1038"></A>&nbsp;"Wommen desiren to have sovereynetee<br> <A NAME="an_1039"></A>&nbsp;As wel over hir housbond as hir love,<br> <span class="margnote"><FONT COLOR="GREEN" SIZE="-1"><A NAME="an_1040">1040</A></FONT></span>&nbsp;And for to been in maistrie hym above.<br> <A NAME="an_1041"></A>&nbsp;This is youre mooste desir, thogh ye me kille.<br> <A NAME="an_1042"></A>&nbsp;Dooth as yow list; I am heer at youre wille."<br> <A NAME="an_1043"></A>&nbsp;In al the court ne was ther wyf, ne mayde,<br> <A NAME="an_1044"></A>&nbsp;Ne wydwe that contraried that he sayde,<br> <A NAME="an_1045"></A>&nbsp;But seyden he was worthy han his lyf.<br> <A NAME="an_1046"></A>&nbsp;And with that word up stirte the olde wyf,<br> <A NAME="an_1047"></A>&nbsp;Which that the knyght saugh sittynge on the grene:<br> <A NAME="an_1048"></A>&nbsp;"Mercy," quod she, "my sovereyn lady queene!<br> <A NAME="an_1049"></A>&nbsp;Er that youre court departe, do me right.<br> <span class="margnote"><FONT COLOR="GREEN" SIZE="-1"><A NAME="an_1050">1050</A></FONT></span>&nbsp;I taughte this answere unto the knyght;<br> <A NAME="an_1051"></A>&nbsp;For which he plighte me his trouthe there,<br> <A NAME="an_1052"></A>&nbsp;The firste thyng that I wolde hym requere<br> <A NAME="an_1053"></A>&nbsp;He wolde it do, if it lay in his myghte.<br> <A NAME="an_1054"></A>&nbsp;Bifore the court thanne preye I thee, sir knyght,"<br> <A NAME="an_1055"></A>&nbsp;Quod she, "that thou me take unto thy wyf,<br> <A NAME="an_1056"></A>&nbsp;For wel thou woost that I have kept thy lyf.<br> <A NAME="an_1057"></A>&nbsp;If I seye fals, sey nay, upon thy fey!"<br> <A NAME="an_1058"></A>&nbsp;This knyght answerde, "Allas and weylawey!<br> <A NAME="an_1059"></A>&nbsp;I woot right wel that swich was my biheste.<br> <span class="margnote"><FONT COLOR="GREEN" SIZE="-1"><A NAME="an_1060">1060</A></FONT></span>&nbsp;For Goddes love, as chees a newe requeste!<br> <A NAME="an_1061"></A>&nbsp;Taak al my good and lat my body go."<br> <A NAME="an_1062"></A>&nbsp;"Nay, thanne," quod she, "I shrewe us bothe two!<br> <A NAME="an_1063"></A>&nbsp;For thogh that I be foul, and oold, and poore<br> <A NAME="an_1064"></A>&nbsp;I nolde for al the metal, ne for oore<br> <A NAME="an_1065"></A>&nbsp;That under erthe is grave or lith above,<br> <A NAME="an_1066"></A>&nbsp;But if thy wyf I were, and eek thy love."<br> <A NAME="an_1067"></A>&nbsp;"My love?" quod he, "nay, my dampnacioun!<br> <A NAME="an_1068"></A>&nbsp;Allas, that any of my nacioun<br> <A NAME="an_1069"></A>&nbsp;Sholde evere so foule disparaged be!"<br> <span class="margnote"><FONT COLOR="GREEN" SIZE="-1"><A NAME="an_1070">1070</A></FONT></span>&nbsp;But al for noght; the ende is this, that he<br> <A NAME="an_1071"></A>&nbsp;Constreyned was; he nedes moste hire wedde,<br> <A NAME="an_1072"></A>&nbsp;And taketh his olde wyf, and gooth to bedde.<br> <A NAME="an_1073"></A>&nbsp;Now wolden som men seye, paraventure,<br> <A NAME="an_1074"></A>&nbsp;That for my necligence I do no cure<br> <A NAME="an_1075"></A>&nbsp;To tellen yow the joye and al th' array<br> <A NAME="an_1076"></A>&nbsp;That at the feeste was that ilke day.<br> <A NAME="an_1077"></A>&nbsp;To which thyng shortly answeren I shal:<br> <A NAME="an_1078"></A>&nbsp;I seye ther nas no joye ne feeste at al;<br> <A NAME="an_1079"></A>&nbsp;Ther nas but hevynesse and muche sorwe.<br> <span class="margnote"><FONT COLOR="GREEN" SIZE="-1"><A NAME="an_1080">1080</A></FONT></span>&nbsp;For prively he wedded hire on morwe,<br> <A NAME="an_1081"></A>&nbsp;And al day after hidde hym as an owle,<br> <A NAME="an_1082"></A>&nbsp;So wo was hym, his wyf looked so foule.<br> <A NAME="an_1083"></A>&nbsp;Greet was the wo the knyght hadde in his thoght,<br> <A NAME="an_1084"></A>&nbsp;Whan he was with his wyf abedde ybroght;<br> <A NAME="an_1085"></A>&nbsp;He walweth and he turneth to and fro.<br> <A NAME="an_1086"></A>&nbsp;His olde wyf lay smylynge everemo,<br> <A NAME="an_1087"></A>&nbsp;And seyde, "O deere housbonde, benedicitee!<br> <A NAME="an_1088"></A>&nbsp;Fareth every knyght thus with his wyf as ye?<br> <A NAME="an_1089"></A>&nbsp;Is this the lawe of kyng Arthures hous?<br> <span class="margnote"><FONT COLOR="GREEN" SIZE="-1"><A NAME="an_1090">1090</A></FONT></span>&nbsp;Is every knyght of his so dangerous?<br> <A NAME="an_1091"></A>&nbsp;I am youre owene love and youre wyf;<br> <A NAME="an_1092"></A>&nbsp;I am she which that saved hath youre lyf,<br> <A NAME="an_1093"></A>&nbsp;And, certes, yet ne dide I yow nevere unright;<br> <A NAME="an_1094"></A>&nbsp;Why fare ye thus with me this firste nyght?<br> <A NAME="an_1095"></A>&nbsp;Ye faren lyk a man had lost his wit.<br> <A NAME="an_1096"></A>&nbsp;What is my gilt? For Goddes love, tel it,<br> <A NAME="an_1097"></A>&nbsp;And it shal been amended, if I may."<br> <A NAME="an_1098"></A>&nbsp;"Amended?" quod this knyght, "Allas, nay, nay!<br> <A NAME="an_1099"></A>&nbsp;It wol nat been amended nevere mo.<br> <span class="margnote"><FONT COLOR="GREEN" SIZE="-1"><A NAME="an_1100">1100</A></FONT></span>&nbsp;Thou art so loothly, and so oold also,<br> <A NAME="an_1101"></A>&nbsp;And therto comen of so lough a kynde,<br> <A NAME="an_1102"></A>&nbsp;That litel wonder is thogh I walwe and wynde.<br> <A NAME="an_1103"></A>&nbsp;So wolde God myn herte wolde breste!"<br> <A NAME="an_1104"></A>&nbsp;"Is this," quod she, "the cause of youre unreste?"<br> <A NAME="an_1105"></A>&nbsp;"Ye, certeinly," quod he, "no wonder is."<br> <A NAME="an_1106"></A>&nbsp;"Now, sire," quod she, "I koude amende al this,<br> <A NAME="an_1107"></A>&nbsp;If that me liste, er it were dayes thre,<br> <A NAME="an_1108"></A>&nbsp;So wel ye myghte bere yow unto me.<br> <A NAME="an_1109"></A>&nbsp;"But, for ye speken of swich gentillesse<br> <span class="margnote"><FONT COLOR="GREEN" SIZE="-1"><A NAME="an_1110">1110</A></FONT></span>&nbsp;As is descended out of old richesse,<br> <A NAME="an_1111"></A>&nbsp;That therfore sholden ye be gentil men,<br> <A NAME="an_1112"></A>&nbsp;Swich arrogance is nat worth an hen.<br> <A NAME="an_1113"></A>&nbsp;Looke who that is moost vertuous alway,<br> <A NAME="an_1114"></A>&nbsp;Pryvee and apert, and moost entendeth ay<br> <A NAME="an_1115"></A>&nbsp;To do the gentil dedes that he kan;<br> <A NAME="an_1116"></A>&nbsp;Taak hym for the grettest gentil man.<br> <A NAME="an_1117"></A>&nbsp;Crist wole we clayme of hym oure gentillesse,<br> <A NAME="an_1118"></A>&nbsp;Nat of oure eldres for hire old richesse.<br> <A NAME="an_1119"></A>&nbsp;For thogh they yeve us al hir heritage,<br> <span class="margnote"><FONT COLOR="GREEN" SIZE="-1"><A NAME="an_1120">1120</A></FONT></span>&nbsp;For which we clayme to been of heigh parage,<br> <A NAME="an_1121"></A>&nbsp;Yet may they nat biquethe for no thyng<br> <A NAME="an_1122"></A>&nbsp;To noon of us hir vertuous lyvyng,<br> <A NAME="an_1123"></A>&nbsp;That made hem gentil men ycalled be,<br> <A NAME="an_1124"></A>&nbsp;And bad us folwen hem in swich degree.<br> <A NAME="an_1125"></A>&nbsp;"Wel kan the wise poete of Florence,<br> <A NAME="an_1126"></A>&nbsp;That highte Dant, speken in this sentence.<br> <A NAME="an_1127"></A>&nbsp;Lo, in swich maner rym is Dantes tale:<br> <A NAME="an_1128"></A>&nbsp;`Ful selde up riseth by his branches smale<br> <A NAME="an_1129"></A>&nbsp;Prowesse of man, for God, of his goodnesse,<br> <span class="margnote"><FONT COLOR="GREEN" SIZE="-1"><A NAME="an_1130">1130</A></FONT></span>&nbsp;Wole that of hym we clayme oure gentillesse';<br> <A NAME="an_1131"></A>&nbsp;For of oure eldres may we no thyng clayme<br> <A NAME="an_1132"></A>&nbsp;But temporel thyng, that man may hurte and mayme.<br> <A NAME="an_1133"></A>&nbsp;"Eek every wight woot this as wel as I,<br> <A NAME="an_1134"></A>&nbsp;If gentillesse were planted natureelly<br> <A NAME="an_1135"></A>&nbsp;Unto a certeyn lynage doun the lyne,<br> <A NAME="an_1136"></A>&nbsp;Pryvee and apert thanne wolde they nevere fyne<br> <A NAME="an_1137"></A>&nbsp;To doon of gentillesse the faire office;<br> <A NAME="an_1138"></A>&nbsp;They myghte do no vileynye or vice.<br> <A NAME="an_1139"></A>&nbsp;"Taak fyr and ber it in the derkeste hous<br> <span class="margnote"><FONT COLOR="GREEN" SIZE="-1"><A NAME="an_1140">1140</A></FONT></span>&nbsp;Bitwix this and the mount of Kaukasous,<br> <A NAME="an_1141"></A>&nbsp;And lat men shette the dores and go thenne;<br> <A NAME="an_1142"></A>&nbsp;Yet wole the fyr as faire lye and brenne<br> <A NAME="an_1143"></A>&nbsp;As twenty thousand men myghte it biholde;<br> <A NAME="an_1144"></A>&nbsp;His office natureel ay wol it holde,<br> <A NAME="an_1145"></A>&nbsp;Up peril of my lyf, til that it dye.<br> <A NAME="an_1146"></A>&nbsp;"Heere may ye se wel how that genterye<br> <A NAME="an_1147"></A>&nbsp;Is nat annexed to possessioun,<br> <A NAME="an_1148"></A>&nbsp;Sith folk ne doon hir operacioun<br> <A NAME="an_1149"></A>&nbsp;Alwey, as dooth the fyr, lo, in his kynde.<br> <span class="margnote"><FONT COLOR="GREEN" SIZE="-1"><A NAME="an_1150">1150</A></FONT></span>&nbsp;For, God it woot, men may wel often fynde<br> <A NAME="an_1151"></A>&nbsp;A lordes sone do shame and vileynye;<br> <A NAME="an_1152"></A>&nbsp;And he that wole han pris of his gentrye,<br> <A NAME="an_1153"></A>&nbsp;For he was boren of a gentil hous<br> <A NAME="an_1154"></A>&nbsp;And hadde his eldres noble and vertuous,<br> <A NAME="an_1155"></A>&nbsp;And nel hymselven do no gentil dedis<br> <A NAME="an_1156"></A>&nbsp;Ne folwen his gentil auncestre that deed is,<br> <A NAME="an_1157"></A>&nbsp;He nys nat gentil, be he duc or erl,<br> <A NAME="an_1158"></A>&nbsp;For vileyns synful dedes make a cherl.<br> <A NAME="an_1159"></A>&nbsp;For gentillesse nys but renomee<br> <span class="margnote"><FONT COLOR="GREEN" SIZE="-1"><A NAME="an_1160">1160</A></FONT></span>&nbsp;Of thyne auncestres, for hire heigh bountee,<br> <A NAME="an_1161"></A>&nbsp;Which is a strange thyng to thy persone.<br> <A NAME="an_1162"></A>&nbsp;Thy gentillesse cometh fro God allone.<br> <A NAME="an_1163"></A>&nbsp;Thanne comth oure verray gentillesse of grace;<br> <A NAME="an_1164"></A>&nbsp;It was no thyng biquethe us with oure place.<br> <A NAME="an_1165"></A>&nbsp;"Thenketh hou noble, as seith Valerius,<br> <A NAME="an_1166"></A>&nbsp;Was thilke Tullius Hostillius,<br> <A NAME="an_1167"></A>&nbsp;That out of poverte roos to heigh noblesse.<br> <A NAME="an_1168"></A>&nbsp;Reedeth Senek, and redeth eek Boece;<br> <A NAME="an_1169"></A>&nbsp;Ther shul ye seen expres that it no drede is<br> <span class="margnote"><FONT COLOR="GREEN" SIZE="-1"><A NAME="an_1170">1170</A></FONT></span>&nbsp;That he is gentil that dooth gentil dedis.<br> <A NAME="an_1171"></A>&nbsp;And therfore, leeve housbonde, I thus conclude:<br> <A NAME="an_1172"></A>&nbsp;Al were it that myne auncestres were rude,<br> <A NAME="an_1173"></A>&nbsp;Yet may the hye God, and so hope I,<br> <A NAME="an_1174"></A>&nbsp;Grante me grace to lyven vertuously.<br> <A NAME="an_1175"></A>&nbsp;Thanne am I gentil, whan that I bigynne<br> <A NAME="an_1176"></A>&nbsp;To lyven vertuously and weyve synne.<br> <A NAME="an_1177"></A>&nbsp;"And ther as ye of poverte me repreeve,<br> <A NAME="an_1178"></A>&nbsp;The hye God, on whom that we bileeve,<br> <A NAME="an_1179"></A>&nbsp;In wilful poverte chees to lyve his lyf.<br> <span class="margnote"><FONT COLOR="GREEN" SIZE="-1"><A NAME="an_1180">1180</A></FONT></span>&nbsp;And certes every man, mayden, or wyf<br> <A NAME="an_1181"></A>&nbsp;May understonde that Jhesus, hevene kyng,<br> <A NAME="an_1182"></A>&nbsp;Ne wolde nat chese a vicious lyvyng.<br> <A NAME="an_1183"></A>&nbsp;Glad poverte is an honest thyng, certeyn;<br> <A NAME="an_1184"></A>&nbsp;This wole Senec and othere clerkes seyn.<br> <A NAME="an_1185"></A>&nbsp;Whoso that halt hym payd of his poverte,<br> <A NAME="an_1186"></A>&nbsp;I holde hym riche, al hadde he nat a sherte.<br> <A NAME="an_1187"></A>&nbsp;He that coveiteth is a povre wight,<br> <A NAME="an_1188"></A>&nbsp;For he wolde han that is nat in his myght;<br> <A NAME="an_1189"></A>&nbsp;But he that noght hath, ne coveiteth have,<br> <span class="margnote"><FONT COLOR="GREEN" SIZE="-1"><A NAME="an_1190">1190</A></FONT></span>&nbsp;Is riche, although ye holde hym but a knave.<br> <A NAME="an_1191"></A>&nbsp;Verray poverte, it syngeth proprely;<br> <A NAME="an_1192"></A>&nbsp;Juvenal seith of poverte myrily:<br> <A NAME="an_1193"></A>&nbsp;`The povre man, whan he goth by the weye,<br> <A NAME="an_1194"></A>&nbsp;Bifore the theves he may synge and pleye.'<br> <A NAME="an_1195"></A>&nbsp;Poverte is hateful good and, as I gesse,<br> <A NAME="an_1196"></A>&nbsp;A ful greet bryngere out of bisynesse;<br> <A NAME="an_1197"></A>&nbsp;A greet amendere eek of sapience<br> <A NAME="an_1198"></A>&nbsp;To hym that taketh it in pacience.<br> <A NAME="an_1199"></A>&nbsp;Poverte is this, although it seme alenge:<br> <span class="margnote"><FONT COLOR="GREEN" SIZE="-1"><A NAME="an_1200">1200</A></FONT></span>&nbsp;Possessioun that no wight wol chalenge.<br> <A NAME="an_1201"></A>&nbsp;Poverte ful ofte, whan a man is lowe,<br> <A NAME="an_1202"></A>&nbsp;Maketh his God and eek hymself to knowe.<br> <A NAME="an_1203"></A>&nbsp;Poverte a spectacle is, as thynketh me,<br> <A NAME="an_1204"></A>&nbsp;Thurgh which he may his verray freendes see.<br> <A NAME="an_1205"></A>&nbsp;And therfore, sire, syn that I noght yow greve,<br> <A NAME="an_1206"></A>&nbsp;Of my poverte namoore ye me repreve.<br> <A NAME="an_1207"></A>&nbsp;"Now, sire, of elde ye repreve me;<br> <A NAME="an_1208"></A>&nbsp;And certes, sire, thogh noon auctoritee<br> <A NAME="an_1209"></A>&nbsp;Were in no book, ye gentils of honour<br> <span class="margnote"><FONT COLOR="GREEN" SIZE="-1"><A NAME="an_1210">1210</A></FONT></span>&nbsp;Seyn that men sholde an oold wight doon favour<br> <A NAME="an_1211"></A>&nbsp;And clepe hym fader, for youre gentillesse;<br> <A NAME="an_1212"></A>&nbsp;And auctours shal I fynden, as I gesse.<br> <A NAME="an_1213"></A>&nbsp;"Now ther ye seye that I am foul and old,<br> <A NAME="an_1214"></A>&nbsp;Than drede you noght to been a cokewold;<br> <A NAME="an_1215"></A>&nbsp;For filthe and eelde, also moot I thee,<br> <A NAME="an_1216"></A>&nbsp;Been grete wardeyns upon chastitee.<br> <A NAME="an_1217"></A>&nbsp;But nathelees, syn I knowe youre delit,<br> <A NAME="an_1218"></A>&nbsp;I shal fulfille youre worldly appetit.<br> <A NAME="an_1219"></A>&nbsp;"Chese now," quod she, "oon of thise thynges tweye:<br> <span class="margnote"><FONT COLOR="GREEN" SIZE="-1"><A NAME="an_1220">1220</A></FONT></span>&nbsp;To han me foul and old til that I deye,<br> <A NAME="an_1221"></A>&nbsp;And be to yow a trewe, humble wyf,<br> <A NAME="an_1222"></A>&nbsp;And nevere yow displese in al my lyf,<br> <A NAME="an_1223"></A>&nbsp;Or elles ye wol han me yong and fair,<br> <A NAME="an_1224"></A>&nbsp;And take youre aventure of the repair<br> <A NAME="an_1225"></A>&nbsp;That shal be to youre hous by cause of me,<br> <A NAME="an_1226"></A>&nbsp;Or in som oother place, may wel be.<br> <A NAME="an_1227"></A>&nbsp;Now chese yourselven, wheither that yow liketh."<br> <A NAME="an_1228"></A>&nbsp;This knyght avyseth hym and sore siketh,<br> <A NAME="an_1229"></A>&nbsp;But atte laste he seyde in this manere:<br> <span class="margnote"><FONT COLOR="GREEN" SIZE="-1"><A NAME="an_1230">1230</A></FONT></span>&nbsp;"My lady and my love, and wyf so deere,<br> <A NAME="an_1231"></A>&nbsp;I put me in youre wise governance;<br> <A NAME="an_1232"></A>&nbsp;Cheseth youreself which may be moost plesance<br> <A NAME="an_1233"></A>&nbsp;And moost honour to yow and me also.<br> <A NAME="an_1234"></A>&nbsp;I do no fors the wheither of the two,<br> <A NAME="an_1235"></A>&nbsp;For as yow liketh, it suffiseth me."<br> <A NAME="an_1236"></A>&nbsp;"Thanne have I gete of yow maistrie," quod she,<br> <A NAME="an_1237"></A>&nbsp;"Syn I may chese and governe as me lest?"<br> <A NAME="an_1238"></A>&nbsp;"Ye, certes, wyf," quod he, "I holde it best."<br> <A NAME="an_1239"></A>&nbsp;"Kys me," quod she, "we be no lenger wrothe,<br> <span class="margnote"><FONT COLOR="GREEN" SIZE="-1"><A NAME="an_1240">1240</A></FONT></span>&nbsp;For, by my trouthe, I wol be to yow bothe --<br> <A NAME="an_1241"></A>&nbsp;This is to seyn, ye, bothe fair and good.<br> <A NAME="an_1242"></A>&nbsp;I prey to God that I moote sterven wood,<br> <A NAME="an_1243"></A>&nbsp;But I to yow be also good and trewe<br> <A NAME="an_1244"></A>&nbsp;As evere was wyf, syn that the world was newe.<br> <A NAME="an_1245"></A>&nbsp;And but I be to-morn as fair to seene<br> <A NAME="an_1246"></A>&nbsp;As any lady, emperice, or queene,<br> <A NAME="an_1247"></A>&nbsp;That is bitwixe the est and eke the west,<br> <A NAME="an_1248"></A>&nbsp;Dooth with my lyf and deth right as yow lest.<br> <A NAME="an_1249"></A>&nbsp;Cast up the curtyn, looke how that it is."<br> <span class="margnote"><FONT COLOR="GREEN" SIZE="-1"><A NAME="an_1250">1250</A></FONT></span>&nbsp;And whan the knyght saugh verraily al this,<br> <A NAME="an_1251"></A>&nbsp;That she so fair was, and so yong therto,<br> <A NAME="an_1252"></A>&nbsp;For joye he hente hire in his armes two.<br> <A NAME="an_1253"></A>&nbsp;His herte bathed in a bath of blisse.<br> <A NAME="an_1254"></A>&nbsp;A thousand tyme a-rewe he gan hire kisse,<br> <A NAME="an_1255"></A>&nbsp;And she obeyed hym in every thyng<br> <A NAME="an_1256"></A>&nbsp;That myghte doon hym plesance or likyng.<br> <A NAME="an_1257"></A>&nbsp;And thus they lyve unto hir lyves ende<br> <A NAME="an_1258"></A>&nbsp;In parfit joye; and Jhesu Crist us sende<br> <A NAME="an_1259"></A>&nbsp;Housbondes meeke, yonge, and fressh abedde,<br> <span class="margnote"><FONT COLOR="GREEN" SIZE="-1"><A NAME="an_1260">1260</A></FONT></span>&nbsp;And grace t' overbyde hem that we wedde;<br> <A NAME="an_1261"></A>&nbsp;And eek I praye Jhesu shorte hir lyves<br> <A NAME="an_1262"></A>&nbsp;That noght wol be governed by hir wyves;<br> <A NAME="an_1263"></A>&nbsp;And olde and angry nygardes of dispence,<br> <A NAME="an_1264"></A>&nbsp;God sende hem soone verray pestilence!<br>  
<p><HR>
<CENTER>
<A HREF="mect13.htm">Next: The Friar's Prologue</A></CENTER>
</BODY>
</HTML>
