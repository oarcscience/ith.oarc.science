<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Shorter Poems: The Complaint Unto Pity</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">England</A>&nbsp;
<A HREF="index.htm">Index</A>&nbsp;
<A HREF="mect66.htm">Previous</A>&nbsp;
<A HREF="mect68.htm">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Shorter Poems</h4> <h3 align="center" align="center">The Complaint Unto Pity</h3> <A NAME="an_1"></A>&nbsp;Pite, that I have sought so yore agoo<br> <A NAME="an_2"></A>&nbsp;With herte soore and ful of besy peyne,<br> <A NAME="an_3"></A>&nbsp;That in this world was never wight so woo<br> <A NAME="an_4"></A>&nbsp;Withoute deth -- and yf I shal not feyne,<br> <A NAME="an_5"></A>&nbsp;My purpos was to Pite to compleyne<br> <A NAME="an_6"></A>&nbsp;Upon the crueltee and tirannye<br> <A NAME="an_7"></A>&nbsp;Of Love, that for my trouthe doth me dye.<br> <A NAME="an_8"></A>&nbsp;And when that I, be lengthe of certeyne yeres,<br> <A NAME="an_9"></A>&nbsp;Had evere in oon a tyme sought to speke,<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;To Pitee ran I al bespreynt with teres<br> <A NAME="an_11"></A>&nbsp;To prayen hir on Cruelte me awreke.<br> <A NAME="an_12"></A>&nbsp;But er I myghte with any word outbreke<br> <A NAME="an_13"></A>&nbsp;Or tellen any of my peynes smerte,<br> <A NAME="an_14"></A>&nbsp;I fond hir ded, and buried in an herte.<br> <A NAME="an_15"></A>&nbsp;Adoun I fel when that I saugh the herse,<br> <A NAME="an_16"></A>&nbsp;Ded as a ston while that the swogh me laste;<br> <A NAME="an_17"></A>&nbsp;But up I roos with colour ful dyverse<br> <A NAME="an_18"></A>&nbsp;And pitously on hir myn eyen I caste,<br> <A NAME="an_19"></A>&nbsp;And ner the corps I gan to presen faste,<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;And for the soule I shop me for to preye.<br> <A NAME="an_21"></A>&nbsp;I was but lorn, ther was no more to seye.<br> <A NAME="an_22"></A>&nbsp;Thus am I slayn sith that Pite is ded.<br> <A NAME="an_23"></A>&nbsp;Allas, that day, that ever hyt shulde falle.<br> <A NAME="an_24"></A>&nbsp;What maner man dar now hold up his hed?<br> <A NAME="an_25"></A>&nbsp;To whom shal any sorwful herte calle?<br> <A NAME="an_26"></A>&nbsp;Now Cruelte hath cast to slee us alle,<br> <A NAME="an_27"></A>&nbsp;In ydel hope, folk redeless of peyne,<br> <A NAME="an_28"></A>&nbsp;Syth she is ded, to whom shul we compleyne?<br> <A NAME="an_29"></A>&nbsp;But yet encreseth me this wonder newe,<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;That no wight woot that she is ded, but I --<br> <A NAME="an_31"></A>&nbsp;So many men as in her tyme hir knewe --<br> <A NAME="an_32"></A>&nbsp;And yet she dyed not so sodeynly,<br> <A NAME="an_33"></A>&nbsp;For I have sought hir ever ful besely<br> <A NAME="an_34"></A>&nbsp;Sith first I hadde wit or mannes mynde,<br> <A NAME="an_35"></A>&nbsp;But she was ded er that I koude hir fynde.<br> <A NAME="an_36"></A>&nbsp;Aboute hir herse there stoden lustely,<br> <A NAME="an_37"></A>&nbsp;Withouten any woo as thoughte me,<br> <A NAME="an_38"></A>&nbsp;Bounte parfyt, wel armed and richely,<br> <A NAME="an_39"></A>&nbsp;And fresshe Beaute, Lust, and Jolyte,<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;Assured Maner, Youthe, and Honeste,<br> <A NAME="an_41"></A>&nbsp;Wisdom, Estaat, Drede, and Governaunce,<br> <A NAME="an_42"></A>&nbsp;Confedred both by bonde and alliaunce.<br> <A NAME="an_43"></A>&nbsp;A compleynt had I, writen in myn hond,<br> <A NAME="an_44"></A>&nbsp;For to have put to Pite as a bille;<br> <A NAME="an_45"></A>&nbsp;But when I al this companye ther fond,<br> <A NAME="an_46"></A>&nbsp;That rather wolden al my cause spille<br> <A NAME="an_47"></A>&nbsp;Then do me help, I held my pleynte stille,<br> <A NAME="an_48"></A>&nbsp;For to that folk, withouten any fayle,<br> <A NAME="an_49"></A>&nbsp;Withoute Pitee ther may no bille availe.<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;Then leve I al these vertues, sauf Pite,<br> <A NAME="an_51"></A>&nbsp;Kepynge the corps as ye have herd me seyn,<br> <A NAME="an_52"></A>&nbsp;Confedered alle by bond of Cruelte<br> <A NAME="an_53"></A>&nbsp;And ben assented when I shal be sleyn.<br> <A NAME="an_54"></A>&nbsp;And I have put my complaynt up ageyn,<br> <A NAME="an_55"></A>&nbsp;For to my foes my bille I dar not shewe,<br> <A NAME="an_56"></A>&nbsp;Th' effect of which seith thus, in wordes fewe:<br> <A NAME="an_57"></A>&nbsp;Humblest of herte, highest of reverence,<br> <A NAME="an_58"></A>&nbsp;Benygne flour, coroune of vertues alle,<br> <A NAME="an_59"></A>&nbsp;Sheweth unto youre rial excellence<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;Youre servaunt, yf I durste me so calle,<br> <A NAME="an_61"></A>&nbsp;Hys mortal harm in which he is yfalle,<br> <A NAME="an_62"></A>&nbsp;And noght al oonly for his evel fare,<br> <A NAME="an_63"></A>&nbsp;But for your renoun, as he shal declare.<br> <A NAME="an_64"></A>&nbsp;Hit stondeth thus: your contraire, Crueltee,<br> <A NAME="an_65"></A>&nbsp;Allyed is ayenst your regalye<br> <A NAME="an_66"></A>&nbsp;Under colour of womanly Beaute --<br> <A NAME="an_67"></A>&nbsp;For men shulde not, lo, knowe hir tirannye --<br> <A NAME="an_68"></A>&nbsp;With Bounte, Gentilesse, and Curtesye,<br> <A NAME="an_69"></A>&nbsp;And hath depryved yow now of your place<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;That hyghte "Beaute apertenant to Grace."<br> <A NAME="an_71"></A>&nbsp;For kyndely by youre herytage ryght<br> <A NAME="an_72"></A>&nbsp;Ye ben annexed ever unto Bounte;<br> <A NAME="an_73"></A>&nbsp;And verrayly ye oughte do youre myght<br> <A NAME="an_74"></A>&nbsp;To helpe Trouthe in his adversyte.<br> <A NAME="an_75"></A>&nbsp;Ye be also the corowne of Beaute,<br> <A NAME="an_76"></A>&nbsp;And certes yf ye wanten in these tweyne,<br> <A NAME="an_77"></A>&nbsp;The world is lore; ther is no more to seyne.<br> <A NAME="an_78"></A>&nbsp;Eke what availeth Maner and Gentilesse<br> <A NAME="an_79"></A>&nbsp;Withoute yow, benygne creature?<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;Shal Cruelte be your governeresse?<br> <A NAME="an_81"></A>&nbsp;Allas, what herte may hyt longe endure?<br> <A NAME="an_82"></A>&nbsp;Wherfore, but ye the rather take cure<br> <A NAME="an_83"></A>&nbsp;To breke that perilouse alliaunce,<br> <A NAME="an_84"></A>&nbsp;Ye sleen hem that ben in your obeisaunce.<br> <A NAME="an_85"></A>&nbsp;And further over yf ye suffre this,<br> <A NAME="an_86"></A>&nbsp;Youre renoun ys fordoo than in a throwe;<br> <A NAME="an_87"></A>&nbsp;Ther shal no man wite well what Pite is.<br> <A NAME="an_88"></A>&nbsp;Allas, that your renoun is falle so lowe!<br> <A NAME="an_89"></A>&nbsp;Ye be than fro youre heritage ythrowe<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;By Cruelte that occupieth youre place,<br> <A NAME="an_91"></A>&nbsp;And we despeyred that seken to your grace.<br> <A NAME="an_92"></A>&nbsp;Have mercy on me, thow Herenus quene,<br> <A NAME="an_93"></A>&nbsp;That yow have sought so tendirly and yore;<br> <A NAME="an_94"></A>&nbsp;Let som strem of youre lyght on me be sene<br> <A NAME="an_95"></A>&nbsp;That love and drede yow ever lenger the more;<br> <A NAME="an_96"></A>&nbsp;For sothly for to seyne I bere the soore,<br> <A NAME="an_97"></A>&nbsp;And though I be not konnynge for to pleyne,<br> <A NAME="an_98"></A>&nbsp;For Goddis love have mercy on my peyne.<br> <A NAME="an_99"></A>&nbsp;My peyne is this, that what so I desire<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;That have I not, ne nothing lyk therto;<br> <A NAME="an_101"></A>&nbsp;And ever setteth Desir myn hert on fire.<br> <A NAME="an_102"></A>&nbsp;Eke on that other syde where so I goo,<br> <A NAME="an_103"></A>&nbsp;What maner thing that may encrese my woo,<br> <A NAME="an_104"></A>&nbsp;That have I redy, unsoght, everywhere;<br> <A NAME="an_105"></A>&nbsp;Me lakketh but my deth and than my bere.<br> <A NAME="an_106"></A>&nbsp;What nedeth to shewe parcel of my peyne?<br> <A NAME="an_107"></A>&nbsp;Syth every woo that herte may bethynke<br> <A NAME="an_108"></A>&nbsp;I suffre and yet I dar not to yow pleyne;<br> <A NAME="an_109"></A>&nbsp;For wel I wot although I wake or wynke,<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;Ye rekke not whether I flete or synke.<br> <A NAME="an_111"></A>&nbsp;But natheles yet my trouthe I shal sustene<br> <A NAME="an_112"></A>&nbsp;Unto my deth, and that shal wel be sene.<br> <A NAME="an_113"></A>&nbsp;This is to seyne I wol be youres evere,<br> <A NAME="an_114"></A>&nbsp;Though ye me slee by Crueltee your foo,<br> <A NAME="an_115"></A>&nbsp;Algate my spirit shal never dissevere<br> <A NAME="an_116"></A>&nbsp;Fro youre servise for any peyne or woo.<br> <A NAME="an_117"></A>&nbsp;Sith ye be ded -- allas that hyt is soo --<br> <A NAME="an_118"></A>&nbsp;Thus for your deth I may wel wepe and pleyne<br> <A NAME="an_119"></A>&nbsp;With herte sore and ful of besy peyne.<br>  
<p><HR>
<CENTER>
<A HREF="mect68.htm">Next: A Complaint to His Lady</A></CENTER>
</BODY>
</HTML>
