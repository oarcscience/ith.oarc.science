<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: Chaucer's Retraction</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Legends and Sagas</A>&nbsp;
<A HREF="../index.htm">England</A>&nbsp;
<A HREF="index.htm">Index</A>&nbsp;
<A HREF="mect47.htm">Previous</A>&nbsp;
<A HREF="mect49.htm">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index.htm"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">Chaucer's Retraction</h3> <A NAME="an_1081"></A>&nbsp;Now preye I to hem alle that herkne this litel tretys or rede,<br> <A NAME="an_1081A"></A>&nbsp;that if ther be any thyng in it that liketh hem,<br> <A NAME="an_1081B"></A>&nbsp;that therof they thanken oure Lord Jhesu Crist, of whom al wit and al goodnesse.<br> <A NAME="an_1082"></A>&nbsp;And if ther be any thyng that displese hem, I preye hem that they arrette it to the defaute<br> <A NAME="an_1082A"></A>&nbsp;of myn unkonnynge and nat to my wyl, that wolde ful fayn seyd bettre if I hadde had konnynge.<br> <A NAME="an_1083"></A>&nbsp;For oure book seith, "Al that is writen is writen for doctrine,"<br> <A NAME="an_1083A"></A>&nbsp;and that is myn entente.<br> <A NAME="an_1084"></A>&nbsp;Wherfore I biseke yow mekely, for the mercy of God,<br> <A NAME="an_1084A"></A>&nbsp;that ye preye for me that Crist have mercy on me and me my giltes;<br> <A NAME="an_1085"></A>&nbsp;and namely of my translacions and enditynges of worldly vanitees, the whiche I revoke in my retracciouns:<br> <A NAME="an_1086"></A>&nbsp;as is the book of Troilus; the book also of Fame;<br> <A NAME="an_1086A"></A>&nbsp;the book of the XXV. Ladies; the book of the Duchesse;<br> <A NAME="an_1086B"></A>&nbsp;the book of Seint Valentynes day of the Parlement of Briddes; the tales of Caunterbury, thilke that sownen into synne;<br> <A NAME="an_1087"></A>&nbsp;the book of the Leoun; and many another book, if they were in my remembrance, and many a song<br> <A NAME="an_1087A"></A>&nbsp;and many a leccherous lay, that Crist for his grete mercy foryeve me the synne.<br> <A NAME="an_1088"></A>&nbsp;But of the translacion of Boece de Consolacione, and othere bookes of legendes of seintes, and omelies, and moralitee, and devocioun,<br> <A NAME="an_1089"></A>&nbsp;that thanke I oure Lord Jhesu Crist and his blisful Mooder, and alle the seintes of hevene,<br> <span class="margnote"><FONT COLOR="GREEN" SIZE="-1"><A NAME="an_1090">1090</A></FONT></span>&nbsp;bisekynge hem that they from hennes forth unto my lyves ende sende me grace to biwayle my giltes and to studie<br> <span class="margnote"><FONT COLOR="GREEN" SIZE="-1"><A NAME="an_1090A">1090A</A></FONT></span>&nbsp;to the salvacioun of my soule, and graunte me grace of verray penitence, confessioun and satisfaccioun to doon in this present lyf,<br> <A NAME="an_1091"></A>&nbsp;thurgh the benigne grace of hym that is kyng of kynges and preest over alle preestes,<br> <A NAME="an_1091A"></A>&nbsp;that boghte us with the precious blood of his herte,<br> <A NAME="an_1092"></A>&nbsp;so that I may been oon of hem at the day of doom that shulle be saved.<br> <A NAME="an_1092A"></A>&nbsp;Qui cum Patre et Spiritu Sancto vivit et regnat Deus per omnia secula. Amen.<br>  
<p></p>  
<p><HR>
<CENTER>
<A HREF="mect49.htm">Next: The Book of the Duchess</A></CENTER>
</BODY>
</HTML>
