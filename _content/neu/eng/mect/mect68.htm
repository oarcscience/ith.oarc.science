<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Shorter Poems: A Complaint to His Lady</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Legends and Sagas</A>&nbsp;
<A HREF="../index">England</A>&nbsp;
<A HREF="index">Index</A>&nbsp;
<A HREF="mect67">Previous</A>&nbsp;
<A HREF="mect69">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Shorter Poems</h4> <h3 align="center" align="center">A Complaint to His Lady</h3> <A NAME="an_1"></A>&nbsp;The longe nightes, whan every creature<br> <A NAME="an_2"></A>&nbsp;Shulde have hir rest in somwhat as by kynde,<br> <A NAME="an_3"></A>&nbsp;Or elles ne may hir lif nat longe endure,<br> <A NAME="an_4"></A>&nbsp;Hit falleth most into my woful mynde<br> <A NAME="an_5"></A>&nbsp;How I so fer have broght myself behynde<br> <A NAME="an_6"></A>&nbsp;That, sauf the deeth, ther may nothyng me lisse,<br> <A NAME="an_7"></A>&nbsp;So desespaired I am from alle blisse.<br> <A NAME="an_8"></A>&nbsp;This same thoght me lasteth til the morwe<br> <A NAME="an_9"></A>&nbsp;And from the morwe forth til hit be eve;<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;Ther nedeth me no care for to borwe,<br> <A NAME="an_11"></A>&nbsp;For bothe I have good leyser and good leve;<br> <A NAME="an_12"></A>&nbsp;Ther is no wyght that wol me wo bereve<br> <A NAME="an_13"></A>&nbsp;To wepe ynogh and wailen al my fille;<br> <A NAME="an_14"></A>&nbsp;The sore spark of peyne now doth me spille.<br> <A NAME="an_15"></A>&nbsp;This Love, that hath me set in such a place<br> <A NAME="an_16"></A>&nbsp;That my desir [he] nevere wol fulfille,<br> <A NAME="an_17"></A>&nbsp;For neither pitee, mercy, neither grace<br> <A NAME="an_18"></A>&nbsp;Can I nat fynde, and yit my sorwful herte<br> <A NAME="an_19"></A>&nbsp;For to be deed I can hit nought arace.<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;The more I love, the more she doth me smerte,<br> <A NAME="an_21"></A>&nbsp;Thourgh which I see withoute remedye<br> <A NAME="an_22"></A>&nbsp;That from the deeth I may no wyse asterte.<br> <A NAME="an_23"></A>&nbsp;Now sothly what she hight I wol reherse:<br> <A NAME="an_24"></A>&nbsp;Hir name is Bountee set in womanhede,<br> <A NAME="an_25"></A>&nbsp;Sadnesse in youthe and Beautee prydelees<br> <A NAME="an_26"></A>&nbsp;And Plesaunce under governaunce and drede;<br> <A NAME="an_27"></A>&nbsp;Hir surname is eek Faire Rewthelees<br> <A NAME="an_28"></A>&nbsp;The Wyse, yknit unto Good Aventure,<br> <A NAME="an_29"></A>&nbsp;That, for I love hir, she sleeth me giltelees.<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;Hir love I best, and shal, whyl I may dure,<br> <A NAME="an_31"></A>&nbsp;Bet than myself an hundred thousand deel,<br> <A NAME="an_32"></A>&nbsp;Than al this worldes richesse or creature.<br> <A NAME="an_33"></A>&nbsp;Now hath not Love me bestowed weel<br> <A NAME="an_34"></A>&nbsp;To love ther I never shal have part?<br> <A NAME="an_35"></A>&nbsp;Allas, right thus is turned me the wheel,<br> <A NAME="an_36"></A>&nbsp;Thus am I slayn with Loves fyry dart!<br> <A NAME="an_37"></A>&nbsp;I can but love hir best, my swete fo;<br> <A NAME="an_38"></A>&nbsp;Love hath me taught no more of his art<br> <A NAME="an_39"></A>&nbsp;But serve alwey and stinte for no wo.<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;In my trewe [and] careful herte ther is<br> <A NAME="an_41"></A>&nbsp;So moche wo and [eek] so litel blis<br> <A NAME="an_42"></A>&nbsp;That wo is me that ever I was bore;<br> <A NAME="an_43"></A>&nbsp;For al that thyng which I desyre I mis<br> <A NAME="an_44"></A>&nbsp;And al that ever I wolde not ywis,<br> <A NAME="an_45"></A>&nbsp;That finde I redy to me evermore;<br> <A NAME="an_46"></A>&nbsp;And of al this I not to whom me pleyne.<br> <A NAME="an_47"></A>&nbsp;For she that mighte me out of this brynge<br> <A NAME="an_48"></A>&nbsp;Ne reccheth nought whether I wepe or synge,<br> <A NAME="an_49"></A>&nbsp;So litel rewthe hath she upon my peyne.<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;Allas! Whan slepyng-tyme is than I wake,<br> <A NAME="an_51"></A>&nbsp;Whan I shulde daunce, for fere, lo, than I quake.<br> <A NAME="an_52"></A>&nbsp;This hevy lif I lede, lo, for your sake<br> <A NAME="an_53"></A>&nbsp;Thogh ye therof in no wyse hede take,<br> <A NAME="an_54"></A>&nbsp;Myn hertes lady and hool my lyves quene.<br> <A NAME="an_55"></A>&nbsp;For trewly durste I seye as that I fele,<br> <A NAME="an_56"></A>&nbsp;Me semeth that your swete herte of stele<br> <A NAME="an_57"></A>&nbsp;Is whetted now ageynes me to kene.<br> <A NAME="an_58"></A>&nbsp;My dere herte and best beloved fo,<br> <A NAME="an_59"></A>&nbsp;Why lyketh yow to do me al this wo?<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;What have I doon that greveth yow or sayd,<br> <A NAME="an_61"></A>&nbsp;But for I serve and love yow and no mo?<br> <A NAME="an_62"></A>&nbsp;And while I lyve I wol ever do so,<br> <A NAME="an_63"></A>&nbsp;And therfor, swete, ne beth nat yvel apayd.<br> <A NAME="an_64"></A>&nbsp;For so good and so fair as ye be<br> <A NAME="an_65"></A>&nbsp;Hit were right gret wonder but ye hadde<br> <A NAME="an_66"></A>&nbsp;Of alle servantes, bothe of goode and badde;<br> <A NAME="an_67"></A>&nbsp;And leest worthy of alle hem, I am he.<br> <A NAME="an_68"></A>&nbsp;But nevertheles, my righte lady swete,<br> <A NAME="an_69"></A>&nbsp;Thogh that I be unconnyng and unmete<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;To serve, as I coude best, ay your hynesse,<br> <A NAME="an_71"></A>&nbsp;Yit is ther noon fayner, that wolde I hete,<br> <A NAME="an_72"></A>&nbsp;Than I, to do yow ese, or elles bete<br> <A NAME="an_73"></A>&nbsp;What so I wiste that were to youre hevynesse;<br> <A NAME="an_74"></A>&nbsp;And hadde I myght as good as I have wille,<br> <A NAME="an_75"></A>&nbsp;Than shulde ye fele wher it were so or noon;<br> <A NAME="an_76"></A>&nbsp;For in this world livyng than is ther noon<br> <A NAME="an_77"></A>&nbsp;That fayner wolde your hertes wil fulfille.<br> <A NAME="an_78"></A>&nbsp;For bothe I love and eek drede yow so sore,<br> <A NAME="an_79"></A>&nbsp;And algates moot, and have doon yow, ful yore,<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;That bettre loved is noon ne never shal;<br> <A NAME="an_81"></A>&nbsp;And yit I wolde beseche yow of no more,<br> <A NAME="an_82"></A>&nbsp;But leveth wel and be not wrooth therfore,<br> <A NAME="an_83"></A>&nbsp;And lat me serve yow forth; lo, this is al.<br> <A NAME="an_84"></A>&nbsp;For I am not so hardy ne so wood,<br> <A NAME="an_85"></A>&nbsp;For to desire that ye shulde love me,<br> <A NAME="an_86"></A>&nbsp;For wel I wot -- allas -- that wil nat be;<br> <A NAME="an_87"></A>&nbsp;I am so litel worthy and ye so good.<br> <A NAME="an_88"></A>&nbsp;For ye be oon the worthiest on-lyve<br> <A NAME="an_89"></A>&nbsp;And I the most unlykly for to thryve,<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;Yit for al this, witeth ye right wele<br> <A NAME="an_91"></A>&nbsp;That ye ne shul me from your servyce dryve<br> <A NAME="an_92"></A>&nbsp;That I ne wil ay, with alle my wittes fyve,<br> <A NAME="an_93"></A>&nbsp;Serve yow trewly, what wo so that I fele.<br> <A NAME="an_94"></A>&nbsp;For I am set on yow in such manere<br> <A NAME="an_95"></A>&nbsp;That, thogh ye never wil upon me rewe,<br> <A NAME="an_96"></A>&nbsp;I moste yow love and been ever as trewe<br> <A NAME="an_97"></A>&nbsp;As any man can, or may, on-lyve [here].<br> <A NAME="an_98"></A>&nbsp;But the more that I love yow, goodly free,<br> <A NAME="an_99"></A>&nbsp;The lasse fynde I that ye loven me;<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;Allas, whan shal that harde wit amende?<br> <A NAME="an_101"></A>&nbsp;Wher is now al your wommanly pitee,<br> <A NAME="an_102"></A>&nbsp;Your gentilesse and your debonairtee?<br> <A NAME="an_103"></A>&nbsp;Wil ye nothyng therof upon me spende?<br> <A NAME="an_104"></A>&nbsp;And so hool, swete, as I am youres al,<br> <A NAME="an_105"></A>&nbsp;And so gret wil as I have yow to serve,<br> <A NAME="an_106"></A>&nbsp;Now certes, and ye lete me thus sterve,<br> <A NAME="an_107"></A>&nbsp;Yit have ye wonne theron but a smal.<br> <A NAME="an_108"></A>&nbsp;For at my knowyng I do nought why,<br> <A NAME="an_109"></A>&nbsp;And this I wol beseche yow hertely,<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;That ther ever ye fynde, whyles ye lyve,<br> <A NAME="an_111"></A>&nbsp;A trewer servant to yow than am I,<br> <A NAME="an_112"></A>&nbsp;Leveth thanne and sleeth me hardely,<br> <A NAME="an_113"></A>&nbsp;And I my deeth to yow wol al foryive.<br> <A NAME="an_114"></A>&nbsp;And if ye fynde no trewer verrayly,<br> <A NAME="an_115"></A>&nbsp;Wil ye suffre than that I thus spille<br> <A NAME="an_116"></A>&nbsp;And for no maner gilt but my good wille?<br> <A NAME="an_117"></A>&nbsp;As good were thanne untrewe as trewe to be.<br> <A NAME="an_118"></A>&nbsp;But I, my lyf and deeth, to yow obeye<br> <A NAME="an_119"></A>&nbsp;And with right buxom herte hooly I preye<br> <span class="margnote"><FONT COLOR="GREEN" SIZE="-1"><A NAME="an_120">120</A></FONT></span>&nbsp;As is your moste plesure, so doth by me;<br> <A NAME="an_121"></A>&nbsp;Wel lever is me liken yow and deye<br> <A NAME="an_122"></A>&nbsp;Than for to anythyng or thynke or seye<br> <A NAME="an_123"></A>&nbsp;That yow myghte offende in any tyme.<br> <A NAME="an_124"></A>&nbsp;And therfor, swete, rewe on my peynes smerte,<br> <A NAME="an_125"></A>&nbsp;And of your grace graunteth me som drope,<br> <A NAME="an_126"></A>&nbsp;For elles may me laste no blis ne hope,<br> <A NAME="an_127"></A>&nbsp;Ne dwelle within my trouble careful herte.<br>  
<p><HR>
<CENTER>
<A HREF="mect69">Next: The Complaint of Mars</A></CENTER>
</BODY>
</HTML>
