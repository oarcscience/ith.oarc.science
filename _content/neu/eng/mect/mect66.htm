<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Shorter Poems: An ABC</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Legends and Sagas</A>&nbsp;
<A HREF="../index">England</A>&nbsp;
<A HREF="index">Index</A>&nbsp;
<A HREF="mect65">Previous</A>&nbsp;
<A HREF="mect67">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Shorter Poems</h4> <h3 align="center" align="center">An ABC</h3> <A NAME="an_1"></A>&nbsp;Almighty and al merciable queene,<br> <A NAME="an_2"></A>&nbsp;To whom that al this world fleeth for socour,<br> <A NAME="an_3"></A>&nbsp;To have relees of sinne, of sorwe, and teene,<br> <A NAME="an_4"></A>&nbsp;Glorious virgine, of alle floures flour,<br> <A NAME="an_5"></A>&nbsp;To thee I flee, confounded in errour.<br> <A NAME="an_6"></A>&nbsp;Help and releeve, thou mighti debonayre,<br> <A NAME="an_7"></A>&nbsp;Have mercy on my perilous langour.<br> <A NAME="an_8"></A>&nbsp;Venquisshed me hath my cruel adversaire.<br> <A NAME="an_9"></A>&nbsp;Bountee so fix hath in thin herte his tente<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;That wel I wot thou wolt my socour bee;<br> <A NAME="an_11"></A>&nbsp;Thou canst not warne him that with good entente<br> <A NAME="an_12"></A>&nbsp;Axeth thin helpe, thin herte is ay so free.<br> <A NAME="an_13"></A>&nbsp;Thou art largesse of pleyn felicitee,<br> <A NAME="an_14"></A>&nbsp;Haven of refut, of quiete, and of reste.<br> <A NAME="an_15"></A>&nbsp;Loo, how that theeves sevene chasen mee.<br> <A NAME="an_16"></A>&nbsp;Help, lady bright, er that my ship tobreste.<br> <A NAME="an_17"></A>&nbsp;Comfort is noon but in yow, ladi deere;<br> <A NAME="an_18"></A>&nbsp;For loo, my sinne and my confusioun,<br> <A NAME="an_19"></A>&nbsp;Which oughten not in thi presence appeere,<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;Han take on me a greevous accioun<br> <A NAME="an_21"></A>&nbsp;Of verrey right and desperacioun;<br> <A NAME="an_22"></A>&nbsp;And as bi right thei mighten wel susteene<br> <A NAME="an_23"></A>&nbsp;That I were wurthi my dampnacioun,<br> <A NAME="an_24"></A>&nbsp;Nere merci of you, blisful hevene queene.<br> <A NAME="an_25"></A>&nbsp;Dowte is ther noon, thou queen of misericorde,<br> <A NAME="an_26"></A>&nbsp;That thou n' art cause of grace and merci heere;<br> <A NAME="an_27"></A>&nbsp;God vouched sauf thurgh thee with us to accorde.<br> <A NAME="an_28"></A>&nbsp;For certes, Crystes blisful mooder deere,<br> <A NAME="an_29"></A>&nbsp;Were now the bowe bent in swich maneere<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;As it was first of justice and of ire,<br> <A NAME="an_31"></A>&nbsp;The rightful God nolde of no mercy heere;<br> <A NAME="an_32"></A>&nbsp;But thurgh thee han we grace as we desire.<br> <A NAME="an_33"></A>&nbsp;Evere hath myn hope of refut been in thee,<br> <A NAME="an_34"></A>&nbsp;For heer-biforn ful ofte in many a wyse<br> <A NAME="an_35"></A>&nbsp;Hast thou to misericorde receyved me.<br> <A NAME="an_36"></A>&nbsp;But merci, ladi, at the grete assyse<br> <A NAME="an_37"></A>&nbsp;Whan we shule come bifore the hye justyse.<br> <A NAME="an_38"></A>&nbsp;So litel fruit shal thanne in me be founde<br> <A NAME="an_39"></A>&nbsp;That, but thou er that day correcte [vice],<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;Of verrey right my werk wol me confounde.<br> <A NAME="an_41"></A>&nbsp;Fleeinge, I flee for socour to thi tente<br> <A NAME="an_42"></A>&nbsp;Me for to hide from tempeste ful of dreede,<br> <A NAME="an_43"></A>&nbsp;Biseeching yow that ye you not absente<br> <A NAME="an_44"></A>&nbsp;Thouh I be wikke. O, help yit at this neede!<br> <A NAME="an_45"></A>&nbsp;Al have I ben a beste in wil and deede,<br> <A NAME="an_46"></A>&nbsp;Yit, ladi, thou me cloth. with thi grace.<br> <A NAME="an_47"></A>&nbsp;Thin enemy and myn -- ladi, tak heede --<br> <A NAME="an_48"></A>&nbsp;Unto my deth in poynt is me to chace!<br> <A NAME="an_49"></A>&nbsp;Glorious mayde and mooder, which that nevere<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;Were bitter, neither in erthe nor in see,<br> <A NAME="an_51"></A>&nbsp;But ful of swetnesse and of merci evere,<br> <A NAME="an_52"></A>&nbsp;Help that my Fader be not wroth with me.<br> <A NAME="an_53"></A>&nbsp;Spek thou, for I ne dar not him ysee,<br> <A NAME="an_54"></A>&nbsp;So have I doon in erthe, allas the while,<br> <A NAME="an_55"></A>&nbsp;That certes, but if thou my socour bee,<br> <A NAME="an_56"></A>&nbsp;To stink eterne he wole my gost exile.<br> <A NAME="an_57"></A>&nbsp;He vouched sauf, tel him, as was his wille,<br> <A NAME="an_58"></A>&nbsp;Bicome a man, to have oure alliaunce,<br> <A NAME="an_59"></A>&nbsp;And with his precious blood he wrot the bille<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;Upon the crois as general acquitaunce<br> <A NAME="an_61"></A>&nbsp;To every penitent in ful creaunce;<br> <A NAME="an_62"></A>&nbsp;And therfore, ladi bright, thou for us praye.<br> <A NAME="an_63"></A>&nbsp;Thanne shalt thou bothe stinte al his grevaunce,<br> <A NAME="an_64"></A>&nbsp;And make oure foo to failen of his praye.<br> <A NAME="an_65"></A>&nbsp;I wot it wel, thou wolt ben oure socour,<br> <A NAME="an_66"></A>&nbsp;Thou art so ful of bowntee, in certeyn,<br> <A NAME="an_67"></A>&nbsp;For whan a soule falleth in errour<br> <A NAME="an_68"></A>&nbsp;Thi pitee goth and haleth him ayein.<br> <A NAME="an_69"></A>&nbsp;Thanne makest thou his pees with his sovereyn<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;And bringest him out of the crooked strete.<br> <A NAME="an_71"></A>&nbsp;Whoso thee loveth, he shal not love in veyn,<br> <A NAME="an_72"></A>&nbsp;That shal he fynde as he the lyf shal lete.<br> <A NAME="an_73"></A>&nbsp;Kalenderes enlumyned ben thei<br> <A NAME="an_74"></A>&nbsp;That in this world ben lighted with thi name,<br> <A NAME="an_75"></A>&nbsp;And whoso goth to yow the righte wey,<br> <A NAME="an_76"></A>&nbsp;Him thar not drede in soule to be lame.<br> <A NAME="an_77"></A>&nbsp;Now, queen of comfort, sith thou art that same<br> <A NAME="an_78"></A>&nbsp;To whom I seeche for my medicyne,<br> <A NAME="an_79"></A>&nbsp;Lat not my foo no more my wounde entame;<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;Myn hele into thin hand al I resygne.<br> <A NAME="an_81"></A>&nbsp;Ladi, thi sorwe kan I not portreye<br> <A NAME="an_82"></A>&nbsp;Under the cros, ne his greevous penaunce;<br> <A NAME="an_83"></A>&nbsp;But for youre bothes peynes I yow preye,<br> <A NAME="an_84"></A>&nbsp;Lat not oure alder foo make his bobaunce<br> <A NAME="an_85"></A>&nbsp;That he hath in his lystes of mischaunce<br> <A NAME="an_86"></A>&nbsp;Convict that ye bothe have bought so deere.<br> <A NAME="an_87"></A>&nbsp;As I seide erst, thou ground of oure substaunce,<br> <A NAME="an_88"></A>&nbsp;Continue on us thi pitous eyen cleere!<br> <A NAME="an_89"></A>&nbsp;Moises, that saugh the bush with flawmes rede<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;Brenninge, of which ther never a stikke brende,<br> <A NAME="an_91"></A>&nbsp;Was signe of thin unwemmed maidenhede.<br> <A NAME="an_92"></A>&nbsp;Thou art the bush on which ther gan descende<br> <A NAME="an_93"></A>&nbsp;The Holi Gost, the which that Moyses wende<br> <A NAME="an_94"></A>&nbsp;Had ben a-fyr, and this was in figure.<br> <A NAME="an_95"></A>&nbsp;Now, ladi, from the fyr thou us defende<br> <A NAME="an_96"></A>&nbsp;Which that in helle eternalli shal dure.<br> <A NAME="an_97"></A>&nbsp;Noble princesse, that nevere haddest peere,<br> <A NAME="an_98"></A>&nbsp;Certes if any comfort in us bee,<br> <A NAME="an_99"></A>&nbsp;That cometh of thee, thou Cristes mooder deere.<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;We han noon oother melodye or glee<br> <A NAME="an_101"></A>&nbsp;Us to rejoyse in oure adversitee,<br> <A NAME="an_102"></A>&nbsp;Ne advocat noon that wole and dar so preye<br> <A NAME="an_103"></A>&nbsp;For us, and that for litel hire as yee<br> <A NAME="an_104"></A>&nbsp;That helpen for an Ave-Marie or tweye.<br> <A NAME="an_105"></A>&nbsp;O verrey light of eyen that ben blynde,<br> <A NAME="an_106"></A>&nbsp;O verrey lust of labour and distresse,<br> <A NAME="an_107"></A>&nbsp;O tresoreere of bountee to mankynde,<br> <A NAME="an_108"></A>&nbsp;Thee whom God ches to mooder for humblesse!<br> <A NAME="an_109"></A>&nbsp;From his ancille he made the maistresse<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;Of hevene and erthe, oure bille up for to beede.<br> <A NAME="an_111"></A>&nbsp;This world awaiteth evere on thi goodnesse<br> <A NAME="an_112"></A>&nbsp;For thou ne failest nevere wight at neede.<br> <A NAME="an_113"></A>&nbsp;Purpos I have sum time for to enquere<br> <A NAME="an_114"></A>&nbsp;Wherfore and whi the Holi Gost thee soughte<br> <A NAME="an_115"></A>&nbsp;Whan Gabrielles vois cam to thin ere.<br> <A NAME="an_116"></A>&nbsp;He not to werre us swich a wonder wroughte,<br> <A NAME="an_117"></A>&nbsp;But for to save us that he sithen boughte.<br> <A NAME="an_118"></A>&nbsp;Thanne needeth us no wepen us for to save,<br> <A NAME="an_119"></A>&nbsp;But oonly ther we dide not, as us oughte,<br> <span class="margnote"><FONT COLOR="GREEN" SIZE="-1"><A NAME="an_120">120</A></FONT></span>&nbsp;Doo penitence, and merci axe and have.<br> <A NAME="an_121"></A>&nbsp;Queen of comfort, yit whan I me bithinke<br> <A NAME="an_122"></A>&nbsp;That I agilt have bothe him and thee,<br> <A NAME="an_123"></A>&nbsp;And that my soule is worthi for to sinke,<br> <A NAME="an_124"></A>&nbsp;Allas, I caityf, whider may I flee?<br> <A NAME="an_125"></A>&nbsp;Who shal unto thi Sone my mene bee?<br> <A NAME="an_126"></A>&nbsp;Who, but thiself, that art of pitee welle?<br> <A NAME="an_127"></A>&nbsp;Thou hast more reuthe on oure adversitee<br> <A NAME="an_128"></A>&nbsp;Than in this world might any tonge telle.<br> <A NAME="an_129"></A>&nbsp;Redresse me, mooder, and me chastise,<br> <span class="margnote"><FONT COLOR="GREEN" SIZE="-1"><A NAME="an_130">130</A></FONT></span>&nbsp;For certeynly my Faderes chastisinge,<br> <A NAME="an_131"></A>&nbsp;That dar I nouht abiden in no wise,<br> <A NAME="an_132"></A>&nbsp;So hidous is his rightful rekenynge.<br> <A NAME="an_133"></A>&nbsp;Mooder, of whom oure merci gan to springe,<br> <A NAME="an_134"></A>&nbsp;Beth ye my juge and eek my soules leche;<br> <A NAME="an_135"></A>&nbsp;For evere in you is pitee haboundinge<br> <A NAME="an_136"></A>&nbsp;To ech that wole of pitee you biseeche.<br> <A NAME="an_137"></A>&nbsp;Soth is that God ne granteth no pitee<br> <A NAME="an_138"></A>&nbsp;Withoute thee; for God of his goodnesse<br> <A NAME="an_139"></A>&nbsp;Foryiveth noon, but it like unto thee.<br> <span class="margnote"><FONT COLOR="GREEN" SIZE="-1"><A NAME="an_140">140</A></FONT></span>&nbsp;He hath thee maked vicaire and maistresse<br> <A NAME="an_141"></A>&nbsp;Of al this world, and eek governouresse<br> <A NAME="an_142"></A>&nbsp;Of hevene, and he represseth his justise<br> <A NAME="an_143"></A>&nbsp;After thi wil; and therfore in witnesse<br> <A NAME="an_144"></A>&nbsp;He hath thee corowned in so rial wise.<br> <A NAME="an_145"></A>&nbsp;Temple devout, ther God hath his woninge,<br> <A NAME="an_146"></A>&nbsp;Fro which these misbileeved deprived been,<br> <A NAME="an_147"></A>&nbsp;To you my soule penitent I bringe.<br> <A NAME="an_148"></A>&nbsp;Receyve me -- I can no ferther fleen.<br> <A NAME="an_149"></A>&nbsp;With thornes venymous, O hevene queen,<br> <span class="margnote"><FONT COLOR="GREEN" SIZE="-1"><A NAME="an_150">150</A></FONT></span>&nbsp;For which the eerthe acursed was ful yore,<br> <A NAME="an_151"></A>&nbsp;I am so wounded, as ye may wel seen,<br> <A NAME="an_152"></A>&nbsp;That I am lost almost, it smert so sore.<br> <A NAME="an_153"></A>&nbsp;Virgine, that art so noble of apparaile,<br> <A NAME="an_154"></A>&nbsp;And ledest us into the hye tour<br> <A NAME="an_155"></A>&nbsp;Of Paradys, thou me wisse and counsaile<br> <A NAME="an_156"></A>&nbsp;How I may have thi grace and thi socour,<br> <A NAME="an_157"></A>&nbsp;All have I ben in filthe and in errour.<br> <A NAME="an_158"></A>&nbsp;Ladi, unto that court thou me ajourne<br> <A NAME="an_159"></A>&nbsp;That cleped is thi bench, O freshe flour,<br> <span class="margnote"><FONT COLOR="GREEN" SIZE="-1"><A NAME="an_160">160</A></FONT></span>&nbsp;Ther as that merci evere shal sojourne.<br> <A NAME="an_161"></A>&nbsp;Xristus, thi sone, that in this world alighte<br> <A NAME="an_162"></A>&nbsp;Upon the cros to suffre his passioun,<br> <A NAME="an_163"></A>&nbsp;And eek that Longius his herte pighte<br> <A NAME="an_164"></A>&nbsp;And made his herte blood to renne adoun,<br> <A NAME="an_165"></A>&nbsp;And al was this for my salvacioun;<br> <A NAME="an_166"></A>&nbsp;And I to him am fals and eek unkynde,<br> <A NAME="an_167"></A>&nbsp;And yit he wole not my dampnacioun --<br> <A NAME="an_168"></A>&nbsp;This thanke I yow, socour of al mankynde!<br> <A NAME="an_169"></A>&nbsp;Ysaac was figure of his deth, certeyn,<br> <span class="margnote"><FONT COLOR="GREEN" SIZE="-1"><A NAME="an_170">170</A></FONT></span>&nbsp;That so fer forth his fader wolde obeye<br> <A NAME="an_171"></A>&nbsp;That him ne roughte nothing to be slayn;<br> <A NAME="an_172"></A>&nbsp;Right soo thi Sone list as a lamb to deye.<br> <A NAME="an_173"></A>&nbsp;Now, ladi ful of merci, I yow preye,<br> <A NAME="an_174"></A>&nbsp;Sith he his merci mesured so large,<br> <A NAME="an_175"></A>&nbsp;Be ye not skant, for alle we singe and seye<br> <A NAME="an_176"></A>&nbsp;That ye ben from vengeaunce ay oure targe.<br> <A NAME="an_177"></A>&nbsp;Zacharie yow clepeth the open welle<br> <A NAME="an_178"></A>&nbsp;To wasshe sinful soule out of his gilt.<br> <A NAME="an_179"></A>&nbsp;Therfore this lessoun oughte I wel to telle,<br> <span class="margnote"><FONT COLOR="GREEN" SIZE="-1"><A NAME="an_180">180</A></FONT></span>&nbsp;That, nere thi tender herte, we were spilt.<br> <A NAME="an_181"></A>&nbsp;Now, ladi bryghte, sith thou canst and wilt<br> <A NAME="an_182"></A>&nbsp;Ben to the seed of Adam merciable,<br> <A NAME="an_183"></A>&nbsp;Bring us to that palais that is bilt<br> <A NAME="an_184"></A>&nbsp;To penitentes that ben to merci able. Amen.<br>  
<p><HR>
<CENTER>
<A HREF="mect67">Next: The Complaint Unto Pity</A></CENTER>
</BODY>
</HTML>
