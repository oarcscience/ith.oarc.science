<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: The Man of Law's Introduction and Prologue</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Legends and Sagas</A>&nbsp;
<A HREF="../index">England</A>&nbsp;
<A HREF="index">Index</A>&nbsp;
<A HREF="mect07">Previous</A>&nbsp;
<A HREF="mect09">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">The Man of Law's Introduction and Prologue</h3> <A NAME="an_1"></A>&nbsp;Oure Hooste saugh wel that the brighte sonne<br> <A NAME="an_2"></A>&nbsp;The ark of his artificial day hath ronne<br> <A NAME="an_3"></A>&nbsp;The ferthe part, and half an houre and moore,<br> <A NAME="an_4"></A>&nbsp;And though he were not depe ystert in loore,<br> <A NAME="an_5"></A>&nbsp;He wiste it was the eightetethe day<br> <A NAME="an_6"></A>&nbsp;Of Aprill, that is messager to May;<br> <A NAME="an_7"></A>&nbsp;And saugh wel that the shadwe of every tree<br> <A NAME="an_8"></A>&nbsp;Was in lengthe the same quantitee<br> <A NAME="an_9"></A>&nbsp;That was the body erect that caused it.<br> <span class="margnote"><FONT COLOR="GREEN" SIZE="-1"><A NAME="an_10">10</A></FONT></span>&nbsp;And therefore by the shadwe he took his wit<br> <A NAME="an_11"></A>&nbsp;That Phebus, which that shoon so clere and brighte,<br> <A NAME="an_12"></A>&nbsp;Degrees was fyve and fourty clombe on highte,<br> <A NAME="an_13"></A>&nbsp;And for that day, as in that latitude,<br> <A NAME="an_14"></A>&nbsp;It was ten of the clokke, he gan conclude,<br> <A NAME="an_15"></A>&nbsp;And sodeynly he plighte his horse aboute.<br> <A NAME="an_16"></A>&nbsp;"Lordynges," quod he, "I warne yow, al this route,<br> <A NAME="an_17"></A>&nbsp;The fourthe party of this day is gon.<br> <A NAME="an_18"></A>&nbsp;Now for the love of God and of Seint John,<br> <A NAME="an_19"></A>&nbsp;Leseth no tyme, as ferforth as ye may.<br> <span class="margnote"><FONT COLOR="GREEN" SIZE="-1"><A NAME="an_20">20</A></FONT></span>&nbsp;Lordynges, the tyme wasteth nyght and day,<br> <A NAME="an_21"></A>&nbsp;And steleth from us, what pryvely slepynge,<br> <A NAME="an_22"></A>&nbsp;And what thurgh necligence in oure wakynge,<br> <A NAME="an_23"></A>&nbsp;As dooth the streem that turneth nevere agayn,<br> <A NAME="an_24"></A>&nbsp;Descendynge from the mountaigne into playn.<br> <A NAME="an_25"></A>&nbsp;Wel kan Senec and many a philosophre<br> <A NAME="an_26"></A>&nbsp;Biwaillen tyme moore than gold in cofre;<br> <A NAME="an_27"></A>&nbsp;For `Los of catel may recovered be,<br> <A NAME="an_28"></A>&nbsp;But los of tyme shendeth us,' quod he.<br> <A NAME="an_29"></A>&nbsp;It wol nat come agayn, withouten drede,<br> <span class="margnote"><FONT COLOR="GREEN" SIZE="-1"><A NAME="an_30">30</A></FONT></span>&nbsp;Nomoore than wole Malkynes maydenhede,<br> <A NAME="an_31"></A>&nbsp;Whan she hath lost it in hir wantownesse.<br> <A NAME="an_32"></A>&nbsp;Lat us nat mowlen thus in ydelnesse.<br> <A NAME="an_33"></A>&nbsp;"Sire Man of Lawe," quod he, "so have ye blis,<br> <A NAME="an_34"></A>&nbsp;Telle us a tale anon, as forward is.<br> <A NAME="an_35"></A>&nbsp;Ye been submytted, thurgh youre free assent,<br> <A NAME="an_36"></A>&nbsp;To stonden in this cas at my juggement.<br> <A NAME="an_37"></A>&nbsp;Acquiteth yow now of youre biheeste;<br> <A NAME="an_38"></A>&nbsp;Thanne have ye do youre devoir atte leeste."<br> <A NAME="an_39"></A>&nbsp;"Hooste," quod he, "depardieux, ich assente;<br> <span class="margnote"><FONT COLOR="GREEN" SIZE="-1"><A NAME="an_40">40</A></FONT></span>&nbsp;To breke forward is nat myn entente.<br> <A NAME="an_41"></A>&nbsp;Biheste is dette, and I wole holde fayn<br> <A NAME="an_42"></A>&nbsp;Al my biheste, I kan no bettre sayn.<br> <A NAME="an_43"></A>&nbsp;For swich lawe as a man yeveth another wight,<br> <A NAME="an_44"></A>&nbsp;He sholde hymselven usen it, by right;<br> <A NAME="an_45"></A>&nbsp;Thus wole oure text. But nathelees, certeyn,<br> <A NAME="an_46"></A>&nbsp;I kan right now no thrifty tale seyn<br> <A NAME="an_47"></A>&nbsp;That Chaucer, thogh he kan but lewedly<br> <A NAME="an_48"></A>&nbsp;On metres and on rymyng craftily,<br> <A NAME="an_49"></A>&nbsp;Hath seyd hem in swich Englissh as he kan<br> <span class="margnote"><FONT COLOR="GREEN" SIZE="-1"><A NAME="an_50">50</A></FONT></span>&nbsp;Of olde tyme, as knoweth many a man;<br> <A NAME="an_51"></A>&nbsp;And if he have noght seyd hem, leve brother,<br> <A NAME="an_52"></A>&nbsp;In o book, he hath seyd hem in another.<br> <A NAME="an_53"></A>&nbsp;For he hath toold of loveris up and doun<br> <A NAME="an_54"></A>&nbsp;Mo than Ovide made of mencioun<br> <A NAME="an_55"></A>&nbsp;In his Episteles, that been ful olde.<br> <A NAME="an_56"></A>&nbsp;What sholde I tellen hem, syn they been tolde?<br> <A NAME="an_57"></A>&nbsp;"In youthe he made of Ceys and Alcione,<br> <A NAME="an_58"></A>&nbsp;And sitthen hath he spoken of everichone,<br> <A NAME="an_59"></A>&nbsp;Thise noble wyves and thise loveris eke.<br> <span class="margnote"><FONT COLOR="GREEN" SIZE="-1"><A NAME="an_60">60</A></FONT></span>&nbsp;Whoso that wole his large volume seke,<br> <A NAME="an_61"></A>&nbsp;Cleped the Seintes Legende of Cupide,<br> <A NAME="an_62"></A>&nbsp;Ther may he seen the large woundes wyde<br> <A NAME="an_63"></A>&nbsp;Of Lucresse, and of Babilan Tesbee;<br> <A NAME="an_64"></A>&nbsp;The swerd of Dido for the false Enee;<br> <A NAME="an_65"></A>&nbsp;The tree of Phillis for hire Demophon;<br> <A NAME="an_66"></A>&nbsp;The pleinte of Dianire and of Hermyon,<br> <A NAME="an_67"></A>&nbsp;Of Adriane, and of Isiphilee --<br> <A NAME="an_68"></A>&nbsp;The bareyne yle stondynge in the see --<br> <A NAME="an_69"></A>&nbsp;The dreynte Leandre for his Erro;<br> <span class="margnote"><FONT COLOR="GREEN" SIZE="-1"><A NAME="an_70">70</A></FONT></span>&nbsp;The teeris of Eleyne, and eek the wo<br> <A NAME="an_71"></A>&nbsp;Of Brixseyde, and of the, Ladomya;<br> <A NAME="an_72"></A>&nbsp;The crueltee of the, queene Medea,<br> <A NAME="an_73"></A>&nbsp;Thy litel children hangynge by the hals,<br> <A NAME="an_74"></A>&nbsp;For thy Jason, that was of love so fals!<br> <A NAME="an_75"></A>&nbsp;O Ypermystra, Penelopee, Alceste,<br> <A NAME="an_76"></A>&nbsp;Youre wifhod he comendeth with the beste!<br> <A NAME="an_77"></A>&nbsp;"But certeinly no word ne writeth he<br> <A NAME="an_78"></A>&nbsp;Of thilke wikke ensample of Canacee,<br> <A NAME="an_79"></A>&nbsp;That loved hir owene brother synfully --<br> <span class="margnote"><FONT COLOR="GREEN" SIZE="-1"><A NAME="an_80">80</A></FONT></span>&nbsp;Of swiche cursed stories I sey fy! --<br> <A NAME="an_81"></A>&nbsp;Or ellis of Tyro Appollonius,<br> <A NAME="an_82"></A>&nbsp;How that the cursed kyng Antiochus<br> <A NAME="an_83"></A>&nbsp;Birafte his doghter of hir maydenhede,<br> <A NAME="an_84"></A>&nbsp;That is so horrible a tale for to rede,<br> <A NAME="an_85"></A>&nbsp;Whan he hir threw upon the pavement.<br> <A NAME="an_86"></A>&nbsp;And therfore he, of ful avysement,<br> <A NAME="an_87"></A>&nbsp;Nolde nevere write in none of his sermons<br> <A NAME="an_88"></A>&nbsp;Of swiche unkynde abhomynacions,<br> <A NAME="an_89"></A>&nbsp;Ne I wol noon reherce, if that I may.<br> <span class="margnote"><FONT COLOR="GREEN" SIZE="-1"><A NAME="an_90">90</A></FONT></span>&nbsp;"But of my tale how shal I doon this day?<br> <A NAME="an_91"></A>&nbsp;Me were looth be likned, doutelees,<br> <A NAME="an_92"></A>&nbsp;To Muses that men clepe Pierides --<br> <A NAME="an_93"></A>&nbsp;Methamorphosios woot what I mene;<br> <A NAME="an_94"></A>&nbsp;But nathelees, I recche noght a bene<br> <A NAME="an_95"></A>&nbsp;Though I come after hym with hawebake.<br> <A NAME="an_96"></A>&nbsp;I speke in prose, and lat him rymes make."<br> <A NAME="an_97"></A>&nbsp;And with that word he, with a sobre cheere,<br> <A NAME="an_98"></A>&nbsp;Bigan his tale, as ye shal after heere.<br> <A NAME="an_99"></A>&nbsp;O hateful harm, condicion of poverte!<br> <span class="margnote"><FONT COLOR="GREEN" SIZE="-1"><A NAME="an_100">100</A></FONT></span>&nbsp;With thurst, with coold, with hunger so confoundid!<br> <A NAME="an_101"></A>&nbsp;To asken help thee shameth in thyn herte;<br> <A NAME="an_102"></A>&nbsp;If thou noon aske, with nede artow so woundid<br> <A NAME="an_103"></A>&nbsp;That verray nede unwrappeth al thy wounde hid!<br> <A NAME="an_104"></A>&nbsp;Maugree thyn heed, thou most for indigence<br> <A NAME="an_105"></A>&nbsp;Or stele, or begge, or borwe thy despence!<br> <A NAME="an_106"></A>&nbsp;Thow blamest Crist and seist ful bitterly<br> <A NAME="an_107"></A>&nbsp;He mysdeparteth richesse temporal;<br> <A NAME="an_108"></A>&nbsp;Thy neighebor thou wytest synfully,<br> <A NAME="an_109"></A>&nbsp;And seist thou hast to lite and he hath al.<br> <span class="margnote"><FONT COLOR="GREEN" SIZE="-1"><A NAME="an_110">110</A></FONT></span>&nbsp;"Parfay," seistow, "somtyme he rekene shal,<br> <A NAME="an_111"></A>&nbsp;Whan that his tayl shal brennen in the gleede,<br> <A NAME="an_112"></A>&nbsp;For he noght helpeth needfulle in hir neede."<br> <A NAME="an_113"></A>&nbsp;Herkne what is the sentence of the wise:<br> <A NAME="an_114"></A>&nbsp;"Bet is to dyen than have indigence";<br> <A NAME="an_115"></A>&nbsp;"Thy selve neighebor wol thee despise."<br> <A NAME="an_116"></A>&nbsp;If thou be povre, farwel thy reverence!<br> <A NAME="an_117"></A>&nbsp;Yet of the wise man take this sentence:<br> <A NAME="an_118"></A>&nbsp;"Alle the dayes of povre men been wikke."<br> <A NAME="an_119"></A>&nbsp;Be war, therfore, er thou come to that prikke!<br> <span class="margnote"><FONT COLOR="GREEN" SIZE="-1"><A NAME="an_120">120</A></FONT></span>&nbsp;If thou be povre, thy brother hateth thee,<br> <A NAME="an_121"></A>&nbsp;And alle thy freendes fleen from thee, allas!<br> <A NAME="an_122"></A>&nbsp;O riche marchauntz, ful of wele been yee,<br> <A NAME="an_123"></A>&nbsp;O noble, o prudent folk, as in this cas!<br> <A NAME="an_124"></A>&nbsp;Youre bagges been nat fild with ambes as,<br> <A NAME="an_125"></A>&nbsp;But with sys cynk, that renneth for youre chaunce;<br> <A NAME="an_126"></A>&nbsp;At Cristemasse myrie may ye daunce!<br> <A NAME="an_127"></A>&nbsp;Ye seken lond and see for yowre wynnynges;<br> <A NAME="an_128"></A>&nbsp;As wise folk ye knowen al th' estaat<br> <A NAME="an_129"></A>&nbsp;Of regnes; ye been fadres of tidynges<br> <span class="margnote"><FONT COLOR="GREEN" SIZE="-1"><A NAME="an_130">130</A></FONT></span>&nbsp;And tales, bothe of pees and of debaat.<br> <A NAME="an_131"></A>&nbsp;I were right now of tales desolaat,<br> <A NAME="an_132"></A>&nbsp;Nere that a marchant, goon is many a yeere,<br> <A NAME="an_133"></A>&nbsp;Me taughte a tale, which that ye shal heere.<br>  
<p><HR>
<CENTER>
<A HREF="mect09">Next: The Man of Law's Tale</A></CENTER>
</BODY>
</HTML>
