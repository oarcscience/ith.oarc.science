<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Canterbury Tales and Other Works of Chaucer (Middle English), by Geoffery Chaucer, [14th cent.], full text etext at Intangible Textual Heritage">
<META name="keywords" content="Chaucer Canterbury Tales English Literature Poetry">
<TITLE>The Canterbury Tales and Other Works of Chaucer (Middle English): The Canterbury Tales: The Friar's Tale</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Legends and Sagas</A>&nbsp;
<A HREF="../index">England</A>&nbsp;
<A HREF="index">Index</A>&nbsp;
<A HREF="mect13">Previous</A>&nbsp;
<A HREF="mect15">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><A HREF="index"><IMG SRC="img/tease.jpg"></A><BR><I>The Canterbury Tales and Other Works of Chaucer (Middle English)</I>, by Geoffery Chaucer, [14th cent.], at Intangible Textual Heritage</FONT></P><HR></p> <h4 align="center">The Canterbury Tales</h4> <h3 align="center" align="center">The Friar's Tale</h3> <A NAME="an_1301"></A>&nbsp;Whilom ther was dwellynge in my contree<br> <A NAME="an_1302"></A>&nbsp;An erchedeken, a man of heigh degree,<br> <A NAME="an_1303"></A>&nbsp;That boldely dide execucioun<br> <A NAME="an_1304"></A>&nbsp;In punysshynge of fornicacioun,<br> <A NAME="an_1305"></A>&nbsp;Of wicchecraft, and eek of bawderye,<br> <A NAME="an_1306"></A>&nbsp;Of diffamacioun, and avowtrye,<br> <A NAME="an_1307"></A>&nbsp;Of chirche reves, and of testamentz,<br> <A NAME="an_1308"></A>&nbsp;Of contractes and of lakke of sacramentz,<br> <A NAME="an_1309"></A>&nbsp;Of usure, and of symonye also.<br> <span class="margnote"><FONT COLOR="GREEN" SIZE="-1"><A NAME="an_1310">1310</A></FONT></span>&nbsp;But certes, lecchours dide he grettest wo;<br> <A NAME="an_1311"></A>&nbsp;They sholde syngen if that they were hent;<br> <A NAME="an_1312"></A>&nbsp;And smale tytheres weren foule yshent,<br> <A NAME="an_1313"></A>&nbsp;If any persoun wolde upon hem pleyne.<br> <A NAME="an_1314"></A>&nbsp;Ther myghte asterte hym no pecunyal peyne.<br> <A NAME="an_1315"></A>&nbsp;For smale tithes and for smal offrynge<br> <A NAME="an_1316"></A>&nbsp;He made the peple pitously to synge,<br> <A NAME="an_1317"></A>&nbsp;For er the bisshop caughte hem with his hook,<br> <A NAME="an_1318"></A>&nbsp;They weren in the erchedeknes book.<br> <A NAME="an_1319"></A>&nbsp;Thanne hadde he, thurgh his jurisdiccioun,<br> <span class="margnote"><FONT COLOR="GREEN" SIZE="-1"><A NAME="an_1320">1320</A></FONT></span>&nbsp;Power to doon on hem correccioun.<br> <A NAME="an_1321"></A>&nbsp;He hadde a somonour redy to his hond;<br> <A NAME="an_1322"></A>&nbsp;A slyer boye nas noon in Engelond;<br> <A NAME="an_1323"></A>&nbsp;For subtilly he hadde his espiaille,<br> <A NAME="an_1324"></A>&nbsp;That taughte hym wel wher that hym myghte availle.<br> <A NAME="an_1325"></A>&nbsp;He koude spare of lecchours oon or two,<br> <A NAME="an_1326"></A>&nbsp;To techen hym to foure and twenty mo.<br> <A NAME="an_1327"></A>&nbsp;For thogh this Somonour wood were as an hare,<br> <A NAME="an_1328"></A>&nbsp;To telle his harlotrye I wol nat spare;<br> <A NAME="an_1329"></A>&nbsp;For we been out of his correccioun.<br> <span class="margnote"><FONT COLOR="GREEN" SIZE="-1"><A NAME="an_1330">1330</A></FONT></span>&nbsp;They han of us no jurisdiccioun,<br> <A NAME="an_1331"></A>&nbsp;Ne nevere shullen, terme of alle hir lyves.<br> <A NAME="an_1332"></A>&nbsp;"Peter! so been wommen of the styves,"<br> <A NAME="an_1333"></A>&nbsp;Quod the Somonour, "yput out of oure cure!"<br> <A NAME="an_1334"></A>&nbsp;"Pees! with myschance and with mysaventure!"<br> <A NAME="an_1335"></A>&nbsp;Thus seyde oure Hoost, "and lat hym telle his tale.<br> <A NAME="an_1336"></A>&nbsp;Now telleth forth, thogh that the Somonour gale;<br> <A NAME="an_1337"></A>&nbsp;Ne spareth nat, myn owene maister deere."<br> <A NAME="an_1338"></A>&nbsp;This false theef, this somonour, quod the Frere,<br> <A NAME="an_1339"></A>&nbsp;Hadde alwey bawdes redy to his hond,<br> <span class="margnote"><FONT COLOR="GREEN" SIZE="-1"><A NAME="an_1340">1340</A></FONT></span>&nbsp;As any hauk to lure in Engelond,<br> <A NAME="an_1341"></A>&nbsp;That tolde hym al the secree that they knewe,<br> <A NAME="an_1342"></A>&nbsp;For hire acqueyntance was nat come of newe.<br> <A NAME="an_1343"></A>&nbsp;They weren his approwours prively.<br> <A NAME="an_1344"></A>&nbsp;He took hymself a greet profit therby;<br> <A NAME="an_1345"></A>&nbsp;His maister knew nat alwey what he wan.<br> <A NAME="an_1346"></A>&nbsp;Withouten mandement a lewed man<br> <A NAME="an_1347"></A>&nbsp;He koude somne, on peyne of Cristes curs,<br> <A NAME="an_1348"></A>&nbsp;And they were glade for to fille his purs<br> <A NAME="an_1349"></A>&nbsp;And make hym grete feestes atte nale.<br> <span class="margnote"><FONT COLOR="GREEN" SIZE="-1"><A NAME="an_1350">1350</A></FONT></span>&nbsp;And right as Judas hadde purses smale,<br> <A NAME="an_1351"></A>&nbsp;And was a theef, right swich a theef was he;<br> <A NAME="an_1352"></A>&nbsp;His maister hadde but half his duetee.<br> <A NAME="an_1353"></A>&nbsp;He was, if I shal yeven hym his laude,<br> <A NAME="an_1354"></A>&nbsp;A theef, and eek a somnour, and a baude.<br> <A NAME="an_1355"></A>&nbsp;He hadde eek wenches at his retenue,<br> <A NAME="an_1356"></A>&nbsp;That, wheither that sir Robert or sir Huwe,<br> <A NAME="an_1357"></A>&nbsp;Or Jakke, or Rauf, or whoso that it were<br> <A NAME="an_1358"></A>&nbsp;That lay by hem, they tolde it in his ere.<br> <A NAME="an_1359"></A>&nbsp;Thus was the wenche and he of oon assent,<br> <span class="margnote"><FONT COLOR="GREEN" SIZE="-1"><A NAME="an_1360">1360</A></FONT></span>&nbsp;And he wolde fecche a feyned mandement,<br> <A NAME="an_1361"></A>&nbsp;And somne hem to chapitre bothe two,<br> <A NAME="an_1362"></A>&nbsp;And pile the man, and lete the wenche go.<br> <A NAME="an_1363"></A>&nbsp;Thanne wolde he seye, "Freend, I shal for thy sake<br> <A NAME="an_1364"></A>&nbsp;Do striken hire out of oure lettres blake;<br> <A NAME="an_1365"></A>&nbsp;Thee thar namoore as in this cas travaille.<br> <A NAME="an_1366"></A>&nbsp;I am thy freend, ther I thee may availle."<br> <A NAME="an_1367"></A>&nbsp;Certeyn he knew of briberyes mo<br> <A NAME="an_1368"></A>&nbsp;Than possible is to telle in yeres two.<br> <A NAME="an_1369"></A>&nbsp;For in this world nys dogge for the bowe<br> <span class="margnote"><FONT COLOR="GREEN" SIZE="-1"><A NAME="an_1370">1370</A></FONT></span>&nbsp;That kan an hurt deer from an hool yknowe<br> <A NAME="an_1371"></A>&nbsp;Bet than this somnour knew a sly lecchour,<br> <A NAME="an_1372"></A>&nbsp;Or an avowtier, or a paramour.<br> <A NAME="an_1373"></A>&nbsp;And for that was the fruyt of al his rente,<br> <A NAME="an_1374"></A>&nbsp;Therfore on it he sette al his entente.<br> <A NAME="an_1375"></A>&nbsp;And so bifel that ones on a day<br> <A NAME="an_1376"></A>&nbsp;This somnour, evere waityng on his pray,<br> <A NAME="an_1377"></A>&nbsp;Rood for to somne an old wydwe, a ribibe,<br> <A NAME="an_1378"></A>&nbsp;Feynynge a cause, for he wolde brybe.<br> <A NAME="an_1379"></A>&nbsp;And happed that he saugh bifore hym ryde<br> <span class="margnote"><FONT COLOR="GREEN" SIZE="-1"><A NAME="an_1380">1380</A></FONT></span>&nbsp;A gay yeman, under a forest syde.<br> <A NAME="an_1381"></A>&nbsp;A bowe he bar, and arwes brighte and kene;<br> <A NAME="an_1382"></A>&nbsp;He hadde upon a courtepy of grene,<br> <A NAME="an_1383"></A>&nbsp;An hat upon his heed with frenges blake.<br> <A NAME="an_1384"></A>&nbsp;"Sire," quod this somnour, "hayl, and wel atake!"<br> <A NAME="an_1385"></A>&nbsp;"Welcome," quod he, "and every good felawe!<br> <A NAME="an_1386"></A>&nbsp;Wher rydestow, under this grene-wode shawe?"<br> <A NAME="an_1387"></A>&nbsp;Seyde this yeman, "Wiltow fer to day?"<br> <A NAME="an_1388"></A>&nbsp;This somnour hym answerde and seyde, "Nay;<br> <A NAME="an_1389"></A>&nbsp;Heere faste by," quod he, "is myn entente<br> <span class="margnote"><FONT COLOR="GREEN" SIZE="-1"><A NAME="an_1390">1390</A></FONT></span>&nbsp;To ryden, for to reysen up a rente<br> <A NAME="an_1391"></A>&nbsp;That longeth to my lordes duetee."<br> <A NAME="an_1392"></A>&nbsp;"Artow thanne a bailly?" "Ye," quod he.<br> <A NAME="an_1393"></A>&nbsp;He dorste nat, for verray filthe and shame<br> <A NAME="an_1394"></A>&nbsp;Seye that he was a somonour, for the name.<br> <A NAME="an_1395"></A>&nbsp;"Depardieux," quod this yeman, "deere broother,<br> <A NAME="an_1396"></A>&nbsp;Thou art a bailly, and I am another.<br> <A NAME="an_1397"></A>&nbsp;I am unknowen as in this contree;<br> <A NAME="an_1398"></A>&nbsp;Of thyn aqueyntance I wolde praye thee,<br> <A NAME="an_1399"></A>&nbsp;And eek of bretherhede, if that yow leste.<br> <span class="margnote"><FONT COLOR="GREEN" SIZE="-1"><A NAME="an_1400">1400</A></FONT></span>&nbsp;I have gold and silver in my cheste;<br> <A NAME="an_1401"></A>&nbsp;If that thee happe to comen in oure shire,<br> <A NAME="an_1402"></A>&nbsp;Al shal be thyn, right as thou wolt desire."<br> <A NAME="an_1403"></A>&nbsp;"Grant mercy," quod this somonour, "by my feith!"<br> <A NAME="an_1404"></A>&nbsp;Everych in ootheres hand his trouthe leith,<br> <A NAME="an_1405"></A>&nbsp;For to be sworne bretheren til they deye.<br> <A NAME="an_1406"></A>&nbsp;In daliance they ryden forth and pleye.<br> <A NAME="an_1407"></A>&nbsp;This somonour, which that was as ful of jangles<br> <A NAME="an_1408"></A>&nbsp;As ful of venym been thise waryangles<br> <A NAME="an_1409"></A>&nbsp;And evere enqueryng upon every thyng,<br> <span class="margnote"><FONT COLOR="GREEN" SIZE="-1"><A NAME="an_1410">1410</A></FONT></span>&nbsp;"Brother," quod he, "where is now youre dwellyng<br> <A NAME="an_1411"></A>&nbsp;Another day if that I sholde yow seche?"<br> <A NAME="an_1412"></A>&nbsp;This yeman hym answerde in softe speche,<br> <A NAME="an_1413"></A>&nbsp;"Brother," quod he, "fer in the north contree,<br> <A NAME="an_1414"></A>&nbsp;Whereas I hope som tyme I shal thee see.<br> <A NAME="an_1415"></A>&nbsp;Er we departe, I shal thee so wel wisse<br> <A NAME="an_1416"></A>&nbsp;That of myn hous ne shaltow nevere mysse."<br> <A NAME="an_1417"></A>&nbsp;"Now, brother," quod this somonour, "I yow preye,<br> <A NAME="an_1418"></A>&nbsp;Teche me, whil that we ryden by the weye,<br> <A NAME="an_1419"></A>&nbsp;Syn that ye been a baillif as am I,<br> <span class="margnote"><FONT COLOR="GREEN" SIZE="-1"><A NAME="an_1420">1420</A></FONT></span>&nbsp;Som subtiltee, and tel me feithfully<br> <A NAME="an_1421"></A>&nbsp;In myn office how that I may moost wynne;<br> <A NAME="an_1422"></A>&nbsp;And spareth nat for conscience ne synne,<br> <A NAME="an_1423"></A>&nbsp;But as my brother tel me, how do ye."<br> <A NAME="an_1424"></A>&nbsp;"Now, by my trouthe, brother deere," seyde he,<br> <A NAME="an_1425"></A>&nbsp;"As I shal tellen thee a feithful tale,<br> <A NAME="an_1426"></A>&nbsp;My wages been ful streite and ful smale.<br> <A NAME="an_1427"></A>&nbsp;My lord is hard to me and daungerous,<br> <A NAME="an_1428"></A>&nbsp;And myn office is ful laborous,<br> <A NAME="an_1429"></A>&nbsp;And therfore by extorcions I lyve.<br> <span class="margnote"><FONT COLOR="GREEN" SIZE="-1"><A NAME="an_1430">1430</A></FONT></span>&nbsp;For sothe, I take al that men wol me yive.<br> <A NAME="an_1431"></A>&nbsp;Algate, by sleyghte or by violence,<br> <A NAME="an_1432"></A>&nbsp;Fro yeer to yeer I wynne al my dispence.<br> <A NAME="an_1433"></A>&nbsp;I kan no bettre telle, feithfully."<br> <A NAME="an_1434"></A>&nbsp;"Now certes," quod this Somonour, "so fare I.<br> <A NAME="an_1435"></A>&nbsp;I spare nat to taken, God it woot,<br> <A NAME="an_1436"></A>&nbsp;But if it be to hevy or to hoot.<br> <A NAME="an_1437"></A>&nbsp;What I may gete in conseil prively,<br> <A NAME="an_1438"></A>&nbsp;No maner conscience of that have I.<br> <A NAME="an_1439"></A>&nbsp;Nere myn extorcioun, I myghte nat lyven,<br> <span class="margnote"><FONT COLOR="GREEN" SIZE="-1"><A NAME="an_1440">1440</A></FONT></span>&nbsp;Ne of swiche japes wol I nat be shryven.<br> <A NAME="an_1441"></A>&nbsp;Stomak ne conscience ne knowe I noon;<br> <A NAME="an_1442"></A>&nbsp;I shrewe thise shrifte-fadres everychoon.<br> <A NAME="an_1443"></A>&nbsp;Wel be we met, by God and by Seint Jame!<br> <A NAME="an_1444"></A>&nbsp;But, leeve brother, tel me thanne thy name,"<br> <A NAME="an_1445"></A>&nbsp;Quod this somonour. In this meene while<br> <A NAME="an_1446"></A>&nbsp;This yeman gan a litel for to smyle.<br> <A NAME="an_1447"></A>&nbsp;"Brother," quod he, "wiltow that I thee telle?<br> <A NAME="an_1448"></A>&nbsp;I am a feend; my dwellyng is in helle,<br> <A NAME="an_1449"></A>&nbsp;And heere I ryde aboute my purchasyng,<br> <span class="margnote"><FONT COLOR="GREEN" SIZE="-1"><A NAME="an_1450">1450</A></FONT></span>&nbsp;To wite wher men wol yeve me any thyng.<br> <A NAME="an_1451"></A>&nbsp;My purchas is th' effect of al my rente.<br> <A NAME="an_1452"></A>&nbsp;Looke how thou rydest for the same entente,<br> <A NAME="an_1453"></A>&nbsp;To wynne good, thou rekkest nevere how;<br> <A NAME="an_1454"></A>&nbsp;Right so fare I, for ryde wolde I now<br> <A NAME="an_1455"></A>&nbsp;Unto the worldes ende for a preye."<br> <A NAME="an_1456"></A>&nbsp;"A!" quod this somonour, "benedicite! What sey ye?<br> <A NAME="an_1457"></A>&nbsp;I wende ye were a yeman trewely.<br> <A NAME="an_1458"></A>&nbsp;Ye han a mannes shap as wel as I;<br> <A NAME="an_1459"></A>&nbsp;Han ye a figure thanne determinat<br> <span class="margnote"><FONT COLOR="GREEN" SIZE="-1"><A NAME="an_1460">1460</A></FONT></span>&nbsp;In helle, ther ye been in youre estat?"<br> <A NAME="an_1461"></A>&nbsp;"Nay, certeinly," quod he, "ther have we noon;<br> <A NAME="an_1462"></A>&nbsp;But whan us liketh we kan take us oon,<br> <A NAME="an_1463"></A>&nbsp;Or elles make yow seme we been shape;<br> <A NAME="an_1464"></A>&nbsp;Somtyme lyk a man, or lyk an ape,<br> <A NAME="an_1465"></A>&nbsp;Or lyk an angel kan I ryde or go.<br> <A NAME="an_1466"></A>&nbsp;It is no wonder thyng thogh it be so;<br> <A NAME="an_1467"></A>&nbsp;A lowsy jogelour kan deceyve thee,<br> <A NAME="an_1468"></A>&nbsp;And pardee, yet kan I moore craft than he."<br> <A NAME="an_1469"></A>&nbsp;"Why," quod this somonour, "ryde ye thanne or goon<br> <span class="margnote"><FONT COLOR="GREEN" SIZE="-1"><A NAME="an_1470">1470</A></FONT></span>&nbsp;In sondry shap, and nat alwey in oon?"<br> <A NAME="an_1471"></A>&nbsp;"For we," quod he, "wol us swiche formes make<br> <A NAME="an_1472"></A>&nbsp;As moost able is oure preyes for to take."<br> <A NAME="an_1473"></A>&nbsp;"What maketh yow to han al this labour?"<br> <A NAME="an_1474"></A>&nbsp;"Ful many a cause, leeve sire somonour,"<br> <A NAME="an_1475"></A>&nbsp;Seyde this feend, "but alle thyng hath tyme.<br> <A NAME="an_1476"></A>&nbsp;The day is short, and it is passed pryme,<br> <A NAME="an_1477"></A>&nbsp;And yet ne wan I nothyng in this day.<br> <A NAME="an_1478"></A>&nbsp;I wol entende to wynnyng, if I may,<br> <A NAME="an_1479"></A>&nbsp;And nat entende oure wittes to declare.<br> <span class="margnote"><FONT COLOR="GREEN" SIZE="-1"><A NAME="an_1480">1480</A></FONT></span>&nbsp;For, brother myn, thy wit is al to bare<br> <A NAME="an_1481"></A>&nbsp;To understonde, althogh I tolde hem thee.<br> <A NAME="an_1482"></A>&nbsp;But, for thou axest why labouren we --<br> <A NAME="an_1483"></A>&nbsp;For somtyme we been Goddes instrumentz<br> <A NAME="an_1484"></A>&nbsp;And meenes to doon his comandementz,<br> <A NAME="an_1485"></A>&nbsp;Whan that hym list, upon his creatures,<br> <A NAME="an_1486"></A>&nbsp;In divers art and in diverse figures.<br> <A NAME="an_1487"></A>&nbsp;Withouten hym we have no myght, certayn,<br> <A NAME="an_1488"></A>&nbsp;If that hym list to stonden ther-agayn.<br> <A NAME="an_1489"></A>&nbsp;And somtyme, at oure prayere, han we leve<br> <span class="margnote"><FONT COLOR="GREEN" SIZE="-1"><A NAME="an_1490">1490</A></FONT></span>&nbsp;Oonly the body and nat the soule greve;<br> <A NAME="an_1491"></A>&nbsp;Witnesse on Job, whom that we diden wo.<br> <A NAME="an_1492"></A>&nbsp;And somtyme han we myght of bothe two --<br> <A NAME="an_1493"></A>&nbsp;This is to seyn, of soule and body eke.<br> <A NAME="an_1494"></A>&nbsp;And somtyme be we suffred for to seke<br> <A NAME="an_1495"></A>&nbsp;Upon a man and doon his soule unreste<br> <A NAME="an_1496"></A>&nbsp;And nat his body, and al is for the beste.<br> <A NAME="an_1497"></A>&nbsp;Whan he withstandeth oure temptacioun,<br> <A NAME="an_1498"></A>&nbsp;It is a cause of his savacioun,<br> <A NAME="an_1499"></A>&nbsp;Al be it that it was nat oure entente<br> <span class="margnote"><FONT COLOR="GREEN" SIZE="-1"><A NAME="an_1500">1500</A></FONT></span>&nbsp;He sholde be sauf, but that we wolde hym hente.<br> <A NAME="an_1501"></A>&nbsp;And somtyme be we servant unto man,<br> <A NAME="an_1502"></A>&nbsp;As to the erchebisshop Seint Dunstan,<br> <A NAME="an_1503"></A>&nbsp;And to the apostles servant eek was I."<br> <A NAME="an_1504"></A>&nbsp;"Yet tel me," quod the somonour, "feithfully,<br> <A NAME="an_1505"></A>&nbsp;Make ye yow newe bodies thus alway<br> <A NAME="an_1506"></A>&nbsp;Of elementz?" The feend answerde, "Nay.<br> <A NAME="an_1507"></A>&nbsp;Somtyme we feyne, and somtyme we aryse<br> <A NAME="an_1508"></A>&nbsp;With dede bodyes, in ful sondry wyse,<br> <A NAME="an_1509"></A>&nbsp;And speke as renably and faire and wel<br> <span class="margnote"><FONT COLOR="GREEN" SIZE="-1"><A NAME="an_1510">1510</A></FONT></span>&nbsp;As to the Phitonissa dide Samuel.<br> <A NAME="an_1511"></A>&nbsp;(And yet wol som men seye it was nat he;<br> <A NAME="an_1512"></A>&nbsp;I do no fors of youre dyvynytee.)<br> <A NAME="an_1513"></A>&nbsp;But o thyng warne I thee, I wol nat jape:<br> <A NAME="an_1514"></A>&nbsp;Thou wolt algates wite how we been shape;<br> <A NAME="an_1515"></A>&nbsp;Thou shalt herafterward, my brother deere,<br> <A NAME="an_1516"></A>&nbsp;Come there thee nedeth nat of me to leere,<br> <A NAME="an_1517"></A>&nbsp;For thou shalt, by thyn owene experience,<br> <A NAME="an_1518"></A>&nbsp;Konne in a chayer rede of this sentence<br> <A NAME="an_1519"></A>&nbsp;Bet than Virgile, while he was on lyve,<br> <span class="margnote"><FONT COLOR="GREEN" SIZE="-1"><A NAME="an_1520">1520</A></FONT></span>&nbsp;Or Dant also. Now lat us ryde blyve,<br> <A NAME="an_1521"></A>&nbsp;For I wole holde compaignye with thee<br> <A NAME="an_1522"></A>&nbsp;Til it be so that thou forsake me."<br> <A NAME="an_1523"></A>&nbsp;"Nay," quod this somonour, "that shal nat bityde!<br> <A NAME="an_1524"></A>&nbsp;I am a yeman, knowen is ful wyde;<br> <A NAME="an_1525"></A>&nbsp;My trouthe wol I holde, as in this cas.<br> <A NAME="an_1526"></A>&nbsp;For though thou were the devel Sathanas,<br> <A NAME="an_1527"></A>&nbsp;My trouthe wol I holde to my brother,<br> <A NAME="an_1528"></A>&nbsp;As I am sworn, and ech of us til oother,<br> <A NAME="an_1529"></A>&nbsp;For to be trewe brother in this cas;<br> <span class="margnote"><FONT COLOR="GREEN" SIZE="-1"><A NAME="an_1530">1530</A></FONT></span>&nbsp;And bothe we goon abouten oure purchas.<br> <A NAME="an_1531"></A>&nbsp;Taak thou thy part, what that men wol thee yive,<br> <A NAME="an_1532"></A>&nbsp;And I shal myn; thus may we bothe lyve.<br> <A NAME="an_1533"></A>&nbsp;And if that any of us have moore than oother,<br> <A NAME="an_1534"></A>&nbsp;Lat hym be trewe and parte it with his brother."<br> <A NAME="an_1535"></A>&nbsp;"I graunte," quod the devel, "by my fey."<br> <A NAME="an_1536"></A>&nbsp;And with that word they ryden forth hir wey.<br> <A NAME="an_1537"></A>&nbsp;And right at the entryng of the townes ende,<br> <A NAME="an_1538"></A>&nbsp;To which this somonour shoop hym for to wende,<br> <A NAME="an_1539"></A>&nbsp;They saugh a cart that charged was with hey,<br> <span class="margnote"><FONT COLOR="GREEN" SIZE="-1"><A NAME="an_1540">1540</A></FONT></span>&nbsp;Which that a cartere droof forth in his wey.<br> <A NAME="an_1541"></A>&nbsp;Deep was the wey, for which the carte stood.<br> <A NAME="an_1542"></A>&nbsp;The cartere smoot and cryde as he were wood,<br> <A NAME="an_1543"></A>&nbsp;"Hayt, Brok! Hayt, Scot! What spare ye for the stones?<br> <A NAME="an_1544"></A>&nbsp;The feend," quod he, "yow fecche, body and bones,<br> <A NAME="an_1545"></A>&nbsp;As ferforthly as evere were ye foled,<br> <A NAME="an_1546"></A>&nbsp;So muche wo as I have with yow tholed!<br> <A NAME="an_1547"></A>&nbsp;The devel have al, bothe hors and cart and hey!"<br> <A NAME="an_1548"></A>&nbsp;This somonour seyde, "Heere shal we have a pley."<br> <A NAME="an_1549"></A>&nbsp;And neer the feend he drough, as noght ne were,<br> <span class="margnote"><FONT COLOR="GREEN" SIZE="-1"><A NAME="an_1550">1550</A></FONT></span>&nbsp;Ful prively, and rowned in his ere:<br> <A NAME="an_1551"></A>&nbsp;"Herkne, my brother, herkne, by thy feith!<br> <A NAME="an_1552"></A>&nbsp;Herestow nat how that the cartere seith?<br> <A NAME="an_1553"></A>&nbsp;Hent it anon, for he hath yeve it thee,<br> <A NAME="an_1554"></A>&nbsp;Bothe hey and cart, and eek his caples thre."<br> <A NAME="an_1555"></A>&nbsp;"Nay," quod the devel, "God woot, never a deel!<br> <A NAME="an_1556"></A>&nbsp;It is nat his entente, trust me weel.<br> <A NAME="an_1557"></A>&nbsp;Axe hym thyself, if thou nat trowest me;<br> <A NAME="an_1558"></A>&nbsp;Or elles stynt a while, and thou shalt see."<br> <A NAME="an_1559"></A>&nbsp;This cartere thakketh his hors upon the croupe,<br> <span class="margnote"><FONT COLOR="GREEN" SIZE="-1"><A NAME="an_1560">1560</A></FONT></span>&nbsp;And they bigonne to drawen and to stoupe.<br> <A NAME="an_1561"></A>&nbsp;"Heyt! Now," quod he, "ther Jhesu Crist yow blesse,<br> <A NAME="an_1562"></A>&nbsp;And al his handwerk, bothe moore and lesse!<br> <A NAME="an_1563"></A>&nbsp;That was wel twight, myn owene lyard boy.<br> <A NAME="an_1564"></A>&nbsp;I pray God save thee, and Seinte Loy!<br> <A NAME="an_1565"></A>&nbsp;Now is my cart out of the slow, pardee!"<br> <A NAME="an_1566"></A>&nbsp;"Lo, brother," quod the feend, "what tolde I thee?<br> <A NAME="an_1567"></A>&nbsp;Heere may ye se, myn owene deere brother,<br> <A NAME="an_1568"></A>&nbsp;The carl spak oo thing, but he thoghte another.<br> <A NAME="an_1569"></A>&nbsp;Lat us go forth abouten oure viage;<br> <span class="margnote"><FONT COLOR="GREEN" SIZE="-1"><A NAME="an_1570">1570</A></FONT></span>&nbsp;Heere wynne I nothyng upon cariage."<br> <A NAME="an_1571"></A>&nbsp;Whan that they coomen somwhat out of towne,<br> <A NAME="an_1572"></A>&nbsp;This somonour to his brother gan to rowne:<br> <A NAME="an_1573"></A>&nbsp;"Brother," quod he, "heere woneth an old rebekke<br> <A NAME="an_1574"></A>&nbsp;That hadde almoost as lief to lese hire nekke<br> <A NAME="an_1575"></A>&nbsp;As for to yeve a peny of hir good.<br> <A NAME="an_1576"></A>&nbsp;I wole han twelf pens, though that she be wood,<br> <A NAME="an_1577"></A>&nbsp;Or I wol sompne hire unto oure office;<br> <A NAME="an_1578"></A>&nbsp;And yet, God woot, of hire knowe I no vice.<br> <A NAME="an_1579"></A>&nbsp;But for thou kanst nat, as in this contree,<br> <span class="margnote"><FONT COLOR="GREEN" SIZE="-1"><A NAME="an_1580">1580</A></FONT></span>&nbsp;Wynne thy cost, taak heer ensample of me."<br> <A NAME="an_1581"></A>&nbsp;This somonour clappeth at the wydwes gate.<br> <A NAME="an_1582"></A>&nbsp;"Com out," quod he, "thou olde virytrate!<br> <A NAME="an_1583"></A>&nbsp;I trowe thou hast som frere or preest with thee."<br> <A NAME="an_1584"></A>&nbsp;"Who clappeth?" seyde this wyf, "benedicitee!<br> <A NAME="an_1585"></A>&nbsp;God save you, sire, what is youre sweete wille?"<br> <A NAME="an_1586"></A>&nbsp;"I have," quod he, "of somonce here a bille;<br> <A NAME="an_1587"></A>&nbsp;Up peyne of cursyng, looke that thou be<br> <A NAME="an_1588"></A>&nbsp;Tomorn bifore the erchedeknes knee<br> <A NAME="an_1589"></A>&nbsp;T' answere to the court of certeyn thynges."<br> <span class="margnote"><FONT COLOR="GREEN" SIZE="-1"><A NAME="an_1590">1590</A></FONT></span>&nbsp;"Now, Lord," quod she, "Crist Jhesu, kyng of kynges,<br> <A NAME="an_1591"></A>&nbsp;So wisly helpe me, as I ne may.<br> <A NAME="an_1592"></A>&nbsp;I have been syk, and that ful many a day.<br> <A NAME="an_1593"></A>&nbsp;I may nat go so fer," quod she, "ne ryde,<br> <A NAME="an_1594"></A>&nbsp;But I be deed, so priketh it in my syde.<br> <A NAME="an_1595"></A>&nbsp;May I nat axe a libel, sire somonour,<br> <A NAME="an_1596"></A>&nbsp;And answere there by my procuratour<br> <A NAME="an_1597"></A>&nbsp;To swich thyng as men wole opposen me?"<br> <A NAME="an_1598"></A>&nbsp;"Yis," quod this somonour, "pay anon -- lat se --<br> <A NAME="an_1599"></A>&nbsp;Twelf pens to me, and I wol thee acquite.<br> <span class="margnote"><FONT COLOR="GREEN" SIZE="-1"><A NAME="an_1600">1600</A></FONT></span>&nbsp;I shal no profit han therby but lite;<br> <A NAME="an_1601"></A>&nbsp;My maister hath the profit and nat I.<br> <A NAME="an_1602"></A>&nbsp;Com of, and lat me ryden hastily;<br> <A NAME="an_1603"></A>&nbsp;Yif me twelf pens, I may no lenger tarye."<br> <A NAME="an_1604"></A>&nbsp;"Twelf pens!" quod she, "Now, lady Seinte Marie<br> <A NAME="an_1605"></A>&nbsp;So wisly help me out of care and synne,<br> <A NAME="an_1606"></A>&nbsp;This wyde world thogh that I sholde wynne,<br> <A NAME="an_1607"></A>&nbsp;Ne have I nat twelf pens withinne myn hoold.<br> <A NAME="an_1608"></A>&nbsp;Ye knowen wel that I am povre and oold;<br> <A NAME="an_1609"></A>&nbsp;Kithe youre almesse on me, povre wrecche."<br> <span class="margnote"><FONT COLOR="GREEN" SIZE="-1"><A NAME="an_1610">1610</A></FONT></span>&nbsp;"Nay thanne," quod he, "the foule feend me fecche<br> <A NAME="an_1611"></A>&nbsp;If I th' excuse, though thou shul be spilt!"<br> <A NAME="an_1612"></A>&nbsp;"Allas!" quod she, "God woot, I have no gilt."<br> <A NAME="an_1613"></A>&nbsp;"Pay me," quod he, "or by the sweete Seinte Anne,<br> <A NAME="an_1614"></A>&nbsp;As I wol bere awey thy newe panne<br> <A NAME="an_1615"></A>&nbsp;For dette which thou owest me of old.<br> <A NAME="an_1616"></A>&nbsp;Whan that thou madest thyn housbonde cokewold,<br> <A NAME="an_1617"></A>&nbsp;I payde at hoom for thy correccioun."<br> <A NAME="an_1618"></A>&nbsp;"Thou lixt!" quod she, "by my savacioun,<br> <A NAME="an_1619"></A>&nbsp;Ne was I nevere er now, wydwe ne wyf,<br> <span class="margnote"><FONT COLOR="GREEN" SIZE="-1"><A NAME="an_1620">1620</A></FONT></span>&nbsp;Somoned unto youre court in al my lyf;<br> <A NAME="an_1621"></A>&nbsp;Ne nevere I nas but of my body trewe!<br> <A NAME="an_1622"></A>&nbsp;Unto the devel blak and rough of hewe<br> <A NAME="an_1623"></A>&nbsp;Yeve I thy body and my panne also!"<br> <A NAME="an_1624"></A>&nbsp;And whan the devel herde hire cursen so<br> <A NAME="an_1625"></A>&nbsp;Upon hir knees, he seyde in this manere,<br> <A NAME="an_1626"></A>&nbsp;"Now, Mabely, myn owene mooder deere,<br> <A NAME="an_1627"></A>&nbsp;Is this youre wyl in ernest that ye seye?"<br> <A NAME="an_1628"></A>&nbsp;"The devel," quod she, "so fecche hym er he deye,<br> <A NAME="an_1629"></A>&nbsp;And panne and al, but he wol hym repente!"<br> <span class="margnote"><FONT COLOR="GREEN" SIZE="-1"><A NAME="an_1630">1630</A></FONT></span>&nbsp;"Nay, olde stot, that is nat myn entente,"<br> <A NAME="an_1631"></A>&nbsp;Quod this somonour, "for to repente me<br> <A NAME="an_1632"></A>&nbsp;For any thyng that I have had of thee.<br> <A NAME="an_1633"></A>&nbsp;I wolde I hadde thy smok and every clooth!"<br> <A NAME="an_1634"></A>&nbsp;"Now, brother," quod the devel, "be nat wrooth;<br> <A NAME="an_1635"></A>&nbsp;Thy body and this panne been myne by right.<br> <A NAME="an_1636"></A>&nbsp;Thou shalt with me to helle yet tonyght,<br> <A NAME="an_1637"></A>&nbsp;Where thou shalt knowen of oure privetee<br> <A NAME="an_1638"></A>&nbsp;Moore than a maister of dyvynytee."<br> <A NAME="an_1639"></A>&nbsp;And with that word this foule feend hym hente;<br> <span class="margnote"><FONT COLOR="GREEN" SIZE="-1"><A NAME="an_1640">1640</A></FONT></span>&nbsp;Body and soule he with the devel wente<br> <A NAME="an_1641"></A>&nbsp;Where as that somonours han hir heritage.<br> <A NAME="an_1642"></A>&nbsp;And God, that maked after his ymage<br> <A NAME="an_1643"></A>&nbsp;Mankynde, save and gyde us, alle and some,<br> <A NAME="an_1644"></A>&nbsp;And leve thise somonours goode men bicome!<br> <A NAME="an_1645"></A>&nbsp;Lordynges, I koude han toold yow, quod this Frere,<br> <A NAME="an_1646"></A>&nbsp;Hadde I had leyser for this Somnour heere,<br> <A NAME="an_1647"></A>&nbsp;After the text of Crist, Poul, and John,<br> <A NAME="an_1648"></A>&nbsp;And of oure othere doctours many oon,<br> <A NAME="an_1649"></A>&nbsp;Swiche peynes that youre hertes myghte agryse,<br> <span class="margnote"><FONT COLOR="GREEN" SIZE="-1"><A NAME="an_1650">1650</A></FONT></span>&nbsp;Al be it so no tonge may it devyse,<br> <A NAME="an_1651"></A>&nbsp;Thogh that I myghte a thousand wynter telle<br> <A NAME="an_1652"></A>&nbsp;The peynes of thilke cursed hous of helle.<br> <A NAME="an_1653"></A>&nbsp;But for to kepe us fro that cursed place,<br> <A NAME="an_1654"></A>&nbsp;Waketh and preyeth Jhesu for his grace<br> <A NAME="an_1655"></A>&nbsp;So kepe us fro the temptour Sathanas.<br> <A NAME="an_1656"></A>&nbsp;Herketh this word! Beth war, as in this cas:<br> <A NAME="an_1657"></A>&nbsp;"The leoun sit in his awayt alway<br> <A NAME="an_1658"></A>&nbsp;To sle the innocent, if that he may."<br> <A NAME="an_1659"></A>&nbsp;Disposeth ay youre hertes to withstonde<br> <span class="margnote"><FONT COLOR="GREEN" SIZE="-1"><A NAME="an_1660">1660</A></FONT></span>&nbsp;The feend, that yow wolde make thral and bonde.<br> <A NAME="an_1661"></A>&nbsp;He may nat tempte yow over youre myght,<br> <A NAME="an_1662"></A>&nbsp;For Crist wol be youre champion and knyght.<br> <A NAME="an_1663"></A>&nbsp;And prayeth that thise somonours hem repente<br> <A NAME="an_1664"></A>&nbsp;Of hir mysdedes, er that the feend hem hente!<br>  
<p><HR>
<CENTER>
<A HREF="mect15">Next: The Summoner's Prologue</A></CENTER>
</BODY>
</HTML>
