<HTML>
<HEAD>
<TITLE>Nelj&#228;s runo</TITLE>
</HEAD>
<BODY>


<CENTER><SMALL>
<A HREF="../../index">Sacred-Texts Main Index</A>&nbsp;
<A HREF="../index">Northern European Index</A>&nbsp;
<A HREF="index">Finnish Kalevla Index</A>&nbsp;
<A HREF="../kveng/kvrune04">English</A>&nbsp;
<A HREF="03">Previous</A>&nbsp;
<A HREF="05">Next</A>&nbsp;
</SMALL></CENTER>
<HR>
<CENTER><H1>Nelj&#228;s runo</H1></CENTER>
<p>Tuopa Aino, neito nuori, sisar nuoren Joukahaisen,
<br>l&#228;ksi luutoa lehosta, vastaksia varvikosta.
<br>Taittoi vastan taatollensa, toisen taittoi maammollensa,
<br>kokoeli kolmannenki verev&#228;lle veijollensa.
<p>Jo astui kohin kotia, lepikk&#246;&#228; leuhautti.
<br>Tuli vanha V&#228;in&#228;m&#246;inen; n&#228;ki neitosen lehossa,
<br>hienohelman heinik&#246;ss&#228;. Sanan virkkoi, noin nimesi:
<br>"El&#228;p&#228; muille, neiti nuori, kuin minulle, neiti nuori,
<br>kanna kaulanhelmil&#246;it&#228;, rinnanristi&#228; rakenna,
<br>pane p&#228;&#228;t&#228; palmikolle, sio silkill&#228; hivusta!"
<p>Neiti tuon sanoiksi virkki: "En sinulle enk&#228; muille
<br>kanna rinnanristil&#246;it&#228;, p&#228;&#228;t&#228; silkill&#228; sitaise.
<br>Huoli on haahen haljakoista, vehn&#228;n viploista valita;
<br>asun kaioissa sovissa, kasvan leiv&#228;n kannikoissa
<br>tyk&#246;n&#228; hyv&#228;n isoni, kanssa armahan emoni."
<p>Riisti ristin rinnaltansa, sormukset on sormestansa,
<br>helmet kaulasta karisti, punalangat p&#228;&#228;ns&#228; p&#228;&#228;lt&#228;,
<br>j&#228;tti maalle maan hyviksi, lehtohon lehon hyviksi.
<br>Meni itkien kotihin, kallotellen kartanolle.
<p>Iso istui ikkunalla, kirvesvartta kirjoavi:
<br>"Mit&#228; itket, tytt&#246; raukka, tytt&#246; raukka, neito nuori?"
<p>"Onpa syyt&#228; itke&#228;ni, vaivoja valittoani!
<br>Sit&#228; itken, taattoseni, sit&#228; itken ja valitan:
<br>kirpoi risti rinnaltani, kaune vy&#246;st&#228;ni karisi,
<br>rinnalta hopearisti, vaskilangat vy&#246;ni p&#228;&#228;st&#228;."
<p>Veljens&#228; ver&#228;j&#228;n suulla vemmelpuuta veistelevi:
<br>"Mit&#228; itket, sisko raukka, sisko raukka, neito nuori?"
<p>"Onpa syyt&#228; itke&#228;ni, vaivoja valittoani!
<br>Sit&#228; itken, veikko rukka, sit&#228; itken ja valitan:
<br>kirpoi sormus sormestani, helmet kaulasta katosi,
<br>kullansormus sormestani, kaulasta hopeahelmet."
<p>Sisko sillan korvasella vy&#246;t&#228; kullaista kutovi:
<br>"Mit&#228; itket, sisko raukka, sisko raukka, neito nuori?"
<p>"Onpa syyt&#228; itkij&#228;ll&#228;, vaivoja vetist&#228;j&#228;ll&#228;!
<br>Sit&#228; itken, sisko rukka, sit&#228; itken ja valitan:
<br>kirpoi kullan kulmiltani, hopeat hivuksiltani,
<br>sinisilkit silmilt&#228;ni, punanauhat p&#228;&#228;ni p&#228;&#228;lt&#228;."
<p>Emo aitan portahalla kuoretta kokoelevi:
<br>"Mit&#228; itket, tytti raukka, tytt&#246; raukka, neito nuori?"
<p>"Oi on maammo, kantajani, oi emo, imett&#228;j&#228;ni!
<br>Onp' on syit&#228; synke'it&#228;, apeita ani pahoja!
<br>Sit&#228; itken, &#228;iti rukka, sit&#228;, maammoni, valitan:
<br>l&#228;ksin luutoa lehosta, vastanp&#228;it&#228; varvikosta.
<br>Taitoin vastan taatolleni, toisen taitoin maammolleni,
<br>kokoelin kolmannenki verev&#228;lle veijolleni.
<br>Aloin astua kotihin; astuinpa l&#228;pi ahosta:
<br>Osmoinen orosta virkkoi, Kalevainen kaskesmaalta:
<br>'El&#228;p&#228; muille, neiti rukka, kuin minulle, neiti rukka,
<br>kanna kaulanhelmil&#246;it&#228;, rinnanristi&#228; rakenna,
<br>pane p&#228;&#228;t&#228; palmikolle, sio silkill&#228; hivusta!'
<p>"Riistin ristin rinnaltani, helmet kaulasta karistin,
<br>sinilangat silmilt&#228;ni, punalangat p&#228;&#228;ni p&#228;&#228;lt&#228;,
<br>heitin maalle maan hyviksi, lehtohon lehon hyviksi.
<br>Itse tuon sanoiksi virkin: 'En sinulle enk&#228; muille
<br>kanna rinnanristi&#228;ni, p&#228;&#228;t&#228; silkill&#228; sitaise.
<br>Huoli en haahen haljakoista, vehn&#228;n viploista valita;
<br>asun kaioissa sovissa, kasvan leiv&#228;n kannikoissa
<br>tyk&#246;n&#228; hyv&#228;n isoni, kanssa armahan emoni.'"
<p>Emo tuon sanoiksi virkki, lausui vanhin lapsellensa:
<br>"El&#228; itke, tytt&#228;reni, nuorna saamani, nureksi!
<br>Sy&#246; vuosi suloa voita: tulet muita vuolahampi;
<br>toinen sy&#246; sianlihoa: tulet muita sirke&#228;mpi;
<br>kolmas kuorekokkaroita: tulet muita kaunihimpi.
<br>Astu aittahan m&#228;elle  aukaise parahin aitta!
<p>Siell' on arkku arkun p&#228;&#228;ll&#228;, lipas lippahan lomassa.
<br>Aukaise parahin arkku, kansi kirjo kimmahuta:
<br>siin' on kuusi kultavy&#246;t&#228;, seitsem&#228;n sinihamoista.
<br>Ne on Kuuttaren kutomat, P&#228;iv&#228;tt&#228;ren p&#228;&#228;ttelem&#228;t.
<p>"Ennen neinn&#228; ollessani, impen&#228; el&#228;ess&#228;ni
<br>l&#228;ksin marjahan mets&#228;lle, alle vaaran vaapukkahan.
<br>Kuulin Kuuttaren kutovan, P&#228;iv&#228;tt&#228;ren kehre&#228;v&#228;n
<br>sinisen salon sivulla, lehon lemmen liepehell&#228;.
<p>"Min&#228; luoksi luontelime, likelle l&#228;hentelime.
<br>Aloinpa anella noita, itse virkin ja sanelin:
<br>'Anna, Kuutar, kultiasi, P&#228;iv&#228;t&#228;r, hope'itasi
<br>t&#228;lle tyhj&#228;lle tyt&#246;lle, lapsellen anelijalle!'
<p>"Antoi Kuutar kultiansa, P&#228;iv&#228;t&#228;r hope'itansa.
<br>Min&#228; kullat kulmilleni, p&#228;&#228;lleni hyv&#228;t hopeat!
<br>Tulin kukkana kotihin, ilona ison pihoille.
<p>"Kannoin p&#228;iv&#228;n, kannoin toisen. Jo p&#228;iv&#228;n&#228; kolmantena
<br>riisuin kullat kulmiltani, p&#228;&#228;lt&#228;ni hyv&#228;t hopeat,
<br>vein ne aittahan m&#228;elle, panin arkun kannen alle:
<br>siit' on asti siell&#228; ollut ajan kaiken katsomatta.
<p>"Sio nyt silkit silmillesi, kullat kulmille kohota,
<br>kaulahan hele&#228;t helmet, kullanristit rinnoillesi!
<br>Pane paita palttinainen, liit&#228; liinan-aivinainen,
<br>Hame verkainen vet&#228;ise, senp' on p&#228;&#228;lle silkkivy&#246;hyt,
<br>sukat sulkkuiset koreat, kautokeng&#228;t kaunokaiset!
<br>P&#228;&#228;si k&#228;&#228;ri palmikolle, silkkinauhoilla sitaise,
<br>sormet kullansormuksihin, k&#228;et kullank&#228;&#228;ryl&#246;ihin!
<p>"Niin tulet tupahan tuolta, astut aitasta sis&#228;lle
<br>sukukuntasi suloksi, koko heimon hempe&#228;ksi:
<br>kulet kukkana kujilla, vaapukkaisena vaellat,
<br>ehompana entist&#228;si, parempana muinaistasi."
<p>Sen emo sanoiksi virkki, senp' on lausui lapsellensa.
<br>Ei tyt&#228;r totellut tuota, ei kuullut emon sanoja;
<br>meni itkien pihalle, kaihoellen kartanolle.
<br>Sanovi sanalla tuolla, lausui tuolla lausehella:
<p>"Miten on mieli miekkoisien, autuaallisten ajatus?
<br>Niinp' on mieli miekkoisien, autuaallisten ajatus,
<br>kuin on vellova vetonen eli aalto altahassa.
<br>Mitenp&#228; poloisten mieli, kuten allien ajatus?
<br>Niinp&#228; on poloisten mieli, niinp&#228; allien ajatus,
<br>kuin on hanki harjun alla, vesi kaivossa syv&#228;ss&#228;.
<p>"Usein nyt minun utuisen, use'in, utuisen lapsen,
<br>mieli kulkevi kulossa, vesakoissa viehkuroivi,
<br>nurmessa nuhaelevi, pensahassa piehtaroivi;
<br>mieli ei tervoa parempi, sy&#228;n ei sytt&#228; valkeampi.
<p>"Parempi minun olisi, parempi olisi ollut
<br>syntym&#228;tt&#228;, kasvamatta, suureksi sukeumatta
<br>n&#228;ille p&#228;iville pahoille, ilmoille ilottomille.
<br>Oisin kuollut kuusi&#246;isn&#228;, kaonnut kaheksan&#246;isn&#228;,
<br>oisi en paljoa pit&#228;nyt: vaaksan palttinapaloa,
<br>pikkaraisen pientaretta, emon itkua v&#228;h&#228;isen,
<br>ison viel&#228;ki v&#228;hemm&#228;n, veikon ei v&#228;he&#228;k&#228;n&#228;."
<p>Itki p&#228;iv&#228;n, itki toisen. Sai emo kyselem&#228;h&#228;n:
<br>"Mit&#228; itket, impi rukka, kuta, vaivainen, valitat?"
<p>"Sit&#228; itken, impi rukka, kaiken aikani valitan,
<br>kun annoit minun poloisen, oman lapsesi lupasit,
<br>k&#228;skit vanhalle varaksi, ik&#228;puolelle iloksi,
<br>turvaksi tutisevalle, suojaksi sopenkululle.
<br>Oisit ennen k&#228;skenynn&#228; alle aaltojen syvien
<br>sisareksi siikasille, veikoksi ve'en kaloille!
<br>Parempi meress&#228; olla, alla aaltojen asua
<br>sisarena siikasilla, veikkona ve'en kaloilla,
<br>kuin on vanhalla varana, turvana tutisijalla,
<br>sukkahansa suistujalla, karahkahan kaatujalla."
<p>Siit&#228; astui aittam&#228;elle, astui aittahan sis&#228;lle.
<br>Aukaisi parahan arkun, kannen kirjo kimmahutti:
<br>l&#246;ysi kuusi kultavy&#246;t&#228;, seitsem&#228;n sinihametta;
<br>ne on p&#228;&#228;llens&#228; pukevi, varrellensa valmistavi.
<br>Pani kullat kulmillensa, hopeat hivuksillensa,
<br>sinisilkit silmillens&#228;, punalangat p&#228;&#228;ns&#228; p&#228;&#228;lle.
<p>L&#228;ksi siit&#228; astumahan ahon poikki, toisen pitkin;
<br>vieri soita, vieri maita, vieri synkki&#228; saloja.
<br>Itse lauloi menness&#228;ns&#228;, virkkoi vierielless&#228;ns&#228;:
<br>"Sy&#228;nt&#228;ni tuimelevi, p&#228;&#228;t&#228;ni kivistelevi.
<br>Eik&#228; tuima tuimemmasti, kipe&#228;mm&#228;sti kivist&#228;,
<br>jotta, koito, kuolisinki, katkeaisinki, katala,
<br>n&#228;ilt&#228; suurilta suruilta, ape'ilta miel'aloilta.
<p>"Jo oisi minulla aika n&#228;ilt&#228; ilmoilta erit&#228;,
<br>aikani Manalle menn&#228;, ik&#228; tulla Tuonelahan:
<br>ei minua isoni itke, ei emo pane pahaksi,
<br>ei kastu sisaren kasvot, veikon silm&#228;t vett&#228; vuoa,
<br>vaikka vierisin vetehen, kaatuisin kalamerehen
<br>alle aaltojen syvien, p&#228;&#228;lle mustien murien."
<p>Astui p&#228;iv&#228;n, astui toisen. P&#228;iv&#228;n&#228;p&#228; kolmantena
<br>enn&#228;tti meri etehen, ruokoranta vastahansa:
<br>tuohon y&#246;hyt yll&#228;tt&#228;vi, pime&#228; pi&#228;ttelevi.
<p>Siin&#228; itki impi illan, kaikerteli kaiken y&#246;t&#228;
<br>rannalla vesikivell&#228;, laajalla lahen per&#228;ll&#228;.
<br>Aamulla ani varahin katsoi tuonne niemen p&#228;&#228;h&#228;n:
<br>kolme oli neitt&#228; niemen p&#228;&#228;ss&#228; ... ne on merta
<br>kylpem&#228;ss&#228;!
<br>Aino neiti nelj&#228;nneksi, vitsan varpa viienneksi!
<p>Heitti paitansa pajulle, hamehensa haapaselle,
<br>sukkansa sulalle maalle, kenk&#228;ns&#228; vesikivelle,
<br>helmet hietarantaselle, sormukset somerikolle.
<p>Kivi oli kirjava sel&#228;ll&#228;, paasi kullan paistavainen:
<br>kiistasi kivellen uia, tahtoi paaelle paeta.
<p>Sitte sinne saatuansa asetaiksen istumahan
<br>kirjavaiselle kivelle, paistavalle paaterelle:
<br>kilahti kivi vetehen, paasi pohjahan pakeni,
<br>neitonen kiven keralla, Aino paaen palleassa.
<p>Siihenp&#228; kana katosi, siihen kuoli impi rukka.
<br>Sanoi kerran kuollessansa, virkki viel&#228; vierress&#228;ns&#228;:
<br>"Menin merta kylpem&#228;h&#228;n, sainp' on uimahan sel&#228;lle;
<br>sinne m&#228;, kana, katosin, lintu, kuolin liian surman:
<br>elk&#246;h&#246;n minun isoni sin&#228; ilmoisna ik&#228;n&#228;
<br>vet&#228;k&#246; ve'en kaloja t&#228;lt&#228; suurelta sel&#228;lt&#228;!
<p>"L&#228;ksin rannalle pesohon, menin merta kylpem&#228;h&#228;n;
<br>sinne m&#228;, kana, katosin, lintu, kuolin liian surman:
<br>elk&#246;h&#246;n minun emoni sin&#228; ilmoisna ik&#228;n&#228;
<br>panko vett&#228; taikinahan laajalta kotilahelta!
<p>"L&#228;ksin rannalle pesohon, menin merta kylpem&#228;h&#228;n;
<br>sinne m&#228;, kana, katosin, lintu, kuolin liian surman:
<br>elk&#246;h&#246;np' on veikkoseni sin&#228; ilmoisna ik&#228;n&#228;
<br>juottako sotaoritta rannalta merelliselt&#228;!
<p>"L&#228;ksin rannalle pesohon, menin merta kylpem&#228;h&#228;n;
<br>sinne m&#228;, kana, katosin, lintu, kuolin liian surman:
<br>elk&#246;h&#246;np' on siskoseni sin&#228; ilmoisna ik&#228;n&#228;
<br>pesk&#246; t&#228;st&#228; silmi&#228;ns&#228; kotilahen laiturilta!
<br>Mik&#228;li meren vesi&#228;, sik&#228;li minun veri&#228;;
<br>mik&#228;li meren kaloja, sik&#228;li minun lihoja;
<br>mik&#228; rannalla risuja, se on kurjan kylkiluita;
<br>mik&#228; rannan hein&#228;si&#228;, se hivusta hierottua."
<p>Se oli surma nuoren neien, loppu kaunihin kanasen...
<p>Kukas nyt sanan saatantahan, kielikerran kerrontahan
<br>neien kuuluhun kotihin, kaunihisen kartanohon?
<p>Karhu sanan saatantahan, kielikerran kerrontahan!
<br>Ei karhu sanoa saata: lehmikarjahan katosi.
<p>Kukas sanan saatantahan, kielikerran kerrontahan
<br>neien kuuluhun kotihin, kaunihisen kartanohon?
<p>Susi sanan saatantahan, kielikerran kerrontahan!
<br>Ei susi sanoa saata: lammaskarjahan katosi.
<p>Kukas sanan saatantahan, kielikerran kerrontahan
<br>neien kuuluhun kotihin, kaunihisen kartanohon?
<p>Repo sanan saatantahan, kielikerran kerrontahan!
<br>Ei repo sanoa saata: hanhikarjahan katosi.
<p>Kukas sanan saatantahan, kielikerran kerrontahan
<br>neien kuuluhun kotihin, kaunihisen kartanohon?
<p>J&#228;n&#246; sanan saatantahan, kielikerran kerrontahan!
<br>J&#228;nis varman vastaeli: "Sana ei miehe'en katoa!"
<p>L&#228;ksi j&#228;nis juoksemahan, pitk&#228;korva piippomahan,
<br>v&#228;&#228;r&#228;s&#228;&#228;ri v&#228;&#228;nt&#228;m&#228;h&#228;n, ristisuu ripottamahan
<br>neien kuuluhun kotihin, kaunihisen kartanohon.
<p>Juoksi saunan kynnykselle; kyykist&#228;ikse kynnykselle:
<br>sauna t&#228;ynn&#228; neitosia, vasta k&#228;ess&#228; vastoavat:
<br>"Saitko, kiero, keittimiksi, paltsasilm&#228;, paistimiksi,
<br>is&#228;nn&#228;llen iltaseksi, em&#228;nn&#228;llen eineheksi,
<br>tytt&#228;ren v&#228;lipaloiksi, pojan puolip&#228;iv&#228;seksi?"
<p>J&#228;nis saattavi sanoa, kehr&#228;silm&#228; kerskaella:
<br>"Liep&#228; lempo l&#228;htenynn&#228; kattiloihin kiehumahan!
<br>L&#228;ksin sanan saatantahan, kielikerran kerrontahan:
<br>jop' on kaunis kaatununna, tinarinta riutununna,
<br>sortununna hopeasolki, vy&#246; vaski valahtanunna:
<br>mennyt lietohon merehen, alle aavojen syvien,
<br>sisareksi siikasille, veikoksi ve'en kaloille."
<p>Emo tuosta itkem&#228;h&#228;n, kyynelvierus vierem&#228;h&#228;n.
<br>Sai siit&#228; sanelemahan, vaivainen valittamahan:
<br>"Elk&#228;tte, emot poloiset, sin&#228; ilmoisna ik&#228;n&#228;
<br>tuuitelko tytt&#228;ri&#228;, lapsianne liekutelko
<br>vastoin mielt&#228; miehel&#228;h&#228;n, niinkuin mie, emo poloinen,
<br>tuuittelin tytt&#246;j&#228;ni, kasvatin kanasiani!"
<p>Emo itki, kyynel vieri: vieri vetrehet vetens&#228;
<br>sinisist&#228; silmist&#228;ns&#228; poloisille poskillensa.
<p>Vieri kyynel, vieri toinen: vieri vetrehet vetens&#228;
<br>poloisilta poskip&#228;ilt&#228; ripe'ille rinnoillensa.
<p>Vieri kyynel, vieri toinen: vieri vetrehet vetens&#228;
<br>ripe'ilt&#228; rinnoiltansa hienoisille helmoillensa.
<p>Vieri kyynel, vieri toinen: vieri vetrehet vetens&#228;
<br>hienoisilta helmoiltansa punasuille sukkasille.
<p>Vieri kyynel, vieri toinen: vieri vetrehet vetens&#228;
<br>punasuilta sukkasilta kultakeng&#228;n kautosille.
<p>Vieri kyynel, vieri toinen: vieri vetrehet vetens&#228;
<br>kultakeng&#228;n kautosilta maahan alle jalkojensa;
<br>vieri maahan maan hyv&#228;ksi, vetehen ve'en hyv&#228;ksi.
<p>Ve'et maahan tultuansa alkoivat jokena juosta:
<br>kasvoipa jokea kolme itkemist&#228;ns&#228; vesist&#228;,
<br>l&#228;pi p&#228;&#228;ns&#228; l&#228;htemist&#228;, alta kulman kulkemista.
<p>Kasvoipa joka jokehen kolme koskea tulista,
<br>joka kosken kuohumalle kolme luotoa kohosi,
<br>joka luo'on partahalle kunnas kultainen yleni;
<br>kunki kunnahan kukulle kasvoi kolme koivahaista,
<br>kunki koivun latvasehen kolme kullaista k&#228;ke&#228;.
<p>Sai k&#228;k&#246;set kukkumahan. Yksi kukkui: "lemmen,
<br>lemmen!"
<br>Toinen kukkui: "sulhon, sulhon!" Kolmas kukkui:
<br>"auvon, auvon!"
<p>Kuka kukkui: "lemmen, lemmen!" sep' on kukkui kuuta
<br>kolme
<br>lemmett&#246;m&#228;lle tyt&#246;lle, meress&#228; makoavalle.
<p>Kuka kukkui: "sulhon, sulhon!" sep' on kukkui kuusi
<br>kuuta
<br>sulholle sulottomalle, ik&#228;viss&#228; istuvalle.
<p>Kuka kukkui: "auvon, auvon!" se kukkui ik&#228;ns&#228; kaiken
<br>auvottomalle emolle, i&#228;n p&#228;iv&#228;t itkev&#228;lle.
<p>Niin emo sanoiksi virkki kuunnellessansa k&#228;ke&#228;:
<br>"Elk&#246;h&#246;n emo poloinen kauan kuunnelko k&#228;ke&#228;!
<br>Kun k&#228;ki kukahtelevi, niin sy&#228;n syk&#228;htelevi,
<br>itku silm&#228;h&#228;n tulevi, ve'et poskille valuvi,
<br>here&#228;mm&#228;t herne-aarta, paksummat pavun jyve&#228;:
<br>kyyn&#228;r&#228;n ik&#228; kuluvi, vaaksan varsi vanhenevi,
<br>koko ruumis runnahtavi kuultua kev&#228;tk&#228;k&#246;sen."
<br clear=all><hr noshade><tt>
<CENTER><A HREF="05">Next: Viides runo</A></CENTER><BR>
</BODY>
</HTML>
