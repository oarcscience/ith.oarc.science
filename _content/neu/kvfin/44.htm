<HTML>
<HEAD>
<TITLE>Nelj&#228;sviidett&#228; runo</TITLE>
</HEAD>
<BODY>


<CENTER><SMALL>
<A HREF="../../index">Sacred-Texts Main Index</A>&nbsp;
<A HREF="../index">Northern European Index</A>&nbsp;
<A HREF="index">Finnish Kalevla Index</A>&nbsp;
<A HREF="../kveng/kvrune44">English</A>&nbsp;
<A HREF="43">Previous</A>&nbsp;
<A HREF="45">Next</A>&nbsp;
</SMALL></CENTER>
<HR>
<CENTER><H1>Nelj&#228;sviidett&#228; runo</H1></CENTER>
<p>Vaka vanha V&#228;in&#228;m&#246;inen arvelevi aivossansa:
<br>"Nytp&#228; soitanto sopisi, ilon teent&#228; kelpoaisi
<br>n&#228;ill&#228; uusilla oloilla, kaunihilla kartanoilla!
<br>Vaan on kantele kaonnut, iloni i&#228;ti mennyt
<br>kalaisehen kartanohon, lohisehen louhikkohon,
<br>meren hauan haltijoille, Vellamon ikiv&#228;elle.
<br>Eik&#228; tuota tuonekana, Ahto antane takaisin.
<p>"Oi on seppo Ilmarinen! Taoit ennen, taoit eilen,
<br>taopa t&#228;n&#228;ki p&#228;&#228;n&#228;! Tao rautainen harava,
<br>haravahan piit tihe&#228;t, piit tihe&#228;t, varsi pitk&#228;,
<br>jolla lainehet haroan, laposille aallot lasken,
<br>meren ruoikot ru'olle, rannat kaikki karhikoille,
<br>soitto j&#228;lle saa'akseni, kantelo tavatakseni
<br>kalaisesta kaartehesta, lohisesta louhikosta!"
<p>Se on seppo Ilmarinen, takoja i&#228;n-ikuinen,
<br>takoi rautaisen haravan varren vaskisen keralla.
<br>Piit takoi satoa sylt&#228;, varren viitt&#228; valmisteli.
<p>Siit&#228; vanha V&#228;in&#228;m&#246;inen otti rautaisen haravan.
<br>Astui tiet&#228; pikkaraisen, kulki matkoa palasen
<br>teloille ter&#228;ksisille, vaskisille valkamoille.
<p>Tuoss' oli purtta, kaksi purtta, kaksi valmista venett&#228;
<br>teloilla ter&#228;ksisill&#228;, vaskisilla valkamoilla:
<br>yksi pursi uusi pursi, toinen pursi vanha pursi.
<p>Sanoi vanha V&#228;in&#228;m&#246;inen, virkki uuelle venolle:
<br>"L&#228;hep&#228;, veno, vesille, pursi, aalloillen ajaite
<br>k&#228;sivarren k&#228;&#228;nt&#228;m&#228;tt&#228;, peukalon pitelem&#228;tt&#228;!"
<p>L&#228;ksip&#228; veno vesille, pursi aalloillen ajoihe.
<br>Vaka vanha V&#228;in&#228;m&#246;inen itse istuihe per&#228;h&#228;n;
<br>l&#228;ksi merta luutimahan, lainetta lakaisemahan.
<br>Luopi lumpehet kokohon, haravoipi rannan raiskat,
<br>ruoposteli ruo'on ruutut, ruo'on ruutut, kaislan kaitut,
<br>joka hauanki harasi, karit kaikki karhieli:
<br>eip&#228; saanut, ei tavannut hauinluista soittoansa,
<br>ikimennytt&#228; iloa, kaonnutta kanteloa.
<p>Vaka vanha V&#228;in&#228;m&#246;inen astuvi kohen kotia
<br>alla p&#228;in, pahoilla mielin, kaiken kallella kyp&#228;rin.
<br>Itse tuon sanoiksi kertoi: "Ei tuota en&#228;mpi olle
<br>hauin hampahan iloa, kalanluista luikutusta!"
<p>Astuessansa ahoa, saloviert&#228; vierress&#228;ns&#228;
<br>kuuli koivun itkev&#228;ksi, puun visan vetist&#228;v&#228;ksi.
<br>Jopa luoksi luontelihe, l&#228;hemm&#228;ksi laittelihe.
<p>Kysytteli, lausutteli: "Mit' itket, ihana koivu,
<br>puu vihanta, vierettelet, vy&#246;hyt valkea, valitat?
<br>Ei sua sotahan vie&#228;, ei tahota tappelohon."
<p>Koivu taiten vastaeli, itse virkki puu vihanta:
<br>"Niinp&#228; muutamat sanovi, moniahat arvelevi
<br>el&#228;v&#228;n minun ilossa, riemussa remuelevan:
<br>min&#228; hoikka huolissani, ik&#228;viss&#228;ni iloitsen,
<br>panen pakkop&#228;iviss&#228;ni, murehissa murmattelen.
<p>"Typeryytt&#228;, tyhj&#228;, itken, vajauttani valitan,
<br>kun olen osatoin, raukka, tuiki, vaivainen, varatoin
<br>n&#228;ill&#228; paikoilla pahoilla, lake'illa laitumilla.
<p>"Osalliset, onnelliset tuota toivovat alati
<br>kes&#228;n kaunihin tulevan, suven suuren l&#228;mpi&#228;v&#228;n.
<br>Toisinpa min&#228; typer&#228;, min&#228; vaivainen varoan
<br>kuoreni kolottavaksi, lehtivarvat viet&#228;v&#228;ksi!
<p>"Useinpa minun utuisen, use'in, utuisen raukan,
<br>lapset kerke&#228;n kev&#228;imen luokseni l&#228;henteleikse,
<br>veitsin viisin viiltelev&#228;t halki mahlaisen mahani.
<br>Paimenet pahat kes&#228;ll&#228; viev&#228;t vy&#246;ni valkeaisen,
<br>ken lipiksi, ken tupeksi, kenp&#228; marjatuohiseksi.
<p>"Use'in minun utuisen, use'in, utuisen raukan,
<br>tyt&#246;t allani asuvat, vierell&#228;ni viehkuroivat,
<br>lehv&#228;t p&#228;&#228;lt&#228; leikkelev&#228;t, varvat vastoiksi sitovat.
<p>"Use'in min&#228; utuinen, use'in, utuinen raukka,
<br>kaaetahan kaskipuiksi, pinopuiksi pilkotahan.
<br>Kolmasti t&#228;n&#228;i kes&#228;n&#228;, t&#228;n&#228; suurena suvena
<br>miehet allani asuivat, kirvest&#228;ns&#228; kitkuttivat
<br>mun poloisen p&#228;&#228;n menoksi, heikon henkeni l&#228;h&#246;ksi.
<p>"Se oli ilo kes&#228;st&#228;, riemu suuresta suvesta.
<br>Ei ole talvi sen parempi, lumen aika armahampi.
<p>"Jopa aina aikaisehen mure muo'on muuttelevi,
<br>p&#228;&#228;ni painuvi pahaksi, kasvot k&#228;ypi kalveaksi
<br>muistellessa mustat p&#228;iv&#228;t, pahat ajat arvellessa.
<p>"Siit&#228; tuuli tuskat tuopi, halla huolet haike'immat:
<br>tuuli vie vihannan turkin, halla kaunihin hamehen.
<br>Niin min&#228; v&#228;h&#228;varainen, min&#228;, koito koivu raukka,
<br>j&#228;&#228;n aivan alastomaksi, varsin vaattehettomaksi
<br>vilussa v&#228;risem&#228;h&#228;n, pakkasessa parkumahan."
<p>Sanoi vanha V&#228;in&#228;m&#246;inen: "El&#228; itke, puu vihanta,
<br>vesa lehti, vierettele, vy&#246;hyt valkea, valita!
<br>Saat sin&#228; olevan onnen, elon uuen armahamman;
<br>kohta itkenet ilosta, riemusta remahutellet."
<p>Siit&#228; vanha V&#228;in&#228;m&#246;inen koivun soitoksi kuvasi.
<br>Veisteli kes&#228;isen p&#228;iv&#228;n, kalkutteli kanteletta
<br>nen&#228;ss&#228; utuisen niemen, p&#228;&#228;ss&#228; saaren terhenisen.
<br>Veisti kopan kanteletta, em&#228;puun iloa uutta,
<br>kopan koivusta lujasta, em&#228;puun visaper&#228;st&#228;.
<p>Sanoi vanha V&#228;in&#228;m&#246;inen, itse lausui, noin nimesi:
<br>"Tuoss' on koppa kanteletta, em&#228;puu iki-iloa.
<br>Mist&#228; naulat saatanehe, v&#228;&#228;ntimet peritt&#228;nehe?"
<p>Kasvoi tammi tanhualla, puu pitk&#228; pihan per&#228;ll&#228;,
<br>tammessa tasaiset oksat, joka oksalla omena,
<br>omenalla kultapy&#246;r&#228;, kultapy&#246;r&#228;ll&#228; k&#228;k&#246;nen.
<p>Kun k&#228;ki kukahtelevi, sanoin viisin virkkelevi,
<br>kulta suusta kumpuavi, hopea valahtelevi
<br>kultaiselle kunnahalle, hope'iselle m&#228;elle:
<br>siit&#228; naulat kantelehen, v&#228;&#228;ntimet visaper&#228;h&#228;n!
<p>Sanoi vanha V&#228;in&#228;m&#246;inen, itse virkki, noin nimesi:
<br>"Sain ma naulat kantelehen, v&#228;&#228;ntimet visaper&#228;h&#228;n.
<br>Viel&#228; uupuvi v&#228;h&#228;isen, viitt&#228; kielt&#228; kanteloinen.
<br>Mist&#228; tuohon kielet saisin, &#228;&#228;n&#246;set asetteleisin?"
<p>L&#228;ksi kielt&#228; etsim&#228;h&#228;n. Astuvi ahoa my&#246;ten:
<br>istui immikk&#246; aholla, nuori neitonen norolla.
<br>Ei se impi itkenynn&#228;, ei varsin ilonnutkana;
<br>ilman lauloi itseksens&#228;: lauloi iltansa kuluksi,
<br>sulhon toivossa tulevan, armahansa aikehessa.
<p>Vaka vanha V&#228;in&#228;m&#246;inen tuonne keng&#228;tt&#228; kepitti,
<br>ilman hampsi hattaratta. Sitte sinne tultuansa
<br>alkoi hapsia anella. Itse tuon sanoiksi virkki:
<br>"Anna, impi, hapsiasi, hieprukka, hivuksiasi
<br>kanteloisen kielosiksi, &#228;&#228;niksi ilon ikuisen!"
<p>Antoi impi hapsiansa, hienoja hivuksiansa;
<br>antoi hasta viisi, kuusi sek&#228; seitsem&#228;n hivusta:
<br>siit' on kielet kantelessa, &#228;&#228;ntimet iki-ilossa.
<p>Saip' on soitto valmihiksi. Siit&#228; vanha V&#228;in&#228;m&#246;inen
<br>istuiksen alakivelle, paatiselle portahalle.
<p>Otti kantelon k&#228;sille, ilon itsens&#228; l&#228;hemm&#228;.
<br>K&#228;ren k&#228;&#228;nti taivahalle, ponnen polville tukesi:
<br>&#228;&#228;ni&#228; asettelevi, s&#228;veli&#228; s&#228;&#228;ntelevi.
<p>Sai &#228;&#228;net asetetuksi, soittonsa sovitetuksi,
<br>niin k&#228;&#228;nti alak&#228;sille, poikkipuolin polvillensa.
<br>Laski kyntt&#228; kymmenkunnan, viisi sormea viritti
<br>kielille kapahumahan, s&#228;velille hyppim&#228;h&#228;n.
<p>Siin&#228; vanha V&#228;in&#228;m&#246;inen kun on soitti kanteletta
<br>k&#228;sin pienin, hoikin sormin, peukaloin ulos kiverin,
<br>jopa virkki puu visainen, vesa lehti vieretteli,
<br>kukahti k&#228;k&#246;sen kulta, hivus impyen ilosi.
<p>Sormin soitti V&#228;in&#228;m&#246;inen, kielin kantelo kajasi:
<br>vuoret loukkui, paaet paukkui, kaikki kalliot t&#228;r&#228;hti,
<br>kivet laikkui lainehilla, somerot vesill&#228; souti,
<br>pet&#228;j&#228;t piti iloa, kannot hyppi kankahilla.
<p>K&#228;lykset Kalevan naiset, kesken kirjan neulomisen
<br>ne tuohon jokena juoksi, kaikki virtana vilisi,
<br>nuoret naiset naurusuulla, em&#228;nn&#228;t ilolla mielin
<br>soitteloa kuulemahan, iloa imehtim&#228;h&#228;n.
<p>Mi oli miehi&#228; l&#228;hell&#228;, ne kaikki lakit k&#228;ess&#228;;
<br>mi oli akkoja l&#228;hell&#228;, ne kaikki k&#228;si posella.
<br>Tytt&#228;ret vesiss&#228; silmin, pojat maassa polvillansa
<br>kanteloista kuuntelivat, iloa imehteliv&#228;t.
<br>Sanoivat samalla suulla, yhen kielen kerkesiv&#228;t:
<br>"Ei ole tuota ennen kuultu noin suloista soitantoa,
<br>sin&#228; ilmoisna ik&#228;n&#228;, kuuna kullan valkeana!"
<p>Kuuluvi sorea soitto, kuului kuutehen kyl&#228;h&#228;n.
<br>Eik' ollut sit&#228; otusta, ku ei tullut kuulemahan
<br>tuota soittoa suloista, kajahusta kanteloisen.
<p>Mi oli mets&#228;n el&#228;int&#228;, kyykistyiv&#228;t kynsillehen
<br>kanteloista kuulemahan, iloa imehtim&#228;h&#228;n.
<br>Ilman linnut lent&#228;v&#228;iset varvuille varustelihe,
<br>veen kalaset kaikenlaiset rantahan rakentelihe.
<br>Matosetki maanalaiset p&#228;&#228;lle mullan muuttelihe
<br>k&#228;&#228;nteleiv&#228;t, kuuntelevat tuota soittoa suloista,
<br>kantelen iki-iloa, V&#228;in&#228;m&#246;isen v&#228;&#228;nn&#228;tyst&#228;.
<p>Siin&#228; vanha V&#228;in&#228;m&#246;inen kyll&#228; soitteli somasti,
<br>kajahutti kaunihisti. Soitti p&#228;iv&#228;n, soitti toisen
<br>yhtehen rupeamahan, yhen aamun atriahan,
<br>yhen vy&#246;ns&#228; vy&#246;t&#228;nt&#228;h&#228;n, yhen paitansa panohon.
<p>Kun h&#228;n soitteli kotona, huonehessa honkaisessa,
<br>niin katot kajahtelivat, permannot pemahtelivat;
<br>laet lauloi, ukset ulvoi, kaikki ikkunat iloitsi,
<br>kiukoa kivinen liikkui, patsas patvinen pajahti.
<p>Kun h&#228;n kulki kuusikossa, vaelti pet&#228;jik&#246;ss&#228;,
<br>kuusoset kumartelihe, m&#228;nnyt m&#228;ell&#228; k&#228;&#228;ntelihe,
<br>k&#228;p&#246;set keolle vieri, havut juurelle hajosi.
<p>Kun h&#228;n liikahti lehossa tahi astahti aholla,
<br>lehot leikki&#228; pitiv&#228;t, ahot ainoista iloa,
<br>kukat kulkivat kutuhun, vesat nuoret notkahteli.
<br clear=all><hr noshade><tt>
<CENTER><A HREF="45">Next: Viidesviidett&#228; runo</A></CENTER><BR>
</BODY>
</HTML>
