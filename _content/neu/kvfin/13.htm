<HTML>
<HEAD>
<TITLE>Kolmastoista runo</TITLE>
</HEAD>
<BODY>


<CENTER><SMALL>
<A HREF="../../index">Sacred-Texts Main Index</A>&nbsp;
<A HREF="../index">Northern European Index</A>&nbsp;
<A HREF="index">Finnish Kalevla Index</A>&nbsp;
<A HREF="../kveng/kvrune13">English</A>&nbsp;
<A HREF="12">Previous</A>&nbsp;
<A HREF="14">Next</A>&nbsp;
</SMALL></CENTER>
<HR>
<CENTER><H1>Kolmastoista runo</H1></CENTER>
<p>Siit&#228; lieto Lemmink&#228;inen sanoi Pohjolan akalle:
<br>"Anna nyt, akka, piikojasi, tuopa t&#228;nne tytt&#246;j&#228;si,
<br>paras parvesta minulle, pisin piikajoukostasi!"
<p>Tuop' on Pohjolan em&#228;nt&#228; sanan virkkoi, noin nimesi:
<br>"Anna en sulle piikojani enk&#228; ty&#246;nn&#228; tytt&#246;j&#228;ni,
<br>en parasta, en pahinta, en pisint&#228;, en lyhint&#228;:
<br>sull' on ennen naitu nainen, ennen juohettu em&#228;nt&#228;."
<p>Sanoi lieto Lemmink&#228;inen: "Kytken Kyllikin kyl&#228;h&#228;n,
<br>kyl&#228;n kynnysportahille, ver&#228;jille vierahille;
<br>t&#228;&#228;lt&#228; saan paremman naisen. Tuo nyt t&#228;nne tytt&#228;resi,
<br>impiparvesta ihanin, kassap&#228;ist&#228; kaunokaisin!"
<p>Sanoi Pohjolan em&#228;nt&#228;: "Enp&#228; anna tytt&#246;&#228;ni
<br>miehille mit&#228;tt&#246;mille, urohille joutaville.
<br>&#196;sken tytt&#246;j&#228; anele, kuulustele kukkap&#228;it&#228;,
<br>kun sa hiih&#228;t Hiien hirven Hiien peltojen perilt&#228;!"
<p>Siit&#228; lieto Lemmink&#228;inen kengitteli keihojansa,
<br>j&#228;nnitteli jousiansa, vasamoitansa varusti.
<br>Itse tuon sanoiksi virkki: "Jo oisi keih&#228;s kengitetty,
<br>kaikki valmihit vasamat, jousi j&#228;ntehen varassa,
<br>ei lyly lykitt&#228;v&#228;n&#228;, kalhu kannan ly&#246;t&#228;v&#228;n&#228;."
<p>Siin&#228; lieto Lemmink&#228;inen arvelee, ajattelevi,
<br>mist&#228;p&#228; sivakat saisi, kusta suksia sukusen.
<p>K&#228;vi Kaupin kartanohon, p&#228;&#228;tyi Lyylikin pajahan:
<br>"Oi on viisas vuojelainen, kaunis Kauppi lappalainen!
<br>Tee mulle sukeat sukset, kalhut kaunoiset kaverra,
<br>joilla hiih&#228;n Hiien hirven Hiien peltojen perilt&#228;!"
<p>Lyylikki sanan sanovi, Kauppi kielin kerki&#228;vi:
<br>"Suotta l&#228;het, Lemmink&#228;inen, Hiien hirve&#228; ajohon:
<br>saat palan lahoa puuta, senki suurella surulla."
<p>Mit&#228; huoli Lemmink&#228;inen! Itse tuon sanoiksi virkki:
<br>"Tee lyly lykitt&#228;v&#228;ksi, kalhu kalpoeltavaksi!
<br>L&#228;hen hirven hiih&#228;nt&#228;h&#228;n Hiien peltojen perilt&#228;."
<p>Lyylikki, lylyjen sepp&#228;, Kauppi, kalhujen tekij&#228;,
<br>sykysyn lyly&#228; laati, talven kalhua kaverti,
<br>p&#228;iv&#228;n vuoli sauvan vartta, toisen sompoa sovitti.
<p>Sai lyly lykitt&#228;v&#228;ksi, kalhu kannan ly&#246;t&#228;v&#228;ksi,
<br>sauvan varret valmihiksi, sompaset sovitetuksi.
<br>Saukon maksoi sauvan varsi, sompa ruskean reposen.
<p>Voiti voilla suksiansa, talmasi poron talilla;
<br>itse tuossa arvelevi, sanovi sanalla tuolla:
<br>"Liek&#246; t&#228;ss&#228; nuorisossa, kansassa kasuavassa
<br>tuon lylyni lykkij&#228;ist&#228;, kalhun kannan potkijaista?"
<p>Sanoi lieto Lemmink&#228;inen, virkki veitikk&#228; verev&#228;:
<br>"Kyll' on t&#228;ss&#228; nuorisossa, kansassa kasuavassa
<br>tuon lylysi lykkij&#228;ist&#228;, kalhun kannan potkijaista."
<p>Viinen selk&#228;h&#228;n sitaisi, olallensa uuen jousen,
<br>sauvan survaisi k&#228;tehen; l&#228;ksi lylyn lykkim&#228;h&#228;n,
<br>kalhun kannan potkimahan. Itse tuon sanoiksi virkki:
<br>"Eip' on ilmalla Jumalan, t&#228;m&#228;n taivon kannen alla
<br>l&#246;ytyne sit&#228; mets&#228;ss&#228; jalan nelj&#228;n juoksevata,
<br>kut' ei n&#228;ill&#228; yll&#228;tet&#228;, kaunihisti kannateta
<br>kalhuilla Kalevan poian, liukoimilla Lemmink&#228;isen."
<p>P&#228;&#228;tyi hiiet kuulemassa, juuttahat t&#228;hy&#228;m&#228;ss&#228;.
<br>Hiiet hirve&#228; rakenti, juuttahat poroa laati:
<br>p&#228;&#228;n panevi p&#246;kkel&#246;st&#228;, sarvet raian haarukasta,
<br>jalat rannan raippasista, s&#228;&#228;ret suolta seip&#228;hist&#228;,
<br>sel&#228;n aian aiaksesta, suonet kuivista kuloista,
<br>silm&#228;t lammin pulpukoista, korvat lammin lumpehista,
<br>ketun kuusen koskuesta, muun lihan lahosta puusta.
<p>Hiisi neuvoi hirve&#228;ns&#228;, porollensa suin puheli:
<br>"Nyt sie juokse, hiitten hirvi, jalkoa, jalo tevana,
<br>poron poikimasijoille, Lapin lasten tanterille!
<br>Hiih&#228;t&#228; hikehen miest&#228;, Lemmink&#228;ist&#228; liiatenki!"
<p>Siit&#228; juoksi hiitten hirvi, poropeura poimetteli
<br>Pohjan aittojen alatse, Lapin lasten tanteritse:
<br>potkaisi koasta korvon, kaatoi kattilat tulelta,
<br>lihat tuhkahan tuherti, liemet lietehen levitti.
<p>Nousi melkoinen meteli Lapin lasten tanterilla:
<br>Lapin koirat haukkumahan, Lapin lapset itkem&#228;h&#228;n,
<br>Lapin naiset nauramahan, muu v&#228;ki murajamahan!
<p>Itse lieto Lemmink&#228;inen ain' oli hirven hiih&#228;nn&#228;ss&#228;.
<br>Hiihti soita, hiihti maita, hiihti aukkoja ahoja:
<br>tuli suihki suksiloista, savu sauvojen nenist&#228;;
<br>eik&#228; n&#228;hnyt hirve&#228;ns&#228;, eip' on n&#228;hnyt eik&#228; kuullut.
<p>Liukui linnat, liukui lannat, liukui maat meren-takaiset;
<br>hiihti kaikki Hiien korvet, kaikki Kalman kankahatki,
<br>hiihti Surman suun e'etse, Kalman kartanon per&#228;tse.
<br>Surma jo suutansa avavi, Kalma p&#228;&#228;t&#228; kallistavi
<br>ottoaksensa urosta, niell&#228;ksens&#228; Lemmink&#228;ist&#228;:
<br>ei tarkoin tavannutkana, enn&#228;tt&#228;nyt ensink&#228;n&#228;.
<p>Viel' oli liuska liukumatta, korven kolkka koskematta
<br>Pohjan pitk&#228;ss&#228; per&#228;ss&#228;, Lapin maassa laukeassa.
<br>L&#228;ksi senki liukumahan, korven kolkan koskemahan.
<p>Niin perille p&#228;&#228;stess&#228;ns&#228; kuuli melkoisen metelin
<br>Pohjan pitk&#228;st&#228; per&#228;st&#228;, Lapin lasten tanterilta:
<br>kuuli koirat haukkuvaksi, Lapin lapset itkev&#228;ksi,
<br>Lapin naiset nauravaksi, muun lapin murajavaksi.
<p>Siit&#228; lieto Lemmink&#228;inen heti tuonne hiiht&#228;m&#228;h&#228;n
<br>koiran haukuntasijoille, Lapin lasten tanterille.
<p>Sanoi sinne saatuansa, tutkaeli tultuansa:
<br>"Mit&#228; t&#228;&#228;ll&#228; naiset nauroi, naiset nauroi, lapset itki,
<br>v&#228;ki vanha vaikeroitsi, kuta haukkui hallikoirat?"
<p>"Sit&#228; t&#228;&#228;ll&#228; naiset nauroi, naiset nauroi, lapset itki,
<br>v&#228;ki vanha vaikerteli, sit&#228; haukkui hallikoirat:
<br>juoksi t&#228;st&#228; hiitten hirvi, silosorkka sorkutteli;
<br>potkaisi koasta korvon, kaatoi kattilat tulelta,
<br>selin keitot keikahutti, vellit lietehen levitti."
<p>Siit&#228; veitikk&#228; verev&#228;, tuo on lieto Lemmink&#228;inen,
<br>lykk&#228;si lylyn lumelle, kuni kyyn kulon-alaisen,
<br>solahutti suopet&#228;j&#228;n, kuni k&#228;&#228;rmehen el&#228;v&#228;n;
<br>itse virkki vierress&#228;ns&#228;, sanoi sauvak&#228;ttehelt&#228;:
<br>"Mi lienee Lapissa miest&#228;, kaikki hirven kannantahan;
<br>mi lienee Lapissa naista, kaikki kattilan pesohon;
<br>mi lienee Lapissa lasta, kaikki lastun poimintahan;
<br>mi lapsilla kattiloa, kaikki hirven keit&#228;nt&#228;h&#228;n!"
<p>Kiinnistihe, j&#228;nnistihe, potkaisihe, ponnistihe.
<br>Ensi kerran potkaisihe silm&#228;n siint&#228;m&#228;tt&#246;m&#228;h&#228;n,
<br>kerran toisen kuopaisihe korvan kuulemattomahan,
<br>kolmannen kohenteleikse lautasille hiitten hirven.
<p>Otti vaajan vaahterisen, raksin koivuisen rapasi,
<br>jolla kytki hiitten hirven tarhan tammisen sis&#228;h&#228;n:
<br>"Siin&#228; seiso, hiitten hirvi, poropeura, poimittele!"
<p>Selke&#228; silittelevi, taljoa taputtelevi:
<br>"Oisi tuossa ollakseni, sopisipa maatakseni
<br>nuoren neitosen keralla, kanssa kasvavan kanasen!"
<p>Siit&#228; kiihtyi Hiien hirvi, poropeura potkimahan,
<br>itse virkki, noin sanovi: "Lempo saakohon sinulle
<br>nuorin nei'in maataksesi, tytt&#228;rin elell&#228;ksesi!"
<p>Ponnistihe, j&#228;nnistihe: raksin koivuisen revitti,
<br>rikkoi vaajan vaahterisen, tarhan tammisen hajotti.
<br>Siit&#228; sai samoamahan, l&#228;ksi hirvi hippomahan,
<br>vasten soita, vasten maita, vasten varvikkom&#228;ke&#228;
<br>silm&#228;n siint&#228;m&#228;tt&#246;mihin, korvan kuulemattomihin.
<p>Siin&#228; veitikk&#228; verev&#228; jopa suuttui jotta sy&#228;ntyi,
<br>kovin suuttui ja vihastui. Hiihti hirve&#228; j&#228;lest&#228;;
<br>niin kun kerran potkaisevi, lysm&#228;tti lyly l&#228;vest&#228;,
<br>sortui suksi p&#228;lk&#228;h&#228;st&#228;, kalhu taittui kannan tiest&#228;,
<br>keih&#228;s kenkim&#228;sijoilta, sauva somman suoverosta.
<br>Itse juoksi Hiien hirvi, jottei p&#228;&#228;t&#228;n&#228; n&#228;kynn&#228;.
<p>Siin&#228; lieto Lemmink&#228;inen alla p&#228;in, pahoilla mielin
<br>kalujansa katselevi. Itse tuon sanoiksi virkki:
<br>"Elk&#246;h&#246;n sin&#228; ik&#228;n&#228; menk&#246; toinen miehi&#228;mme
<br>uhalla mets&#228;n ajohon, Hiien hirven hiih&#228;nt&#228;h&#228;n,
<br>kuin menin min&#228;, poloinen! H&#228;vitin hyv&#228;t sivakat,
<br>sauvan kaunihin kaotin, kiihke'imm&#228;n keihojani!"
<br clear=all><hr noshade><tt>
<CENTER><A HREF="14">Next: Nelj&#228;stoista runo</A></CENTER><BR>
</BODY>
</HTML>
