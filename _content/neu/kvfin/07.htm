<HTML>
<HEAD>
<TITLE>Seitsem&#228;s runo</TITLE>
</HEAD>
<BODY>


<CENTER><SMALL>
<A HREF="../../index">Sacred-Texts Main Index</A>&nbsp;
<A HREF="../index">Northern European Index</A>&nbsp;
<A HREF="index">Finnish Kalevla Index</A>&nbsp;
<A HREF="../kveng/kvrune07">English</A>&nbsp;
<A HREF="06">Previous</A>&nbsp;
<A HREF="08">Next</A>&nbsp;
</SMALL></CENTER>
<HR>
<CENTER><H1>Seitsem&#228;s runo</H1></CENTER>
<p>Vaka vanha V&#228;in&#228;m&#246;inen uipi aavoja syvi&#228;;
<br>kulki kuusisna hakona, pet&#228;j&#228;isn&#228; pehki&#246;n&#228;
<br>kuusi p&#228;ive&#228; kes&#228;ist&#228;, kuusi y&#246;t&#228; j&#228;rki&#228;h&#228;n,
<br>eess&#228;ns&#228; vesi vetel&#228;, takanansa taivas selv&#228;.
<p>Uip' on viel&#228; y&#246;t&#228; kaksi, kaksi p&#228;ive&#228; pisint&#228;.
<br>Niin y&#246;n&#228; yheks&#228;nten&#228;, kaheksannen p&#228;iv&#228;n p&#228;&#228;st&#228;
<br>toki tuskaksi tulevi, painuvi pakolliseksi,
<br>kun ei ole kyntt&#228; varpahissa eik&#228; sormissa nivelt&#228;.
<p>Siin&#228; vanha V&#228;in&#228;m&#246;inen itse tuon sanoiksi virkki:
<br>"Voi min&#228; poloinen poika, voi poika polon-alainen,
<br>kun l&#228;ksin omilta mailta, elomailta entisilt&#228;
<br>i&#228;kseni ilman alle, kuuksi p&#228;iv&#228;ksi kululle,
<br>tuulten tuuiteltavaksi, aaltojen ajeltavaksi
<br>n&#228;ill&#228; v&#228;ljill&#228; vesill&#228;, ulapoilla auke'illa!
<br>Vilu on t&#228;&#228;ll&#228; ollakseni, vaiva v&#228;rj&#228;tell&#228;kseni,
<br>aina aalloissa asua, veen sel&#228;ll&#228; seurustella.
<p>"Enk&#228; tuota tie&#228;k&#228;n&#228;, miten olla, kuin ele&#228;
<br>t&#228;ll&#228; inhalla i&#228;ll&#228;, katovalla kannikalla:
<br>tuulehenko teen tupani, vetehenk&#246; pirtin veist&#228;n?
<p>"Teen m&#228; tuulehen tupani: ei ole tuulessa tukea;
<br>veist&#228;n pirttini vetehen: vesi viepi veistokseni."
<p>Lenti lintunen Lapista, kokkolintu koillisesta.
<br>Ei ole kokko suuren suuri eik&#228; kokko pienen pieni:
<br>yksi siipi vett&#228; viisti, toinen taivasta lakaisi,
<br>pursto merta pyyh&#228;tteli, nokka luotoja lotaisi.
<p>Lenteleikse, liiteleikse, katseleikse, k&#228;&#228;nteleikse.
<br>N&#228;ki vanhan V&#228;in&#228;m&#246;isen sel&#228;ll&#228; meren sinisen:
<br>"Mit' olet meress&#228;, miesi, uros, aaltojen seassa?"
<p>Vaka vanha V&#228;in&#228;m&#246;inen sanan virkkoi, noin nimesi:
<br>"Sit' olen meress&#228; miesi, uros aaltojen varassa:
<br>l&#228;ksin neitt&#228; Pohjolasta, impe&#228; Pimentolasta.
<p>"Ajoa karautimme suloa merytt&#228; my&#246;ten.
<br>Niin p&#228;iv&#228;n&#228; muutamana, huomenna moniahana
<br>tulin Luotolan lahelle, Joukolan jokivesille:
<br>hepo alta ammuttihin, itse&#228;ni mielittihin.
<p>"Siit&#228; vier&#228;hin vetehen, sorruin sormin lainehesen
<br>tuulen tuuiteltavaksi, aaltojen ajeltavaksi.
<p>"Tulipa tuuli luotehesta, i&#228;st&#228; iso vihuri;
<br>se mun kauas kannatteli, uitteli ulomma maasta.
<br>Mont' olen p&#228;ive&#228; p&#228;lynnyt, monta y&#246;t&#228; uiksennellut
<br>n&#228;it&#228; v&#228;lji&#228; vesi&#228;, ulapoita auke'ita;
<br>enk' on tuota tunnekana, arvoa, &#228;ly&#228;k&#228;n&#228;,
<br>kumpi kuoloksi tulevi, kumpi ennen enn&#228;tt&#228;vi:
<br>n&#228;lk&#228;h&#228;nk&#246; n&#228;&#228;ntyminen, vai vetehen vaipuminen."
<p>Sanoi kokko, ilman lintu: "Ell&#246;s olko mill&#228;sk&#228;n&#228;!
<br>Seisotaite selk&#228;h&#228;ni, nouse kynkk&#228;luun nenille!
<br>Mie sinun merest&#228; kannan, minne mielesi tekevi.
<br>Viel&#228; muistan muunki p&#228;iv&#228;n, arvoan ajan paremman,
<br>kun ajoit Kalevan kasken, Osmolan salon sivallit:
<br>heitit koivun kasvamahan, puun sorean seisomahan
<br>linnuille lepe&#228;miksi, itselleni istumiksi."
<p>Siit&#228; vanha V&#228;in&#228;m&#246;inen kohottavi kokkoansa;
<br>mies on nousevi merest&#228;, uros aallosta ajaikse,
<br>siiville sijoitteleikse, kokon kynkk&#228;luun nenille.
<p>Tuop' on kokko, ilman lintu, kantoi vanhan V&#228;in&#228;m&#246;isen,
<br>viepi tuulen tiet&#228; my&#246;ten, ahavan ratoa my&#246;ten
<br>Pohjan pitk&#228;h&#228;n per&#228;h&#228;n, summahan Sariolahan.
<br>Siihen heitti V&#228;in&#228;m&#246;isen, itse ilmahan kohosi.
<p>Siin&#228; itki V&#228;in&#228;m&#246;inen, siin&#228; itki ja urisi
<br>rannalla merellisell&#228;, nimen tiet&#228;m&#228;tt&#246;m&#228;ll&#228;,
<br>sata haavoa sivulla, tuhat tuulen pieksem&#228;t&#228;,
<br>partaki pahoin kulunut, tukka mennyt tuuhakaksi.
<p>Itki y&#246;t&#228; kaksi, kolme, saman verran p&#228;ivi&#228;ki;
<br>eik&#228; tiennyt tiet&#228; k&#228;y&#228;, outo, matkoa osannut
<br>palataksensa kotihin, menn&#228; maille tuttaville,
<br>noille syntym&#228;sijoille, elomaillen entisille.
<p>Pohjan piika pikkarainen, vaimo valkeanverinen,
<br>teki liiton p&#228;iv&#228;n kanssa, p&#228;iv&#228;n kanssa, kuun keralla
<br>yhen ajan noustaksensa ja yhen havataksensa:
<br>itse ennen enn&#228;tteli, ennen kuuta, aurinkoa,
<br>kukonki kurahtamatta, kanan lapsen laulamatta.
<p>Viisi villoa keritsi, kuusi lammasta savitsi,
<br>villat saatteli saraksi, kaikki vatvoi vaattehiksi
<br>ennen p&#228;iv&#228;n nousemista, auringon ylenemist&#228;.
<p>Pesi siit&#228; pitk&#228;t p&#246;y&#228;t, laajat lattiat lakaisi
<br>vastasella varpaisella, luutasella lehtisell&#228;.
<br>Ammueli rikkasensa vaskisehen vakkasehen;
<br>vei ne ulos usta my&#246;ten, pellolle pihoa my&#246;ten,
<br>perim&#228;isen pellon p&#228;&#228;h&#228;n, alimaisen aian suuhun.
<br>Seisattelihe rikoille, kuuntelihe, k&#228;&#228;ntelihe:
<br>kuulevi merelt&#228; itkun, poikki joen juorotuksen.
<p>Juosten joutuvi takaisin, pian pirttihin menevi;
<br>sanoi tuonne saatuansa, toimitteli tultuansa:
<br>"Kuulin mie merelt&#228; itkun, poikki joen juorotuksen."
<p>Louhi, Pohjolan em&#228;nt&#228;, Pohjan akka harvahammas,
<br>pian pistihe pihalle, vier&#228;hti ver&#228;j&#228;n suuhun;
<br>siin&#228; korvin kuunteleikse. Sanan virkkoi, noin nimesi:
<br>"Ei ole itku lapsen itku eik&#228; vaimojen valitus;
<br>itku on partasuun urohon, jouhileuan juorottama."
<p>Ty&#246;nn&#228;lti venon vesille, kolmilaian lainehille;
<br>itse loihe soutamahan. Sek&#228; souti jotta joutui:
<br>souti luoksi V&#228;in&#228;m&#246;isen, luoksi itkev&#228;n urohon.
<p>Siin&#228; itki V&#228;in&#228;m&#246;inen, urisi Uvannon sulho
<br>pahalla pajupurolla, tihe&#228;ll&#228; tuomikolla:
<br>suu liikkui, j&#228;risi parta, vaan ei leuka lonkaellut.
<p>Sanoi Pohjolan em&#228;nt&#228;, puhutteli, lausutteli:
<br>"Ohoh sinua, ukko utra! Jo olet maalla vierahalla."
<p>Vaka vanha V&#228;in&#228;m&#246;inen p&#228;&#228;t&#228;ns&#228; kohottelevi.
<br>Sanan virkkoi, noin nimesi: "Jo ma tuon itseki tie&#228;n:
<br>olen maalla vierahalla, tuiki tuntemattomalla.
<br>Maallani olin parempi, kotonani korkeampi."
<p>Louhi, Pohjolan em&#228;nt&#228;, sanan virkkoi, noin nimesi:
<br>"Saisiko sanoakseni, oisiko lupa kysy&#228;,
<br>mi sin&#228; olet miehi&#228;si ja kuka urohiasi?"
<p>Vaka vanha V&#228;in&#228;m&#246;inen sanan virkkoi, noin nimesi:
<br>"Mainittihinpa minua, arveltihin aikoinansa
<br>illoilla iloitsijaksi, joka laakson laulajaksi
<br>noilla V&#228;in&#246;l&#228;n ahoilla, Kalevalan kankahilla.
<br>Mi jo lienenki katala, tuskin tunnen itsek&#228;n&#228;."
<p>Louhi, Pohjolan em&#228;nt&#228;, sanan virkkoi, noin nimesi:
<br>"Nouse jo norosta, miesi, uros, uuelle uralle,
<br>haikeasi haastamahan, satuja sanelemahan!"
<p>Otti miehen itkem&#228;st&#228;, urohon urisemasta;
<br>saattoi siit&#228; purtehensa, istutti venon per&#228;h&#228;n.
<br>Itse airoille asettui, soutimille suorittihe;
<br>souti poikki Pohjolahan, viepi vierahan tupahan.
<p>Sy&#246;tteli n&#228;l&#228;stynehen, kastunehen kuivaeli;
<br>siit&#228; viikon hierelevi, hierelevi, hautelevi:
<br>teki miehen terveheksi, urohon paranneheksi.
<br>Kysytteli, lausutteli, itse virkki, noin nimesi:
<br>"Mit&#228; itkit, V&#228;in&#228;m&#246;inen, uikutit, uvantolainen,
<br>tuolla paikalla pahalla, rannalla merytt&#228; vasten?"
<p>Vaka vanha V&#228;in&#228;m&#246;inen sanan virkkoi, noin nimesi:
<br>"Onpa syyt&#228; itke&#228;ni, vaivoja valittoani!
<br>Kauan oon meri&#228; uinut, lapioinnut lainehia
<br>noilla v&#228;ljill&#228; vesill&#228;, ulapoilla auke'illa.
<p>"Tuota itken tuon ik&#228;ni, puhki polveni murehin,
<br>kun ma uin omilta mailta, tulin mailta tuttavilta
<br>n&#228;ille ouoille oville, ver&#228;jille vierahille.
<br>Kaikki t&#228;&#228;ll&#228; puut purevi, kaikki havut hakkoavi,
<br>joka koivu koikkoavi, joka lepp&#228; leikkoavi:
<br>yks' on tuuli tuttuani, p&#228;iv&#228; ennen n&#228;hty&#228;ni
<br>n&#228;ill&#228; mailla vierahilla, &#228;kkiouoilla ovilla."
<p>Louhi, Pohjolan em&#228;nt&#228;, siit&#228; tuon sanoiksi saatti:
<br>"El&#228; itke, V&#228;in&#228;m&#246;inen, uikuta, uvantolainen!
<br>Hyv&#228; t&#228;&#228;ll' on ollaksesi, armas aikaellaksesi,
<br>sy&#246;&#228; lohta luotaselta, sivulta sianlihoa."
<p>Silloin vanha V&#228;in&#228;m&#246;inen itse tuon sanoiksi virkki:
<br>"Kylkehen kyl&#228;inen sy&#246;nti hyviss&#228;ki vierahissa;
<br>mies on maallansa parempi, kotonansa korkeampi.
<br>Soisipa sula Jumala, antaisipa armoluoja:
<br>p&#228;&#228;sisin omille maille, elomaillen entisille!
<br>Parempi omalla maalla vetonenki virsun alta,
<br>kuin on maalla vierahalla kultamaljasta metonen."
<p>Louhi, Pohjolan em&#228;nt&#228;, sanan virkkoi, noin nimesi:
<br>"Niin mit&#228; minullen annat, kun saatan omille maille,
<br>oman peltosi perille, kotisaunan saapuville?"
<p>Sanoi vanha V&#228;in&#228;m&#246;inen: "Mit&#228;p&#228; kysyt minulta,
<br>jos saatat omille maille, oman peltoni perille,
<br>oman k&#228;en kukkumille, oman linnun laulamille!
<br>Otatko kultia kyp&#228;rin, hope'ita huovallisen?"
<p>Louhi, Pohjolan em&#228;nt&#228;, sanan virkkoi, noin nimesi:
<br>"Ohoh viisas V&#228;in&#228;m&#246;inen, tiet&#228;j&#228; i&#228;n-ikuinen!
<br>En kysele kultiasi, halaja hope'itasi:
<br>kullat on lasten kukkasia, hopeat hevon helyj&#228;.
<br>Taiatko takoa sammon, kirjokannen kalkutella
<br>joutsenen kyn&#228;n nen&#228;st&#228;, maholehm&#228;n maitosesta,
<br>yhen ohrasen jyv&#228;st&#228;, yhen uuhen villasesta,
<br>niin annan tyt&#246;n sinulle, panen neien palkastasi,
<br>saatan sun omille maille, oman linnun laulamille,
<br>oman kukon kuulumille, oman peltosi perille."
<p>Vaka vanha V&#228;in&#228;m&#246;inen sanan virkkoi, noin nimesi:
<br>"Taia en sampoa takoa, kirjokantta kirjoitella.
<br>Saata mie omille maille: ty&#246;nn&#228;n seppo Ilmarisen,
<br>joka samposi takovi, kirjokannet kalkuttavi,
<br>neitosi lepyttelevi, tytt&#228;resi tyy'ytt&#228;vi.
<p>"Se on seppo sen mokoma, ylen taitava takoja,
<br>jok' on taivoa takonut, ilman kantta kalkutellut:
<br>ei tunnu vasaran j&#228;lki eik&#228; pihtien pit&#228;m&#228;t."
<p>Louhi, Pohjolan em&#228;nt&#228;, sanan virkkoi, noin nimesi:
<br>"Sille ty&#246;nn&#228;n tytt&#228;reni, sille lapseni lupoan,
<br>joka sampuen takovi, kannen kirjo kirjoittavi
<br>joutsenen kyn&#228;n nen&#228;st&#228;, maholehm&#228;n maitosesta,
<br>yhen ohrasen jyv&#228;st&#228;, yhen uuhen untuvasta."
<p>Pani varsan valjahisin, ruskean re'en etehen;
<br>saattoi vanhan V&#228;in&#228;m&#246;isen, istutti oron rekehen.
<br>Siit&#228; tuon sanoiksi virkki, itse lausui, noin nimesi:
<br>"El&#228; p&#228;&#228;t&#228;si ylenn&#228;, kohottele kokkoasi,
<br>kun ei uupune oronen, tahi ei ilta enn&#228;tt&#228;ne:
<br>josp' on p&#228;&#228;t&#228;si ylenn&#228;t, kohottelet kokkoasi,
<br>jo toki tuho tulevi, paha p&#228;iv&#228; p&#228;&#228;lle saapi."
<p>Siit&#228; vanha V&#228;in&#228;m&#246;inen l&#246;i orosen juoksemahan,
<br>harjan liina liikkumahan. Ajoa karittelevi
<br>pime&#228;st&#228; Pohjolasta, summasta Sariolasta.
<br clear=all><hr noshade><tt>
<CENTER><A HREF="08">Next: Kahdeksas runo</A></CENTER><BR>
</BODY>
</HTML>
