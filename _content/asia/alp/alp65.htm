<HTML>
<HEAD>
<link rel="stylesheet" href="../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Armenian Legends and Poems, by Zabelle C. Boyajian [1916]; full text etext at Intangible Textual Heritage">
<META name="keywords" content="Armenian Armenia Legend Mythology Poetry Literature">
<TITLE>Armenian Legends and Poems: The Tale of Rosiphelee</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Asia</A>&nbsp;
<A HREF="../../neu/index">Myths/Legends</A>&nbsp;
<A HREF="index">Index</A>&nbsp;
<A HREF="alp64">Previous</A>&nbsp;
<A HREF="alp66">Next</A>&nbsp;
</CENTER>
<HR>
<P ALIGN="CENTER"><FONT SIZE="-1" COLOR="GREEN"><I>Armenian Legends and Poems</I> [1916] at Intangible Textual Heritage</FONT></P><HR></p>  
<p><A NAME="page_91"><FONT SIZE=1 COLOR=GREEN>p. 91</FONT></A></p>  
<p align="center"><A NAME="img_09100"></A>
<P ALIGN="CENTER">
<A HREF="img/09100.jpg"><IMG SRC="tn/09100.jpg" ALT="THE VISION OF ROSIPHELEE, PRINCESS OF ARMENIA"><BR><FONT SIZE=-3>Click to enlarge</A><BR>THE VISION OF ROSIPHELEE, PRINCESS OF ARMENIA</FONT><BR></P></p>  <h3 align="center" align="center">THE TALE OF ROSIPHELEE</h3>  <h5 align="center">From the "Confessio Amantis" by</h5>  <h3 align="center" align="center">JOHN GOWER</h3>  
<p align="center">(Died 1408)</p>  
<p><DIR>&nbsp;&nbsp;OF Armenye, I rede &thorn;us,<br> Ther was a king, which Herupus<br> Was hote, and he a lusti Maide<br> To dowhter hadde, and as men saide<br> Hire name was Rosiphelee;<br> Which &thorn;o was of gret renomee,<br> ffor sche was bo&thorn;e wys and fair,<br> And scholde ben hire fader hair.<br> Bot sche hadde o defalte of Slow&thorn;e<br> Towardes loue, and &thorn;at was row&thorn;e;<br> ffor so wel cowde noman seie,<br> Which mihte sette hire in &thorn;e weie<br> Of loues occupacion<br> Thurgh non ymaginacion;<br> That scole wolde sche noght knowe.<br> And &thorn;us sche was on of &thorn;e slowe<br> As of such hertes besinesse,<br> Til whanne Venus &thorn;e goddesse,<br> Which loues court ha&thorn; forto reule,<br> Ha&thorn; broght hire into betre reule,<br> ffor&thorn; wi&thorn; Cupide and wi&thorn; his miht:<br> ffor &thorn;ei merueille how such a wiht,<br> Which &thorn;o was in hir lusti age,<br> Desire&thorn; nother Mariage<br> Ne 3it &thorn;e loue of paramours,<br> Which euere ha&thorn; be &thorn;e comvn cours</DIR></p>  
<p><A NAME="page_92"><FONT SIZE=1 COLOR=GREEN>p. 92</FONT></A></p>  
<p><DIR>Amonges hem &thorn;at lusti were.<br> So was it schewed after &thorn;ere:<br> ffor he &thorn;at hihe hertes lowe&thorn;<br> Wi&thorn; fyri Dartes whiche he &thorn;rowe&thorn;,<br> Cupide, which of loue is godd,<br> In chastisinge ha&thorn; mad a rodd<br> To dryue awei hir wantounesse;<br> So &thorn;at wi&thorn;inne a while, I gesse,<br> Sche hadde on such a chance sporned,<br> That al hire mod was ouertorned,<br> Which ferst sche hadde of slow manere:<br> ffor &thorn;us it fell, as &thorn;ou schalt hiere.<br> Whan come was &thorn;e Mon&thorn;e of Maii,<br> Sche wolde walke vpon a dai,<br> And &thorn;at was er &thorn;e Sonne Ariste;<br> Of wommen bot a fewe it wiste,<br> And fore sche wente priuely<br> Vnto &thorn;e Park was faste by,<br> Al softe walkende on &thorn;e gras,<br> Til sche cam &thorn;er &thorn;e Launde was,<br> Thurgh which &thorn;er ran a gret riuere.<br> It &thorn;oghte hir fair, and seide, Here<br> I wole abide vnder &thorn;e schawe:<br> And bad hire wommen to wi&thorn;drawe,<br> And &thorn;er sche stod al one stille,<br> To &thorn;enke what was in hir wille.<br> Sche sih &thorn;e swote floures springe,<br> Sche herde glade foules singe,<br> Sche sih &thorn;e bestes in her kinde,<br> The buck, &thorn;e do, &thorn;e hert, &thorn;e hinde,<br> The madle go wir &thorn;e femele;<br> And so began &thorn;er a querele<br> Betwen loue and hir oghne herte,<br> ffro which sche cou&thorn;e noght asterte.</DIR></p>  
<p><A NAME="page_93"><FONT SIZE=1 COLOR=GREEN>p. 93</FONT></A></p>  
<p><DIR>And as sche caste hire yhe aboute,<br> Sche syh clad in o suite a route<br> Of ladis, wher &thorn;ei comen ryde<br> Along vnder &thorn;e wodes syde.<br> On faire amblende hors &thorn;ei sete,<br> That were al whyte, fatte and grete,<br> And euerichon &thorn;ei ride on side:<br> The Sadles were of such a Pride,<br> Wi&thorn; Perle and gold so wel begon,<br> So riche syh sche neuere non:<br> In kertles and in Copes riche<br> Thei weren clo&thorn;ed, alle liche,<br> Departed euene of whyt and blew;<br> Wi&thorn; alle lustes &thorn;at sche knew<br> Thei were enbrouded oueral.<br> Here bodies weren long and smal,<br> The beaute faye vpon her face<br> Non er&thorn;ly &thorn;ing it may desface;<br> Corones on here hed &thorn;ei beere,<br> As ech of hem a qweene weere,<br> That al &thorn;e gold of Cresus halle<br> The leste coronal of alle<br> Ne mihte haue boght after &thorn;e wor&thorn;:<br> Thus come &thorn;ei ridende for&thorn;.<br> &nbsp;&nbsp;The kinges dowhter, which &thorn;is syh,<br> ffor pure abaissht drowh hire adryh<br> And hield hire clos vnder &thorn;e bowh,<br> And let hem passen stille ynowh;<br> ffor as hire &thorn;oghte in hire avis,<br> To hem &thorn;at were of such a pris<br> Sche was noght wor&thorn;i axen &thorn;ere,<br> ffro when &thorn;ei come or what &thorn;ei were.<br> Bot leuere &thorn;an &thorn;is worldes good<br> Sche wolde haue wist hou &thorn;at it stod,</DIR></p>  
<p><A NAME="page_94"><FONT SIZE=1 COLOR=GREEN>p. 94</FONT></A></p>  
<p><DIR>And putte hire hed alitel oute;<br> And as sche lokede hire aboute,<br> Sche syh comende vnder &thorn;e linde<br> A womman vp an hors behinde.<br> The hors on which sehe rod was blak,<br> Al lene and galled on &thorn;e back,<br> And haltede, as he were encluyed,<br> Wherof &thorn;e womman was annvied;<br> Thus was &thorn;e hors in sori plit,<br> Bot for al &thorn;at a sterre whit<br> Amiddes in &thorn;e front he hadde.<br> Hir Sadel ek was wonder badde,<br> In which &thorn;e wofull womman sat,<br> And natheles &thorn;er was wi&thorn; &thorn;at<br> A riche bridel for &thorn;e nones<br> Of gold and preciouse Stones.<br> Hire cote was somdiel totore;<br> Aboute hir middel twenty score<br> Of horse haltres and wel mo<br> Ther hyngen ate time &thorn;o.<br> &nbsp;&nbsp;Thus whan sche cam &thorn;e ladi nyh,<br> Than tok sche betre hiede and syh<br> This womman fair was of visage,<br> ffreyssh, lusti, 3ong and of tendre age;<br> And so &thorn;is ladi, &thorn;er sche stod,<br> Be&thorn;oghte hire wel and vnderstod<br> That &thorn;is, which com ridende &thorn;o,<br> Tidinges cou&thorn;e telle of &thorn;o,<br> Which as sche sih tofore ryde,<br> And putte hir fore and preide abide,<br> And seide, Ha, Suster, let me hiere,<br> What ben &thorn;ei, &thorn;at now riden hiere,<br> And ben so richeliche arraied?<br> &nbsp;&nbsp;This womman, which com so esmaied,</DIR></p>  
<p><A NAME="page_95"><FONT SIZE=1 COLOR=GREEN>p. 95</FONT></A></p>  
<p><DIR>Ansuerde wi&thorn; ful softe speche,<br> And sei&thorn;, Ma Dame, I schal 3ou teche.<br> These ar of &thorn;o &thorn;at whilom were<br> Seruantz to loue, and trow&thorn;e beere,<br> Ther as &thorn;ei hadde here herte set.<br> ffare wel, for I mai noght be let:<br> Ma Dame, I go to mi seruise,<br> So moste I haste in alle wise;<br> ffor&thorn;i, ma Dame, 3if me leue,<br> I mai noght longe wi&thorn; 3ou leue.<br> &nbsp;&nbsp;Ha, goode Soster, 3it I preie,<br> Tell me whi 3e ben so beseie,<br> And wi&thorn; &thorn;ese haltres &thorn;us begon.<br> &nbsp;&nbsp;Ma Dame, whilom I was on<br> That to mi fader hadde a king;<br> Bot I was slow, and for no &thorn;ing<br> Me liste noght to loue obeie,<br> And &thorn;at I now ful sore abeie.<br> ffor I whilom no loue hadde,<br> Min hors is now so fieble and badde,<br> And al totore is myn arai;<br> And euery 3eer &thorn;is freisshe Mali<br> These lusti ladis ryde aboute,<br> And I mot nedes suie here route<br> In &thorn;is manere as 3e now se,<br> And trusse here haltres fore wi&thorn; me,<br> And am bot as here horse knaue.<br> Non o&thorn;er office I ne haue,<br> Hem &thorn;enk&thorn; I am wor&thorn;i nomore,<br> ffor I was slow in loues lore,<br> Whan I was able forto lere,<br> And wolde noght &thorn;e tales hiere<br> Of hem &thorn;at cov&thorn;en loue teche.<br> &nbsp;&nbsp;Now tell me &thorn;anne, I 3ov beseche,</DIR></p>  
<p><A NAME="page_96"><FONT SIZE=1 COLOR=GREEN>p. 96</FONT></A></p>  
<p><DIR>Wherof &thorn;at riche bridel serue&thorn;.<br> Wi&thorn; &thorn;at hire chere awei sche swerue&thorn;,<br> And gan to wepe, and &thorn;us sche tolde:<br> This bridel, which 3e nov beholde<br> So riche vpon myn horse hed,--<br> Ma Dame, afore, er I was ded,<br> Whan I was in mi lusti lif,<br> Ther fel into myn herte a strif<br> Of loue, which me overcom,<br> So &thorn;at &thorn;erafter hiede I nom,<br> And &thorn;oghte I wolde loue a kniht:<br> That laste wel a fourtenyht,<br> ffor it no lengere mihte laste,<br> So nyh my lif was ate laste.<br> Bot now, allas, to late war<br> That I ne hadde him loued ar:<br> ffor de&thorn; cam so in haste bime,<br> Er I &thorn;erto hadde eny time,<br> That it ne mihte ben achieued.<br> Bot for al &thorn;at I am relieued,<br> Of &thorn;at mi will was good &thorn;erto,<br> That loue soffre&thorn; it be so<br> That I schal swiche a bridel were.<br> Now haue 3e herd al myn ansuere:<br> To godd, ma Dame, I 3ou betake,<br> And warne&thorn; alle for mi sake,<br> Of loue &thorn;at &thorn;ei ben noght ydel,<br> And bidd hem &thorn;enke vpon mi brydel.<br> And wi&thorn; &thorn;at word al sodeinly<br> Sche passe&thorn;, as it were a Sky,<br> Al clene out of &thorn;is ladi sihte.<br> And &thorn;o for fere hire herte afflihte,<br> And seide to hirself, Helas!<br> I am riht in &thorn;e same cas:</DIR></p>  
<p><A NAME="page_97"><FONT SIZE=1 COLOR=GREEN>p. 97</FONT></A></p>  
<p><DIR>Bot if I hue after &thorn;is day,<br> I schal amende it, if I may.<br> And &thorn;us homward &thorn;is lady wente,<br> And changede al hire ferste entente,<br> Wi&thorn;inne hire herte and gan to swere<br> That sche none haltres wolde bere.</DIR></p>  
<p>&nbsp;</p>  
<p><HR>
<CENTER>
<A HREF="alp66">Next: The Song of the Vulture</A></CENTER>
</BODY>
</HTML>
