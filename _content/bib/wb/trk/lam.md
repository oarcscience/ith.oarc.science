[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jer)  [Next](eze) 

------------------------------------------------------------------------

### Turkish Bible: Lamentations

<span id="an_1:1">1:1</span> O kent ki, insan doluydu,  
Nasıl da tek başına kaldı şimdi!  
Büyüktü uluslar arasında,  
Dul kadına döndü!  
Soyluydu iller arasında,  
Angarya altına düştü!

<span id="an_1:2">1:2</span> Geceleyin acı acı ağlıyor,  
Yanaklarında gözyaşı;  
Avutan tek kişi bile yok  
Bunca oynaşı arasında.  
Dostları ona hainlik etti,  
Düşman oldu.

<span id="an_1:3">1:3</span> Yahuda acı çekip ağır kölelik ettikten
sonra  
Sürgün edildi,  
Ulusların arasında oturuyor,  
Ama rahat bulamıyor.  
O sıkıntıdayken ardına düşenler ona yetişti.

<span id="an_1:4">1:4</span> Siyona giden yollar yas tutuyor,  
Çünkü bayramlara gelen yok.  
Bütün kapıları ıssız, kâhinleri inliyor,  
Erden kızları sıkıntıda, kendisi de acı çekiyor.

<span id="an_1:5">1:5</span> Hasımları başa geçti, düşmanları rahat
içinde.  
Çok isyan ettiği için RAB ona acı çektiriyor,  
Yavruları hasımlarının gözü önünde sürgüne gitti.

<span id="an_1:6">1:6</span> Siyon kızının bütün güzelliği uçtu,  
Önderleri otlak bulamayan geyiklere döndü,  
Dermanları kesildi  
Kendilerini kovalayanların önünde.

<span id="an_1:7">1:7</span> Yeruşalim sıkıntı içinde başıboş
dolaşırken  
Eski günlerdeki varlığını anımsıyor.  
Halkı hasmının eline düşüp de  
Yardımına koşan çıkmayınca,  
Hasımları haline bakıp  
Yıkılışına güldüler.

<span id="an_1:8">1:8</span> Yeruşalim büyük günah işledi,  
Bu yüzden kirlendi.  
Ona saygı duyanların hepsi  
Şimdi onu hor görüyor,  
Çünkü onu çıplak gördüler.  
O da inleyip öbür yana dönüyor.

<span id="an_1:9">1:9</span> Kirliliği eteklerindeydi,  
Sonunu düşünmedi;  
Bu yüzden düşüşü korkunç oldu,  
Avutanı yok.  
‹‹Ya RAB, düşkün halimi gör,  
Çünkü düşmanım kazandı!››

<span id="an_1:10">1:10</span> Değerli her şeyine düşman el uzattı.  
Tapınağına başka ulusların girdiğini gördü,  
Topluluğuna girmesini yasakladığın uluslar.

<span id="an_1:11">1:11</span> Halkı inleyip ekmek arıyor,  
Yeniden güçlerine kavuşmak için  
Değerli neleri varsa ekmekle değiştiler;  
‹‹Bak da gör, ya RAB, ne kadar sefil oldum.››

<span id="an_1:12">1:12</span> ‹‹Ey sizler, yoldan geçenler,  
Sizin için önemi yok mu bunun?  
Bakın da görün, başıma gelen dert gibisi var mı?  
Öyle bir dert ki, RAB öfkesinin alevlendiği gün  
Başıma yağdırdı onu. başınıza da gelmesin.››

<span id="an_1:13">1:13</span> Ateş saldı yukarıdan,  
Kemiklerimin içine işledi ateş;  
Ağ serdi ayaklarıma,  
Geri çevirdi beni;  
Mahvetti, baygın kaldım bütün gün.

<span id="an_1:14">1:14</span> İsyanlarım boyunduruğa döndü,  
RABbin eliyle birbirine tutturulup  
Boynuma geçirildi, gücüm tükendi.  
Rab karşı duramadığım  
İnsanların eline verdi beni.

<span id="an_1:15">1:15</span> Hiçe saydı beni savunan yiğitleri,  
Gençlerimi kırıp geçirmek için çağrı yaptı ordulara,  
Rab erden Yahuda kızını  
Üzüm sıkma çukurunda çiğnedi adeta.

<span id="an_1:16">1:16</span> ‹‹Ağlıyorum bunlara,  
Gözlerimden yaşlar boşanıyor;  
Çünkü beni avutan,  
Canımı tazeleyen benden uzak.  
Çocuklarım şaşkına döndü,  
Çünkü düşmanım üstün çıktı.››

<span id="an_1:17">1:17</span> Siyon ellerini açmış,  
Ama onu avutan yok.  
RAB Yakup soyuna karşı buyruk verdi,  
Komşuları ona hasım olsun, dedi.  
Yeruşalim aralarında paçavraya döndü.

<span id="an_1:18">1:18</span> ‹‹RAB haklıdır, çünkü buyruğuna karşı
geldim.  
Şimdi dinleyin, ey halklar, çektiğim acıyı görün;  
Erden kızlarım, gençlerim sürgüne gitti.

<span id="an_1:19">1:19</span> Oynaşlarımı çağırdım,  
Ama aldattılar beni.  
Yeniden güçlerine kavuşmak için yiyecek ararken  
Kâhinlerimle önderlerim kentte can verdi.

<span id="an_1:20">1:20</span> Gör, ya RAB, ne sıkıntılar çektiğimi,  
İçim kanıyor, yüreğim buruk,  
Çünkü çok asilik ettim;  
Dışarıda kılıç beni çocuklarımdan ayırmakta,  
İçerdeyse ölüm kol gezmekte.

<span id="an_1:21">1:21</span> İnlediğimi duydular,  
Beni avutan olmadı.  
Bütün düşmanlarım başıma gelen felaketi duydu,  
Sen yaptın diye sevinçten coştular.  
İlan ettiğin günü getir,  
Onlar da benim gibi olsunlar.

<span id="an_1:22">1:22</span> Yaptıkları her kötülüğü anımsa,  
İsyanlarımdan ötürü bana ne yaptınsa onlara da yap;  
Çünkü sürekli inliyor, baygınlık geçiriyorum.››

<span id="an_2:1">2:1</span> Rab öfkelenince Siyon kızını nasıl bulutla
kapladı!  
İsrailin görkemini gökten yere fırlattı,  
Öfkelendiği gün ayağının taburesini anımsamadı.

<span id="an_2:2">2:2</span> Yakup soyunun yaşadığı her yeri acımadan
yuttu,  
Yahuda kızının surlu kentlerini gazabıyla yıktı,  
Yerle bir etti onları,  
Krallığını ve önderlerini alçalttı.

<span id="an_2:3">2:3</span> Kızgın öfkesiyle İsrailin gücünü kökünden
kesti,  
Düşmanın önünde sağ elini onların üstünden çekti,  
Çevresini yiyip bitiren alevli ateş gibi Yakup soyunu yaktı.

<span id="an_2:4">2:4</span> Düşman gibi yayını gerdi,  
Hasım gibi sağ elini kaldırdı,  
Göz zevkini okşayan herkesi öldürdü,  
Gazabını Siyon kızının çadırı üstüne ateş gibi döktü.

<span id="an_2:5">2:5</span> Rab adeta bir düşman olup İsraili yuttu,  
Bütün saraylarını yutup surlu kentlerini yıktı,  
Yahuda kızının feryadını, figanını arşa çıkardı.

<span id="an_2:6">2:6</span> Bahçe çardağını söker gibi kendi çardağını
söküp attı,  
Buluşma yerini yok etti,  
RAB Siyonda bayram ve Şabat günlerini unutturdu,  
Şiddetli öfkesi yüzünden kralı da kâhini de reddetti.

<span id="an_2:7">2:7</span> Rab sunağını attı,  
Tapınağını terk etti;  
Siyon saraylarını çeviren surları düşman eline bıraktı.  
Bayram gününde olduğu gibi,  
Düşman RABbin Tapınağında sevinç çığlıkları attı.

<span id="an_2:8">2:8</span> RAB Siyon kızının surlarını yıkmaya karar
verdi,  
İpi gerdi ve yıkmaktan el çekmedi,  
İç ve dış surlara yas tutturdu,  
İkisinin de gücü tükendi.

<span id="an_2:9">2:9</span> Siyonun kapıları yere battı,  
RAB kapı sürgülerini kırıp yok etti,  
Kralıyla önderleri başka ulusların arasında kaldı,  
Kutsal Yasa uygulanmaz oldu,  
Peygamberlerine RABden görüm gelmiyor artık.

<span id="an_2:10">2:10</span> Siyon kızının ileri gelenleri suskun,
yere oturmuş,  
Başlarına toprak saçıp çul kuşanmışlar,  
Yeruşalimin erden kızları yere eğmiş başlarını.

<span id="an_2:11">2:11</span> Gözlerim tükenmekte ağlamaktan,  
İçim kanıyor;  
Halkımın yıkımından  
Yüreğim sızlıyor,  
Çünkü kent meydanlarında çocuklarla bebekler bayılmakta.

<span id="an_2:12">2:12</span> Kent meydanlarında yaralılar gibi
bayılıp  
Can çekişirken annelerinin bağrında,  
‹‹Ekmekle şarap nerede?›› diye soruyorlar annelerine.

<span id="an_2:13">2:13</span> Senin için ne diyeyim?  
Ey Yeruşalim kızı, seni neye benzeteyim?  
Ey Siyonun erden kızı, sana neyi örnek göstereyim de  
Seni avutayım?  
Sendeki gedik deniz kadar büyük,  
Kim sana şifa verebilir?

<span id="an_2:14">2:14</span> Peygamberlerin senin için boş ve anlamsız
görümler gördüler.  
Suçunu ortaya çıkarsalardı, eski gönencine kavuşabilirdin;  
Oysa seni ayartacak boş görümler gördüler.

<span id="an_2:15">2:15</span> Yoldan geçen herkes el çırparak seninle
alay ediyor,  
Yeruşalim kızına baş sallayıp ıslık çalarak,  
‹‹Bütün dünyanın sevinci, güzellik simgesi dedikleri kent bu mu?››
diyorlar.

<span id="an_2:16">2:16</span> Düşmanlarının hepsi seninle alay etti,  
Islık çalıp diş gıcırdatarak,  
‹‹Onu yuttuk›› diyorlar,  
‹‹İşte beklediğimiz gün, sonunda gördük onu.››

<span id="an_2:17">2:17</span> RAB düşündüğünü yaptı,  
Geçmişte söylediği sözü yerine getirdi,  
Yıktı, acımadı,  
Düşmanı senin haline sevindirdi,  
Hasımlarını güçlü kıldı. boynuzunu yükseltti››.

<span id="an_2:18">2:18</span> Halk Rabbe yürekten feryat ediyor.  
Ey Siyon kızının surları,  
Gece gündüz gözyaşın sel gibi aksın!  
Dinlenme, gözüne uyku girmesin!

<span id="an_2:19">2:19</span> Kalk, gece her nöbet başında haykır,  
Rabbin huzurunda yüreğini su gibi dök!  
Her sokak başında açlıktan bayılan çocuklarının başı için Ona ellerini
aç.

<span id="an_2:20">2:20</span> ‹‹Bak, ya RAB, gör! Kime böyle yaptın?  
Kadınlar çocuklarını, sevgili yavrularını mı yesin?  
Kâhinle peygamber Rabbin Tapınağında mı öldürülsün?

<span id="an_2:21">2:21</span> Gençler, yaşlılar sokaklarda, yerlerde
yatıyor,  
Kılıçtan geçirildi erden kızlarımla gençlerim,  
Öfkelendiğin gün öldürdün onları, acımadan boğazladın.

<span id="an_2:22">2:22</span> Bir bayram günü davet eder gibi  
Beni dehşete düşürenleri davet ettin her yandan.  
RAB'bin öfkelendiği gün kaçıp kurtulan,  
Sağ kalan olmadı.  
Sevgiyle büyüttüğüm çocuklarımı  
Düşmanım yok etti.››

<span id="an_3:1">3:1</span> RABbin gazap değneği altında acı çeken adam
benim.

<span id="an_3:2">3:2</span> Beni güttü,  
Işıkta değil karanlıkta yürüttü.

<span id="an_3:3">3:3</span> Evet, dönüp dönüp bütün gün bana elini
kaldırıyor.

<span id="an_3:4">3:4</span> Etimi, derimi yıprattı, kemiklerimi kırdı.

<span id="an_3:5">3:5</span> Beni kuşattı,  
Acı ve zahmetle sardı çevremi.

<span id="an_3:6">3:6</span> Çoktan ölmüş ölüler gibi  
Beni karanlıkta yaşattı.

<span id="an_3:7">3:7</span> Çevreme duvar çekti, dışarı çıkamıyorum,  
Zincirimi ağırlaştırdı.

<span id="an_3:8">3:8</span> Feryat edip yardım isteyince de  
Duama set çekiyor.

<span id="an_3:9">3:9</span> Yontma taşlarla yollarımı kesti,  
Dolaştırdı yollarımı.

<span id="an_3:10">3:10</span> Benim için O pusuya yatmış bir ayı,  
Gizlenmiş bir aslandır.

<span id="an_3:11">3:11</span> Yollarımı saptırdı, paraladı,  
Mahvetti beni.

<span id="an_3:12">3:12</span> Yayını gerdi, okunu savurmak için  
Beni nişangah olarak dikti.

<span id="an_3:13">3:13</span> Oklarını böbreklerime sapladı.

<span id="an_3:14">3:14</span> Halkımın önünde gülünç düştüm,  
Gün boyu alay konusu oldum türkülerine.

<span id="an_3:15">3:15</span> Beni acıya doyurdu,  
Bana doyasıya pelinsuyu içirdi.

<span id="an_3:16">3:16</span> Dişlerimi çakıl taşlarıyla kırdı,  
Kül içinde diz çöktürdü bana.

<span id="an_3:17">3:17</span> Esenlik yüzü görmedi canım,  
Mutluluğu unuttum.

<span id="an_3:18">3:18</span> Bu yüzden diyorum ki,  
‹‹Dermanım tükendi,  
RABden umudum kesildi.››

<span id="an_3:19">3:19</span> Acımı, başıboşluğumu,  
Pelinotuyla ödü anımsa!

<span id="an_3:20">3:20</span> Hâlâ onları düşünmekte  
Ve sıkılmaktayım.

<span id="an_3:21">3:21</span> Ama şunu anımsadıkça umutlanıyorum:

<span id="an_3:22">3:22</span> RABbin sevgisi hiç tükenmez,  
Merhameti asla son bulmaz; sayesinde yok olmadık.››

<span id="an_3:23">3:23</span> Her sabah tazelenir onlar,  
Sadakatin büyüktür.

<span id="an_3:24">3:24</span> ‹‹Benim payıma düşen RABdir›› diyor
canım,  
‹‹Bu yüzden Ona umut bağlıyorum.››

<span id="an_3:25">3:25</span> RAB kendisini bekleyenler,  
Onu arayan canlar için iyidir.

<span id="an_3:26">3:26</span> RABbin kurtarışını sessizce beklemek
iyidir.

<span id="an_3:27">3:27</span> İnsan için boyunduruğu gençken taşımak
iyidir.

<span id="an_3:28">3:28</span> RAB insana boyunduruk takınca,  
İnsan tek başına oturup susmalı;

<span id="an_3:29">3:29</span> Umudunu kesmeden yere kapanmalı,

<span id="an_3:30">3:30</span> Kendisine vurana yanağını dönüp  
Utanca doymalı;

<span id="an_3:31">3:31</span> Çünkü Rab kimseyi sonsuza dek geri
çevirmez.

<span id="an_3:32">3:32</span> Dert verse de,  
Büyük sevgisinden ötürü yine merhamet eder;

<span id="an_3:33">3:33</span> Çünkü isteyerek acı çektirmez,  
İnsanları üzmez.

<span id="an_3:34">3:34</span> Ülkedeki bütün tutsakları ayak altında
ezmeyi,

<span id="an_3:35">3:35</span> Yüceler Yücesinin huzurunda insan hakkını
saptırmayı,

<span id="an_3:36">3:36</span> Davasında insana haksızlık etmeyi  
Rab doğru görmez.

<span id="an_3:37">3:37</span> Rab buyurmadıkça kim bir şey söyler de
yerine gelir?

<span id="an_3:38">3:38</span> İyilikler gibi felaketler de Yüceler
Yücesinin ağzından çıkmıyor mu?

<span id="an_3:39">3:39</span> İnsan, yaşayan insan  
Niçin günahlarının cezasından yakınır?

<span id="an_3:40">3:40</span> Davranışlarımızı sınayıp gözden
geçirelim,  
Yine RABbe dönelim.

<span id="an_3:41">3:41</span> Ellerimizin yanısıra yüreklerimizi de
göklerdeki Tanrıya açalım:

<span id="an_3:42">3:42</span> ‹‹Biz karşı çıkıp başkaldırdık,  
Sen bağışlamadın.

<span id="an_3:43">3:43</span> Öfkeyle örtünüp bizi kovaladın,  
Acımadan öldürdün.

<span id="an_3:44">3:44</span> Dualar sana erişmesin diye  
Bulutları örtündün.

<span id="an_3:45">3:45</span> Uluslar arasında bizi pisliğe, süprüntüye
çevirdin.

<span id="an_3:46">3:46</span> Düşmanlarımızın hepsi bizimle alay etti.

<span id="an_3:47">3:47</span> Dehşet ve çukur, kırgın ve yıkım çıktı
önümüze.››

<span id="an_3:48">3:48</span> Kırılan halkım yüzünden  
Gözlerimden sel gibi yaşlar akıyor.

<span id="an_3:49">3:49</span> Durup dinmeden yaş boşanıyor gözümden,

<span id="an_3:50">3:50</span> RAB göklerden bakıp görünceye dek.

<span id="an_3:51">3:51</span> Kentimdeki kızların halini gördükçe  
Yüreğim sızlıyor.

<span id="an_3:52">3:52</span> Boş yere bana düşman olanlar bir kuş gibi
avladılar beni.

<span id="an_3:53">3:53</span> Beni sarnıca atıp öldürmek istediler,  
Üzerime taş attılar.

<span id="an_3:54">3:54</span> Sular başımdan aştı, ‹‹Tükendim›› dedim.

<span id="an_3:55">3:55</span> Sarnıcın dibinden seni adınla çağırdım,
ya RAB;

<span id="an_3:56">3:56</span> Sesimi, ‹‹Ahıma, çağrıma kulağını
kapama!›› dediğimi duydun.

<span id="an_3:57">3:57</span> Seni çağırınca yaklaşıp, ‹‹Korkma!››
dedin.

<span id="an_3:58">3:58</span> Davamı sen savundun, ya Rab,  
Canımı kurtardın.

<span id="an_3:59">3:59</span> Bana yapılan haksızlığı gördün, ya RAB,  
Davamı sen gör.

<span id="an_3:60">3:60</span> Benden nasıl öç aldıklarını,  
Bana nasıl dolap çevirdiklerini gördün.

<span id="an_3:61">3:61</span> Aşağılamalarını, ya RAB,  
Çevirdikleri bütün dolapları,  
Bana saldıranların dediklerini,  
Gün boyu söylendiklerini duydun.

<span id="an_3:63">3:63</span> Oturup kalkışlarına bak,  
Alay konusu oldum türkülerine.

<span id="an_3:64">3:64</span> Yaptıklarının karşılığını ver, ya RAB.

<span id="an_3:65">3:65</span> İnat etmelerini sağla,  
Lanetin üzerlerinden eksilmesin.

<span id="an_3:66">3:66</span> Göklerinin altından öfkeyle kovala, yok
et onları, ya RAB.

<span id="an_4:1">4:1</span> Altın nasıl donuklaştı,  
Saf altın nasıl değişti!  
Kutsal taşlar sokak başlarına dağılmış.

<span id="an_4:2">4:2</span> Değerleri saf altınla ölçülen Siyon
çocukları  
Nasıl çömlekçi işi, toprak testi yerine sayılır oldu!

<span id="an_4:3">4:3</span> Çakallar bile meme verip yavrularını
emzirir,  
Ama halkım çöldeki devekuşları kadar acımasız oldu.

<span id="an_4:4">4:4</span> Susuzluktan emzikteki bebeklerin dili
damağına yapışıyor,  
Çocuklar ekmek istiyor, veren yok.

<span id="an_4:5">4:5</span> Onlar ki, yemeğin en iyisini yerlerdi,  
Sokaklarda perişan oldular;  
Onlar ki, al giysiler içinde büyüdüler,  
Çöp yığınlarını kapışır oldular.

<span id="an_4:6">4:6</span> Halkımın suçu el değmeden, bir anda
yıkılan  
Sodomun günahından daha büyüktür.

<span id="an_4:7">4:7</span> Beyleri kardan temiz, sütten aktılar,  
Bedence mercandan kızıl, laciverttaşı kadar biçimliydiler.

<span id="an_4:8">4:8</span> Şimdiyse görünüşleri kömürden kara,  
Sokaklarda tanınmaz oldular.  
Bir deri bir kemiğe döndüler, odun gibi kurudular.

<span id="an_4:9">4:9</span> Kılıçla öldürülenler kıtlıktan ölenlerden
mutludur,  
Çünkü kıtlıktan ölenler tarla ürününün yokluğundan yıpranarak
erimekteler.

<span id="an_4:10">4:10</span> Merhametli kadınlar çocuklarını elleriyle
pişirdiler,  
Halkım kırılırken yiyecek oldu bu kendilerine.

<span id="an_4:11">4:11</span> RAB öfkesini boşalttı, kızgın öfkesini
döktü,  
Temellerini yiyip bitiren ateşi Siyonun içinde tutuşturdu.

<span id="an_4:12">4:12</span> Dünyadaki kralların ve insanların
hiçbiri  
Yeruşalim kapılarından hasımların, düşmanların gireceğine inanmazdı.

<span id="an_4:13">4:13</span> Peygamberlerinin günahı, kâhinlerinin
suçu yüzündendi bu,  
Çünkü onlar kentin ortasında doğruların kanını döktüler.

<span id="an_4:14">4:14</span> Sokaklarda körler gibi dolaşıyorlar,  
Kanla kirlendikleri için kimse giysilerine dokunamıyor.

<span id="an_4:15">4:15</span> ‹‹Çekilin! Kirliler!›› diye bağırdılar
onlara,  
‹‹Çekilin! Çekilin! Dokunmayın!››  
Kaçıp başıboş dolaştıklarında,  
Öteki uluslar, ‹‹Artık burada kalmasınlar›› dediler.

<span id="an_4:16">4:16</span> RAB kendisi dağıttı onları,  
Artık yüzlerine bakmayacak.  
Kâhinleri saymadılar, yaşlılara acımadılar.

<span id="an_4:17">4:17</span> Boş yere yardım beklemekten gözlerimizin
feri sönüyor,  
Gözetleme kulesinde bizi kurtaramayacak bir ulusu bekledikçe bekledik.

<span id="an_4:18">4:18</span> İzlerimizi sürüyorlar,  
Sokaklarımızda gezemez olduk.  
Sonumuz yaklaştı, günlerimiz tükendi,  
Çünkü sonumuz geldi.

<span id="an_4:19">4:19</span> Bizi kovalayanlar gökteki kartallardan
çevikti,  
Dağların üstünde kovaladılar bizi,  
Çölde bize pusu kurdular.

<span id="an_4:20">4:20</span> Yaşam soluğumuz,  
RABbin meshettiği kral onların çukurunda yakalandı;  
Hani onun için, ‹‹Ulusların arasında onun gölgesinde yaşayacağız››
dediğimiz.

<span id="an_4:21">4:21</span> Ûs ülkesinde yaşayan Edom kızı, sevin,
coş,  
Ancak kâse sana da gelecek, sarhoş olup soyunacaksın.

<span id="an_4:22">4:22</span> Ey Siyon kızı, suçunun cezası sona
erdi,  
RAB bir daha seni sürgüne göndermeyecek.  
Ama, ey Edom kızı, suçun yüzünden seni cezalandırıp günahlarını ortaya
çıkaracak.

<span id="an_5:1">5:1</span> Anımsa, ya RAB, başımıza geleni,  
Bak da utancımızı gör.

<span id="an_5:2">5:2</span> Mülkümüz yabancılara geçti,  
Evlerimiz ellere.

<span id="an_5:3">5:3</span> Öksüz kaldık, babasız,  
Annelerimiz dul kadınlara döndü.

<span id="an_5:4">5:4</span> Suyumuzu parayla içtik,  
Odunumuzu parayla almak zorunda kaldık.

<span id="an_5:5">5:5</span> Bizi kovalayanlar ensemizde,  
Yorgun düştük, rahatımız yok.

<span id="an_5:6">5:6</span> Ekmek için  
Mısıra, Asura el açtık.

<span id="an_5:7">5:7</span> Atalarımız günah işledi,  
Ama artık onlar yok;  
Suçlarının cezasını biz yüklendik.

<span id="an_5:8">5:8</span> Köleler üstümüzde saltanat sürüyor,  
Bizi ellerinden kurtaracak kimse yok.

<span id="an_5:9">5:9</span> Çöldeki kılıçlı haydutlar yüzünden  
Ekmeğimizi canımız pahasına kazanıyoruz.

<span id="an_5:10">5:10</span> Kıtlığın yakıcı sıcağından  
Derimiz fırın gibi kızardı.

<span id="an_5:11">5:11</span> Siyonda kadınların,  
Yahuda kentlerinde erden kızların ırzına geçtiler.

<span id="an_5:12">5:12</span> Önderler ellerinden asıldı,  
Yaşlılar saygı görmedi.

<span id="an_5:13">5:13</span> Değirmen taşını gençler çevirdi,  
Çocuklar odun yükü altında tökezledi.

<span id="an_5:14">5:14</span> Yaşlılar kent kapısında oturmaz oldu,  
Gençler saz çalmaz oldu.

<span id="an_5:15">5:15</span> Yüreğimizin sevinci durdu,  
Oyunumuz yasa döndü.

<span id="an_5:16">5:16</span> Taç düştü başımızdan,  
Vay başımıza!  
Çünkü günah işledik.

<span id="an_5:17">5:17</span> Bu yüzden yüreğimiz baygın,  
Bunlardan ötürü gözlerimiz karardı.

<span id="an_5:18">5:18</span> Viran olan Siyon Dağının üstünde  
Çakallar geziyor!

<span id="an_5:19">5:19</span> Ama sen, sonsuza dek tahtında oturursun,
ya RAB,  
Egemenliğin kuşaklar boyu sürer.

<span id="an_5:20">5:20</span> Niçin bizi hep unutuyorsun,  
Neden bizi uzun süre terk ediyorsun?

<span id="an_5:21">5:21</span> Bizi kendine döndür, ya RAB, döneriz,  
Eski günlerimizi geri ver.

<span id="an_5:22">5:22</span> Bizi büsbütün attıysan,  
Bize çok öfkelenmiş olmalısın.

------------------------------------------------------------------------

[Next: Ezekiel](eze)
