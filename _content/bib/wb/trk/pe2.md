[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Turkish Bible: 2 Peter

<span id="an_1:1">1:1</span> İsa Mesihin kulu ve elçisi ben Simun
Petrustan Tanrımız ve Kurtarıcımız İsa Mesihin doğruluğu sayesinde
bizimkiyle eşdeğer bir imana kavuşmuş olanlara selam!

<span id="an_1:2">1:2</span> Tanrıyı ve Rabbimiz İsayı tanımakla lütuf
ve esenlik artan ölçüde sizin olsun.

<span id="an_1:3">1:3</span> Kendi yüceliği ve erdemiyle bizi çağıranın
tanrısal gücü, kendisini tanımamız sonucunda yaşamamız ve Tanrı yolunda
yürümemiz için gereken her şeyi bize verdi.

<span id="an_1:4">1:4</span> Onun yüceliği ve erdemi sayesinde bize çok
büyük ve değerli vaatler verildi. Öyle ki, dünyada kötü arzuların yol
açtığı yozlaşmadan kurtulmuş olarak, bu vaatler aracılığıyla tanrısal
özyapıya ortak olasınız.

<span id="an_1:5">1:5</span> İşte bu nedenle her türlü gayreti
göstererek imanınıza erdemi, erdeminize bilgiyi, bilginize özdenetimi,
özdenetiminize dayanma gücünü, dayanma gücünüze Tanrı yoluna bağlılığı,
bağlılığınıza kardeşseverliği, kardeşseverliğinize sevgiyi katın.

<span id="an_1:8">1:8</span> Çünkü bu niteliklere artan ölçüde sahip
olursanız, Rabbimiz İsa Mesihi tanımakta etkisiz ve verimsiz olmazsınız.

<span id="an_1:9">1:9</span> Bu niteliklere sahip olmayan uzağı göremez,
kördür. Eski günahlarından temizlendiğini unutmuştur.

<span id="an_1:10">1:10</span> Bunun için, ey kardeşler,
çağrılmışlığınızı ve seçilmişliğinizi kökleştirmeye daha çok gayret
edin. Bunları yaparsanız, hiçbir zaman tökezlemezsiniz.

<span id="an_1:11">1:11</span> Böylece Rabbimiz ve Kurtarıcımız İsa
Mesihin sonsuz egemenliğine girme hakkı size cömertçe sağlanacaktır.

<span id="an_1:12">1:12</span> Onun için, her ne kadar bunları
biliyorsanız ve sahip olduğunuz gerçekle pekiştirilmişseniz de, bunları
size her zaman anımsatacağım.

<span id="an_1:13">1:13</span> Bu bedende yaşadığım sürece bunları
anımsatarak sizi gayrete getirmeyi doğru buluyorum.

<span id="an_1:14">1:14</span> Rabbimiz İsa Mesihin bana bildirdiği
gibi, bedenden ayrılışımın yakın olduğunu biliyorum.

<span id="an_1:15">1:15</span> Ben bu dünyadan göçtükten sonra da
bunları sürekli anımsayabilmeniz için şimdi her gayreti göstereceğim.

<span id="an_1:16">1:16</span> Rabbimiz İsa Mesihin kudretini ve
gelişini size bildirirken uydurma masallara başvurmadık. Onun görkemini
gözlerimizle gördük.

<span id="an_1:17">1:17</span> Mesih, yüce ve görkemli Olandan kendisine
ulaşan sesle, ‹‹Sevgili Oğlum budur, Ondan hoşnudum›› diyen sesle Baba
Tanrıdan onur ve yücelik aldı.

<span id="an_1:18">1:18</span> Kutsal dağda Onunla birlikte bulunduğumuz
için gökten gelen bu sesi biz de işittik.

<span id="an_1:19">1:19</span> Peygamberlerin sözleri bizim için daha
büyük kesinlik kazandı. Gün ağarıp sabah yıldızı yüreklerinizde
doğuncaya dek, karanlık yerde ışık saçan çıraya benzeyen bu sözlere
kulak verirseniz, iyi edersiniz.

<span id="an_1:20">1:20</span> Öncelikle şunu bilin ki, Kutsal
Yazılardaki hiçbir peygamberlik sözü kimsenin özel yorumu değildir.

<span id="an_1:21">1:21</span> Çünkü hiçbir peygamberlik sözü insan
isteğinden kaynaklanmadı. Kutsal Ruh tarafından yöneltilen insanlar
Tanrı'nın sözlerini ilettiler.

<span id="an_2:1">2:1</span> Ama İsrail halkı arasında sahte
peygamberler vardı; tıpkı sizin de aranızda yanlış öğreti yayanlar
olacağı gibi. Bunlar kendilerini satın alan Efendiyi bile yadsıyarak
gizlice aranıza yıkıcı öğretiler sokacaklar. Böyleleri kendi başlarına
ani bir yıkım getirecek.

<span id="an_2:2">2:2</span> Birçokları da onların sefahatine kapılacak.
Onların yüzünden gerçeğin yoluna sövülecek.

<span id="an_2:3">2:3</span> Açgözlülüklerinden ötürü uydurma sözlerle
sizi sömürecekler. Onlar için çoktan beri verilmiş olan yargı gecikmez.
Onları bekleyen yıkım da uyuklamaz.

<span id="an_2:4">2:4</span> Tanrı günah işleyen melekleri esirgemedi;
onları cehenneme atıp karanlıkta zincire vurdu. Yargılanıncaya dek orada
tutulacaklar.

<span id="an_2:5">2:5</span> Tanrı eski dünyayı da esirgemedi. Ama
tanrısızların dünyasına tufanı gönderdiğinde, doğruluk yolunu bildiren
Nuhu ve yedi kişiyi daha korudu.

<span id="an_2:6">2:6</span> Sodom ve Gomora kentlerini yakıp yıkarak
yargıladı. Böylece tanrısızların başına geleceklere bir örnek verdi.

<span id="an_2:7">2:7</span> Ama ilke tanımayan kişilerin sefih
yaşayışından azap duyan doğru adam Lutu kurtardı.

<span id="an_2:8">2:8</span> Çünkü onların arasında yaşayan bu doğru
adam, görüp işittiği yasa tanımaz davranışlar yüzünden doğru yüreğinde
her gün ıstırap çekerdi.

<span id="an_2:9">2:9</span> Görülüyor ki Rab kendi yolunda yürüyenleri
karşılaştıkları denemelerden nasıl kurtaracağını bilir. Doğru
olmayanları, özellikle benliğin yozlaşmış tutkuları ardından giden ve
yetkisini hor görenleri cezalandırarak yargı gününe dek nasıl
alıkoyacağını da bilir. Bu küstah, dikbaşlı kişiler yüce varlıklara
sövmekten korkmazlar.

<span id="an_2:11">2:11</span> Oysa melekler bile, güç ve kudrette daha
üstün oldukları halde bu varlıkları Rabbin önünde söverek yargılamazlar.

<span id="an_2:12">2:12</span> Ama anlamadıkları konularda sövüp sayan
bu kişiler, içgüdüleriyle yaşayan, yakalanıp boğazlanmak üzere doğan,
akıldan yoksun hayvanlar gibidir. Hayvanlar gibi onlar da yıkıma
uğrayacaklar.

<span id="an_2:13">2:13</span> Ettikleri haksızlığa karşılık zarar
görecekler. Gündüzün zevk alemlerine dalmayı eğlence sayarlar. Birer
leke ve yüzkarasıdırlar. Sizinle yiyip içerken kendi hilelerinden zevk
alırlar.

<span id="an_2:14">2:14</span> Gözleri zinayla doludur, günaha
doymazlar. Kararsız kişileri ayartırlar. Yüreği açgözlülüğe alıştırılmış
lanetli insanlardır.

<span id="an_2:15">2:15</span> Haksızlıkla elde ettiği kazancı seven
Beor oğlu Balamın yolunu tutarak doğru yolu bırakıp saptılar.

<span id="an_2:16">2:16</span> Balam işlediği suçtan ötürü azarlandı.
Konuşamayan eşek, insan diliyle konuşarak bu peygamberin çılgınlığına
engel oldu.

<span id="an_2:17">2:17</span> Bu kişiler, susuz pınarlar, fırtınanın
dağıttığı sis gibidirler. Onları koyu karanlık bekliyor.

<span id="an_2:18">2:18</span> Çünkü yanlış yolda yürüyenlerden henüz
kurtulanları, boş ve kurumlu sözler söyleyerek benliğin tutkularıyla,
sefahatle ayartırlar.

<span id="an_2:19">2:19</span> Onlara özgürlük vaat ederler, oysa
kendileri yozlaşmışlığın kölesidirler. Çünkü insan neye yenilirse onun
kölesi olur.

<span id="an_2:20">2:20</span> Rab ve Kurtarıcı İsa Mesihi tanımakla
dünyanın çirkefliğinden kurtulduktan sonra yine aynı işlere karışıp
yenilirlerse, son durumları ilk durumlarından beter olur.

<span id="an_2:21">2:21</span> Çünkü doğruluk yolunu bilip de
kendilerine emanet edilen kutsal buyruktan geri dönmektense, bu yolu hiç
bilmemiş olmak onlar için daha iyi olurdu.

<span id="an_2:22">2:22</span> Şu gerçek özdeyiş onların durumunu
anlatıyor: ‹‹Köpek kendi kusmuğuna döner››, ‹‹Domuz da yıkandıktan sonra
çamurda yuvarlanmaya döner.››

<span id="an_3:1">3:1</span> Sevgili kardeşler, şimdi bu benim size
yazdığım ikinci mektuptur. Her iki mektubumda da bu konuları anımsatarak
temiz düşüncelerinizi uyandırmaya çalıştım.

<span id="an_3:2">3:2</span> Öyle ki, kutsal peygamberlerin çok önceden
söylediği sözleri ve Kurtarıcımız Rabbin elçileriniz aracılığıyla
verdiği buyruğu anımsayasınız.

<span id="an_3:3">3:3</span> Öncelikle şunu bilmelisiniz: Dünyanın son
günlerinde kendi tutkularının ardından giden alaycı kişiler türeyecek.
Bunlar, ‹‹Rabbin gelişiyle ilgili vaat ne oldu? Atalarımızın ölümünden
beri her şey yaratılışın başlangıcında olduğu gibi duruyor›› diyerek
alay edecekler.

<span id="an_3:5">3:5</span> Ne var ki, göklerin çok önceden Tanrının
sözüyle var olduğunu, yerin sudan ve su aracılığıyla şekillendiğini bile
bile unutuyorlar.

<span id="an_3:6">3:6</span> O zamanki dünya yine suyla, tufanla
mahvolmuştu.

<span id="an_3:7">3:7</span> Şimdiki yer ve göklerse ateşe verilmek
üzere aynı sözle saklanıyor, tanrısızların yargılanarak mahvolacağı güne
dek korunuyorlar.

<span id="an_3:8">3:8</span> Sevgili kardeşlerim, şunu unutmayın ki,
Rabbin gözünde bir gün bin yıl, bin yıl bir gün gibidir.

<span id="an_3:9">3:9</span> Bazılarının düşündüğü gibi Rab vaadini
yerine getirmekte gecikmez; ama size karşı sabrediyor. Çünkü kimsenin
mahvolmasını istemiyor, herkesin tövbe etmesini istiyor.

<span id="an_3:10">3:10</span> Ama Rabbin günü hırsız gibi gelecek. O
gün gökler büyük bir gürültüyle ortadan kalkacak, maddesel öğeler
yanarak yok olacak, yer ve yeryüzünde yapılmış olan her şey yanıp
tükenecek.

<span id="an_3:11">3:11</span> Her şey böylece yok olacağına göre, sizin
nasıl kişiler olmanız gerekir? Tanrının gününü bekleyip o günün gelişini
çabuklaştırarak kutsallık içinde yaşamalı, Tanrı yolunu izlemelisiniz. O
gün gökler yanarak yok olacak, maddesel öğeler şiddetli ateşte eriyip
gidecek.

<span id="an_3:13">3:13</span> Ama biz Tanrının vaadi uyarınca
doğruluğun barınacağı yeni gökleri, yeni yeryüzünü bekliyoruz.

<span id="an_3:14">3:14</span> Bunun için, sevgili kardeşlerim, mademki
bunları bekliyorsunuz, Tanrının önünde lekesiz, kusursuz ve barış içinde
olmaya gayret edin.

<span id="an_3:15">3:15</span> Sevgili kardeşimiz Pavlusun da kendisine
verilen bilgelikle size yazdığı gibi, Rabbimizin sabrını kurtuluş
fırsatı sayın.

<span id="an_3:16">3:16</span> Pavlus bütün mektuplarında bu konulardan
böyle söz eder. Mektuplarında güç anlaşılan bazı yerler var ki, bilgisiz
ve kararsız kişiler, öbür Kutsal Yazıları olduğu gibi bunları da
çarpıtarak kendi yıkımlarını hazırlıyorlar.

<span id="an_3:17">3:17</span> Bu nedenle, sevgili kardeşlerim, ilke
tanımayan kişilerin aldatmasıyla sürüklenip kararlılığınızdan sapmamak
için bunları önceden bilerek sakının.

<span id="an_3:18">3:18</span> Öte yandan Rabbimiz ve Kurtarıcımız İsa
Mesih'in lütfunda ve O'nu tanımakta ilerleyin. Şimdi ve sonsuza dek O'na
yücelik olsun! Amin.

------------------------------------------------------------------------

[Next: 1 John](jo1)
