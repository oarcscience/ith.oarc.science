<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Acts</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="joh">Previous</A>&nbsp;
<A HREF="rom">Next</A>&nbsp;
</CENTER>
<HR>
</p> <h3 align="center" align="center">Wolof Bible: Acts</h3> 
<p><A NAME="an_1:1">1:1</A>&nbsp; Yaw Teyofil, t&#233;ere bu j&#235;kk, ba ma bindoon, &#235;mb na l&#233;pp li Yeesu t&#224;mbali woon a j&#235;f ak a j&#224;ngale,</p> 
<p><A NAME="an_1:2">1:2</A>&nbsp; ba ci b&#233;s, ba ko Y&#224;lla y&#233;ege ci asamaan. Lu ko jiitu joxoon na ay ndigal, jaare ci Xel mu Sell mi, j&#235;m ci ndaw ya mu t&#224;nnoon. </p> 
<p><A NAME="an_1:3">1:3</A>&nbsp; Gannaaw ay coonoom, &#241;&#235;w na ci &#241;oom, di leen won ay firnde yu bare te w&#233;r ne mu ngi dund; mu fee&#241;u leen diirub &#241;eent-fukki fan, di diisoo ak &#241;oom ci lu j&#235;m ci nguuru Y&#224;lla.    </p> 
<p><A NAME="an_1:4">1:4</A>&nbsp; Am b&#233;s muy lekk ak &#241;oom, mu sant leen ne: &#171;Buleen sore Yerusalem, waaye ngeen xaar li Baay bi dige woon te ma waxoon leen ko. </p> 
<p><A NAME="an_1:5">1:5</A>&nbsp; Ndaxte Yaxya daa na s&#243;ob nit &#241;i ci ndox, waaye y&#233;en dees na leen s&#243;ob ci Xel mu Sell mi fi ak ay fan yu n&#233;ew.&#187;    </p> 
<p><A NAME="an_1:6">1:6</A>&nbsp; Bi &#241;u dajaloo ak moom nag, &#241;u laaj ko: &#171;Boroom bi, ndax ci jamono jii ngay y&#233;kkatiwaat nguuru Israyil?&#187;</p> 
<p><A NAME="an_1:7">1:7</A>&nbsp; Mu tontu leen: &#171;Ngeen xam jamono yi ak saa, yi Baay bi dogal ci sa&#241;-sa&#241;am, loolu mayu&#241;u leen ko. </p> 
<p><A NAME="an_1:8">1:8</A>&nbsp; Waaye bu Xel mu Sell mi &#241;&#235;wee ci y&#233;en, dingeen jot k&#224;ttan te nekk samay seede ci d&#235;kku Yerusalem, ca diiwaani Yude ak Samari y&#233;pp ak ba fa &#224;ddina yem.&#187;    </p> 
<p><A NAME="an_1:9">1:9</A>&nbsp; Bi mu waxee loolu, te &#241;u di ko xool, Y&#224;lla y&#233;ege na ko, te aw niir j&#235;l ko, l&#224;q ko seeni b&#235;t. </p> 
<p><A NAME="an_1:10">1:10</A>&nbsp; Bi muy dem nag, te &#241;u ne j&#224;kk asamaan, &#241;aar &#241;u sol yu weex daldi ne seef, taxaw ci seen wet. </p> 
<p><A NAME="an_1:11">1:11</A>&nbsp; &#209;u ne leen: &#171;Y&#233;en waa Galile, lu tax ngeen taxaw, di xool ci asamaan? Yeesu male &#241;u j&#235;le ci seen biir, y&#233;ege ko asamaan, dina dellusi ni ngeen ko gise, muy dem asamaan.&#187;    </p> 
<p><A NAME="an_1:12">1:12</A>&nbsp; Bi loolu amee &#241;u j&#243;ge ca tund, woowu &#241;uy wax tundu Oliw ya, te mu dend ak Yerusalem lu tollu ak kilomet, &#241;u daldi dellu Yerusalem. </p> 
<p><A NAME="an_1:13">1:13</A>&nbsp; Bi &#241;u dikkee, &#241;u y&#233;eg ca n&#233;eg, ba sut ca taax ma, fa &#241;uy dal. &#209;oo doon Piyeer ak Yowaana, Saag ak Andare, Filib ak Tomaa, Bartelemi ak Mac&#235;, Saag doomu Alfe, ak Simo&#331; mi bokkoon ci mbooloo mi &#241;uy wax &#209;i farlu ci moom seen r&#233;ew; ak Yudaa doomu Saag.</p> 
<p><A NAME="an_1:14">1:14</A>&nbsp; &#209;oom &#241;&#233;pp &#241;oo bokk menn xel, di w&#233;y ci &#241;aan ci Y&#224;lla, &#224;nd ak jig&#233;en &#241;i ak Maryaama, ndeyu Yeesu, ak rakki Yeesu yu g&#243;or.    </p> 
<p><A NAME="an_1:15">1:15</A>&nbsp; Ca b&#233;s yooya nag Piyeer taxaw ca digg bokk ya, di mbooloo mu tollu ni t&#233;em&#233;er ak &#241;aar-fukk. </p> 
<p><A NAME="an_1:16">1:16</A>&nbsp; Mu ne leen: &#171;Bokk yi, li Xel mu Sell mi waxoon ci Mbind mi jaarale ko ci g&#233;mmi&#241;u Daawuda, f&#224;ww mu am. Waxoon na ci mbirum Yudaa, mi wommat &#241;i j&#224;pp Yeesu </p> 
<p><A NAME="an_1:17">1:17</A>&nbsp; te mu bokkoon ci nun, ba am c&#233;r ci ligg&#233;ey bi.&#187;    </p> 
<p><A NAME="an_1:18">1:18</A>&nbsp; --Pey gi Yudaa jotoon ci &#241;aawteefam, mu j&#235;nd ci tool, daanu fa, ba f&#224;cc, ay buttitam tuuru. </p> 
<p><A NAME="an_1:19">1:19</A>&nbsp; Loolu siiwoon na ci waa Yerusalem, moo tax ci seen l&#224;kk &#241;uy tudde tool ba Akeldama, maanaam &#171;Toolu deret.&#187; &#8212;     </p> 
<p><A NAME="an_1:20">1:20</A>&nbsp; Piyeer teg ca ne: &#171;Ndaxte lii la&#241;u bind ci t&#233;ereb Sab&#243;or:&#8220;Na k&#235;ram gental,bu fa kenn d&#235;kk.&#8221; Te it:&#8220;Na keneen bey sasam.&#8221;</p> 
<p><A NAME="an_1:21">1:21</A>&nbsp; Kon &#241;eel na nu, nu t&#224;nn kenn ci &#241;i bokk ak nun, diir bi Yeesu doon dem ak a dikk ci sunu biir, </p> 
<p><A NAME="an_1:22">1:22</A>&nbsp; li dale ci bi ko Yaxya s&#243;obee ci ndox, ba b&#233;s ba ko Y&#224;lla j&#235;le ci sunu biir, y&#233;ege ko. Kooku war na &#224;nd ak nun, di seedeel ndekkitel Yeesu.&#187;</p> 
<p><A NAME="an_1:23">1:23</A>&nbsp; Bi ko Piyeer waxee, &#241;u tudd &#241;aar: Yuusufa, mi &#241;u dippee Barsabas te di ko d&#224;kkentale Yustus, moom ak Macas. </p> 
<p><A NAME="an_1:24">1:24</A>&nbsp; &#209;u &#241;aan ci Y&#224;lla ne: &#171;Boroom bi, yaw mi xam xolu nit &#241;&#233;pp, won nu ki nga t&#224;nn ci &#241;aar &#241;ii, </p> 
<p><A NAME="an_1:25">1:25</A>&nbsp; mu yenu ligg&#233;eyu nekk sa ndaw, wuutu Yudaa, mi ko b&#224;yyi, dem b&#233;rabam.&#187; </p> 
<p><A NAME="an_1:26">1:26</A>&nbsp; Noonu &#241;u boole leen, tegoo ay bant, bant ba dal ca Macas, mu fekki fukki ndaw ya ak benn.</p> 
<p><A NAME="an_2:1">2:1</A>&nbsp; Bi b&#233;su m&#224;ggalu P&#224;ntakot agsee, &#241;oom &#241;&#233;pp booloo na&#241;u ci benn b&#233;rab. </p> 
<p><A NAME="an_2:2">2:2</A>&nbsp; Ca saa sa riir jollee asamaan, mel ni ngelaw lu gaaw te bare doole, daldi fees dell k&#235;r, ga &#241;u toog. </p> 
<p><A NAME="an_2:3">2:3</A>&nbsp; Te ay l&#224;mmi&#241; yu mel ni safara fee&#241;u leen, &#241;u tasaaroo ci seen biir, to&#331; ca kaw kenn ku nekk. </p> 
<p><A NAME="an_2:4">2:4</A>&nbsp; Noonu &#241;u fees ak Xel mu Sell mi &#241;oom &#241;&#233;pp, &#241;u daldi wax yeneeni l&#224;kk, ni leen Xel mu Sell mi maye, &#241;u wax ko.    </p> 
<p><A NAME="an_2:5">2:5</A>&nbsp; Fekk booba amoon na ay Yawut yu daloon Yerusalem, doon ay nit &#241;u ragal Y&#224;lla te bokk ci xeeti &#224;ddina y&#233;pp. </p> 
<p><A NAME="an_2:6">2:6</A>&nbsp; Bi nit &#241;i d&#233;ggee riir ma nag, &#241;&#233;pp dajaloo, daldi waaru ci li &#241;u leen d&#233;gg, &#241;uy wax ku nekk sa l&#224;kk. </p> 
<p><A NAME="an_2:7">2:7</A>&nbsp; &#209;u waaru te y&#233;emu naa: &#171;Gisleen, &#241;iy wax &#241;&#233;pp, ndax du&#241;u waa diiwaanu Galile?</p> 
<p><A NAME="an_2:8">2:8</A>&nbsp; Naka la man a ame nag, nu di leen d&#233;gg, kenn ku nekk ci nun, &#241;uy wax ci sa l&#224;mmi&#241;, wi nga n&#224;mp?</p> 
<p><A NAME="an_2:9">2:9</A>&nbsp; Nun &#241;i ay P&#224;rt, waa Medi ak waa Elam, nun &#241;i d&#235;kk Mesopotami, r&#233;ewu Yawut yi, Kapados, Pont ak Asi, </p> 
<p><A NAME="an_2:10">2:10</A>&nbsp; di waa Firisi, Pamfili, Misra ak weti Libi, yi dend ak Siren, nun ak gan &#241;i j&#243;ge Room, </p> 
<p><A NAME="an_2:11">2:11</A>&nbsp; Yawut yi ak &#241;i tuub ci yoonu Yawut yi, waa Kereet ak Araab yi, nun &#241;&#233;pp nu ngi leen di d&#233;gg, &#241;uy y&#233;gle m&#224;ggaayi Y&#224;lla ci sunuy l&#224;kk!&#187; </p> 
<p><A NAME="an_2:12">2:12</A>&nbsp; Noonu &#241;&#233;pp waaru, ba jaaxle lool, &#241;uy waxante ci seen biir ne: &#171;Lii lu muy tekki?&#187; </p> 
<p><A NAME="an_2:13">2:13</A>&nbsp; Waaye &#241;enn &#241;i di leen &#241;aawal ne: &#171;Waay! &#241;ii da&#241;oo m&#224;ndi ak bii&#241;.&#187;    </p> 
<p><A NAME="an_2:14">2:14</A>&nbsp; Ci kaw loolu Piyeer taxaw, &#224;nd ak fukki ndaw ya ak benn, mu wax ci kaw, di y&#233;gal mbooloo ma ne: &#171;Bokki Yawut yi ak y&#233;en &#241;&#233;pp &#241;i d&#235;kk Yerusalem, d&#233;gluleen bu baax te xam lii ma leen di wax! </p> 
<p><A NAME="an_2:15">2:15</A>&nbsp; Nit &#241;ii m&#224;ndiwu&#241;u, ci ni ngeen ko fooge, ndaxte nu ngi ci yoor-yoor rekk. </p> 
<p><A NAME="an_2:16">2:16</A>&nbsp; Waaye lii mooy li Y&#224;lla waxoon, jaarale ko ci yonentam Yowel ne: </p> 
<p><A NAME="an_2:17">2:17</A>&nbsp; &#8220;Y&#224;lla nee na: Ci b&#233;s yu mujj yi,dinaa tuur ci sama Xel ci kaw nit &#241;&#233;pp;seen xeet wu g&#243;or ak wu jig&#233;endina&#241;u wax ci k&#224;ddug Y&#224;lla;waxambaane yi dina&#241;u gis ay pee&#241;ute m&#224;ggat yi di g&#233;nt ay g&#233;nt. </p> 
<p><A NAME="an_2:18">2:18</A>&nbsp; Waaw ci b&#233;s yooyu dinaa tuur ci sama Xelci sama kaw jaam yu g&#243;or ak yu jig&#233;en,te dina&#241;u wax ci k&#224;ddug Y&#224;lla. </p> 
<p><A NAME="an_2:19">2:19</A>&nbsp; Dinaa wone ay k&#233;emaan ci kaw ci asamaanak ay firnde ci suuf ci &#224;ddina,muy deret, safara ak ay niiri saxar. </p> 
<p><A NAME="an_2:20">2:20</A>&nbsp; Jant bi dina daldi l&#235;nd&#235;m,weer wi deretal,bala b&#233;su Boroom biy &#241;&#235;w,di b&#233;s bu mag, bi &#224;nd ak ndam. </p> 
<p><A NAME="an_2:21">2:21</A>&nbsp; Booba nag ku woo Boroom bi ci aw turam,dinga mucc.&#8221;    </p> 
<p><A NAME="an_2:22">2:22</A>&nbsp; &#171;Y&#233;en bokki Israyil, d&#233;gluleen wax jii! Yeesu mi d&#235;kk Nasaret, nit la woon, ku Y&#224;lla d&#235;ggal ci seen kanam ciy k&#233;emaan, ay jaloore ak firnde, ya Y&#224;lla defoon jaarale ko ci moom ci seen biir; y&#233;en xam ngeen ko. </p> 
<p><A NAME="an_2:23">2:23</A>&nbsp; Moom nag j&#233;bbale na&#241;u ko, jaar ci nas, bi Y&#224;lla dogaloon te xam ko lu jiitu; te y&#233;en rey ngeen ko ci daaj ko ci bant, jaarale ko ci loxoy b&#224;kkaarkat. </p> 
<p><A NAME="an_2:24">2:24</A>&nbsp; Waaye Y&#224;lla dekkal na ko, daggal ko buumi dee, ndaxte dee m&#235;nu koo t&#233;ye. </p> 
<p><A NAME="an_2:25">2:25</A>&nbsp; Daawuda wax na ci mbiram ne:&#8220;Saa su ne gis naa Boroom bi ci sama kanam,gannaaw mu ngi ci sama ndeyjoor,kon duma raf. </p> 
<p><A NAME="an_2:26">2:26</A>&nbsp; Moo tax sama xol sedd,may woy sama b&#224;nneex,te it sama yaram di t&#235;dd ci yaakaar. </p> 
<p><A NAME="an_2:27">2:27</A>&nbsp; Ndaxte doo b&#224;yyi sama ruu ci bars&#224;q,te doo seetaan sa waa ju sell, mu y&#224;qu. </p> 
<p><A NAME="an_2:28">2:28</A>&nbsp; Xamal nga ma yoonu dund;dinga ma b&#233;glooji ci sa kanam.&#8221;    </p> 
<p><A NAME="an_2:29">2:29</A>&nbsp; &#171;Bokk yi, man naa leen a wax lu w&#243;or ci mbirum maam Daawuda, ne dee na te suul na&#241;u ko; b&#224;mmeelam mu ngi ci nun ba tey. </p> 
<p><A NAME="an_2:30">2:30</A>&nbsp; Waaye yonent la woon, te xamoon na ne, Y&#224;lla digoon na ko ci ngi&#241; ne, dina teg ci nguuram kenn ci askanam. </p> 
<p><A NAME="an_2:31">2:31</A>&nbsp; Kon gis na lu &#241;&#235;wagul, di wax ci mbirum ndekkitel Kirist ne, b&#224;yyiwu&#241;u ko ci bars&#224;q, te yaramam y&#224;quwul. </p> 
<p><A NAME="an_2:32">2:32</A>&nbsp; Yeesu moomu nag, Y&#224;lla dekkal na ko; nun &#241;&#233;pp seede nanu ko. </p> 
<p><A NAME="an_2:33">2:33</A>&nbsp; Y&#224;lla y&#233;ege na ko ak ndeyjooram, te jot na ci Baay bi Xel mu Sell mi &#241;u dige woon, ba tuur lii ngeen gis te d&#233;gg ko. </p> 
<p><A NAME="an_2:34">2:34</A>&nbsp; Ndaxte du Daawudaa y&#233;eg ci asamaan, waaye moom ci boppam nee na:&#8220;Boroom bi wax na sama Boroom:&#8216;Toogal ci sama ndeyjoor, </p> 
<p><A NAME="an_2:35">2:35</A>&nbsp; ba kera may daaneelsay noon ci sa kanam.&#8217; &#8221;    </p> 
<p><A NAME="an_2:36">2:36</A>&nbsp; &#171;Na b&#224;nni Israyil g&#233;pp xam bu w&#243;or nag ne, Yeesu moomu ngeen daajoon ci bant, Y&#224;lla def na ko Boroom ak Almasi bi.&#187;    </p> 
<p><A NAME="an_2:37">2:37</A>&nbsp; Bi ko mbooloo ma d&#233;ggee, naqaru xol wu metti j&#224;pp leen; &#241;u daldi ne Piyeer ak ndaw ya ca des: &#171;Bokk yi, lu nu war a def?&#187; </p> 
<p><A NAME="an_2:38">2:38</A>&nbsp; Piyeer tontu leen ne: &#171;Tuubleen seeni b&#224;kkaar, te kenn ku nekk ci y&#233;en, &#241;u s&#243;ob ko ci ndox ci turu Yeesu Kirist. Noonu Y&#224;lla dina leen baal seeni b&#224;kkaar te may leen Xel mu Sell mi. </p> 
<p><A NAME="an_2:39">2:39</A>&nbsp; Ndaxte li Y&#224;lla dige woon, y&#233;ena ko moom ak seeni doom ak &#241;u sore &#241;&#233;pp, di &#241;&#233;pp &#241;i Y&#224;lla sunu Boroom di woo ci moom.&#187; </p> 
<p><A NAME="an_2:40">2:40</A>&nbsp; Noonu mu artu leen ak yeneen wax yu bare, di leen d&#233;nk ne: &#171;R&#235;ccleen ci niti jamono ju d&#235;ng jii.&#187;    </p> 
<p><A NAME="an_2:41">2:41</A>&nbsp; &#209;i nangu ay waxam nag, &#241;u s&#243;ob leen ci ndox, te ca b&#233;s booba lu mat limub &#241;etti junniy nit yokku na&#241;u ci &#241;oom.</p> 
<p><A NAME="an_2:42">2:42</A>&nbsp; &#209;oom nag &#241;uy w&#233;y ci nj&#224;ngalem ndaw yi ak cig bokk, ci damm mburu ak &#241;aan ci Y&#224;lla. </p> 
<p><A NAME="an_2:43">2:43</A>&nbsp; Ragal j&#224;pp &#241;&#233;pp, te ndaw yi di def ay k&#233;emaan ak ay firnde yu bare. </p> 
<p><A NAME="an_2:44">2:44</A>&nbsp; &#209;i g&#235;m nag da&#241;oo booloo te bokk l&#233;pp. </p> 
<p><A NAME="an_2:45">2:45</A>&nbsp; &#209;u jaay seeni suuf ak seen alal, s&#233;ddoo ko, ku nekk ak la ngay soxla. </p> 
<p><A NAME="an_2:46">2:46</A>&nbsp; Te b&#233;s bu nekk &#241;u saxoo teew ak benn xalaat ca k&#235;r Y&#224;lla ga, tey damm mburu ca k&#235;r ya; &#241;uy lekk seen &#241;am ak xol bu laab tey b&#233;g, </p> 
<p><A NAME="an_2:47">2:47</A>&nbsp; di m&#224;ggal Y&#224;lla te am yiw ci wetu nit &#241;&#233;pp. Noonu b&#233;s bu nekk Boroom bi di yokk ca mbooloo ma &#241;i mucc.</p> 
<p><A NAME="an_3:1">3:1</A>&nbsp; Am b&#233;s Piyeer ak Yowaana dem, ba b&#235;gg a dugg ca k&#235;r Y&#224;lla ga ca waxtuw &#241;aan, maanaam tisbaar. </p> 
<p><A NAME="an_3:2">3:2</A>&nbsp; Fekk &#241;u indi fa nit ku judduwaale lafa&#241;, &#241;u di ko teg b&#233;s bu nekk ca bunt, ba &#241;uy wooye Bunt bu rafet ba, ca k&#235;r Y&#224;lla ga, ngir muy yelwaan &#241;a fay dugg. </p> 
<p><A NAME="an_3:3">3:3</A>&nbsp; Bi mu gisee Piyeer ak Yowaana nag, &#241;uy dugg ca k&#235;r Y&#224;lla ga, mu d&#233;kk leen loxo. </p> 
<p><A NAME="an_3:4">3:4</A>&nbsp; Ci kaw loolu Piyeer ak Yowaana ne ko j&#224;kk, te Piyeer ne ko: &#171;Xool nu.&#187;</p> 
<p><A NAME="an_3:5">3:5</A>&nbsp; Lafa&#241; bi xool leen, yaakaar ne dina jot dara ci &#241;oom.    </p> 
<p><A NAME="an_3:6">3:6</A>&nbsp; Noonu Piyeer ne ko: &#171;Awma xaalis, awma wurus, waaye li ma am, dinaa la ko jox: ci turu Yeesu Kirist mu Nasaret doxal!&#187;</p> 
<p><A NAME="an_3:7">3:7</A>&nbsp; Mu j&#224;pp ci loxol ndeyjooram, y&#233;kkati ko. Ci saa si ay t&#224;nkam ak ay kostanam d&#235;g&#235;r. </p> 
<p><A NAME="an_3:8">3:8</A>&nbsp; Mu t&#235;b, daldi taxaw, di dox. Mu dugg ak &#241;oom ca k&#235;r Y&#224;lla ga, muy dox, di t&#235;b tey sant Y&#224;lla. </p> 
<p><A NAME="an_3:9">3:9</A>&nbsp; Noonu &#241;&#233;pp gis ko, muy dox, di sant Y&#224;lla. </p> 
<p><A NAME="an_3:10">3:10</A>&nbsp; Te &#241;u x&#224;mmi ko, ne moo daan toog, di yelwaan ca Bunt bu rafet ba ca k&#235;r Y&#224;lla ga. &#209;u daldi waaru lool te y&#233;emu ci li ko dikkal.    </p> 
<p><A NAME="an_3:11">3:11</A>&nbsp; Naka waa ji taq ci Piyeer ak Yowaana, &#241;&#233;pp waaru; &#241;u daldi daw, fekksi leen ca b&#233;rab ba &#241;uy wax Werandaa bu Suleymaan. </p> 
<p><A NAME="an_3:12">3:12</A>&nbsp; Bi Piyeer gisee loolu nag, mu ne mbooloo mi: &#171;Y&#233;en waa Israyil, lu tax ngeen waaru ci lii? Lu tax ngeen di nu xool j&#224;kk, mel ni ci sunu k&#224;ttan, mbaa ci sunu ragal Y&#224;lla lanu doxloo kii? </p> 
<p><A NAME="an_3:13">3:13</A>&nbsp; Y&#224;llay Ibraayma ak Isaaxa ak Yanq&#243;oba, di Y&#224;llay sunuy maam, m&#224;ggal na Ndawam Yeesu; y&#233;ena x&#224;cceek moom, ba j&#233;bbal ko Pilaat, fekk naroon na koo b&#224;yyi. </p> 
<p><A NAME="an_3:14">3:14</A>&nbsp; Y&#233;en xeeb ngeen Aji Sell ji te Jub, te tinul ab reykat. </p> 
<p><A NAME="an_3:15">3:15</A>&nbsp; B&#243;om ngeen Aji Dundal ji, waaye Y&#224;lla dekkal na ko; seede nanu ko nun &#241;&#233;pp. </p> 
<p><A NAME="an_3:16">3:16</A>&nbsp; Ci g&#235;m turam la nit, kii ngeen di gis te xam ko, d&#235;g&#235;re; waaw, turu Yeesu ak ng&#235;m gi j&#243;ge ci moom, moo tax mu w&#233;r pe&#331;&#331; ci seen kanam, y&#233;en &#241;&#233;pp.    </p> 
<p><A NAME="an_3:17">3:17</A>&nbsp; &#171;L&#233;egi nag bokk yi, xam naa ne, &#241;&#224;kka xam a tax ngeen def ko, y&#233;en ak seeni kilifa. </p> 
<p><A NAME="an_3:18">3:18</A>&nbsp; Waaye noonu la Y&#224;lla amale li mu y&#233;gle woon lu jiitu jaarale ko ci g&#233;mmi&#241;ug yonent y&#233;pp naan, Almaseem dina sonn. </p> 
<p><A NAME="an_3:19">3:19</A>&nbsp; Tuubleen seeni b&#224;kkaar nag te wo&#241;&#241;iku ci Y&#224;lla, ngir seeni b&#224;kkaar far. </p> 
<p><A NAME="an_3:20">3:20</A>&nbsp; Noonu jamonoy p&#233;ex dina bawoo ci Boroom bi, te muy yebal Almasi bi mu leen jagleel, maanaam Yeesu. </p> 
<p><A NAME="an_3:21">3:21</A>&nbsp; Asamaan war na koo yor, ba jamono ju &#241;uy defaraat l&#233;pp, di jamono ji Y&#224;lla waxoon jaarale ko ci g&#233;mmi&#241;ug yonentam yu sell y&#233;pp, li dale ci nj&#224;lb&#233;enug &#224;ddina. </p> 
<p><A NAME="an_3:22">3:22</A>&nbsp; Ndaxte Musaa nee woon na: &#8220;Boroom bi seen Y&#224;lla dina leen fee&#241;alal ci seen xeet Yonent ni man; nangeen ko d&#233;ggal ci l&#233;pp lu mu leen wax. </p> 
<p><A NAME="an_3:23">3:23</A>&nbsp; K&#233;pp ku d&#233;ggalul Yonent boobu, dees na la far ci xeet wi.&#8221;    </p> 
<p><A NAME="an_3:24">3:24</A>&nbsp; &#171;Li dale sax ci Samwil ak &#241;i ci topp, b&#233;pp yonent bu wax y&#233;gle na b&#233;s yii. </p> 
<p><A NAME="an_3:25">3:25</A>&nbsp; Y&#233;en nag y&#233;enay donn yonent yi ak k&#243;ll&#235;re, gi Y&#224;lla fasoon ak seeni maam, bi mu naan Ibraayma: &#8220;Xeeti &#224;ddina y&#233;pp dina&#241;u barkeel ci ki soqikoo ci yaw.&#8221; </p> 
<p><A NAME="an_3:26">3:26</A>&nbsp; Y&#224;lla fee&#241;al na Ndawam, j&#235;kk koo yebal ci y&#233;en, ngir barkeel leen, ci wo&#241;&#241;i leen kenn ku nekk ci say b&#224;kkaar.&#187;</p> 
<p><A NAME="an_4:1">4:1</A>&nbsp; Bi &#241;uy wax ak mbooloo ma, saraxalekat ya ak kilifag &#241;iy wottu k&#235;r Y&#224;lla ga ak Sadusen ya daanu ci seen kaw. </p> 
<p><A NAME="an_4:2">4:2</A>&nbsp; &#209;u mer lool ci li &#241;uy waar nit &#241;i, di y&#233;gle ndekkitel &#241;i dee, sukkandikoo ko ci ndekkitel Yeesu. </p> 
<p><A NAME="an_4:3">4:3</A>&nbsp; Noonu &#241;u j&#224;pp leen, t&#235;j leen ba ca &#235;ll&#235;g sa, ndaxte mu nga doon t&#224;mbalee guddi. </p> 
<p><A NAME="an_4:4">4:4</A>&nbsp; Waaye &#241;u bare ca &#241;a d&#233;gg wax ja g&#235;m na&#241;u, te limu g&#243;or &#241;i g&#235;m yokku na, ba mat jur&#243;omi junni.    </p> 
<p><A NAME="an_4:5">4:5</A>&nbsp; Ca &#235;ll&#235;g sa nag kilifay Yawut yi ak njiit yi ak xutbakat yi dajaloo ci Yerusalem. </p> 
<p><A NAME="an_4:6">4:6</A>&nbsp; R&#224;&#241;&#241;e na&#241;u ci: Anas, miy saraxalekat bu mag bi, Kayif, Yowaana, Alegs&#224;ndar ak bokki saraxalekat bu mag bi. </p> 
<p><A NAME="an_4:7">4:7</A>&nbsp; &#209;u d&#235;j Piyeer ak Yowaana ca digg ba, laaj leen ne: &#171;Lii ngeen def, ci gan k&#224;ttan, mbaa ci turu kan, ngeen ko defe?&#187;    </p> 
<p><A NAME="an_4:8">4:8</A>&nbsp; Ci kaw loolu Piyeer daldi fees ak Xel mu Sell mi, ne leen: &#171;Y&#233;en kilifay xeet wi ak njiit yi,</p> 
<p><A NAME="an_4:9">4:9</A>&nbsp; bu fekkee ne xettali nit ku wopp, ba mu w&#233;r, moo tax ngeen d&#235;j nu ci p&#233;nc mi tey, </p> 
<p><A NAME="an_4:10">4:10</A>&nbsp; nangeen xam lii, y&#233;en &#241;&#233;pp ak b&#224;nni Israyil g&#233;pp! Ci turu Yeesu Kirist mu Nasaret, mi ngeen daajoon ca bant te Y&#224;lla dekkal ko, ci tur woowu la nit kii j&#235;le ag w&#233;r, ba taxaw ci seen kanam. </p> 
<p><A NAME="an_4:11">4:11</A>&nbsp; Yeesu moomu mooy:&#8220;Doj wi ngeen xeeboon, y&#233;en tabaxkat yi,te moo doon doju ko&#241;.&#8221;</p> 
<p><A NAME="an_4:12">4:12</A>&nbsp; Te mucc amul ci keneen, ndaxte ci ron asamaan amul weneen tur wu &#241;u maye ci nit &#241;i, wu nu war a mucce.&#187;    </p> 
<p><A NAME="an_4:13">4:13</A>&nbsp; Kon bi &#241;u gisee fit, wi Piyeer ak Yowaana &#224;ndal, te &#241;u xam ne, musu&#241;oo j&#224;ng mbaa &#241;uy g&#235;stu ci diine, &#241;u daldi waaru, r&#224;&#241;&#241;ee ne, daa na&#241;u &#224;nd ak Yeesu. </p> 
<p><A NAME="an_4:14">4:14</A>&nbsp; Te bi &#241;u gisee nit, ka &#241;u fajoon, taxaw ak &#241;oom, m&#235;nu&#241;u caa teg dara. </p> 
<p><A NAME="an_4:15">4:15</A>&nbsp; Noonu &#241;u santaane, &#241;u g&#233;nne leen, &#241;u daldi gise ci seen biir, </p> 
<p><A NAME="an_4:16">4:16</A>&nbsp; ne: &#171;Lu nuy def ak &#241;ii? Ndaxte def na&#241;u k&#233;emaan gu siiw; loolu leer na &#241;i d&#235;kk Yerusalem &#241;&#233;pp, te m&#235;nunu koo weddi. </p> 
<p><A NAME="an_4:17">4:17</A>&nbsp; Waaye ngir mbir mi ba&#241; a law ci xeet wi, nanu leen aaye, &#241;u ba&#241; a waxati ak kenn ci tur woowu.&#187;    </p> 
<p><A NAME="an_4:18">4:18</A>&nbsp; Noonu &#241;u woo leen, &#241;u tere leen bu w&#243;or, &#241;u waxati mbaa waare dara ci turu Yeesu. </p> 
<p><A NAME="an_4:19">4:19</A>&nbsp; Waaye Piyeer ak Yowaana tontu leen ne: &#171;Bu fekkee ne d&#233;ggal leen te b&#224;yyi Y&#224;lla moo jub ci kanam Y&#224;lla, seetleen ko. </p> 
<p><A NAME="an_4:20">4:20</A>&nbsp; Waaye nun m&#235;nunoo ba&#241; a wax li nu gis te d&#233;gg ko.&#187; </p> 
<p><A NAME="an_4:21">4:21</A>&nbsp; Noonu kilifa yi t&#235;kkuwaat leen, yiwi leen, &#241;u dem. Ndaxte amu&#241;u benn bunt ci &#241;oom ngir mbugal leen, fekk &#241;&#233;pp di m&#224;ggal Y&#224;lla ci li xewoon. </p> 
<p><A NAME="an_4:22">4:22</A>&nbsp; Ndaxte nit, ka &#241;u fajoon ci k&#233;emaan googu, weesoon na &#241;eent-fukki at.    </p> 
<p><A NAME="an_4:23">4:23</A>&nbsp; Bi &#241;u leen yiwee nag, &#241;u dem ci seeni bokk, nettali leen li saraxalekat yu mag ya ak njiit ya waxoon l&#233;pp. </p> 
<p><A NAME="an_4:24">4:24</A>&nbsp; Bi ko bokk ya d&#233;ggee nag, &#241;u m&#224;nkoo, diis seen k&#224;ddu Y&#224;lla ne: &#171;Boroom bi, yaa s&#224;kk asamaan, suuf, g&#233;ej ak l&#233;pp li nekk ci seen biir. </p> 
<p><A NAME="an_4:25">4:25</A>&nbsp; Yaa wax, jaar ci sunu maam Daawuda sa jaam, mi doon g&#233;mmi&#241;u Xel mu Sell mi, ne:&#8220;Lu tax xeeti &#224;ddina di bax?Lu tax &#241;uy fexe lu m&#235;nul a am? </p> 
<p><A NAME="an_4:26">4:26</A>&nbsp; Buuri &#224;ddina da&#241;oo booloo,te kilifa yi dajaloo,di ba&#241; Boroom bi ak Almaseem.&#8221;</p> 
<p><A NAME="an_4:27">4:27</A>&nbsp; Ndaxte ci d&#235;gg ci d&#235;kk bii, Erodd ak Po&#241;s&#235; Pilaat &#224;nd ak xeeti &#224;ddina ak b&#224;nni Israyil, likkoo na&#241;u, ngir daaneel sa Ndaw lu sell li nga fal, di Yeesu, </p> 
<p><A NAME="an_4:28">4:28</A>&nbsp; te def l&#233;pp, li sa k&#224;ttan ak sa ndigal t&#235;raloon. </p> 
<p><A NAME="an_4:29">4:29</A>&nbsp; L&#233;egi nag Boroom bi, seetal seeni t&#235;kku te may say jaam, nuy wax sa k&#224;ddu ak fit. </p> 
<p><A NAME="an_4:30">4:30</A>&nbsp; T&#224;llalal sa loxo, ci w&#233;ral ak ci wone ay k&#233;emaan ak ay firnde, jaarale ko ci turu Yeesu, sa Ndaw lu sell li.&#187;    </p> 
<p><A NAME="an_4:31">4:31</A>&nbsp; Bi &#241;u &#241;aanee ba noppi, b&#233;rab ba &#241;u booloo woon daldi yengatu; te &#241;oom &#241;&#233;pp fees ak Xel mu Sell mi, &#241;uy wax k&#224;ddug Y&#224;lla ak fit wu d&#235;g&#235;r.    </p> 
<p><A NAME="an_4:32">4:32</A>&nbsp; Noonu mbooloom &#241;u g&#235;m &#241;i bokk menn xel ak benn xalaat. Kenn daawul aakimoo dara ci alalam, waaye &#241;oo bokkoon l&#233;pp. </p> 
<p><A NAME="an_4:33">4:33</A>&nbsp; Te ndaw yi di seedeel ndekkitel Yeesu Boroom bi ak k&#224;ttan gu r&#233;y. Te yiw wu yaatu &#235;mb leen, &#241;oom &#241;&#233;pp. </p> 
<p><A NAME="an_4:34">4:34</A>&nbsp; Kenn ci &#241;oom &#241;&#224;kkul dara, ndaxte k&#233;pp ku nekk boroom suuf mbaa am ay k&#235;r, jaay na ko, indi nj&#235;g gi, </p> 
<p><A NAME="an_4:35">4:35</A>&nbsp; teg ko ci loxoy ndaw ya; &#241;u di ci s&#233;dd, kenn ku nekk li mu soxla.    </p> 
<p><A NAME="an_4:36">4:36</A>&nbsp; Noonu amoon na fa ku tudd Yuusufa, te ndaw yi d&#224;kkentale ko Barnabas, miy tekki &#171;Kiy d&#235;g&#235;ral fit yi,&#187; mu soqikoo ci giiru Lewi, te juddoo dunu Sipar. </p> 
<p><A NAME="an_4:37">4:37</A>&nbsp; Moom nag jaay na tool, ba mu moom, indi xaalis ba, teg ko ci loxoy ndaw ya.</p> 
<p><A NAME="an_5:1">5:1</A>&nbsp; Naka noonu nit ku tudd Ana&#241;as, &#224;nd ak Safira jabaram, jaay l&#224;ccu suuf. </p> 
<p><A NAME="an_5:2">5:2</A>&nbsp; Mu dencal boppam benn c&#233;r ca nj&#235;g ga, &#224;nd ca ak jabaram; ba noppi mu indi c&#233;r ba ca des, teg ko ci loxoy ndaw ya.    </p> 
<p><A NAME="an_5:3">5:3</A>&nbsp; Bi mu ko defee Piyeer ne ko: &#171;Ana&#241;as, lu tax nga b&#224;yyi Seytaane dugg la, ba fees sa xol, ngay wor Xel mu Sell mi, ci li nga dencal sa bopp benn c&#233;r ci nj&#235;g gi?</p> 
<p><A NAME="an_5:4">5:4</A>&nbsp; Bi mu jaragul, ndax moomuloo ko woon? Te bi mu jaree, ndax yilifuloo woon nj&#235;g gi? Lu tax nga fas ci sa xol def nii? Woruloo nit &#241;i, waaye Y&#224;lla nga wor.&#187;    </p> 
<p><A NAME="an_5:5">5:5</A>&nbsp; Bi Ana&#241;as d&#233;ggee baat yooyu, mu daanu dee. &#209;i ko d&#233;gg &#241;&#233;pp tiit, ba ne n&#235;r&#235;m. </p> 
<p><A NAME="an_5:6">5:6</A>&nbsp; Noonu waxambaane ya j&#243;g, &#241;u s&#224;ng ko, y&#243;bbu ko, j&#233;bbal Y&#224;lla.    </p> 
<p><A NAME="an_5:7">5:7</A>&nbsp; &#209;etti waxtu gannaaw ga, jabaram duggsi, fekk xamul la fa xew. </p> 
<p><A NAME="an_5:8">5:8</A>&nbsp; Piyeer daldi ko ne: &#171;Wax ma, ndax lii mooy nj&#235;gu tool bi?&#187; Mu tontu ko: &#171;Waawaaw, lii la.&#187;    </p> 
<p><A NAME="an_5:9">5:9</A>&nbsp; Ci kaw loolu Piyeer ne ko: &#171;Lu tax ngeen &#224;nd, di dii&#331;at Xelu Boroom bi? &#209;i denci woon sa j&#235;kk&#235;r &#241;u ngi nii ci bunt bi, te dina&#241;u la y&#243;bbu.&#187; </p> 
<p><A NAME="an_5:10">5:10</A>&nbsp; Ca saa sa mu daanu ciy t&#224;nkam dee. Bi waxambaane ya agsee nag, &#241;u fekk ko, mu faatu; &#241;u y&#243;bbu ko, def ko ci wetu j&#235;kk&#235;ram. </p> 
<p><A NAME="an_5:11">5:11</A>&nbsp; Noonu tiitaange ju mag t&#224;bbi ci mbooloom &#241;i g&#235;m &#241;&#233;pp ak &#241;i ko d&#233;gg &#241;&#233;pp.    </p> 
<p><A NAME="an_5:12">5:12</A>&nbsp; Bi loolu amee ay k&#233;emaan ak ay firnde yu bare di xew ci nit &#241;i, jaare ca loxoy ndaw ya. &#209;&#233;pp di booloo ca Werandaa bu Suleymaan ca k&#235;r Y&#224;lla ga. </p> 
<p><A NAME="an_5:13">5:13</A>&nbsp; Te kenn ci &#241;a ca des &#241;emewul a booloo ak &#241;oom, waaye nit &#241;&#233;pp di leen m&#224;ggal. </p> 
<p><A NAME="an_5:14">5:14</A>&nbsp; Moona ay nit &#241;u g&#235;n a bare, g&#243;or ak jig&#233;en, di g&#235;m Boroom bi, tey taq ci &#241;oom. </p> 
<p><A NAME="an_5:15">5:15</A>&nbsp; Nit &#241;i indi sax &#241;u wopp ca mbedd ya, teg leen ca ay lal yu ndaw ak ay leeso, ngir bu Piyeer di jaar, doonte takkandeeram sax yiir &#241;enn ci &#241;oom. </p> 
<p><A NAME="an_5:16">5:16</A>&nbsp; Te it nit &#241;u bare dajaloo, j&#243;ge ca d&#235;kk ya w&#235;r Yerusalem, &#241;u indi ay jarag ak &#241;u rab yu bon sadd; te &#241;oom &#241;&#233;pp daldi w&#233;r.    </p> 
<p><A NAME="an_5:17">5:17</A>&nbsp; Booba saraxalekat bu mag ba j&#243;g ak g&#224;ngooram g&#233;pp, maanaam kureelu Sadusen, ga fa d&#235;kk. Ki&#241;aan gu mag j&#224;pp leen, </p> 
<p><A NAME="an_5:18">5:18</A>&nbsp; ba &#241;u j&#224;pp ndaw ya, t&#235;j leen ca kaso ba. </p> 
<p><A NAME="an_5:19">5:19</A>&nbsp; Waaye ci guddi malaakam Boroom bi ubbi buntu kaso ba, g&#233;nne leen ci biti naan: </p> 
<p><A NAME="an_5:20">5:20</A>&nbsp; &#171;Demleen taxaw ca k&#235;r Y&#224;lla ga, te xamal nit &#241;i l&#233;pp lu j&#235;m ci dund gu w&#243;or gii.&#187; </p> 
<p><A NAME="an_5:21">5:21</A>&nbsp; Bi &#241;u d&#233;ggee loolu, &#241;u dugg ca k&#235;r Y&#224;lla ga ci suba teel, daldi waare. Bi &#241;u koy def, saraxalekat bu mag ba ak g&#224;ngooram &#241;&#235;w, woolu kureelu &#224;ttekat ya, maanaam mbooloom njiiti b&#224;nni Israyil g&#233;pp; &#241;u y&#243;nnee, ngir j&#235;li ndaw ya ca kaso ba. </p> 
<p><A NAME="an_5:22">5:22</A>&nbsp; Waaye bi wottukati k&#235;r Y&#224;lla ga agsee ca kaso ba, gisu&#241;u leen fa; &#241;u daldi dellusi, y&#233;gle ko </p> 
<p><A NAME="an_5:23">5:23</A>&nbsp; ne: &#171;Fekk nanu kaso ba t&#235;ju bu w&#243;or ak wottukat ya taxaw ca bunt ya, waaye bi nu ko tijjee, fekkunu kenn ci biir.&#187;    </p> 
<p><A NAME="an_5:24">5:24</A>&nbsp; Bi kilifag wottukati k&#235;r Y&#224;lla ga ak saraxalekat yu mag ya d&#233;ggee loolu, &#241;u daldi ciy jaaxle lool, &#241;uy laajante, fu lii di mujj.    </p> 
<p><A NAME="an_5:25">5:25</A>&nbsp; Noonu benn waay &#241;&#235;w, y&#233;gal leen ne: &#171;Nit &#241;i ngeen t&#235;joon &#241;u ngi taxaw ca k&#235;r Y&#224;lla ga, di j&#224;ngal nit &#241;i.&#187; </p> 
<p><A NAME="an_5:26">5:26</A>&nbsp; Ci kaw loolu kilifa ga ak wottukat ya dem j&#235;li leen; waaye boolewu&#241;u ci fitna, ngir ragal nit &#241;i s&#224;nni leen ay xeer.    </p> 
<p><A NAME="an_5:27">5:27</A>&nbsp; Bi &#241;u leen indee, &#241;u d&#235;j leen ci kanamu mbooloo ma. Saraxalekat bu mag ba laaj leen </p> 
<p><A NAME="an_5:28">5:28</A>&nbsp; ne: &#171;Ndax terewunu leen ci lu w&#233;r, ngeen waare ci tur woowu, te fi mu ne dajal ngeen Yerusalem ak seeni waare, rax-ca-dolli y&#233;ena ngi nuy fexee taqal deretu nit kooku.&#187;    </p> 
<p><A NAME="an_5:29">5:29</A>&nbsp; Waaye Piyeer ak ndaw ya tontu leen ne: &#171;D&#233;ggal Y&#224;lla moo g&#235;n d&#233;ggal nit. </p> 
<p><A NAME="an_5:30">5:30</A>&nbsp; Y&#224;llay sunuy maam dekkal na Yeesu, mi ngeen b&#243;omoon ci w&#233;kk ko ca bant ba. </p> 
<p><A NAME="an_5:31">5:31</A>&nbsp; Te Y&#224;lla y&#233;kkati na ko ci ndeyjooram, mu nekk Buur ak Musalkat, ngir may b&#224;nni Israyil r&#233;ccu, ba mu baal leen seeni b&#224;kkaar. </p> 
<p><A NAME="an_5:32">5:32</A>&nbsp; Seede nanu loolu, nun ak Xel mu Sell, mi Y&#224;lla may &#241;i koy d&#233;ggal.&#187;    </p> 
<p><A NAME="an_5:33">5:33</A>&nbsp; Bi &#241;u d&#233;ggee loolu, &#241;u mer ba seen xol di dagg, &#241;u b&#235;gg leen a rey. </p> 
<p><A NAME="an_5:34">5:34</A>&nbsp; Waaye amoon na fa nit ku tudd Gamaleel, bokk ci tariixab Farisen ya, di xutbakat bu tedd ci yoonu Musaa, mu j&#243;g ca mbooloo ma, santaane &#241;u g&#233;nne leen tuuti. </p> 
<p><A NAME="an_5:35">5:35</A>&nbsp; Bi &#241;u ko defee mu ne leen: &#171;Y&#233;en bokki Israyil, moytuleen li ngeen di def nit &#241;oo&#241;u. </p> 
<p><A NAME="an_5:36">5:36</A>&nbsp; Ndaxte bu y&#224;ggul T&#235;das j&#243;goon na, mbubboo daraja, ba lu mat &#241;eenti t&#233;em&#233;eri nit takktoo ak moom. T&#235;das moomu nag reyees na ko, te &#241;i ko toppoon &#241;&#233;pp tasaaroo, ba seen pexe nasax. </p> 
<p><A NAME="an_5:37">5:37</A>&nbsp; Gannaawam it Yudaa mu Galile j&#243;g, ca jamono ja &#241;u doon bind waa r&#233;ew ma, mu j&#243;gloo nit &#241;u bare, &#241;u &#224;nd ak moom. Moom itam dee na, te ay nitam &#241;&#233;pp tasaaroo. </p> 
<p><A NAME="an_5:38">5:38</A>&nbsp; L&#233;egi maa ngi leen di wax, g&#233;nnleen ci mbirum &#241;oo&#241;u te b&#224;yyi leen &#241;u dem. Ndaxte bu seen pas-pas mbaa seen j&#235;f dee pexem nit, dina y&#224;qu. </p> 
<p><A NAME="an_5:39">5:39</A>&nbsp; Waaye bu fekkee ne ndogalu Y&#224;lla la, dungeen ko man a fanq, ngir ragal a j&#224;nkoonte ak Y&#224;lla.&#187;    </p> 
<p><A NAME="an_5:40">5:40</A>&nbsp; Bi mu waxee loolu, &#241;u fekk ko ci xalaatam; &#241;u woo ndaw ya, daldi leen d&#243;or ay yar, tere leen, &#241;u waxati dara ci turu Yeesu, ba noppi b&#224;yyi leen, &#241;u dem.    </p> 
<p><A NAME="an_5:41">5:41</A>&nbsp; Ndaw ya nag j&#243;ge ca kanam kureelu &#224;ttekat ya, b&#233;g ci li leen Y&#224;lla j&#224;ppe, &#241;u yeyoo yenu toroxte ngir Tur wa. </p> 
<p><A NAME="an_5:42">5:42</A>&nbsp; Noonu b&#233;s bu nekk ca k&#235;r Y&#224;lla ga ak ca k&#235;r ya, daawu&#241;u noppee j&#224;ngale ak a xamle xebaar bu baax bi, ne Yeesu mooy Almasi bi.</p> 
<p><A NAME="an_6:1">6:1</A>&nbsp; Ca b&#233;s yooyu, naka taalibe yi di g&#235;n a bare, Yawut yiy l&#224;kk gereg t&#224;mbalee &#241;axtu ci mbirum Yawut tigi yi, te lii a ko waral: jig&#233;en &#241;i seen j&#235;kk&#235;r dee, te &#241;u bokk ci &#241;oom, naraalewu&#241;u leen ca ndimbal, la &#241;uy s&#233;ddale b&#233;s bu nekk. </p> 
<p><A NAME="an_6:2">6:2</A>&nbsp; Noonu fukki ndaw ya ak &#241;aar woo mbooloom taalibe ya ne leen: &#171;Nu b&#224;yyi k&#224;ddug Y&#224;lla, di topptoo mbirum s&#233;ddale, loolu jekkul ci nun. </p> 
<p><A NAME="an_6:3">6:3</A>&nbsp; Kon nag bokk yi, t&#224;nnleen jur&#243;om-&#241;aari nit ci seen biir, &#241;u am seede su rafet te fees ak Xel mu Sell mi ak sago, nu d&#233;nk leen ligg&#233;ey bii. </p> 
<p><A NAME="an_6:4">6:4</A>&nbsp; Waaye nun dinanu w&#233;y ci &#241;aan ci Y&#224;lla ak ci yenub xamle k&#224;ddu gi.&#187;    </p> 
<p><A NAME="an_6:5">6:5</A>&nbsp; Lii &#241;u wax nag neex na mbooloo m&#233;pp. Noonu &#241;u t&#224;nn Ecen, di nit ku fees ak ng&#235;m ak Xel mu Sell mi, boole ci Filib ak Porokor, teg ca Nikanor, Timon, Parmenas ak Nikolas, mi juddoo Ancos te tuub ci yoonu Yawut ya. </p> 
<p><A NAME="an_6:6">6:6</A>&nbsp; &#209;u j&#233;bbal leen ndaw ya, &#241;aanal leen, teg leen loxo.    </p> 
<p><A NAME="an_6:7">6:7</A>&nbsp; Noonu k&#224;ddug Y&#224;lla di law, ba mbooloom taalibe yi di yokku bu bare ci Yerusalem; te saraxalekat yu bare d&#233;ggal Y&#224;lla ci topp yoonu ng&#235;m wi.    </p> 
<p><A NAME="an_6:8">6:8</A>&nbsp; Naka noona Ecen, mi fees ak yiw ak k&#224;ttan, di def ay k&#233;emaan yu mag ak ay firnde ca nit &#241;a. </p> 
<p><A NAME="an_6:9">6:9</A>&nbsp; Waaye ay nit j&#243;g, bokk ci j&#224;ngu, bi &#241;uy wax J&#224;ngub &#241;i &#241;u goreel, di ay niti d&#235;kki Siren ak Alegs&#224;ndiri, ak it waa diiwaani Silisi ak Asi. &#209;uy werante ak Ecen, </p> 
<p><A NAME="an_6:10">6:10</A>&nbsp; waaye &#224;ttanu&#241;u sagoom ak Xel mi muy waxe.    </p> 
<p><A NAME="an_6:11">6:11</A>&nbsp; Kon &#241;u daldi j&#235;nd ay nit, &#241;u ne: &#171;D&#233;gg nanu ko, muy sosal Musaa ak Y&#224;lla.&#187; </p> 
<p><A NAME="an_6:12">6:12</A>&nbsp; Noonu &#241;u j&#243;gloo nit &#241;i ak njiit yi ak xutbakat yi, &#241;u dal ci kawam, j&#224;pp ko, y&#243;bbu ko ca kureelu &#224;ttekat ya. </p> 
<p><A NAME="an_6:13">6:13</A>&nbsp; Te &#241;u s&#224;kk ay naaf&#233;q yuy seede ne: &#171;Kii du b&#224;yyee wax lu juuyoo ak b&#233;rab bu sell ba ak yoonu Musaa. </p> 
<p><A NAME="an_6:14">6:14</A>&nbsp; Ndaxte d&#233;gg nanu, muy wax ne, Yeesum Nasaret moomu dina daaneel b&#233;rab bii te soppi aada, yi nu Musaa batale woon.&#187;    </p> 
<p><A NAME="an_6:15">6:15</A>&nbsp; Bi &#241;u ko waxee, &#241;a toogoon &#241;&#233;pp ca mbooloo ma xool ko j&#224;kk, gis xar-kanamam, mu mel ni xar-kanamu malaaka.</p> 
<p><A NAME="an_7:1">7:1</A>&nbsp; Noonu saraxalekat bu mag ba ne ko: &#171;Ndax loolu d&#235;gg la?&#187;</p> 
<p><A NAME="an_7:2">7:2</A>&nbsp; Ecen tontu ko: &#171;Y&#233;en samay bokk ak samay baay, d&#233;gluleen! Y&#224;lla, miy Boroom ndam, fee&#241;u woon na sunu maam Ibraayma, bi mu nekkee r&#233;ewu Mesopotami, te d&#235;kkagul woon Karan. </p> 
<p><A NAME="an_7:3">7:3</A>&nbsp; Mu ne ko: &#8220;Toxul sa r&#233;ew, b&#224;yyi say bokk, te &#241;&#235;w ci r&#233;ew, mi ma lay won.&#8221;    </p> 
<p><A NAME="an_7:4">7:4</A>&nbsp; &#171;Ci kaw loolu mu g&#233;nn r&#233;ewu niti Kalde, d&#235;kksi Karan. Te bi baayam faatoo, Y&#224;lla toxale ko foofa, d&#235;&#235;l ko ci r&#233;ew, mi ngeen d&#235;kk l&#233;egi. </p> 
<p><A NAME="an_7:5">7:5</A>&nbsp; Waaye mayu ko fa genn moomeel gu mu war a donnale, du sax fu mu man a teg t&#224;nkam; waaye dig na ko ne, dina ko may r&#233;ew mi, mu yilif ko moom ak askanam, fekk booba amagul doom. </p> 
<p><A NAME="an_7:6">7:6</A>&nbsp; Y&#224;lla ne ko: &#8220;&#209;i soqikoo ci yaw dina&#241;u ganeyaan ci r&#233;ew mu &#241;u d&#235;kkul; dees na leen def ay jaam, di leen fitnaal diirub &#241;eenti t&#233;em&#233;eri at.&#8221;</p> 
<p><A NAME="an_7:7">7:7</A>&nbsp; Waaye Y&#224;lla nee na: &#8220;Xeet wi leen jaamloo, man maa leen di &#224;tte te gannaaw loolu dina&#241;u g&#233;nn, di ma jaamu ci b&#233;rab bii.&#8221;</p> 
<p><A NAME="an_7:8">7:8</A>&nbsp; Y&#224;lla nag t&#235;ral k&#243;ll&#235;re seen diggante, fas ko ci m&#224;ndargam xaraf. Noonu Ibraayma jur Isaaxa, xarafal ko ca jur&#243;om-&#241;etteelu fan ba; Isaaxa def noonu Yanq&#243;oba, Yanq&#243;oba it def noonu fukki maam ya ak &#241;aar, &#241;i sos xeet wi.    </p> 
<p><A NAME="an_7:9">7:9</A>&nbsp; &#171;Naka maam yooyu, da&#241;oo i&#241;aane Yuusufa, ba jaay ko, mu j&#235;m r&#233;ewu Misra. Waaye Y&#224;lla taxawu ko, </p> 
<p><A NAME="an_7:10">7:10</A>&nbsp; g&#233;nne ko ci coonoom y&#233;pp, defal ko yiw ak xel ci kanamu Firawna, buuru Misra, mu def ko kilifag Misra ak k&#235;ram g&#233;pp.    </p> 
<p><A NAME="an_7:11">7:11</A>&nbsp; &#171;Bi loolu amee xiif t&#224;bbi ci biir Misra ak r&#233;ewu Kanaan m&#233;pp, ba toskare ja metti lool, te sunuy maam amatu&#241;u lu &#241;u lekk. </p> 
<p><A NAME="an_7:12">7:12</A>&nbsp; Yanq&#243;oba nag d&#233;gg ne, Misra am na dugub, mu yebal ca sunuy maam, &#241;u dem fa yoon wu j&#235;kk. </p> 
<p><A NAME="an_7:13">7:13</A>&nbsp; Bi fa ay doomi baayam delloo nag, Yuusufa x&#224;mmiku leen, te Firawna xamante ak njabootam. </p> 
<p><A NAME="an_7:14">7:14</A>&nbsp; Ci kaw loolu Yuusufa yeble, woo baayam ak mbokkam y&#233;pp, &#241;uy jur&#243;om-&#241;aar-fukki nit ak jur&#243;om. </p> 
<p><A NAME="an_7:15">7:15</A>&nbsp; Noonu Yanq&#243;oba dem Misra, faatu fa, moom ak sunuy maam. </p> 
<p><A NAME="an_7:16">7:16</A>&nbsp; Gannaaw loolu &#241;u y&#243;bbu seeni n&#233;ew Sikem, dugal leen ca b&#224;mmeel, ba Ibraayma j&#235;ndoon ak xaalis ca doomi Emor ca Sikem.    </p> 
<p><A NAME="an_7:17">7:17</A>&nbsp; &#171;Bi loolu w&#233;yee jamono ji jege woon na, ngir Y&#224;lla amal li mu digoon Ibraayma ci ngi&#241;; fekk xeet wa di law tey g&#235;n a bare ci Misra, </p> 
<p><A NAME="an_7:18">7:18</A>&nbsp; ba keroog beneen buur bu xamul Yuusufa di falu ci Misra. </p> 
<p><A NAME="an_7:19">7:19</A>&nbsp; Buur boobu nag dafa daan nax sunu xeet, di fitnaal sunuy maam, ba di leen s&#224;nniloo seeni doom, ngir &#241;u dee.    </p> 
<p><A NAME="an_7:20">7:20</A>&nbsp; &#171;Booba nag la Musaa juddu, di ku rafet ci kanam Y&#224;lla; &#241;u yor ko &#241;etti weer ci biir k&#235;r baayam, </p> 
<p><A NAME="an_7:21">7:21</A>&nbsp; ba noppi s&#224;nni ko. Noonu doom ju jig&#233;en ju Firawna for ko, yar ko ni doomam. </p> 
<p><A NAME="an_7:22">7:22</A>&nbsp; Musaa nag di ku yeewu ci xam-xamu waa Misra b&#233;pp, di j&#224;mbaar ci wax ak j&#235;f.    </p> 
<p><A NAME="an_7:23">7:23</A>&nbsp; &#171;Bi mu demee ba am &#241;eent-fukki at, mu fas y&#233;eney seeti ay bokkam, maanaam b&#224;nni Israyil. </p> 
<p><A NAME="an_7:24">7:24</A>&nbsp; Noonu mu gis ca ku &#241;uy n&#233;ewal doole, mu sotle ko, feyyul ko, ba d&#243;or waayi Misra ja. </p> 
<p><A NAME="an_7:25">7:25</A>&nbsp; Mu defe ne, ay bokkam dina&#241;u xam ne, ciy loxoom la leen Y&#224;llay musale, waaye xamu&#241;u ko. </p> 
<p><A NAME="an_7:26">7:26</A>&nbsp; Ca &#235;ll&#235;g sa mu juux ci ay Yawut yuy xeex, mu di leen j&#233;em a jubale ne leen: &#8220;Y&#233;en ay bokk ngeen, lu tax ngeen di xeex?&#8221; </p> 
<p><A NAME="an_7:27">7:27</A>&nbsp; Waaye kiy n&#233;ewal doole moroomam b&#235;m&#235;x ko ne: &#8220;Ku la teg kilifa ak &#224;ttekat ci sunu kaw? </p> 
<p><A NAME="an_7:28">7:28</A>&nbsp; Ndax danga maa b&#235;gg a rey, ni nga defoon d&#233;mb waayi Misra ja?&#8221; </p> 
<p><A NAME="an_7:29">7:29</A>&nbsp; Bi Musaa d&#233;ggee wax jooju, mu daldi daw, dem r&#233;ewu Majan, di fa ab doxand&#233;em; mu s&#233;y fa, ba am &#241;aari doom.    </p> 
<p><A NAME="an_7:30">7:30</A>&nbsp; &#171;Lu ko wees &#241;eent-fukki at nag, bi mu nekkee ca m&#224;ndi&#331;u tundu Sinayi, malaaka fee&#241;u ko ci takk-takku safara ci biir as ngarab. </p> 
<p><A NAME="an_7:31">7:31</A>&nbsp; Bi ko Musaa gisee, mu daldi waaru ci li mu gis; mu jegesi ngir niir ko, d&#233;gg baatu Boroom bi ne ko: </p> 
<p><A NAME="an_7:32">7:32</A>&nbsp; &#8220;Man maay sa Y&#224;llay maam, di Y&#224;llay Ibraayma, Isaaxa ak Yanq&#243;oba.&#8221; Ci kaw loolu Musaa tiit bay lox, te &#241;emeetul a xool. </p> 
<p><A NAME="an_7:33">7:33</A>&nbsp; Noonu Boroom bi ne ko: &#8220;Summil say d&#224;ll, ndaxte b&#233;rab bi nga taxaw, b&#233;rab bu sell la. </p> 
<p><A NAME="an_7:34">7:34</A>&nbsp; Gis naa bu baax fitnay sama xeet ci Misra te d&#233;gg naa seeni tawat, kon w&#224;cc naa ngir musal leen. L&#233;egi nag &#241;&#235;wal, dinaa la yebal Misra.&#8221;    </p> 
<p><A NAME="an_7:35">7:35</A>&nbsp; &#171;Musaa moomu ba&#241;oon na&#241;u ko, ba ne ko: &#8220;Ku la teg kilifa ak &#224;ttekat?&#8221; Waaye moom la Y&#224;lla yebal, jaarale ko ci malaaka mi ko fee&#241;u ca ngarab sa, ngir mu nekk kilifa gu leen di goreel. </p> 
<p><A NAME="an_7:36">7:36</A>&nbsp; Moo leen g&#233;nne r&#233;ewu Misra, di def ay k&#233;emaan ak ay firnde ca r&#233;ew ma, ca G&#233;ej gu xonq ga ak ca m&#224;ndi&#331; ma diirub &#241;eent-fukki at. </p> 
<p><A NAME="an_7:37">7:37</A>&nbsp; Musaa moomu moo ne woon b&#224;nni Israyil: &#8220;Y&#224;lla dina leen fee&#241;alal ci seeni bokk Yonent bu mel ni man.&#8221; </p> 
<p><A NAME="an_7:38">7:38</A>&nbsp; Te moo nekkoon ak mbooloo ma ca m&#224;ndi&#331; ma, &#224;nd ak sunuy maam, w&#233;ttalikoo malaaka, mi waxoon ak moom ci tundu Sinayi. Te mu jote ci Y&#224;lla k&#224;ddu yiy dund, ngir jottali nu ko. </p> 
<p><A NAME="an_7:39">7:39</A>&nbsp; Waaye sunuy maam nanguwu&#241;u koo d&#233;ggal; da&#241;u koo ba&#241; te seeni xel d&#235;pp, dellu Misra. </p> 
<p><A NAME="an_7:40">7:40</A>&nbsp; &#209;u sant Aaroona ne: &#8220;S&#224;kkal nu ay y&#224;lla yuy jiitu ci sunu kanam, ndaxte Musaa male nu g&#233;nne ci r&#233;ewu Misra, xamunu lu ko dal.&#8221; </p> 
<p><A NAME="an_7:41">7:41</A>&nbsp; Booba nag &#241;u t&#235;gglu aw s&#235;llu, muy x&#235;r&#235;m, &#241;u di ko tuuru, di b&#224;nneexu ci seeni j&#235;fi loxo. </p> 
<p><A NAME="an_7:42">7:42</A>&nbsp; Waaye bi &#241;u ko defee Y&#224;lla d&#235;ddu leen, b&#235;rg&#235;l leen, &#241;uy jaamu biddiiwi asamaan. Moom la&#241;u bind ci t&#233;ereb yonent yi ne:&#8220;Y&#233;en b&#224;nni Israyil, ndax rendi ngeen jur,j&#233;bbal ma, boole ko ak i sarax,diirub &#241;eent-fukki at ca m&#224;ndi&#331; ma? </p> 
<p><A NAME="an_7:43">7:43</A>&nbsp; Y&#243;bbu ngeen sax fu nekk t&#224;nt,biy m&#224;ggalukaayu Molog ak biddiiwub Refan,bi &#241;u daan bokkaaleel Y&#224;lla,di ay nataal, yi ngeen defoon ngir m&#224;ggal leen!Kon nag dinaa leen toxal,y&#243;bbu leen ci gannaaw r&#233;ewu Babilon.&#8221;    </p> 
<p><A NAME="an_7:44">7:44</A>&nbsp; &#171;Sunuy maam amoon na&#241;u ca m&#224;ndi&#331; ma t&#224;ntu m&#224;ggalukaay, bi &#235;mboon li Y&#224;lla seede. T&#224;nt boobu nag defoon na&#241;u ko, roye ko ci bi Musaa gisoon, ni ko ko Y&#224;lla sante woon. </p> 
<p><A NAME="an_7:45">7:45</A>&nbsp; Te gannaaw ga, bi Yosuwe nekkee kilifag sunuy maam, &#241;u jot t&#224;nt ba &#241;oom it, y&#243;bbu ko ca r&#233;ew, ma &#241;u nangu ca xeet ya Y&#224;lla d&#224;q ci seen kanam. T&#224;nt ba nekk fa, ba ci jamonoy Daawuda. </p> 
<p><A NAME="an_7:46">7:46</A>&nbsp; Moom yiw na fa kanam Y&#224;lla, mu &#241;aan ko, mu s&#224;kkal ko k&#235;r ngir askanu Yanq&#243;oba. </p> 
<p><A NAME="an_7:47">7:47</A>&nbsp; Waaye Suleymaan moo tabaxal Y&#224;lla k&#235;r ga.    </p> 
<p><A NAME="an_7:48">7:48</A>&nbsp; &#171;Moona Aji Kawe ji du d&#235;kk ci fu loxol nit defar; moom la ab yonent wax ne: </p> 
<p><A NAME="an_7:49">7:49</A>&nbsp; &#8220;Asamaan mooy sama jal,te suuf mooy sama tegukaayu t&#224;nk.Kon gan k&#235;r ngeen may tabaxal,mbaa fan mooy sama b&#233;rabu noppalukaay? </p> 
<p><A NAME="an_7:50">7:50</A>&nbsp; Ndax du sama loxo moo defar y&#235;f yooyu y&#233;pp?&#8212; Moom la Boroom bi doon wax.&#8221;    </p> 
<p><A NAME="an_7:51">7:51</A>&nbsp; &#171;Y&#233;en &#241;i d&#235;g&#235;r bopp, &#224;nd ak xol buy ba&#241; ak ay nopp yuy fatt, mel ni &#241;i xamul Y&#224;lla. Dungeen noppeek a diiroo ak Xel mu Sell mi; ni ko seen baay yi daan defe, noonu ngeen di def y&#233;en itam. </p> 
<p><A NAME="an_7:52">7:52</A>&nbsp; Kan ca yonent ya la seeni maam tegul woon ay fitna? Rey na&#241;u &#241;i doon y&#233;gle &#241;&#235;wug Aji Jub ji, moom mi ngeen j&#233;bbale l&#233;egi, ba &#241;u rey ko. </p> 
<p><A NAME="an_7:53">7:53</A>&nbsp; Jot ngeen yoonu Musaa, wi Y&#224;lla w&#224;cce jaarale ko ci ay malaaka, te s&#224;ggane ngeen ko.&#187;    </p> 
<p><A NAME="an_7:54">7:54</A>&nbsp; Bi &#241;u d&#233;ggee loolu nag, seeni xol di dagg, &#241;uy y&#233;yu, j&#235;m ci kawam. </p> 
<p><A NAME="an_7:55">7:55</A>&nbsp; Waaye Ecen, mi fees ak Xel mu Sell mi, ne j&#224;kk ci asamaan, gis ndamu Y&#224;lla, te gis Yeesu mi taxaw ci ndeyjooru Y&#224;lla. </p> 
<p><A NAME="an_7:56">7:56</A>&nbsp; Mu ne: &#171;Seetleen, maa ngi gis asamaan yi ubbiku, te Doomu nit kaa ngii taxaw ci ndeyjooru Y&#224;lla.&#187;    </p> 
<p><A NAME="an_7:57">7:57</A>&nbsp; Bi &#241;u d&#233;ggee loolu, &#241;u daldi xaacu ca kaw, tey dar seeni nopp; &#241;u &#224;nd, ne milib ci kawam; </p> 
<p><A NAME="an_7:58">7:58</A>&nbsp; &#241;u wat-wate ko, g&#233;nne ko d&#235;kk ba, d&#243;or ko ay doj, ba mu dee. Seede ya tegoon na&#241;u seeni y&#233;re ci t&#224;nki waxambaane wu tudd Sool.    </p> 
<p><A NAME="an_7:59">7:59</A>&nbsp; Noonu &#241;u d&#243;or Ecen ay doj, muy &#241;aan Y&#224;lla ne: &#171;Boroom bi Yeesu, nangul sama ruu!&#187; </p> 
<p><A NAME="an_7:60">7:60</A>&nbsp; Bi mu ko waxee, mu sukk, wax ak baat bu kawe: &#171;Boroom bi, bu leen bindal b&#224;kkaar bii,&#187; ba noppi mu nelaw.</p> 
<p><A NAME="an_8:1">8:1</A>&nbsp; Sool moom &#224;nd na ci &#241;i doon rey Ecen. B&#233;s booba nag fitna ju metti dal na ci mbooloom &#241;i g&#235;m, mi nekk Yerusalem, ba &#241;&#233;pp, &#241;u moy ndaw ya, tasaaroo ci diiwaani Yude ak Samari. </p> 
<p><A NAME="an_8:2">8:2</A>&nbsp; Ay nit &#241;u ragal Y&#224;lla fab Ecen, j&#233;bbal ko Boroom bi, di ko jooy bu w&#233;r. </p> 
<p><A NAME="an_8:3">8:3</A>&nbsp; Waaye naka Sool, mu ngay tas mbooloom &#241;i g&#235;m, di t&#224;bbi ca k&#235;r ya, tey j&#224;pp g&#243;or ak jig&#233;en, di leen t&#235;j kaso.    </p> 
<p><A NAME="an_8:4">8:4</A>&nbsp; &#209;i tasaaroo nag dem fu nekk, di fa xamle xebaar bu baax bu k&#224;ddug Y&#224;lla. </p> 
<p><A NAME="an_8:5">8:5</A>&nbsp; Naka Filib mu dem ca benn d&#235;kk ca Samari, di leen y&#233;gal Kirist. </p> 
<p><A NAME="an_8:6">8:6</A>&nbsp; Bi ko mbooloo mi d&#233;ggee te gis k&#233;emaan yi muy def, &#241;u bokk benn xalaat, fekki ko ci li mu wax. </p> 
<p><A NAME="an_8:7">8:7</A>&nbsp; Ndaxte ay rab yu bon b&#224;yyi na&#241;u nit &#241;u bare, &#241;a &#241;u j&#224;ppoon, di yuuxu ci kaw; te &#241;u bare &#241;u l&#224;ggi ak &#241;u lafa&#241; daldi w&#233;r. </p> 
<p><A NAME="an_8:8">8:8</A>&nbsp; Noonu mb&#233;g mu r&#233;y t&#224;bbi ca d&#235;kk ba.    </p> 
<p><A NAME="an_8:9">8:9</A>&nbsp; Amoon na nag nit ku tudd Simo&#331;, di luxuskat bu y&#224;gg ca d&#235;kk ba, te daan y&#233;em waa Samari g&#233;pp, ci naan: &#171;Aji M&#224;gg laa.&#187; </p> 
<p><A NAME="an_8:10">8:10</A>&nbsp; Kon &#241;&#233;pp, mag ak ndaw, taq ci moom ne: &#171;Kii mooy jaasiy Aji K&#224;ttan ji.&#187; </p> 
<p><A NAME="an_8:11">8:11</A>&nbsp; &#209;u taq ci moom, ndax li mu leen y&#224;gg a waar ci ay luxus. </p> 
<p><A NAME="an_8:12">8:12</A>&nbsp; Waaye bi &#241;u g&#235;mee xebaar bu baax, bi Filib y&#233;gle j&#235;m ci nguurug Y&#224;lla ak turu Yeesu Kirist, g&#243;or ak jig&#233;en daldi nangu, &#241;u s&#243;ob leen ci ndox. </p> 
<p><A NAME="an_8:13">8:13</A>&nbsp; Simo&#331; sax g&#235;m, &#241;u s&#243;ob ko ci ndox; mu w&#233;y nag ci topp Filib, di waaru ci k&#233;emaan yi ak firnde yu mag yiy am.    </p> 
<p><A NAME="an_8:14">8:14</A>&nbsp; Bi nga xamee ne ndaw yi nekk Yerusalem y&#233;g na&#241;u ne, waa Samari nangu na&#241;u k&#224;ddug Y&#224;lla; &#241;u y&#243;nni fa Piyeer ak Yowaana. </p> 
<p><A NAME="an_8:15">8:15</A>&nbsp; &#209;u dem fa nag, &#241;aanal leen, ngir &#241;u jot Xel mu Sell mi. </p> 
<p><A NAME="an_8:16">8:16</A>&nbsp; Ndaxte w&#224;ccagul ci kenn ci &#241;oom, waaye s&#243;oboon na&#241;u leen rekk ci ndox ci turu Boroom bi Yeesu. </p> 
<p><A NAME="an_8:17">8:17</A>&nbsp; Noonu Piyeer ak Yowaana teg leen loxo, &#241;u jot Xel mu Sell mi.    </p> 
<p><A NAME="an_8:18">8:18</A>&nbsp; Bi Simo&#331; gisee nag ne Y&#224;lla may na Xel mi jaarale ko ci loxoy ndaw ya, mu indil leen xaalis, </p> 
<p><A NAME="an_8:19">8:19</A>&nbsp; ne leen: &#171;Mayleen ma sa&#241;-sa&#241; boobu, ba ku ma teg samay loxo, nga jot Xel mu Sell mi.&#187; </p> 
<p><A NAME="an_8:20">8:20</A>&nbsp; Waaye Piyeer ne ko: &#171;Asarul ak sa xaalis, yaw mi yaakaar ne, man ngaa j&#235;nd mayu Y&#224;lla ak xaalis. </p> 
<p><A NAME="an_8:21">8:21</A>&nbsp; Amuloo benn w&#224;ll mbaa c&#233;r ci lii, ndaxte sa xol laabul ci kanam Y&#224;lla. </p> 
<p><A NAME="an_8:22">8:22</A>&nbsp; R&#233;ccul nag sa coxor te &#241;aan Boroom bi, mu baal la sa xalaatu xol, su manee am. </p> 
<p><A NAME="an_8:23">8:23</A>&nbsp; Ndaxte gis naa ne, s&#243;obu nga ci lu wex xat ci kanam Y&#224;lla, te b&#224;kkaar noot na la.&#187; </p> 
<p><A NAME="an_8:24">8:24</A>&nbsp; Simo&#331; nag ne leen: &#171;&#209;aanal-leen ma ci Boroom bi, ngir mu fegal ma li ngeen wax.&#187;    </p> 
<p><A NAME="an_8:25">8:25</A>&nbsp; Noonu bi &#241;u seedeelee Y&#224;lla te wax ci k&#224;ddoom, &#241;u dellu Yerusalem, di xamle xebaar bu baax bi ci d&#235;kk yu bare yu waa Samari.    </p> 
<p><A NAME="an_8:26">8:26</A>&nbsp; Naka noonu benn malaakam Boroom bi ne Filib: &#171;J&#243;gal te jublu Misra, jaar ci yoon wi j&#243;ge Yerusalem, j&#235;m Gasa, di m&#224;ndi&#331;.&#187; </p> 
<p><A NAME="an_8:27">8:27</A>&nbsp; Filib j&#243;g dem. Noonu mu gis fa nitu Ec&#243;pi ku yoom, di jaraaf ju mag ci Kandas, buur bu jig&#233;en bu Ec&#243;pi, te di ko wottul xaalisam b&#233;pp. Fekk mu &#241;&#235;woon Yerusalem, ngir m&#224;ggalsi Y&#224;lla, bay dellu; </p> 
<p><A NAME="an_8:28">8:28</A>&nbsp; mu toog ci watiiram, di j&#224;ng t&#233;ereb yonent Y&#224;lla Esayi. </p> 
<p><A NAME="an_8:29">8:29</A>&nbsp; Xel mi nag ne Filib: &#171;Dabal watiir wale.&#187;    </p> 
<p><A NAME="an_8:30">8:30</A>&nbsp; Noonu Filib dawsi, mu d&#233;gg waayi Ec&#243;pi ja, di j&#224;ng t&#233;ereb yonent Y&#224;lla Esayi. Mu laaj ko: &#171;Ndax xam nga li ngay j&#224;ng?&#187; </p> 
<p><A NAME="an_8:31">8:31</A>&nbsp; Mu tontu ko ne: &#171;Nu ma ko man a xame, su ma ko kenn firilul?&#187; Mu woo Filib nag, mu y&#233;eg, toog ak moom. </p> 
<p><A NAME="an_8:32">8:32</A>&nbsp; Fekk aaya yii la doon j&#224;ng ci Mbind mi:&#171;Y&#243;bbu na&#241;u ko ni xar mu &#241;uy rendiji;ni mburt mu luu ci kanami watkat,mu ne cell. </p> 
<p><A NAME="an_8:33">8:33</A>&nbsp; Ci toroxteem nangu na&#241;u d&#235;ggam;&#241;i mu tollool jamono, ku ci xalaat lii?J&#235;le na&#241;u bakkanam ci &#224;ddina.&#187;    </p> 
<p><A NAME="an_8:34">8:34</A>&nbsp; Jaraaf ja nag ne Filib: &#171;Maa ngi lay laaj, ci mbirum kan la yonent bi j&#235;male wax ji? Ndax mbirum boppam lay wax mbaa mu keneen?&#187; </p> 
<p><A NAME="an_8:35">8:35</A>&nbsp; Noonu Filib t&#224;mbali ci aaya yooyu, xamal ko xebaar bu baax bi ci mbirum Yeesu.    </p> 
<p><A NAME="an_8:36">8:36</A>&nbsp; Bi &#241;uy jaar ci yoon wi, &#241;u agsi ci ndox. Jaraaf ja ne ko: &#171;Ndox a ngi nii, ana lu tere, nga s&#243;ob ma ci?&#187; </p> 
<p><A NAME="an_8:38">8:38</A>&nbsp; Mu santaane nag, &#241;u taxawal watiir wa; Filib ak jaraaf ja w&#224;cc &#241;oom &#241;aar ci biir ndox ma, mu s&#243;ob ko ca. </p> 
<p><A NAME="an_8:39">8:39</A>&nbsp; Ba noppi &#241;u g&#233;nn ca ndox ma, te ca saa sa Xelu Boroom bi f&#235;kk Filib, ba jaraaf ja gisatu ko, waaye mu toppaat yoonam, &#224;nd ak mb&#233;g. </p> 
<p><A NAME="an_8:40">8:40</A>&nbsp; Filib moom teeri d&#235;kku Asot, muy jaar ci d&#235;kk y&#233;pp, di fa xamle xebaar bu baax bi, ba kera muy &#241;&#235;w d&#235;kku Sesare.</p> 
<p><A NAME="an_9:1">9:1</A>&nbsp; Naka Sool, muy t&#235;kkoo rey taalibey Boroom bi, ba di ko noyyee far. Mu dem nag ca saraxalekat bu mag ba,</p> 
<p><A NAME="an_9:2">9:2</A>&nbsp; laaj ko ay bataaxal yu muy y&#243;bbul j&#224;nguy d&#235;kku Damas. Noonu &#241;u mu fa fekk, te &#241;u bokk ci yoon wi, g&#243;or mbaa jig&#233;en, mu am dogalu yeew leen, indi leen Yerusalem.    </p> 
<p><A NAME="an_9:3">9:3</A>&nbsp; Waaye bi muy jub Damas, ca saa sa leer gu j&#243;ge asamaan melax, ba &#235;mb ko. </p> 
<p><A NAME="an_9:4">9:4</A>&nbsp; Mu daanu ci suuf, d&#233;gg baat bu ko ne: &#171;Sool, Sool, lu tax nga di ma fitnaal?&#187;</p> 
<p><A NAME="an_9:5">9:5</A>&nbsp; Mu wuyu ne: &#171;Yaay kan Boroom bi?&#187; Boroom bi ne ko: &#171;Maay Yeesu, mi ngay fitnaal. </p> 
<p><A NAME="an_9:6">9:6</A>&nbsp; Waaye j&#243;gal, dugg ca d&#235;kk ba, te dina&#241;u la wax li nga war a def.&#187;</p> 
<p><A NAME="an_9:7">9:7</A>&nbsp; Nit &#241;i &#224;nd ak moom nag taxaw, waaru ba luu, ci li &#241;u d&#233;gg baat bi te gisu&#241;u kenn. </p> 
<p><A NAME="an_9:8">9:8</A>&nbsp; Noonu Sool j&#243;g, xippi, waaye gisul dara; kon &#241;u wommat ko, y&#243;bbu ko Damas. </p> 
<p><A NAME="an_9:9">9:9</A>&nbsp; Diirub &#241;etti fan gisul dara, lekkul, naanul.    </p> 
<p><A NAME="an_9:10">9:10</A>&nbsp; Amoon na nag ci Damas taalibe bu tudd Ana&#241;as. Bi loolu amee nag Boroom bi fee&#241;u ko ne: &#171;Ana&#241;as!&#187; Mu wuyu: &#171;Maa ngi nii Boroom bi.&#187; </p> 
<p><A NAME="an_9:11">9:11</A>&nbsp; Boroom bi ne ko: &#171;J&#243;gal, nga jaar ci mbedd, mi &#241;uy wax Mbedd mu jub mi, te seet ci k&#235;r Yudaa nit ku tudd Sool te d&#235;kk Tars, ndaxte mu ngay &#241;aan. </p> 
<p><A NAME="an_9:12">9:12</A>&nbsp; Te gis na cim pee&#241;u nit ku tudd Ana&#241;as, mu dugg, teg ko ay loxo, ba muy gisaat.&#187; </p> 
<p><A NAME="an_9:13">9:13</A>&nbsp; Waaye Ana&#241;as tontu ko ne: &#171;Boroom bi, d&#233;gg naa ci nit &#241;u bare ci mbirum kooku, &#241;u seede lu bare lu bon lu mu def say gaay ci Yerusalem. </p> 
<p><A NAME="an_9:14">9:14</A>&nbsp; Te indaale na fii sax sa&#241;-sa&#241; bu j&#243;ge ci saraxalekat yu mag ya, ngir yeew k&#233;pp kuy tudd saw tur.&#187; </p> 
<p><A NAME="an_9:15">9:15</A>&nbsp; Waaye Boroom bi ne ko: &#171;Demal, ndaxte maa ko t&#224;nn, muy sama j&#235;fandukaay, ngir y&#243;bbu sama tur fa kanam &#241;i nekkul Yawut ak fa kanam buur yi ak b&#224;nni Israyil. </p> 
<p><A NAME="an_9:16">9:16</A>&nbsp; Te dinaa ko won coono yu bare yu mu war a d&#233;kku ngir sama tur.&#187;    </p> 
<p><A NAME="an_9:17">9:17</A>&nbsp; Ci kaw loolu Ana&#241;as dem, dugg ca k&#235;r ga, teg ay loxoom Sool. Mu ne ko: &#171;Sool sama mbokk, Boroom bi Yeesu, mi la fee&#241;u woon ci kaw yoon wi, bi ngay dikk, moo ma y&#243;nni, ngir nga dellu di gis te fees ak Xel mu Sell mi.&#187; </p> 
<p><A NAME="an_9:18">9:18</A>&nbsp; Ca saa sa lu mel ni ay waasintoor g&#233;nne ci ay b&#235;tam, mu daldi gisaat. Noonu mu j&#243;g, &#241;u s&#243;ob ko ci ndox; </p> 
<p><A NAME="an_9:19">9:19</A>&nbsp; ba noppi mu lekk, amaat doole. Bi mu ko defee mu toog ay fan ak taalibe, ya nekk Damas. </p> 
<p><A NAME="an_9:20">9:20</A>&nbsp; Ca saa sa muy y&#233;gle ca j&#224;ngu ya ne, Yeesu mooy Doomu Y&#224;lla. </p> 
<p><A NAME="an_9:21">9:21</A>&nbsp; &#209;i ko d&#233;gg &#241;&#233;pp waaru naan: &#171;Ndax du kii moo daan tas &#241;iy tudd tur woowu ci Yerusalem, te mu &#241;&#235;w fii, ngir yeew leen, y&#243;bbu ci kanamu saraxalekat yu mag ya?&#187; </p> 
<p><A NAME="an_9:22">9:22</A>&nbsp; Moona Sool di g&#235;n a am k&#224;ttan, bay jaaxal Yawut yi d&#235;kk Damas, ci di leen wax ay firnde, ne Yeesu mooy Almasi bi.    </p> 
<p><A NAME="an_9:23">9:23</A>&nbsp; Ba &#241;u ca tegee ay fani fan, Yawut yi daldi gise, ngir reylu ko. </p> 
<p><A NAME="an_9:24">9:24</A>&nbsp; Waaye Sool y&#233;g seen pexe. Fekk guddi ak b&#235;cc&#235;g &#241;u doon wottu bunt yi y&#233;pp, ngir man koo b&#243;om. </p> 
<p><A NAME="an_9:25">9:25</A>&nbsp; Noonu taalibe yi j&#235;l ko ci guddi, def ko ci d&#224;mba gu r&#233;y, jaarale ko ci miir bi, yoor ko ci suuf.    </p> 
<p><A NAME="an_9:26">9:26</A>&nbsp; Bi Sool agsee Yerusalem, mu j&#233;em a &#224;nd ak taalibe yi, waaye &#241;&#233;pp ragal ko, ndax g&#235;mu&#241;u woon ag taalibeem. </p> 
<p><A NAME="an_9:27">9:27</A>&nbsp; Ci kaw loolu Barnabas j&#235;l ko, y&#243;bbu ko ca ndaw ya, nettali leen, ni Sool gise Boroom bi ci kaw yoon wi, ak li mu ko wax, rax-ca-dolli fit wi mu doon waxe ci turu Yeesu ci Damas. </p> 
<p><A NAME="an_9:28">9:28</A>&nbsp; Noonu mu nekk ak &#241;oom ci Yerusalem, di dugg ak a g&#233;nn, di wax ak fit ci turu Boroom bi. </p> 
<p><A NAME="an_9:29">9:29</A>&nbsp; Muy wax ak di werante ak Yawut yiy l&#224;kk gereg, waaye &#241;u di ko wut a rey. </p> 
<p><A NAME="an_9:30">9:30</A>&nbsp; Bi ko bokk yi y&#233;gee nag, &#241;u y&#243;bbu ko d&#235;kku Sesare, yebal ko d&#235;kku Tars.    </p> 
<p><A NAME="an_9:31">9:31</A>&nbsp; Noonu mbooloom &#241;i g&#235;m nekk ci j&#224;mm ci biir diiwaani Yude g&#233;pp ak Galile ak Samari; &#241;uy g&#235;n a d&#235;g&#235;r, di w&#233;y ci ragal Y&#224;lla, tey yokku ci ndimbalu Xel mu Sell mi.    </p> 
<p><A NAME="an_9:32">9:32</A>&nbsp; Piyeer nag di w&#235;r, di jaar fu nekk, tey dem ci gaayi Y&#224;lla yi d&#235;kk Lidd, </p> 
<p><A NAME="an_9:33">9:33</A>&nbsp; mu gis fa nit ku l&#224;ggi, tudd Ene, t&#235;dd ci basa&#331; diirub jur&#243;om-&#241;etti at. </p> 
<p><A NAME="an_9:34">9:34</A>&nbsp; Piyeer ne ko: &#171;Ene, Yeesu Kirist faj na la; j&#243;gal te defar sa lal.&#187; Noonu mu daldi j&#243;g ca saa sa. </p> 
<p><A NAME="an_9:35">9:35</A>&nbsp; Bi ko waa diiwaani Lidd ak Saron g&#233;pp gisee, &#241;u daldi wo&#241;&#241;iku ci Boroom bi.    </p> 
<p><A NAME="an_9:36">9:36</A>&nbsp; Amoon na nag ci d&#235;kku Yope taalibe bu jig&#233;en bu tudd Tabita, liy tekki &#171;Dorkas,&#187; maanaam &#171;kewel,&#187; te muy w&#233;y ci j&#235;f yu baax ak saraxe. </p> 
<p><A NAME="an_9:37">9:37</A>&nbsp; Ca fan yooyu mu daanu wopp, ba faatu; noonu &#241;u sang ko, teg ko ca n&#233;eg, ba sut ca taax ma. </p> 
<p><A NAME="an_9:38">9:38</A>&nbsp; Gannaaw Lidd sorewul ak Yope nag, te taalibe yi d&#233;gg ne, Piyeer a nga fa, &#241;u y&#243;nnee ko &#241;aari nit, &#241;aan ko mu &#241;&#235;w ci &#241;oom ci saa si.    </p> 
<p><A NAME="an_9:39">9:39</A>&nbsp; Bi ko Piyeer d&#233;ggee, mu j&#243;g, &#224;nd ak &#241;oom. Bi mu &#241;&#235;wee, &#241;u y&#243;bbu ko ca n&#233;eg bu kawe ba. Fekk fa ay jig&#233;en &#241;i seeni j&#235;kk&#235;r faatu, &#241;u daldi w&#235;r Piyeer, &#241;&#233;pp di jooy, di ko won kamisool ya ak mbubb, ya Dorkas daan defar cig dundam.    </p> 
<p><A NAME="an_9:40">9:40</A>&nbsp; Ci kaw loolu Piyeer g&#233;nne &#241;&#233;pp ci biti, mu sukk, &#241;aan ci Y&#224;lla, ba noppi walbatiku ca n&#233;ew ba ne ko: &#171;Tabita, j&#243;gal!&#187; Noonu mu xippi, gis Piyeer, daldi toog. </p> 
<p><A NAME="an_9:41">9:41</A>&nbsp; Piyeer may ko loxo, y&#233;kkati ko. Mu woo gaayi Y&#224;lla ya ak jig&#233;en &#241;a, won leen ko, muy dund. </p> 
<p><A NAME="an_9:42">9:42</A>&nbsp; Mbir ma siiw ca Yope g&#233;pp, ba &#241;u bare g&#235;m Boroom bi. </p> 
<p><A NAME="an_9:43">9:43</A>&nbsp; Gannaaw loolu Piyeer toog ay fan ci Yope, ci k&#235;ru ku tudd Simo&#331;, miy wullikat.</p> 
<p><A NAME="an_10:1">10:1</A>&nbsp; Amoon na ci Sesare nit ku tudd Korney, nekk njiitu xare, mu bokk ci mbooloom xare, mi &#241;uy wax mu Itali. </p> 
<p><A NAME="an_10:2">10:2</A>&nbsp; Moom nag ku farlu woon ci Y&#224;lla la, te ragal ko, moom ak waa k&#235;ram g&#233;pp; muy sarax &#241;u bare ci b&#224;nni Israyil, tey saxoo ci &#241;aan ci Y&#224;lla.    </p> 
<p><A NAME="an_10:3">10:3</A>&nbsp; Am b&#233;s ci tisbaar nag mu am pee&#241;u, gis bu leer malaakam Y&#224;lla fee&#241;u ko ne ko: &#171;Korney!&#187;</p> 
<p><A NAME="an_10:4">10:4</A>&nbsp; Noonu Korney ne ko j&#224;kk, daldi tiit ne ko: &#171;Kilifa gi, lu mu doon?&#187; Malaaka ma ne ko: &#171;Say &#241;aan ak say sarax y&#233;eg na fa kanam Y&#224;lla, te nangul na la. </p> 
<p><A NAME="an_10:5">10:5</A>&nbsp; Y&#243;nnil l&#233;egi nag ay nit ci d&#235;kku Yope, &#241;u woo ku tudd Simo&#331;, mi &#241;u d&#224;kkentale Piyeer. </p> 
<p><A NAME="an_10:6">10:6</A>&nbsp; Mu nga dal fa Simo&#331; wullikat, bi k&#235;ram nekk ci wetu g&#233;ej.&#187;    </p> 
<p><A NAME="an_10:7">10:7</A>&nbsp; Bi malaaka mi doon wax ak moom demee, Korney woo &#241;aar ci ay surgaam ak benn xarekat bu farlu ci Y&#224;lla ci &#241;i koy topptoo;</p> 
<p><A NAME="an_10:8">10:8</A>&nbsp; mu nettali leen l&#233;pp, yebal leen Yope.    </p> 
<p><A NAME="an_10:9">10:9</A>&nbsp; Ca &#235;ll&#235;g sa, ba &#241;uy jaar ca yoon wa, ba jub d&#235;kk ba, Piyeer y&#233;eg ca kaw taax ma ci digg-b&#235;cc&#235;g ngir &#241;aan ci Y&#224;lla. </p> 
<p><A NAME="an_10:10">10:10</A>&nbsp; Noonu xiif dab ko fa, mu b&#235;gg a lekk. Waaye bi &#241;u koy toggal, Y&#224;lla fee&#241;u ko. </p> 
<p><A NAME="an_10:11">10:11</A>&nbsp; Mu xool asamaan ubbiku, gis lu mel ni s&#233;r bu mag bu &#241;u t&#233;ye ci &#241;eenti laf ya, yoor ko, mu j&#235;m suuf. </p> 
<p><A NAME="an_10:12">10:12</A>&nbsp; Boroom &#241;eenti t&#224;nk y&#233;pp &#241;u nga ca, ak yiy raam ci suuf, ak picci asamaan. </p> 
<p><A NAME="an_10:13">10:13</A>&nbsp; Te baat ne ko: &#171;J&#243;gal, Piyeer, rey te lekk.&#187; </p> 
<p><A NAME="an_10:14">10:14</A>&nbsp; Waaye Piyeer tontu ko: &#171;Mukk, Boroom bi, ndaxte musumaa lekk dara lu daganul mbaa lu araam.&#187; </p> 
<p><A NAME="an_10:15">10:15</A>&nbsp; Waaye baat bi wax ak moom &#241;aareelu yoon ne ko: &#171;Lu Y&#224;lla sellal, bu ko araamal.&#187; </p> 
<p><A NAME="an_10:16">10:16</A>&nbsp; &#209;u def ko nag, ba muy &#241;etti yoon, ba noppi &#241;u ne cas s&#233;r ba, j&#235;me asamaan. </p> 
<p><A NAME="an_10:17">10:17</A>&nbsp; Bi loolu amee Piyeer jaaxle lool ci lu pee&#241;u miy tekki; fekk booba nit &#241;i Korney yebal, laajte woon na&#241;u k&#235;r Simo&#331;, ba agsi ci bunt bi. </p> 
<p><A NAME="an_10:18">10:18</A>&nbsp; &#209;u woote nag naan: &#171;Simo&#331;, mi &#241;u d&#224;kkentale Piyeer, ndax fi la d&#235;kk?&#187;    </p> 
<p><A NAME="an_10:19">10:19</A>&nbsp; Bi Piyeer di rabal xelam ci pee&#241;u ma, Xel mi ne ko: &#171;&#209;etti nit a ngi nii, di la wut. </p> 
<p><A NAME="an_10:20">10:20</A>&nbsp; J&#243;gal, nga w&#224;cc te &#224;nd ak &#241;oom; bul werante, ndaxte maa leen yebal.&#187; </p> 
<p><A NAME="an_10:21">10:21</A>&nbsp; Piyeer w&#224;cc nag ne nit &#241;i: &#171;Maa ngi nii, man mi ngeen di wut; lu doon seeni t&#224;nk?&#187; </p> 
<p><A NAME="an_10:22">10:22</A>&nbsp; &#209;u tontu ko: &#171;Korney, njiitu xare ba, nit ku jub la te ragal Y&#224;lla, ba am seede su rafet ci b&#224;nni Israyil g&#233;pp. Malaaka mu sell nag sant na ko, mu woolu la ci k&#235;ram te d&#233;glu li ngay wax.&#187; </p> 
<p><A NAME="an_10:23">10:23</A>&nbsp; Ci kaw loolu Piyeer dugal leen, dalal leen. Ba b&#235;t setee, Piyeer j&#243;g, dem ak &#241;oom, &#224;nd ak &#241;enn ci bokk yi d&#235;kk Yope, </p> 
<p><A NAME="an_10:24">10:24</A>&nbsp; te b&#233;s ba ca topp mu dikk Sesare. Fekk Korney woo na k&#235;ram ay bokkam ak i xaritam yi ko g&#235;n a jege, di xaar Piyeer. </p> 
<p><A NAME="an_10:25">10:25</A>&nbsp; Bi Piyeer duggee nag, Korney daje ak moom, daanu ciy t&#224;nkam, sargal ko. </p> 
<p><A NAME="an_10:26">10:26</A>&nbsp; Waaye Piyeer y&#233;kkati ko ne: &#171;J&#243;gal, man it nit rekk laa.&#187; </p> 
<p><A NAME="an_10:27">10:27</A>&nbsp; Noonu muy waxtaan ak moom, duggsi, fekk fa ndajem nit &#241;u bare. </p> 
<p><A NAME="an_10:28">10:28</A>&nbsp; Mu ne leen: &#171;Xam ngeen ne, aaye na&#241;u Yawut, mu jaxasoo ak ku mu bokkalul xeet, mbaa mu dugg ci k&#235;ram. Waaye Y&#224;lla won na ma ne, warumaa ne kenn setul mbaa araam na. </p> 
<p><A NAME="an_10:29">10:29</A>&nbsp; Looloo tax, bi ngeen ma wooloo, &#241;&#235;w naa ci lu &#224;ndul ak werante. Maa ngi leen di laaj nag, lu ngeen may doye?&#187;    </p> 
<p><A NAME="an_10:30">10:30</A>&nbsp; Ci kaw loolu Korney tontu ne: &#171;&#209;etti fan a ngii may &#241;aan ci sama biir k&#235;r ci waxtu wii, maanaam tisbaar. Ci saa si ku sol y&#233;re yuy melax taxaw ci sama kanam, </p> 
<p><A NAME="an_10:31">10:31</A>&nbsp; mu ne ma: &#8220;Korney, say &#241;aan nangu na, te say sarax egg na&#241;u fa kanam Y&#224;lla. </p> 
<p><A NAME="an_10:32">10:32</A>&nbsp; Y&#243;nneel nag ci Yope, woolu Simo&#331;, mi &#241;u d&#224;kkentale Piyeer; mu nga dal ci k&#235;r Simo&#331; miy wullikat ca wetu g&#233;ej ga.&#8221; </p> 
<p><A NAME="an_10:33">10:33</A>&nbsp; Y&#243;nnee naa nag ci ni mu g&#235;n a gaawe, woolu la; te maa ngi lay sant ci li nga &#241;&#235;w. L&#233;egi nag nun &#241;&#233;pp nu ngi fi ci kanam Y&#224;lla, ngir d&#233;glu l&#233;pp li la Boroom bi sant.&#187;    </p> 
<p><A NAME="an_10:34">10:34</A>&nbsp; Noonu Piyeer j&#235;l k&#224;ddu ga ne leen: &#171;Ci d&#235;gg gis naa ne, Y&#224;lla du g&#235;nale, </p> 
<p><A NAME="an_10:35">10:35</A>&nbsp; waaye ci xeet y&#233;pp, ku ko ragal tey def lu jub, moom la nangu. </p> 
<p><A NAME="an_10:36">10:36</A>&nbsp; Y&#243;nnee na k&#224;ddoom b&#224;nni Israyil, di leen xebaar j&#224;mm, jaarale ko ci Yeesu Kirist, miy Boroom l&#233;pp. </p> 
<p><A NAME="an_10:37">10:37</A>&nbsp; Xam ngeen li xewoon ci r&#233;ewum Yawut y&#233;pp, li ko t&#224;mbalee ci diiwaanu Galile, topp ci waareb Yaxya, mu naan nit &#241;i, mu s&#243;ob leen ci ndox. </p> 
<p><A NAME="an_10:38">10:38</A>&nbsp; Xam ngeen ne Y&#224;lla fal na Yeesum Nasaret, sol ko Xel mu Sell mi ak k&#224;ttan; muy w&#235;r, di def lu baax ak di faj &#241;&#233;pp &#241;i nekkoon ci kilifteefu Seytaane, ndaxte Y&#224;lla &#224;nd na ak moom.    </p> 
<p><A NAME="an_10:39">10:39</A>&nbsp; &#171;Seede nanu li mu def l&#233;pp ci biir r&#233;ewu Yawut ya ak Yerusalem. Moona rey na&#241;u ko ci w&#233;kk ko ci bant. </p> 
<p><A NAME="an_10:40">10:40</A>&nbsp; Waaye Y&#224;lla dekkal na ko ci &#241;etteelu fan ba te biral ko, </p> 
<p><A NAME="an_10:41">10:41</A>&nbsp; waxuma xeet w&#233;pp, waaye seede yi Y&#224;lla t&#224;nn lu jiitu, maanaam nun &#241;i daan lekk di naan ak moom gannaaw ndekkiteem. </p> 
<p><A NAME="an_10:42">10:42</A>&nbsp; Te Yeesu sant na nu, nu y&#233;gal xeet wa, di seede ne, moom la Y&#224;lla jagleel &#224;tteb &#241;iy dund ak &#241;i dee. </p> 
<p><A NAME="an_10:43">10:43</A>&nbsp; Yonent y&#233;pp seedeel na&#241;u ko ne, ku ko g&#235;m, Y&#224;lla dina la baal say b&#224;kkaar ci turam.&#187;    </p> 
<p><A NAME="an_10:44">10:44</A>&nbsp; Bi Piyeer di wax loolu, Xel mu Sell mi w&#224;cc ci kaw &#241;&#233;pp &#241;iy d&#233;glu k&#224;ddu ga. </p> 
<p><A NAME="an_10:45">10:45</A>&nbsp; Yawut yi g&#235;m y&#233;pp nag, &#241;i &#224;nd ak Piyeer, daldi waaru ci li Y&#224;lla tuur Xel mu Sell, mi mu maye, ci &#241;i dul Yawut itam. </p> 
<p><A NAME="an_10:46">10:46</A>&nbsp; Ndaxte d&#233;gg na&#241;u leen, &#241;uy wax yeneeni l&#224;kk ak di m&#224;ggal Y&#224;lla.    </p> 
<p><A NAME="an_10:47">10:47</A>&nbsp; Booba Piyeer daldi wax ne: &#171;&#209;ii jot Xel mu Sell mi ni nun, ndax manees na leen a ba&#241; a s&#243;ob ci ndox?&#187; </p> 
<p><A NAME="an_10:48">10:48</A>&nbsp; Noonu mu santaane, &#241;u s&#243;ob leen ci ndox ci turu Yeesu Kirist. Gannaaw loolu &#241;u &#241;aan ko, mu toog ci &#241;oom ay fan.</p> 
<p><A NAME="an_11:1">11:1</A>&nbsp; Bi loolu amee ndaw yi ak bokk yi nekk ci diiwaanu Yude, d&#233;gg na&#241;u ne, &#241;i dul Yawut nangu na&#241;u k&#224;ddug Y&#224;lla. </p> 
<p><A NAME="an_11:2">11:2</A>&nbsp; Bi Piyeer demee Yerusalem nag, kureelu Yawut gi farataal xaraf, di werante ak moom ne ko:</p> 
<p><A NAME="an_11:3">11:3</A>&nbsp; &#171;Lu tax nga dem ca k&#235;ru &#241;u xarafal, bay lekk sax ak &#241;oom?&#187;    </p> 
<p><A NAME="an_11:4">11:4</A>&nbsp; Noonu Piyeer daldi leen benn-bennal mbir mi, nettali leen ko</p> 
<p><A NAME="an_11:5">11:5</A>&nbsp; ne: &#171;Nekkoon naa ca d&#235;kku Yope, di fa &#241;aan ci Y&#224;lla, ba far sama xol seey ci moom; noonu ma am pee&#241;u: lu mel ni s&#233;r bu mag w&#224;cc, j&#243;ge ci asamaan, &#241;u yoor ko ca &#241;eenti laf ya, mu &#241;&#235;w ba ci man. </p> 
<p><A NAME="an_11:6">11:6</A>&nbsp; Ma xool ko j&#224;kk, seetlu ko bu baax, ma gis ca boroom &#241;eenti t&#224;nk yu nekk ci kaw suuf, di rabi &#224;ll yi, yiy raam ak picci asamaan. </p> 
<p><A NAME="an_11:7">11:7</A>&nbsp; Te d&#233;gg naa baat bu ma ne: &#8220;J&#243;gal Piyeer, rey te lekk.&#8221;</p> 
<p><A NAME="an_11:8">11:8</A>&nbsp; Waaye ma tontu ne: &#8220;Mukk Boroom bi, ndax dara lu daganul mbaa lu araam musul a dugg ci sama g&#233;mmi&#241;.&#8221;</p> 
<p><A NAME="an_11:9">11:9</A>&nbsp; Waaye &#241;aareel bi yoon baat bi dellu ne ma: &#8220;Lu Y&#224;lla sellal, bu ko araamal.&#8221; </p> 
<p><A NAME="an_11:10">11:10</A>&nbsp; Loolu am ba muy &#241;etti yoon, ba noppi &#241;u ne cas l&#233;pp, j&#235;me asamaan.    </p> 
<p><A NAME="an_11:11">11:11</A>&nbsp; &#171;Ca saa sa &#241;etti g&#243;or, &#241;a &#241;u yebal ci man, j&#243;ge Sesare, agsi ca k&#235;r ga ma dal. </p> 
<p><A NAME="an_11:12">11:12</A>&nbsp; Te Xel mi ne ma: &#8220;&#192;ndal ak &#241;oom, te bu ci werante.&#8221; Jur&#243;om-benni bokk, yi fi teew, gunge woon na&#241;u ma, ba nu dugg ca k&#235;r g&#243;or googu. </p> 
<p><A NAME="an_11:13">11:13</A>&nbsp; Mu nettali nu ne, gis na malaaka, fee&#241;u ko ca k&#235;ram ne ko: &#8220;Y&#243;nneel ca d&#235;kku Yope, woolu Simo&#331;, mi &#241;u d&#224;kkentale Piyeer. </p> 
<p><A NAME="an_11:14">11:14</A>&nbsp; Dina la xamal ay wax yu lay musal, yaw ak sa waa k&#235;r g&#233;pp.&#8221;    </p> 
<p><A NAME="an_11:15">11:15</A>&nbsp; &#171;Bi ma t&#224;mbalee wax nag, Xel mu Sell mi w&#224;cc ci &#241;oom, ni mu w&#224;cce woon ci nun bu j&#235;kk. </p> 
<p><A NAME="an_11:16">11:16</A>&nbsp; Bi loolu amee ma f&#224;ttaliku li Boroom bi wax ne: &#8220;Yaxya ci ndox la daan s&#243;obe, waaye y&#233;en dees na leen s&#243;ob ci Xel mu Sell mi.&#8221; </p> 
<p><A NAME="an_11:17">11:17</A>&nbsp; Gannaaw nag Y&#224;lla jagleel na leen may, gi mu nu mayoon, bi nu g&#235;mee Yeesu Kirist Boroom bi, man maay kan, bay tebbi &#224;tteb Y&#224;lla?&#187;    </p> 
<p><A NAME="an_11:18">11:18</A>&nbsp; Bi &#241;u d&#233;ggee loolu, amu&#241;u dara lu &#241;u ca teg, &#241;u daldi m&#224;ggal Y&#224;lla ne: &#171;Y&#224;lla nag may na &#241;i dul Yawut it &#241;u tuub seeni b&#224;kkaar, ba am dund gu w&#243;or gi.&#187;    </p> 
<p><A NAME="an_11:19">11:19</A>&nbsp; &#209;i tasoon nag ndax fitna, ji amoon gannaaw Ecen, &#241;u dem ba diiwaanu Fenisi, ci dunu Sipar ak ca d&#235;kku Ancos, di wax k&#224;ddu gi, waaye yemale ko ci Yawut yi. </p> 
<p><A NAME="an_11:20">11:20</A>&nbsp; Moona amoon na ci &#241;oom ay niti Sipar ak d&#235;kku Siren, &#241;u &#241;&#235;w ci Ancos, ba seen wax law ci Gereg yi it, &#241;u di leen xamal xebaar bu baax bu Yeesu Boroom bi. </p> 
<p><A NAME="an_11:21">11:21</A>&nbsp; Te loxob Boroom bi &#224;nd ak &#241;oom, ba mbooloo mu mag g&#235;m te wo&#241;&#241;iku ci Boroom bi.    </p> 
<p><A NAME="an_11:22">11:22</A>&nbsp; Ba mbir ma siiwee, ba &#224;gg ci noppi mbooloom &#241;i g&#235;m ci Yerusalem, &#241;u yebal Barnabas ba Ancos. </p> 
<p><A NAME="an_11:23">11:23</A>&nbsp; Bi mu agsee nag, ba gis yiw, wi leen Y&#224;lla may, mu b&#233;g ci te di leen xiir, &#241;u w&#224;kkirlu ci Boroom bi te dogu ci. </p> 
<p><A NAME="an_11:24">11:24</A>&nbsp; Ndaxte nit ku baax la woon te fees ak Xel mu Sell mi ak ng&#235;m; noonu mbooloo mu bare dolliku ci Boroom bi.    </p> 
<p><A NAME="an_11:25">11:25</A>&nbsp; Gannaaw loolu Barnabas dem ca d&#235;kku Tars, di wut Sool. </p> 
<p><A NAME="an_11:26">11:26</A>&nbsp; Bi mu ko gisee, mu indi ko Ancos. Noonu atum l&#235;mm &#241;u bokk ak mbooloom &#241;i g&#235;m, di j&#224;ngal nit &#241;u bare. Te ci Ancos la&#241;u j&#235;kk a tudde taalibe ya Gaayi Kirist.    </p> 
<p><A NAME="an_11:27">11:27</A>&nbsp; Ca fan yooyu ay yonent j&#243;ge Yerusalem, &#241;&#235;w Ancos. </p> 
<p><A NAME="an_11:28">11:28</A>&nbsp; Kenn ci &#241;oom tudd Agabus j&#243;g, mu y&#233;gle jaarale ko ci Xelu Y&#224;lla mi ne, xiif bu metti dina daj &#224;ddina s&#233;pp. Loolu nag amoon na ca ayug buur bu &#241;uy wax K&#235;l&#243;dd. </p> 
<p><A NAME="an_11:29">11:29</A>&nbsp; Kon taalibe ya fas y&#233;enee s&#224;kk ndimbal, j&#235;me ca bokk ya d&#235;kk diiwaanu Yude, ku nekk ak sa kem-k&#224;ttan. </p> 
<p><A NAME="an_11:30">11:30</A>&nbsp; Noonu la&#241;u def nag, teg ko ci loxoy Barnabas ak Sool, y&#243;nnee ko njiit ya.</p> 
<p><A NAME="an_12:1">12:1</A>&nbsp; Ca jamono jooja Erodd buur ba j&#224;ppoon na ay nit ci mbooloom &#241;i g&#235;m, ngir fitnaal leen. </p> 
<p><A NAME="an_12:2">12:2</A>&nbsp; Noonu mu daldi j&#224;pp Saag, doomu ndeyu Yowaana, mu reylu ko ci jaasi. </p> 
<p><A NAME="an_12:3">12:3</A>&nbsp; Bi mu gisee nag ne, mbir moomu neex na Yawut ya, mu daldi j&#224;pp it Piyeer; fekk loolu daje ak b&#233;si m&#224;ggalu Yawut, ga &#241;uy wax Mburu ya amul lawiir. </p> 
<p><A NAME="an_12:4">12:4</A>&nbsp; Bi mu ko j&#224;ppee, mu t&#235;j ko kaso, teg ko ci loxoy &#241;eenti mboolooy xarekat, ngir &#241;u wottu ko, fekk mbooloo mu ci nekk di &#241;eenti nit; amoon na y&#233;eney y&#243;bbu ko ci kanamu Yawut ya gannaaw m&#224;ggalu b&#233;su J&#233;ggi ba.    </p> 
<p><A NAME="an_12:5">12:5</A>&nbsp; Noonu &#241;uy wottu Piyeer ca kaso ba, waaye mbooloom &#241;i g&#235;m di ko &#241;aanal Y&#224;lla ak seen xol b&#233;pp.    </p> 
<p><A NAME="an_12:6">12:6</A>&nbsp; Bi Erodd nekkee ci t&#224;nki indilu ko, ca guddi googa yeewoon na&#241;u Piyeer ak &#241;aari c&#224;llala, muy nelaw diggante &#241;aari xarekat, te ay xarekat di wottu buntu kaso ba. </p> 
<p><A NAME="an_12:7">12:7</A>&nbsp; Ca saa sa malaakam Boroom bi &#241;&#235;w, te leer ne r&#224;yy ca n&#233;eg ba. Malaaka ma d&#243;or Piyeer ci wetam, yee ko ne ko: &#171;J&#243;gal bu gaaw!&#187; Noonu j&#233;ng ya rot ciy loxoom.    </p> 
<p><A NAME="an_12:8">12:8</A>&nbsp; Malaaka ma ne ko: &#171;Takkal sa ge&#241;o te sol say d&#224;ll.&#187; Mu def ko. Malaaka ma ne ko: &#171;Solal sa mbubb te topp ci man.&#187;</p> 
<p><A NAME="an_12:9">12:9</A>&nbsp; Piyeer g&#233;nn, topp ca malaaka ma, fekk g&#235;mul sax ne lu am la, waaye mu yaakaar ne pee&#241;u la. </p> 
<p><A NAME="an_12:10">12:10</A>&nbsp; Noonu &#241;u weesu wottukat bu j&#235;kk ba ak ba ca tegu, &#241;u agsi ca buntu we&#241;, ba j&#235;m ca d&#235;kk ba, mu daldi ubbikul boppam ci seen kanam. &#209;u g&#233;nn nag, jaar ci benn mbedd, malaaka ma daldi ko b&#224;yyi.    </p> 
<p><A NAME="an_12:11">12:11</A>&nbsp; Bi xelam dellusee ci moom Piyeer ne: &#171;L&#233;egi xam naa ci lu w&#243;or ne, Boroom bi y&#243;nni na malaakaam, musal ma ci loxoy Erodd ak li ma Yawut ya y&#233;ene woon l&#233;pp.&#187; </p> 
<p><A NAME="an_12:12">12:12</A>&nbsp; Mu rabal xelam ci loolu, daldi dem k&#235;r Maryaama, ndeyu Yowaana, mi &#241;uy wooye M&#224;rk, fekk &#241;u bare booloo fa, di &#241;aan ci Y&#224;lla. </p> 
<p><A NAME="an_12:13">12:13</A>&nbsp; Noonu Piyeer f&#235;gg buntu k&#235;r ga, te mbindaan mu tudd Rodd wuyusi ko. </p> 
<p><A NAME="an_12:14">12:14</A>&nbsp; Mu x&#224;mmi baatu Piyeer, b&#233;g ci, ba f&#224;tte koo ubbil, waaye mu daw ci biir, xamle ne Piyeer a nga ca bunt ba. </p> 
<p><A NAME="an_12:15">12:15</A>&nbsp; &#209;u ne ko: &#171;Xanaa dangaa dof.&#187; Waaye mu d&#235;g&#235;r ci li mu wax. Noonu &#241;u ne ko: &#171;Xanaa malaakaam la.&#187; </p> 
<p><A NAME="an_12:16">12:16</A>&nbsp; Fekk Piyeer di g&#235;n a f&#235;gg. Noonu &#241;u tijji, gis ko, daldi waaru. </p> 
<p><A NAME="an_12:17">12:17</A>&nbsp; Piyeer taf loxoom ci g&#233;mmi&#241;am, ngir &#241;u noppi, daldi leen nettali, ni ko Boroom bi g&#233;nnee ca kaso ba. Mu ne leen: &#171;Tee ngeen jottali ko Saag ak bokk ya.&#187; Bi mu ko waxee, mu j&#243;ge fa, dem feneen.    </p> 
<p><A NAME="an_12:18">12:18</A>&nbsp; Bi b&#235;t setee nag, yengu-yengu bu r&#233;y am na ca xarekat ya, &#241;u ne: &#171;Ana Piyeer?&#187; </p> 
<p><A NAME="an_12:19">12:19</A>&nbsp; Noonu Erodd wutlu ko, waaye gisu ko. Kon mu &#224;tte wottukat ya, joxe ndigalu rey leen. Bi loolu amee Erodd j&#243;ge ci diiwaanu Yude, dem d&#235;kku Sesare, toog fa. </p> 
<p><A NAME="an_12:20">12:20</A>&nbsp; Fekk mu nekk ci x&#235;ccoo bu t&#224;ng ak waa d&#235;kki Tir ak Sidon. Naka noona &#241;u &#224;nd, b&#235;gg koo gis. &#209;u neexal Balastus, b&#235;kk-n&#233;egu buur ba, di &#241;aan j&#224;mm, ndaxte r&#233;ewu buur ba moo doon dundal seen bos.    </p> 
<p><A NAME="an_12:21">12:21</A>&nbsp; Ca b&#233;s ba &#241;u j&#224;pp nag Erodd sol mbubbi buuram, toog ca jal ba ca &#224;ttekaay ba, di leen yedd ak a d&#233;nk. </p> 
<p><A NAME="an_12:22">12:22</A>&nbsp; Noonu mbooloo mi di yuuxu naan: &#171;Lii baatu Y&#224;lla la, du baatu nit!&#187; </p> 
<p><A NAME="an_12:23">12:23</A>&nbsp; Ca saa sa nag, gannaaw m&#224;ggalul Y&#224;lla, malaakam Boroom bi f&#224;dd ko te ay sax dugg ko, ba mu dee.    </p> 
<p><A NAME="an_12:24">12:24</A>&nbsp; Moona k&#224;ddug Boroom bi di g&#235;n a m&#224;gg tey law.    </p> 
<p><A NAME="an_12:25">12:25</A>&nbsp; Naka Barnabas ak Sool, bi &#241;u matalee seen ligg&#233;ey, &#241;u j&#243;ge Yerusalem, &#241;ibbi, &#224;nd ak Yowaana mi tudd M&#224;rk.</p> 
<p><A NAME="an_13:1">13:1</A>&nbsp; Amoon na ci mbooloom &#241;i g&#235;m, mi nekk d&#235;kku Ancos, ay yonent ak ay j&#224;ngalekat: maanaam Barnabas, Simeyon ku &#241;u d&#224;kkentale Niseer, Lusiyus mi d&#235;kk Siren, Manayen mi yaroondoo ak Erodd boroom diiwaan ba, ak Sool. </p> 
<p><A NAME="an_13:2">13:2</A>&nbsp; Am b&#233;s nag, bi &#241;uy jaamu Boroom bi ak di woor, Xel mu Sell mi ne: &#171;Beral-leen ma Barnabas ak Sool ngir ligg&#233;ey, bi ma leen wooye.&#187;</p> 
<p><A NAME="an_13:3">13:3</A>&nbsp; Bi &#241;u ko d&#233;ggee, &#241;u daldi woor ak a &#241;aan, teg leen ay loxo, ba noppi b&#224;yyi leen &#241;u dem.    </p> 
<p><A NAME="an_13:4">13:4</A>&nbsp; Noonu Xel mu Sell mi y&#243;nni leen. &#209;u dem nag ci d&#235;kku Selusi, dugg fa gaal, j&#235;m ci dun bu &#241;uy wax Sipar.    </p> 
<p><A NAME="an_13:5">13:5</A>&nbsp; Bi &#241;u teeree ca d&#235;kku Salamin nag, &#241;u y&#233;gle fa k&#224;ddug Y&#224;lla ca j&#224;ngub Yawut ya. Ku tudd Yowaana &#224;nd ak &#241;oom, di leen j&#224;pple ci ligg&#233;ey bi.    </p> 
<p><A NAME="an_13:6">13:6</A>&nbsp; Noonu &#241;u jaar ci dun b&#233;pp, ba egg d&#235;kku Pafos. Foofa &#241;u gis luxuskat bu tudd Bar-Yeesu, di Yawut bu mbubboo turu yonent. </p> 
<p><A NAME="an_13:7">13:7</A>&nbsp; Mu bokk ci g&#224;ngooru boroom r&#233;ew ma tudd Sersiyus Poolus, di nit ku neex xel. Moom nag mu woolu Barnabas ak Sool, ngir b&#235;gg a d&#233;gg k&#224;ddug Y&#224;lla. </p> 
<p><A NAME="an_13:8">13:8</A>&nbsp; Waaye Elimas, boroom xam-xam bu &#241;uul bi --ndaxte loolu la turam di tekki &#8212; di leen dogale, ngir ba&#241; boroom r&#233;ew ma g&#235;m. </p> 
<p><A NAME="an_13:9">13:9</A>&nbsp; Ci kaw loolu Sool, mi tudd it Pool, daldi fees ak Xel mu Sell mi; mu xool ko j&#224;kk, </p> 
<p><A NAME="an_13:10">13:10</A>&nbsp; ne ko: &#171;Yaw mi fees ak fen ak lu bon, di doomu Ibliis, tey noonu l&#233;pp lu jub, ndax doo b&#224;yyee d&#235;ngal yoon yu jub yu Boroom bi? </p> 
<p><A NAME="an_13:11">13:11</A>&nbsp; L&#233;egi loxob Boroom bi dina dal sa kaw, te dinga gumba, ba dootuloo gis jant bi ab diir.&#187; Ca saa sa nag ay b&#235;tam muuru, mu daldi t&#224;bbi cig l&#235;nd&#235;m, muy l&#224;mbatu, di wut ku ko wommat. </p> 
<p><A NAME="an_13:12">13:12</A>&nbsp; Ba boroom r&#233;ew ma gisee li xew nag, mu daldi g&#235;m, di y&#233;emu ci yoonu Boroom bi.    </p> 
<p><A NAME="an_13:13">13:13</A>&nbsp; Naka noona Pool ak &#241;i mu &#224;ndal j&#243;ge Pafos, jaar ci g&#233;ej, j&#235;m d&#235;kku Peers ci r&#233;ewu Pamfili. Yowaana nag t&#224;ggoo ak &#241;oom, dellu Yerusalem.    </p> 
<p><A NAME="an_13:14">13:14</A>&nbsp; Waaye &#241;oom &#241;u j&#243;ge Peers, aw ca yoon wa, ba &#241;&#235;w d&#235;kku Ancos ci diiwaanu Pisidi. B&#233;su noflaay ba nag &#241;u dugg ca j&#224;ngu ba, toog. </p> 
<p><A NAME="an_13:15">13:15</A>&nbsp; Bi &#241;u j&#224;ngee yoonu Musaa ak yonent ya, njiiti j&#224;ngu ba y&#243;nnee ca &#241;oom ne leen: &#171;Bokk yi, bu ngeen amee lu ngeen di d&#233;nk mbooloo mi, waxleen ko.&#187; </p> 
<p><A NAME="an_13:16">13:16</A>&nbsp; Noonu Pool j&#243;g, t&#224;llal loxoom ne leen: &#171;Y&#233;en bokki Israyil ak y&#233;en &#241;i ragal Y&#224;lla, d&#233;gluleen! </p> 
<p><A NAME="an_13:17">13:17</A>&nbsp; Y&#224;llay b&#224;nni Israyil t&#224;nn na sunuy maam, di yokk xeet wa, bi &#241;uy ganeyaan ci Misra; ba noppi mu g&#233;nne leen fa ak k&#224;ttanu loxoom. </p> 
<p><A NAME="an_13:18">13:18</A>&nbsp; Diirub &#241;eent-fukki at mu di leen mu&#241;al ca m&#224;ndi&#331; ma. </p> 
<p><A NAME="an_13:19">13:19</A>&nbsp; Gannaaw loolu faagal na jur&#243;om-&#241;aari xeet ci r&#233;ewu Kanaan, ba sunuy maam donn r&#233;ew ma. </p> 
<p><A NAME="an_13:20">13:20</A>&nbsp; Loolu l&#233;pp xew na ci diirub &#241;eenti t&#233;em&#233;eri at ak jur&#243;om-fukk. &#171;Gannaaw loolu mu jox leen ay &#224;ttekat, ba ci yonent Y&#224;lla Samwil. </p> 
<p><A NAME="an_13:21">13:21</A>&nbsp; Booba &#241;uy &#241;aan buur, te Y&#224;lla jox leen S&#243;ol, doomu Kis ci giiru Ben-yamin, muy seen buur diirub &#241;eent-fukki at. Gannaaw ga mu j&#235;le ko fa, </p> 
<p><A NAME="an_13:22">13:22</A>&nbsp; dellu falal leen buur bu tudd Daawuda, mu seedee ko nii: &#8220;Gis naa Daawuda, doomu Yese, ku ma neex ci sama xol, te dina def l&#233;pp luy sama coobare.&#8221;    </p> 
<p><A NAME="an_13:23">13:23</A>&nbsp; &#171;Noonu ci askanam Y&#224;lla indil na b&#224;nni Israyil Musalkat bi Yeesu, ci ni mu ko dige woon. </p> 
<p><A NAME="an_13:24">13:24</A>&nbsp; Laata muy &#241;&#235;w nag, Yaxya daan na waare, ne b&#224;nni Israyil g&#233;pp, &#241;u tuub seeni b&#224;kkaar, te mu s&#243;ob leen ci ndox. </p> 
<p><A NAME="an_13:25">13:25</A>&nbsp; Te ba Yaxyay jeexal sasam, mu ne: &#8220;Ku ngeen may teg? Duma Ki war a &#241;&#235;w; waaye am na kuy &#241;&#235;w sama gannaaw, koo xam ne kii yeyoowumaa tekki ay d&#224;llam.&#8221;    </p> 
<p><A NAME="an_13:26">13:26</A>&nbsp; &#171;Bokk yi, y&#233;en askanu Ibraayma ak y&#233;en &#241;i ragal Y&#224;lla, k&#224;ddug mucc gi ci nun la w&#224;cc. </p> 
<p><A NAME="an_13:27">13:27</A>&nbsp; Waa Yerusalem ak seeni kilifa x&#224;mmiwu&#241;u woon Yeesu te xamu&#241;u woon waxu yonent, yi &#241;uy j&#224;ng b&#233;su noflaay bu nekk; teewul &#241;u amal waxu yonent yi, ci li &#241;u &#224;tte Yeesu, ba daan ko. </p> 
<p><A NAME="an_13:28">13:28</A>&nbsp; Yoon dabu ko fenn, moona &#241;aan na&#241;u Pilaat, mu reylu ko. </p> 
<p><A NAME="an_13:29">13:29</A>&nbsp; Noonu &#241;u def l&#233;pp lu yonent yi bindoon ci mbiram, ba noppi &#241;u w&#224;cce ko ca bant ba, t&#224;bbal ko ci b&#224;mmeel. </p> 
<p><A NAME="an_13:30">13:30</A>&nbsp; Waaye Y&#224;lla dekkal na ko, </p> 
<p><A NAME="an_13:31">13:31</A>&nbsp; te diirub ay fan yu bare fee&#241;u na &#241;i &#224;ndoon ak moom, j&#243;ge diiwaanu Galile, dem Yerusalem; l&#233;egi nag &#241;ooy ay seedeem ci wetu xeet wi, </p> 
<p><A NAME="an_13:32">13:32</A>&nbsp; te nu ngi leen di xamal xebaar bu baax ne leen, li Y&#224;lla digoon sunuy maam, </p> 
<p><A NAME="an_13:33">13:33</A>&nbsp; def na ko ngir nun seeni s&#235;t, ci li mu dekkal Yeesu. Moom la&#241;u bindoon ci &#241;aareelu saaru Sab&#243;or ne:&#8220;Yaa di sama Doom,maa di sa Baay tey.&#8221;</p> 
<p><A NAME="an_13:34">13:34</A>&nbsp; Te it li ko Y&#224;lla dekkal, ba mu ba&#241;atee jaar ci dee, te suuf du ko lekk mukk, moom la Y&#224;lla wax ne:&#8220;Dinaa la may barke yu sell te w&#243;or,yi ma digoon Daawuda.&#8221;</p> 
<p><A NAME="an_13:35">13:35</A>&nbsp; Moo tax mu waxaat feneen ne:&#8220;Doo b&#224;yyi sa Waa ju sell, mu y&#224;qu.&#8221;</p> 
<p><A NAME="an_13:36">13:36</A>&nbsp; Ndaxte bi Daawuda defee coobareg Y&#224;lla ci jamonoom, mu faatu, &#241;u suul ko, mu fekki ay maamam, suuf lekk ko. </p> 
<p><A NAME="an_13:37">13:37</A>&nbsp; Waaye Ki Y&#224;lla dekkal, yaramam seeyul.    </p> 
<p><A NAME="an_13:38">13:38</A>&nbsp; &#171;Kon nag bokk yi, nangeen xam ne, ci moom Yeesu nu ngi leen di y&#233;gal mbaalug b&#224;kkaar yi. Te f&#233;pp fu yoonu Musaa t&#235;le woon a &#224;ttee nit ni ku jub, </p> 
<p><A NAME="an_13:39">13:39</A>&nbsp; fa la Yeesu di &#224;ttee ni ku jub k&#233;pp ku ko g&#235;m. </p> 
<p><A NAME="an_13:40">13:40</A>&nbsp; Wottuleen nag ba li yonent yi bindoon ba&#241; leen a dal, ci li &#241;u ne: </p> 
<p><A NAME="an_13:41">13:41</A>&nbsp; &#8220;Y&#233;en &#241;iy xeebaate, gis leen lii,ngeen y&#233;emu ba far;ndaxte dinaa def ci seen jamono j&#235;f,joo xam ne su ngeen ko d&#233;ggee sax,dungeen ko g&#235;m.&#8221;&#187;    </p> 
<p><A NAME="an_13:42">13:42</A>&nbsp; Bi &#241;uy g&#233;nn nag ca j&#224;ngu ba, Yawut ya &#241;aan leen, &#241;u baamtu wax ja ca b&#233;su noflaay ba ca tegu. </p> 
<p><A NAME="an_13:43">13:43</A>&nbsp; Te bi mbooloo ma tasee, ay Yawut yu bare ak &#241;i tuuboon ci yoonu Yawut te ragal Y&#224;lla, topp ci Pool ak Barnabas. &#209;uy diisoo ak &#241;oom, di leen xiir, &#241;u w&#224;kkirlu ci yiwu Y&#224;lla.    </p> 
<p><A NAME="an_13:44">13:44</A>&nbsp; Noonu b&#233;su noflaay ba ca tegu, daanaka waa d&#235;kk b&#233;pp daje, ngir d&#233;glu k&#224;ddug Y&#224;lla. </p> 
<p><A NAME="an_13:45">13:45</A>&nbsp; Waaye bi Yawut yi gisee mbooloo ma, &#241;u daldi fees ak ki&#241;aan, di weddi li Pool di wax te di ko xas. </p> 
<p><A NAME="an_13:46">13:46</A>&nbsp; Bi loolu amee Pool ak Barnabas ne leen ci lu bir: &#171;Y&#233;en lanu war a j&#235;kk a y&#233;gal k&#224;ddug Y&#224;lla, waaye gannaaw g&#224;ntu ngeen ko, ba &#224;tte seen bopp ne, yeyoowuleen dund gu dul jeex gi, kon nu ngi wo&#241;&#241;iku ci &#241;i dul Yawut. </p> 
<p><A NAME="an_13:47">13:47</A>&nbsp; Ndaxte moom la nu Boroom bi sant ci li mu naan:&#8220;Samp naa la, nga nekk leeru &#241;i dul Yawut,ngir nga y&#243;bbu mucc gi, mu daj cati &#224;ddina.&#8221;&#187;    </p> 
<p><A NAME="an_13:48">13:48</A>&nbsp; &#209;i dul Yawut nag, bi &#241;u d&#233;ggee loolu, daldi b&#233;g tey m&#224;ggal k&#224;ddug Boroom bi; te &#241;&#233;pp &#241;u jagoo dund gu dul jeex daldi g&#235;m.    </p> 
<p><A NAME="an_13:49">13:49</A>&nbsp; Noonu k&#224;ddug Boroom bi di law ci diiwaan b&#233;pp. </p> 
<p><A NAME="an_13:50">13:50</A>&nbsp; Waaye Yawut ya xiir ay jig&#233;en, &#241;i woomle te farlu ci diine, &#241;oom ak magi d&#235;kk ba, &#241;u fitnaal Pool ak Barnabas, ngir g&#233;nne leen r&#233;ew ma. </p> 
<p><A NAME="an_13:51">13:51</A>&nbsp; Waaye Pool ak Barnabas daldi y&#235;l&#235;b seen p&#235;ndu t&#224;nk, ngir d&#235;ggal seen weddi, j&#235;m d&#235;kku Iko&#241;um. </p> 
<p><A NAME="an_13:52">13:52</A>&nbsp; Naka taalibe yi nag, &#241;u fees ak mb&#233;g ak Xel mu Sell mi.</p> 
<p><A NAME="an_14:1">14:1</A>&nbsp; Bi Pool ak Barnabas nekkee Iko&#241;um nag, &#241;u dugg ci j&#224;ngub Yawut ya, ni &#241;u ko daan defe; &#241;uy waare, ba mbooloom Yawut ak Gereg mu bare g&#235;m. </p> 
<p><A NAME="an_14:2">14:2</A>&nbsp; Waaye Yawut yu nanguwul yi &#241;oo j&#243;gloo &#241;i dul Yawut, di &#241;aawal seen njort ci bokki taalibe yi. </p> 
<p><A NAME="an_14:3">14:3</A>&nbsp; Pool ak Barnabas nag sax na&#241;u ci Iko&#241;um lu y&#224;gg, &#241;u w&#233;eru ci Boroom bi, bay wax ak fit wu d&#235;g&#235;r; te Y&#224;lla d&#235;ggal k&#224;ddug yiwam, ba may leen, &#241;u def ay k&#233;emaan ak ay firnde. </p> 
<p><A NAME="an_14:4">14:4</A>&nbsp; Noonu waa d&#235;kk bi x&#224;jjalikoo, &#241;ii far ak Yawut yi, &#241;ale far ak ndaw ya. </p> 
<p><A NAME="an_14:5">14:5</A>&nbsp; Waaye &#241;i dul Yawut ak Yawut yi, &#241;oom ak seeni kilifa, lal pexem fitnaal leen ci s&#224;nni ay doj. </p> 
<p><A NAME="an_14:6">14:6</A>&nbsp; Bi ko Pool ak Barnabas y&#233;gee nag, &#241;u daw ca diiwaanu Likawni ca d&#235;kk ya &#241;uy wax Listar ak Derb&#235; ak w&#224;llaa ya. </p> 
<p><A NAME="an_14:7">14:7</A>&nbsp; Foofa &#241;u di fa xamle xebaar bu baax bi.    </p> 
<p><A NAME="an_14:8">14:8</A>&nbsp; Amoon na ca Listar nag nit ku fa toog, ku ay t&#224;nkam l&#224;ggi, ndax li mu judduwaale lafa&#241; te musul a dox. </p> 
<p><A NAME="an_14:9">14:9</A>&nbsp; Moom nag muy d&#233;glu Pool miy waare. Noonu Pool xool ko j&#224;kk, gis ne, am na ng&#235;m ngir w&#233;r. </p> 
<p><A NAME="an_14:10">14:10</A>&nbsp; Mu ne ko ak baat bu d&#235;g&#235;r: &#171;J&#243;gal taxaw bu jub.&#187; Noonu nit ki ne b&#235;r&#233;t, j&#243;g, daldi dox.    </p> 
<p><A NAME="an_14:11">14:11</A>&nbsp; Bi mbooloo ma gisee li Pool def, &#241;u daldi yuuxu, ne ci l&#224;kku waa Likawni: &#171;Y&#224;lla yi soppiku na&#241;u nit, w&#224;cc ci nun.&#187; </p> 
<p><A NAME="an_14:12">14:12</A>&nbsp; Noonu &#241;u tudde Barnabas, S&#235;s, te tudde Pool, Ermes, ndaxte mooy ki yor wax ji. </p> 
<p><A NAME="an_14:13">14:13</A>&nbsp; Fekk ci buntu d&#235;kk ba amoon na fa k&#235;r gu &#241;uy m&#224;ggale S&#235;s. Saraxalekat ba nag &#224;nd ak mbooloo ma, daldi indi ca bunt ya ay y&#235;kk ak ay caq, yi &#241;u defare t&#243;or-t&#243;or, ngir m&#224;ggal leen ci tuur deretu mala.    </p> 
<p><A NAME="an_14:14">14:14</A>&nbsp; Waaye bi ko ndaw yi Barnabas ak Sool d&#233;ggee, &#241;u sib ko ba xotti seeni y&#233;re, &#241;u daldi daw, t&#224;bbi ca mbooloo ma, di wax ci kaw ne: </p> 
<p><A NAME="an_14:15">14:15</A>&nbsp; &#171;Y&#233;en nit &#241;i, lu leen xiir ci lii? Nun it ay nit lanu, &#241;u bokk bind ak y&#233;en. Te nu ngi leen di xamal xebaar bu baax ne leen, ngeen d&#235;ddu y&#235;fi neen yii te wo&#241;&#241;iku ci Y&#224;lla miy dund te s&#224;kk asamaan, suuf, g&#233;ej ak li &#241;u &#235;mb l&#233;pp. </p> 
<p><A NAME="an_14:16">14:16</A>&nbsp; D&#233;mb mayoon na xeet y&#233;pp, &#241;u aw seen yoonu bopp. </p> 
<p><A NAME="an_14:17">14:17</A>&nbsp; Moona noppiwul a firndeel aw meloom ci def lu baax, di leen w&#224;cceele ci asamaan taw buy indi naataange, ba ngeen lekk ba suur, te seen xol fees ak mb&#233;g.&#187;    </p> 
<p><A NAME="an_14:18">14:18</A>&nbsp; Noonu ci lu jafe yey na&#241;u mbooloo ma ak wax jooju, ba tere leen, &#241;u rendil leen sarax.    </p> 
<p><A NAME="an_14:19">14:19</A>&nbsp; Waaye bi loolu w&#233;yee amoon na ay Yawut yu j&#243;ge Ancos ak Iko&#241;um, &#241;u f&#224;bbi mbooloo ma, s&#224;nni Pool ay doj, ba yaakaar ne dee na, &#241;u diri ko ba ca gannaaw d&#235;kk ba. </p> 
<p><A NAME="an_14:20">14:20</A>&nbsp; Waaye taalibe ya &#241;&#235;w w&#235;r ko, mu daldi j&#243;g, duggaat ca d&#235;kk ba. Ca suba sa nag, mu &#224;nd ak Barnabas, dem Derb&#235;.    </p> 
<p><A NAME="an_14:21">14:21</A>&nbsp; Bi &#241;u fa &#224;ggee nag, &#241;u xamle fa xebaar bu baax bi, ba s&#224;kk fa ay taalibe yu bare. Gannaaw loolu &#241;u dellusi Listar, Iko&#241;um ak Ancos, </p> 
<p><A NAME="an_14:22">14:22</A>&nbsp; di dooleel xeli taalibe ya, xiir leen &#241;u sax ci yoon wi; &#241;u ne leen: &#171;Ci kaw nattu yu bare lanu war a dugge ci nguuru Y&#224;lla.&#187; </p> 
<p><A NAME="an_14:23">14:23</A>&nbsp; Ci mbooloom &#241;i g&#235;m mu nekk nag, &#241;u t&#224;nn ci ay njiit; ba noppi &#241;u &#241;aan Y&#224;lla ak di woor, d&#233;nk leen Boroom bi &#241;u g&#235;m. </p> 
<p><A NAME="an_14:24">14:24</A>&nbsp; Gannaaw loolu &#241;u jaar diiwaanu Pisidi, dikk ci Pamfili. </p> 
<p><A NAME="an_14:25">14:25</A>&nbsp; &#209;u y&#233;gle k&#224;ddu gi ci d&#235;kku Peers, door a dem d&#235;kku Atali.    </p> 
<p><A NAME="an_14:26">14:26</A>&nbsp; Foofa nag &#241;u dugg gaal, j&#235;m Ancos, fa &#241;u leen d&#233;nke woon ca yiwu Y&#224;lla, ngir ligg&#233;ey bi &#241;u &#224;ggale. </p> 
<p><A NAME="an_14:27">14:27</A>&nbsp; Bi &#241;u agsee, &#241;u woo mbooloom &#241;i g&#235;m, nettali leen fi &#241;u jaar ak Y&#224;lla f&#233;pp, ak ni mu ubbee buntu ng&#235;m ci &#241;i dul Yawut. </p> 
<p><A NAME="an_14:28">14:28</A>&nbsp; Noonu &#241;u toog ak taalibe ya diir bu y&#224;gg.</p> 
<p><A NAME="an_15:1">15:1</A>&nbsp; Amoon na b&#233;s ay nit j&#243;ge diiwaanu Yude, &#241;uy j&#224;ngal bokk yi ne leen: &#171;Ku xaraful, ni ko aaday Musaa santaanee, doo man a mucc.&#187;    </p> 
<p><A NAME="an_15:2">15:2</A>&nbsp; Pool ak Barnabas nag am ak &#241;oom diisoo ak werante wu metti; noonu bokk yi j&#224;pp ne, Pool ak Barnabas ak &#241;eneen ci &#241;oom war na&#241;oo dem Yerusalem ca ndaw ya ak njiit ya, ngir leeral werante wi. </p> 
<p><A NAME="an_15:3">15:3</A>&nbsp; Kon nag mbooloo mi gunge leen, &#241;u jaar ci w&#224;lli Fenisi ak Samari, di nettali ni &#241;i dul Yawut wo&#241;&#241;ikoo ci Y&#224;lla, ba bokk y&#233;pp am ca mb&#233;g mu r&#233;y. </p> 
<p><A NAME="an_15:4">15:4</A>&nbsp; Te bi &#241;u agsee Yerusalem, mbooloom &#241;i g&#235;m, ndaw yi ak njiit yi teeru leen, &#241;u nettali leen fi &#241;u jaar ak Y&#224;lla f&#233;pp.    </p> 
<p><A NAME="an_15:5">15:5</A>&nbsp; Ci kaw loolu &#241;eneen, &#241;i g&#235;m waaye bokk ci tariixab Farisen ya, daldi j&#243;g ne: &#171;F&#224;ww &#241;i dul Yawut xaraf, te &#241;u d&#233;nk leen s&#224;mm yoonu Musaa.&#187;    </p> 
<p><A NAME="an_15:6">15:6</A>&nbsp; Noonu ndaw yi ak njiit yi dajaloo, ngir seet mbir moomu. </p> 
<p><A NAME="an_15:7">15:7</A>&nbsp; Gannaaw werante wu bare Piyeer j&#243;g ne leen: &#171;Y&#233;en bokk yi, xam ngeen ne, ca nj&#224;lb&#233;en ga Y&#224;lla t&#224;nnoon na ma ci y&#233;en, ngir ma y&#233;gal &#241;i dul Yawut xebaar bu baax bi, ba &#241;u g&#235;m. </p> 
<p><A NAME="an_15:8">15:8</A>&nbsp; Te Y&#224;lla, mi xam xol yi, seede na leen ci li mu leen may Xel mu Sell mi, ni mu nu ko maye nun itam. </p> 
<p><A NAME="an_15:9">15:9</A>&nbsp; G&#235;nalantewu nu ak &#241;oom, ci li mu sellal seen xol ci kaw ng&#235;m. </p> 
<p><A NAME="an_15:10">15:10</A>&nbsp; L&#233;egi nag lu tax ngeen di dii&#331;at Y&#224;lla, ciy teg taalibe yi yen bu nu musul a &#224;ttan, nun mbaa sunuy maam? </p> 
<p><A NAME="an_15:11">15:11</A>&nbsp; Nun daal ci yiwu Yeesu Boroom bi lanu yaakaar a mucce, te &#241;oom itam, ci la&#241;u w&#233;kku.&#187;    </p> 
<p><A NAME="an_15:12">15:12</A>&nbsp; Bi mu ko waxee, mbooloo m&#233;pp ne xeram, di d&#233;glu Barnabas ak Pool, &#241;uy nettali k&#233;emaan ak firnde y&#233;pp, yi Y&#224;lla def jaarale ko ci &#241;oom ci biir &#241;i dul Yawut. </p> 
<p><A NAME="an_15:13">15:13</A>&nbsp; Bi &#241;u noppee, Saag j&#235;l k&#224;ddu ga ne: </p> 
<p><A NAME="an_15:14">15:14</A>&nbsp; &#171;Bokk yi, d&#233;gluleen ma! Simo&#331; nettali na, ni Y&#224;lla seetsee bu j&#235;kk &#241;i dul Yawut, ngir s&#224;kku ci &#241;oom xeet wu &#241;u tudde turam. </p> 
<p><A NAME="an_15:15">15:15</A>&nbsp; Te loolu sax d&#235;ppoo na ak li yonent yi t&#235;ral; &#241;u bind ne: </p> 
<p><A NAME="an_15:16">15:16</A>&nbsp; &#8220;Boroom bi nee na:Gannaaw loolu dinaa dellusi,te y&#233;kkati k&#235;ru Daawuda, gi ne tasar,dinaa defar toj-toj ya,ba taxawalaat ko. </p> 
<p><A NAME="an_15:17">15:17</A>&nbsp; Noonu li des ci doom Aadama wut Boroom bi,maanaam xeet yi dul Yawut, &#241;uy tudd sama tur. </p> 
<p><A NAME="an_15:18">15:18</A>&nbsp; Man dinaa def loolu, man Boroom bi ko wax,te ca nj&#224;lb&#233;en ba tey ma di ko xamle.&#8221;    </p> 
<p><A NAME="an_15:19">15:19</A>&nbsp; &#171;Kon nag lii mooy sama ndigal: bunu g&#233;t&#235;n &#241;i dul Yawut te wo&#241;&#241;iku ci Y&#224;lla. </p> 
<p><A NAME="an_15:20">15:20</A>&nbsp; Waaye nu bind leen, &#241;u moytu &#241;am wu araam wu &#241;u tuuroo x&#235;r&#235;m, tey moytu njaaloo, ak jur gu m&#233;dd, bay naan deret ja. </p> 
<p><A NAME="an_15:21">15:21</A>&nbsp; Ndaxte ca nj&#224;lb&#233;en ga ba tey am na ca d&#235;kk bu nekk &#241;uy waare ci yoonu Musaa; b&#233;su noflaay bu nekk sax da&#241;u ciy xutba ca j&#224;ngu ya.&#187;    </p> 
<p><A NAME="an_15:22">15:22</A>&nbsp; Bi mu ko waxee, ndaw yi ak njiit yi ak mbooloom &#241;i g&#235;m m&#233;pp fas y&#233;enee t&#224;nn ci &#241;oom ay nit, y&#243;nni leen Ancos, &#241;u &#224;nd ak Pool ak Barnabas. Noonu &#241;u t&#224;nn Yudd, mi &#241;uy dippee Barsabas, ak Silas, di ay njiit ca bokk ya.    </p> 
<p><A NAME="an_15:23">15:23</A>&nbsp; &#209;u jox leen bataaxal bu ne:  Y&#233;en sunu bokk yi dul Yawut te d&#235;kk Ancos, Siri ak Silisi, nu ngi leen di nuyu, nun seeni bokk, di ndaw yi ak njiit yi. </p> 
<p><A NAME="an_15:24">15:24</A>&nbsp; D&#233;gg nanu ne, am na ay nit &#241;u bawoo ci nun, &#241;u di leen l&#235;jal ak seeni wax, di jaxase seeni xol, te fekk sukkandikuwu&#241;u ci lenn ndigal lu j&#243;ge ci nun. </p> 
<p><A NAME="an_15:25">15:25</A>&nbsp; Kon nag m&#224;nkoo nanu ci t&#224;nn ay nit, y&#243;nnee leen ko, &#224;nd ak sunuy soppe Barnabas ak Pool. </p> 
<p><A NAME="an_15:26">15:26</A>&nbsp; &#209;oom jaay na&#241;u seen bakkan ngir turu Yeesu Kirist Boroom bi. </p> 
<p><A NAME="an_15:27">15:27</A>&nbsp; Y&#243;nni nanu nag Yudd ak Silas, &#241;u di leen xamal xebaar boobu ci seen g&#233;mmi&#241;. </p> 
<p><A NAME="an_15:28">15:28</A>&nbsp; Ndaxte li neex Xel mu Sell mi te neex nu, mooy nu ba&#241; leen a teg beneen yen, lu dul d&#233;nkaane yii am njari&#241;, </p> 
<p><A NAME="an_15:29">15:29</A>&nbsp; maanaam ngeen moytu &#241;am wu &#241;u tuuroo x&#235;r&#235;m, deretu jur gu m&#233;dd ak njaaloo. Bu ngeen moytoo y&#235;f yooyu, dingeen def lu baax. Ci j&#224;mm.    </p> 
<p><A NAME="an_15:30">15:30</A>&nbsp; Noonu &#241;u t&#224;ggoo, dem Ancos, &#241;u dajale mbooloo mi, j&#233;bbal leen bataaxal bi. </p> 
<p><A NAME="an_15:31">15:31</A>&nbsp; &#209;u j&#224;ng ko nag, seen xol sedd ci doole, ji leen bataaxal bi indil. </p> 
<p><A NAME="an_15:32">15:32</A>&nbsp; Te Yudd ak Silas, &#241;i doon yonent, &#241;uy dooleel bokk yi, di d&#235;g&#235;ral seen fit ak wax yu bare. </p> 
<p><A NAME="an_15:33">15:33</A>&nbsp; Bi loolu amee &#241;u toog fa ab diir, ba noppi bokk yi yiwi leen ci j&#224;mm, &#241;u dellu ca &#241;a leen y&#243;nni woon. </p> 
<p><A NAME="an_15:35">15:35</A>&nbsp; Waaye Pool ak Barnabas des ci Ancos, di j&#224;ngale ak di xamle xebaar bu baax bu k&#224;ddug Boroom bi, &#241;oom ak &#241;eneen &#241;u bare.    </p> 
<p><A NAME="an_15:36">15:36</A>&nbsp; Gannaaw ay fan Pool ne Barnabas: &#171;Nan dellu seeti bokk ya ca d&#235;kk y&#233;pp, fu nu mas a y&#233;glee k&#224;ddug Boroom bi, ba gis nu &#241;u def.&#187; </p> 
<p><A NAME="an_15:37">15:37</A>&nbsp; Barnabas nag b&#235;ggoon na y&#243;bbaale Yowaana, mi &#241;uy wax it M&#224;rk. </p> 
<p><A NAME="an_15:38">15:38</A>&nbsp; Waaye Pool dafa l&#224;nk ne: &#171;Matul nu y&#243;bbu ki nu waccoon ca Pamfili, ba &#224;ndul woon ak nun ca ligg&#233;ey ba.&#187;    </p> 
<p><A NAME="an_15:39">15:39</A>&nbsp; Noonu &#241;u xuloo, ba far t&#224;ggoo. Barnabas y&#243;bbaale M&#224;rk, &#241;u dugg gaal, j&#235;m Sipar. </p> 
<p><A NAME="an_15:40">15:40</A>&nbsp; Pool t&#224;nn Silas, dem; bokk ya d&#233;nk leen ci yiwu Boroom bi; </p> 
<p><A NAME="an_15:41">15:41</A>&nbsp; mu jaar ci diiwaanu Siri ak Silisi, di d&#235;g&#235;ral mboolooy &#241;i g&#235;m.</p> 
<p><A NAME="an_16:1">16:1</A>&nbsp; Naka noona mu dikk d&#235;kki Derb&#235; ak Listar, fekk fa taalibe bu tudd Timote te ndeyam di Yawut bu g&#235;m, waaye baayam di Gereg. </p> 
<p><A NAME="an_16:2">16:2</A>&nbsp; Te mbokk, yi nekk d&#235;kki Listar ak Iko&#241;um, seedeel na&#241;u ko lu baax. </p> 
<p><A NAME="an_16:3">16:3</A>&nbsp; Pool b&#235;gg nag mu &#224;nd ak moom, waaye ndegam Yawut y&#233;pp, ya d&#235;kk ca w&#224;llaa ya, xam ne baayam Gereg la woon, mu j&#235;l ko, xarafal ko. </p> 
<p><A NAME="an_16:4">16:4</A>&nbsp; Bi loolu amee &#241;uy jaar ca d&#235;kk ya, jottali leen d&#233;nkaane, yi ndaw yi ak njiit yi nekk Yerusalem joxe, te sant leen &#241;u s&#224;mm ko. </p> 
<p><A NAME="an_16:5">16:5</A>&nbsp; Noonu mboolooy &#241;i g&#235;m di g&#235;n a d&#235;g&#235;r ci yoon wi, tey yokku b&#233;s bu nekk.    </p> 
<p><A NAME="an_16:6">16:6</A>&nbsp; Bi loolu amee gannaaw Xel mu Sell mi aaye na leen, &#241;u y&#233;gleji k&#224;ddu gi ci diiwaanu Asi, &#241;u daldi jaari w&#224;lli Firisi ak Galasi. </p> 
<p><A NAME="an_16:7">16:7</A>&nbsp; Bi &#241;u agsee nag ci wetu diiwaanu Misi, &#241;uy j&#233;em a dugg diiwaanu Bitini, waaye Xelum Yeesu mayuleen ko. </p> 
<p><A NAME="an_16:8">16:8</A>&nbsp; &#209;u romb nag Misi, dem d&#235;kku Torowas. </p> 
<p><A NAME="an_16:9">16:9</A>&nbsp; Noonu ci guddi Y&#224;lla fee&#241;u Pool ci nii: nitu Maseduwan taxaw, di ko &#241;aan ne ko: &#171;&#209;&#235;wal ci Maseduwan, wallusi nu!&#187; </p> 
<p><A NAME="an_16:10">16:10</A>&nbsp; Bi mu amee pee&#241;u moomu, ca saa sa nu fexee j&#224;ll ba Maseduwan, xam ne Boroom bi moo nu woo, ngir nu xamle fa xebaar bu baax bi.    </p> 
<p><A NAME="an_16:11">16:11</A>&nbsp; Noonu nu dugg gaal ca Torowas, jubal dunu Samotaras, j&#243;ge fa ca &#235;ll&#235;g sa, nu j&#235;m teerub Neyapolis. </p> 
<p><A NAME="an_16:12">16:12</A>&nbsp; Bi nu fa teeree, nu j&#235;m Filib, bi nekk d&#235;kk bi &#235;pp maana ca w&#224;ll woowu ci diiwaanu Maseduwan, di it suufus Room. Nu toog fa ay fan.    </p> 
<p><A NAME="an_16:13">16:13</A>&nbsp; Bi b&#233;su noflaay agsee nag, g&#233;nn nanu ci buntu d&#235;kk ba, jublu ci wetu dex ga, yaakaar ne b&#233;rabu &#241;aanukaay la. Nu toog fa nag, di wax ak jig&#233;en &#241;a fa dajaloo. </p> 
<p><A NAME="an_16:14">16:14</A>&nbsp; Fekk am na fa jig&#233;en juy d&#233;glu, tudd Lidi, di jaaykatu cuub, bu d&#235;kk Catir, te mu ragal Y&#224;lla. Noonu Boroom bi ubbi na xolam, ba mu nangu li Pool di wax. </p> 
<p><A NAME="an_16:15">16:15</A>&nbsp; Ci kaw loolu &#241;u s&#243;ob ko ci ndox, moom ak waa k&#235;ram, ba noppi mu &#241;aan nu ne: &#171;Bu ngeen ma j&#224;ppee ni ku takku ci Boroom bi, ganesileen ma ci sama k&#235;r.&#187; Te mu di nu ci xiir.    </p> 
<p><A NAME="an_16:16">16:16</A>&nbsp; Am b&#233;s, ba nuy dem nag ca &#241;aanukaay ba, nu daje ak jaam bu jig&#233;en bu rabu gisaane solu, te ay sangam di jari&#241;u lu bare ci gisaaneem. </p> 
<p><A NAME="an_16:17">16:17</A>&nbsp; Mu daldi topp ci Pool ak nun, di xaacu ne: &#171;Nit &#241;ii jaami Y&#224;lla Aji Kawe ji la&#241;u; &#241;oo leen di y&#233;gal yoonu mucc.&#187; </p> 
<p><A NAME="an_16:18">16:18</A>&nbsp; Muy def noonu ay fani fan, waaye bi ko Pool xajootul, mu wo&#241;&#241;iku ne rab wa: &#171;Sant naa la ci turu Yeesu Kirist, g&#233;nnal ci moom.&#187; Noonu rab wa ne m&#235;ll, g&#233;nn ci moom.    </p> 
<p><A NAME="an_16:19">16:19</A>&nbsp; Bi ay sangam gisee nag seen buntu w&#235;rs&#235;g t&#235;ju, &#241;u daldi j&#224;pp Pool ak Silas, di leen diri, j&#235;me leen ca p&#233;nc ma fa kanam njiit ya. </p> 
<p><A NAME="an_16:20">16:20</A>&nbsp; Noonu &#241;u d&#235;j leen fa mbaxanay menne naan: &#171;Yawut yii l&#235;jal na&#241;u sunu d&#235;kk, </p> 
<p><A NAME="an_16:21">16:21</A>&nbsp; di xamle ay aada yu nu sa&#241;ul a nangu mbaa nu di ko topp, nun &#241;i bokk ci nguuru Room.&#187;    </p> 
<p><A NAME="an_16:22">16:22</A>&nbsp; Mbooloo ma it &#224;nd ci, dal ci seen kaw; &#224;ttekat ya nag summilu seeni y&#233;re, santaane &#241;u d&#243;or leen ay yar. </p> 
<p><A NAME="an_16:23">16:23</A>&nbsp; Noonu &#241;u d&#243;or leen ay yar yu bare, t&#235;j leen, sant boroom kaso ba, mu wottu leen bu w&#233;r. </p> 
<p><A NAME="an_16:24">16:24</A>&nbsp; Gannaaw jot na ndigal loolu nag, mu s&#224;nni leen ca n&#233;eg ba g&#235;n a ruqu ci biir kaso ba, j&#233;ng seeni t&#224;nk.    </p> 
<p><A NAME="an_16:25">16:25</A>&nbsp; Ba guddi giy xaaj nag, Pool ak Silas di &#241;aan ak di sant Y&#224;lla, te &#241;eneen &#241;i nekk ca kaso ba di leen d&#233;glu. </p> 
<p><A NAME="an_16:26">16:26</A>&nbsp; Ca saa sa suuf yengu bu metti, ba fondamaab kaso ba daanu; bunt y&#233;pp daldi ne kulbet ubbiku, te j&#233;ngi &#241;a &#241;u t&#235;j ne tell tijjiku. </p> 
<p><A NAME="an_16:27">16:27</A>&nbsp; Ci kaw loolu boroom kaso ba tiite ci ay nelaw, gis bunt y&#233;pp ubbiku, mu daldi bocci jaaseem, b&#235;gg a xaru, yaakaar ne &#241;a &#241;u t&#235;j da&#241;oo daw. </p> 
<p><A NAME="an_16:28">16:28</A>&nbsp; Waaye Pool wax ci kaw ne: &#171;Bul lor sa bopp, nun &#241;&#233;pp nu ngi fi.&#187;    </p> 
<p><A NAME="an_16:29">16:29</A>&nbsp; Bi ko boroom kaso ba d&#233;ggee, mu daldi laaj l&#224;mp, ne saraax dugg, daanu ci kanamu Pool ak Silas, di lox. </p> 
<p><A NAME="an_16:30">16:30</A>&nbsp; Mu g&#233;nne leen ci biti ne leen: &#171;Kilifa yi, lu ma war a def, ba mucc?&#187; </p> 
<p><A NAME="an_16:31">16:31</A>&nbsp; &#209;u tontu ko: &#171;G&#235;mal Yeesu Boroom bi, kon dinga mucc, yaw ak sa njaboot.&#187; </p> 
<p><A NAME="an_16:32">16:32</A>&nbsp; Noonu &#241;u xamal ko k&#224;ddug Boroom bi, moom ak waa k&#235;ram g&#233;pp. </p> 
<p><A NAME="an_16:33">16:33</A>&nbsp; Mu j&#235;l leen nag ci waxtu woowu ci guddi, raxas seeni gaa&#241;u-gaa&#241;u, ba noppi &#241;u s&#243;ob ko ci ndox, moom ak waa k&#235;ram g&#233;pp. </p> 
<p><A NAME="an_16:34">16:34</A>&nbsp; Bi &#241;u ko defee mu y&#243;bbu leen ca k&#235;ram, jox leen &#241;u lekk, mu b&#233;g lool ci li mu g&#235;m Y&#224;lla, moom ak waa k&#235;ram g&#233;pp.    </p> 
<p><A NAME="an_16:35">16:35</A>&nbsp; Bi b&#235;t setee, &#224;ttekat ya y&#243;nni alkaati ya, &#241;u ne boroom kaso ba: &#171;Yiwil &#241;aari nit &#241;oo&#241;u, &#241;u dem.&#187; </p> 
<p><A NAME="an_16:36">16:36</A>&nbsp; Kon boroom kaso ba y&#233;gal loolu Pool ne ko: &#171;&#192;ttekat ya jox na&#241;u ma ndigal, ngir ma yiwi leen, ngeen dem; l&#233;egi nag g&#233;nnleen, te dem ci j&#224;mm.&#187;    </p> 
<p><A NAME="an_16:37">16:37</A>&nbsp; Waaye Pool ne alkaati ya: &#171;D&#243;or na&#241;u nu ay yar ci kanamu &#241;&#233;pp, ci lu &#241;u w&#233;erul ci benn &#224;tte, rax-ca-dolli t&#235;j na&#241;u nu kaso, nun &#241;iy jaambur ci nguuru Room. L&#233;egi ndax da&#241;u noo b&#235;gg a s&#224;nni ci mbedd mi ci kumpa? Mukk! Na&#241;u &#241;&#235;w, &#241;oom ci seen bopp, gunge nu ci biti.&#187;    </p> 
<p><A NAME="an_16:38">16:38</A>&nbsp; Bi mu ko waxee, alkaati ya y&#233;gal &#224;ttekat ya la mu wax. Bi &#241;u d&#233;ggee ne, jaamburi Room la&#241;u, &#241;u daldi tiit. </p> 
<p><A NAME="an_16:39">16:39</A>&nbsp; &#209;u &#241;&#235;w nag di leen d&#235;f&#235;l, &#241;u gunge leen ci biti, di leen &#241;aan, &#241;u g&#233;nn d&#235;kk ba. </p> 
<p><A NAME="an_16:40">16:40</A>&nbsp; Noonu &#241;u g&#233;nn ca kaso ba, dugg ci k&#235;r Lidi, &#241;u gis fa bokk ya, d&#235;g&#235;ral leen, daldi dem seen yoon.</p> 
<p><A NAME="an_17:1">17:1</A>&nbsp; Bi &#241;u fa j&#243;gee, &#241;u aw yoon wa jaar d&#235;kku Amfipolis ak Apoloni, door a &#241;&#235;w Tesalonig, fa Yawut ya am j&#224;ngu. </p> 
<p><A NAME="an_17:2">17:2</A>&nbsp; Pool nag dugg ca &#241;oom, na mu ko daan defe, ba am fa &#241;etti b&#233;su noflaay, muy werante ak &#241;oom ci li Mbind mi wax. </p> 
<p><A NAME="an_17:3">17:3</A>&nbsp; Mu di leen ko tekki, te di leen wax ay firnde yuy wone ne, f&#224;ww Almasi bi sonn te dekki. Mu ne leen: &#171;Yeesu, mi ma leen di y&#233;gal, mooy Almasi bi.&#187;</p> 
<p><A NAME="an_17:4">17:4</A>&nbsp; Noonu &#241;enn ci Yawut yi g&#235;m, &#224;nd ak Pool ak Silas, &#241;oom ak mbooloo mu mag ci Gereg yi ragal Y&#224;lla, ak jig&#233;en &#241;u am maana &#241;u bare.    </p> 
<p><A NAME="an_17:5">17:5</A>&nbsp; Waaye ki&#241;aan t&#224;bbi ca Yawut ya, &#241;u daldi j&#235;l ay taxawaalukat ca p&#233;nc ma, dajale mbooloo, &#241;uy yengal d&#235;kk ba. &#209;u daanu ci k&#235;r Yason, di wut Pool ak Silas, ngir d&#235;j leen ci kanam waa d&#235;kk ba. </p> 
<p><A NAME="an_17:6">17:6</A>&nbsp; Bi &#241;u leen gisul nag, &#241;u diri Yason ak &#241;eneen ca bokk ya ci kanam &#224;ttekat ya. &#209;uy wax ci kaw naan: &#171;Nit &#241;i d&#235;pp &#224;ddina s&#233;pp agsi na&#241;u fii l&#233;egi,</p> 
<p><A NAME="an_17:7">17:7</A>&nbsp; te Yason a leen dalal. &#209;oom &#241;&#233;pp da&#241;oo ba&#241; ndigali buur Sesaar ne, am na beneen buur bu &#241;uy wax Yeesu.&#187;</p> 
<p><A NAME="an_17:8">17:8</A>&nbsp; Bi ko mbooloo mi ak &#224;ttekat yi d&#233;ggee, &#241;u daldi jaaxle lool. </p> 
<p><A NAME="an_17:9">17:9</A>&nbsp; Noonu nanguwu&#241;oo yiwi Yason ak &#241;i ci des, lu dul bi &#241;u leen bataleelee dara.    </p> 
<p><A NAME="an_17:10">17:10</A>&nbsp; Bi loolu amee bokk yi j&#224;llale Pool ak Silas ci saa si ci guddi, &#241;u j&#235;m Bere. Ba &#241;u fa eggee nag, &#241;u dugg ca j&#224;ngub Yawut ya. </p> 
<p><A NAME="an_17:11">17:11</A>&nbsp; Fekk &#241;a fa nekk &#241;oo g&#235;n a am ay teggin waa Tesalonig, ndaxte nangu na&#241;u k&#224;ddu ga te sawar ca, di niir Mbind mi b&#233;s bu nekk, ba xam ndax loolu d&#235;gg la am d&#233;et. </p> 
<p><A NAME="an_17:12">17:12</A>&nbsp; Kon nag Yawut yu bare g&#235;m ak &#241;u bare ci Gereg yi, di jig&#233;en yu am maana ak ay g&#243;or.    </p> 
<p><A NAME="an_17:13">17:13</A>&nbsp; Waaye bi Yawuti Tesalonig d&#233;ggee ne, Pool mu ngi y&#233;gle k&#224;ddug Y&#224;lla ci Bere it, &#241;u daldi fay dikk, di j&#243;gloo ak a jaxase mbooloo ma. </p> 
<p><A NAME="an_17:14">17:14</A>&nbsp; Noonu bokk yi yebal Pool ca saa sa, mu j&#235;m g&#233;ej, waaye Silas ak Timote des fa. </p> 
<p><A NAME="an_17:15">17:15</A>&nbsp; &#209;i &#224;nd ak Pool nag gunge ko ba d&#235;kku Aten. Bi &#241;u fa &#224;ggee, &#241;u wo&#241;&#241;iku, y&#243;bbaale ndigalu Pool ne, Silas ak Timote &#241;&#235;w fekksi ko ci lu g&#235;n a gaaw.    </p> 
<p><A NAME="an_17:16">17:16</A>&nbsp; Bi leen Pool di n&#233;g ca Aten, mu am naqaru xol wu r&#233;y ci li mu gis d&#235;kk ba fees ak ay nataali bokkaale Y&#224;lla. </p> 
<p><A NAME="an_17:17">17:17</A>&nbsp; Muy werante nag ca j&#224;ngu ba ak Yawut ya ak &#241;a ragal Y&#224;lla, tey werante it b&#233;s bu nekk ca p&#233;nc ma ak &#241;a fay dajaloo.    </p> 
<p><A NAME="an_17:18">17:18</A>&nbsp; Noonu ay boroom xam-xam ci mbooloo mi &#241;uy wax Epikuren ak ci mbooloo mi &#241;uy wax Estowisen, di werante ak moom. &#209;enn ci &#241;oom ne: &#171;Fortukatu xam-xam bii, lu mu b&#235;gg a wax?&#187; Te &#241;a ca des, bi &#241;u d&#233;ggee Pool di waare xebaar bu baax bi, aju ci Yeesu ak ci mbirum ndekkite, &#241;u ne: &#171;Dafa mel ni, day waare ay y&#224;lla yu nu xamul.&#187; </p> 
<p><A NAME="an_17:19">17:19</A>&nbsp; Kon nag &#241;u j&#235;l ko, y&#243;bbu ko ca g&#233;ew, ba &#241;uy wax Areyopas. &#209;u ne ko: &#171;Danoo b&#235;ggoon, nga leeral nu ci sa xam-xam bu bees, bii ngay y&#233;gle. </p> 
<p><A NAME="an_17:20">17:20</A>&nbsp; Ndaxte sol nga ci sunuy nopp lu nu xamul. Danoo b&#235;ggoon a xam nag l&#233;egi, loolu lu muy tekki.&#187; </p> 
<p><A NAME="an_17:21">17:21</A>&nbsp; Ndaxte waa Aten &#241;&#233;pp ak doxand&#233;em ya fa d&#235;kk, wax ak a d&#233;glu lu bees rekk la&#241;u daan x&#235;nte.    </p> 
<p><A NAME="an_17:22">17:22</A>&nbsp; Noonu Pool taxaw ci biir mbooloom Areyopas ne leen: &#171;Y&#233;en waa Aten gis naa ne, farlu ngeen ci diine lool. </p> 
<p><A NAME="an_17:23">17:23</A>&nbsp; Ndaxte bi may doxantu di seet seeni m&#224;ggalukaay, gis naa ci benn bu &#241;u bind lii: &#8220;Y&#224;lla mi nu xamul.&#8221; Li ngeen di m&#224;ggal nag te xamuleen ko, loolu laa leen di xamal.    </p> 
<p><A NAME="an_17:24">17:24</A>&nbsp; &#171;Y&#224;lla mi s&#224;kk &#224;ddina ak li mu &#235;mb l&#233;pp, moom miy Boroom asamaan ak suuf, du d&#235;kk ci n&#233;egi m&#224;ggalukaay yu loxoy nit defar. </p> 
<p><A NAME="an_17:25">17:25</A>&nbsp; Du jari&#241;u it ci loxoy nit, mel ni dafa soxla dara, ndax moom mooy jox &#241;&#233;pp bakkan ak ruu ak l&#233;pp. </p> 
<p><A NAME="an_17:26">17:26</A>&nbsp; Ci kenn nit la s&#224;kke xeeti &#224;ddina y&#233;pp, &#241;u d&#235;kk ci &#241;eenti xebla yi; fekk &#224;ppal na xeet wu nekk jamonoom, te r&#235;dd seen diggi r&#233;ew. </p> 
<p><A NAME="an_17:27">17:27</A>&nbsp; Y&#224;lla def na loolu, ngir &#241;u koy wut ci yaakaaru daj ko ci l&#224;mbatu, fekk sax sorewul kenn ci nun. </p> 
<p><A NAME="an_17:28">17:28</A>&nbsp; &#8220;Ndaxte ci moom lanuy dunde, di ci j&#235;f te nekk ci,&#8221; ni ko &#241;enn ci seeni taalifkat d&#235;ggale naan: &#8220;Nun noo di aw xeetam.&#8221; </p> 
<p><A NAME="an_17:29">17:29</A>&nbsp; Kon nag, bu nu nekkee xeetu Y&#224;lla, warunoo g&#235;m ne, Y&#224;lla mel na ni nataali wurus, xaalis mbaa doj yu nit defar ci xare&#241; mbaa xel. </p> 
<p><A NAME="an_17:30">17:30</A>&nbsp; Ca jamono yu wees ya Y&#224;lla toppul &#241;&#224;kka xam googa, waaye l&#233;egi koo man a doon ak foo man a nekk, Y&#224;lla santaane na, nga tuub say b&#224;kkaar. </p> 
<p><A NAME="an_17:31">17:31</A>&nbsp; Ndaxte s&#224;kk na b&#233;s bu muy &#224;tte &#224;ddina ci njub, d&#233;nk ko Nit ki mu t&#224;nn; te firndeel na loolu bu w&#243;or, ci li mu ko dekkal ca n&#233;ew ya.&#187;    </p> 
<p><A NAME="an_17:32">17:32</A>&nbsp; Bi &#241;u d&#233;ggee nag, muy wax ci mbirum ndekkitel &#241;i dee, &#241;ii di ko fontoo, &#241;a ca des ne ko: &#171;Dinanu la d&#233;glu ci mbir moomu beneen yoon.&#187; </p> 
<p><A NAME="an_17:33">17:33</A>&nbsp; Noonu Pool g&#233;nn ci seen biir. </p> 
<p><A NAME="an_17:34">17:34</A>&nbsp; Moona am na &#241;enn &#241;u taq ci moom te g&#235;m: x&#224;mmees na ci Denis, ku bokk ci mbooloom Areyopas, ak jig&#233;en ju tudd Damaris, ak &#241;eneen.</p> 
<p><A NAME="an_18:1">18:1</A>&nbsp; Bi loolu w&#233;yee Pool b&#224;yyikoo Aten, dem Korent. </p> 
<p><A NAME="an_18:2">18:2</A>&nbsp; Mu tase fa ak Yawut bu tudd Akilas te juddoo diiwaanu Pont. Muy sog a j&#243;ge r&#233;ewu Itali ak jabaram Pirsil, ndaxte buur ba K&#235;l&#243;dd sant na Yawut y&#233;pp, &#241;u g&#233;nn Room. </p> 
<p><A NAME="an_18:3">18:3</A>&nbsp; Noonu Pool seeti leen, te gannaaw &#241;oo bokk ligg&#233;ey, maanaam di defar ay t&#224;nt, mu dal fa &#241;oom, &#241;uy ligg&#233;eyandoo.    </p> 
<p><A NAME="an_18:4">18:4</A>&nbsp; B&#233;su noflaay bu nekk nag muy diisoo ak &#241;i nekk ca j&#224;ngu ba, di j&#233;em a g&#235;mloo ay Yawut ak ay Gereg. </p> 
<p><A NAME="an_18:5">18:5</A>&nbsp; Waaye bi Silas ak Timote j&#243;gee diiwaanu Maseduwan, egg fa, Pool jublu ci xamle k&#224;ddu gi, tey d&#235;ggal ci Yawut yi naan, Yeesu mooy Almasi bi. </p> 
<p><A NAME="an_18:6">18:6</A>&nbsp; Bi ko Yawut ya g&#224;ntoo nag, di ko xas, mu y&#235;l&#235;b ay y&#233;reem ne leen: &#171;Y&#233;ena s&#224;kku seen musiba; set naa ci. L&#233;egi maa ngi dem ci &#241;i dul Yawut.&#187;    </p> 
<p><A NAME="an_18:7">18:7</A>&nbsp; Ci kaw loolu mu j&#243;ge fa, dugg ci k&#235;ru ku tudd Tisiyus Yustus, di ku ragal Y&#224;lla, te k&#235;r ga dend ak j&#224;ngu ba. </p> 
<p><A NAME="an_18:8">18:8</A>&nbsp; Kirispus nag, njiitu j&#224;ngu ba, g&#235;m na Boroom bi ak waa k&#235;ram g&#233;pp. Te waa Korent &#241;u bare d&#233;gg k&#224;ddu gi te g&#235;m ko, &#241;u s&#243;ob leen ci ndox.    </p> 
<p><A NAME="an_18:9">18:9</A>&nbsp; Naka noona Boroom bi fee&#241;u Pool ci guddi ne ko: &#171;Bul tiit dara, waaye deel wax te ba&#241; a noppi. </p> 
<p><A NAME="an_18:10">18:10</A>&nbsp; Ndaxte maa ngi &#224;nd ak yaw, te kenn du la j&#224;pp, ba fitnaal la, ndaxte am naa xeet wu bare ci d&#235;kk bii.&#187; </p> 
<p><A NAME="an_18:11">18:11</A>&nbsp; Noonu Pool des at ak genn-w&#224;ll ci seen biir, di fa j&#224;ngale k&#224;ddug Y&#224;lla.    </p> 
<p><A NAME="an_18:12">18:12</A>&nbsp; Ci nguuru Galyon ci diiwaanu Akayi nag, Yawut ya likkoo, &#241;u dal ci kaw Pool, y&#243;bbu ko ca &#224;ttekaay ba. </p> 
<p><A NAME="an_18:13">18:13</A>&nbsp; &#209;u ne: &#171;Kii day xiir nit &#241;i ci m&#224;ggal Y&#224;lla ci lu juuyoo ak yoon wi.&#187;    </p> 
<p><A NAME="an_18:14">18:14</A>&nbsp; Bi Pool b&#235;ggee wax nag, Galyon ne Yawut ya: &#171;Y&#233;en Yawut yi, bu aju woon ci j&#224;dd yoon walla &#241;aawteef wu r&#233;y, kon liy yoon mooy ma d&#233;glu leen. </p> 
<p><A NAME="an_18:15">18:15</A>&nbsp; Waaye bu ajoo ci ay werante ciy wax ak ay tur ak seen yoon, loolu seen w&#224;ll la; man duma ko &#224;tte.&#187; </p> 
<p><A NAME="an_18:16">18:16</A>&nbsp; Noonu mu d&#224;q leen ca &#224;ttekaay ba. </p> 
<p><A NAME="an_18:17">18:17</A>&nbsp; Ci kaw loolu nit &#241;&#233;pp j&#224;pp Sosten, njiitu j&#224;ngu ba, &#241;u di ko d&#243;or ca kanamu &#224;ttekaay ba, waaye Galyon faalewu leen.    </p> 
<p><A NAME="an_18:18">18:18</A>&nbsp; Bi loolu w&#233;yee Pool desati fa fan yu bare. Gannaaw ga mu t&#224;ggtoo ak bokk ya, dugg gaal j&#235;m Siri, &#224;nd ak Pirsil ak Akilas. Bi mu j&#243;geegul teerub Se&#241;sere, mu watlu boppam, ndaxte am na lu mu dige woon ak Y&#224;lla.    </p> 
<p><A NAME="an_18:19">18:19</A>&nbsp; Noonu &#241;u teer ci Efes. Pool b&#224;yyi fa &#241;i mu &#224;ndaloon, daldi dugg ca j&#224;ngu ba, di diisoo ak Yawut ya. </p> 
<p><A NAME="an_18:20">18:20</A>&nbsp; &#209;u &#241;aan ko, mu des fa lu g&#235;n a y&#224;gg, waaye nanguwul. </p> 
<p><A NAME="an_18:21">18:21</A>&nbsp; Kon mu t&#224;ggtoo ak &#241;oom naan: &#171;Dinaa dellusi ci y&#233;en, bu soobee Y&#224;lla.&#187; Noonu mu dugg gaal, j&#243;ge Efes, </p> 
<p><A NAME="an_18:22">18:22</A>&nbsp; teersi d&#235;kku Sesare, mu dem nuyu mbooloom &#241;i g&#235;m, ba noppi dem Ancos.    </p> 
<p><A NAME="an_18:23">18:23</A>&nbsp; Bi mu fa desee ay jamono, mu j&#243;ge fa, di jaar d&#235;kkoo-d&#235;kk ci diiwaanu Galasi ak Firisi, di dooleel xoli taalibe y&#233;pp.    </p> 
<p><A NAME="an_18:24">18:24</A>&nbsp; Amoon na nag Yawut bu tudd Apolos te juddoo Alegs&#224;ndiri, mu dikk Efes. Nit ku yeewu la woon te am xam-xam bu yaatu ci Mbind mi. </p> 
<p><A NAME="an_18:25">18:25</A>&nbsp; J&#224;ngoon na ci yoonu Boroom bi, di ku farlu ci xelam, muy xamle ak a j&#224;ngale bu w&#243;or ci mbirum Yeesu, waaye fekk xam-xamam yem ci ni Yaxya daan s&#243;obe ci ndox. </p> 
<p><A NAME="an_18:26">18:26</A>&nbsp; Noonu mu daldi wax ak fit wu d&#235;g&#235;r ca j&#224;ngu ba. Bi ko Pirsil ak Akilas d&#233;ggee nag, &#241;u woo ko fi &#241;oom, g&#235;n ko leeral yoonu Y&#224;lla.    </p> 
<p><A NAME="an_18:27">18:27</A>&nbsp; Naka mu b&#235;gg a dem Akayi, bokk ya xiir ko ca, &#241;u bind taalibe ya, ngir &#241;u teeru ko teeru bu rafet. Noonu mu dikk fa te jari&#241; lool &#241;i g&#235;m jaare ko ci yiwu Y&#224;lla. </p> 
<p><A NAME="an_18:28">18:28</A>&nbsp; Ndaxte mu ngay yey Yawut ya ca kanam &#241;&#233;pp, di firi Mbind yi, ba wone ne Yeesu mooy Almasi bi.</p> 
<p><A NAME="an_19:1">19:1</A>&nbsp; Ba Apolos nekkee Korent nag, Pool jaar ca teggi ya g&#235;n a kawe ca r&#233;ew ma, door a dikk Efes. Noonu mu gis fa ay taalibe. </p> 
<p><A NAME="an_19:2">19:2</A>&nbsp; Mu ne leen: &#171;Ndax jot ngeen ci Xel mu Sell mi, bi ngeen g&#235;mee?&#187; &#209;u tontu ko: &#171;D&#233;ggunu sax ne, Xel mu Sell mi am na.&#187;</p> 
<p><A NAME="an_19:3">19:3</A>&nbsp; Mu ne leen: &#171;Kon nag, bi &#241;u leen s&#243;obee ci ndox, lu ciy maana?&#187; &#209;u tontu ko: &#171;Xanaa li Yaxya t&#235;ral.&#187;</p> 
<p><A NAME="an_19:4">19:4</A>&nbsp; Pool ne leen: &#171;Yaxya daan na s&#243;ob nit &#241;i ci ndox, ndax bi &#241;u tuubee seeni b&#224;kkaar; te mu ne b&#224;nni Israyil, kiy topp ci moom la&#241;u war a g&#235;m, maanaam Yeesu.&#187;</p> 
<p><A NAME="an_19:5">19:5</A>&nbsp; Bi &#241;u d&#233;ggee loolu nag, s&#243;ob na&#241;u leen ci ndox ci turu Yeesu Boroom bi. </p> 
<p><A NAME="an_19:6">19:6</A>&nbsp; Te bi leen Pool tegee loxo, Xel mu Sell mi &#241;&#235;w ci &#241;oom, &#241;uy wax yeneeni l&#224;kk, di wax ci k&#224;ddug Y&#224;lla. </p> 
<p><A NAME="an_19:7">19:7</A>&nbsp; Limub nit &#241;oo&#241;u nekk na lu mat fukk ak &#241;aar.    </p> 
<p><A NAME="an_19:8">19:8</A>&nbsp; Noonu Pool dugg ca j&#224;ngu ba, di wax ak fit wu d&#235;g&#235;r diirub &#241;etti weer, di diisoo ak &#241;oom ci mbirum nguurug Y&#224;lla, di leen j&#233;em a g&#235;mloo. </p> 
<p><A NAME="an_19:9">19:9</A>&nbsp; Waaye bi xolu &#241;enn ci &#241;oom fattee, &#241;u g&#235;madi, bay suufeel yoon wi ci kanam mbooloo ma, mu j&#243;ge ci &#241;oom, x&#224;jjale taalibe yi ak &#241;oom, di diisoo b&#233;s bu nekk ca j&#224;ngukaayu ku &#241;uy wax Tiranus. </p> 
<p><A NAME="an_19:10">19:10</A>&nbsp; Mu w&#233;y ci noonu diirub &#241;aari at, ba &#241;i d&#235;kk diiwaanu Asi &#241;&#233;pp d&#233;gg k&#224;ddug Boroom bi, muy Yawut muy Gereg.    </p> 
<p><A NAME="an_19:11">19:11</A>&nbsp; Booba Y&#224;llay def ay k&#233;emaan yu r&#224;&#241;&#241;iku yuy jaar ci loxoy Pool. </p> 
<p><A NAME="an_19:12">19:12</A>&nbsp; &#209;u y&#243;bbul sax &#241;i wopp ay kaala ak ay taraxlaay yu laaloon yaramam, ba j&#224;ngoro yi di leen b&#224;yyi, rab yay g&#233;nn ci &#241;oom.    </p> 
<p><A NAME="an_19:13">19:13</A>&nbsp; Noonu ay Yawut yuy w&#235;nd&#233;elu, di faj &#241;i rab j&#224;pp, &#241;u di leen j&#233;em a &#241;aanal ci turu Yeesu Boroom bi naan: &#171;Ci turu Yeesu, mi Pool di y&#233;gle, g&#233;nnleen.&#187; </p> 
<p><A NAME="an_19:14">19:14</A>&nbsp; &#209;i doon def loolu, jur&#243;om-&#241;aari doom la&#241;u woon ci Sewa, mi doon taafantaloo saraxalekat bu mag ba ci Yawut yi. </p> 
<p><A NAME="an_19:15">19:15</A>&nbsp; Waaye bi &#241;u ko defee rab wa tontu leen ne: &#171;Xam naa Yeesu, xam naa it kuy Pool, waaye y&#233;enay &#241;an?&#187; </p> 
<p><A NAME="an_19:16">19:16</A>&nbsp; Ci kaw loolu nit ka rab j&#224;pp song leen, noot leen &#241;oom &#241;&#233;pp; mu soxore leen lool, ba &#241;u daw k&#235;r ga, def yaramu neen te gaa&#241;u bu metti.    </p> 
<p><A NAME="an_19:17">19:17</A>&nbsp; Loolu siiw na ci &#241;&#233;pp, &#241;i d&#235;kk Efes, di Yawut ak Gereg; tiitaange j&#224;pp leen &#241;oom &#241;&#233;pp, ba &#241;u m&#224;ggal turu Yeesu Boroom bi. </p> 
<p><A NAME="an_19:18">19:18</A>&nbsp; Bi loolu amee &#241;u bare ci &#241;i g&#235;m &#241;&#235;w, di wesar ci kanam &#241;&#233;pp seeni jati luxus. </p> 
<p><A NAME="an_19:19">19:19</A>&nbsp; Te &#241;u bare ci &#241;i daan luxus, indi seeni t&#233;ere, lakk leen ci kanam &#241;&#233;pp. Te bi &#241;u xaymaa nj&#235;g ga, mu tollook jur&#243;om-fukki junniy poseti daraxma. </p> 
<p><A NAME="an_19:20">19:20</A>&nbsp; Noonu la k&#224;ddu Boroom bi lawe, te noot l&#233;pp.    </p> 
<p><A NAME="an_19:21">19:21</A>&nbsp; Bi loolu w&#233;yee Pool nas xel j&#235;m Yerusalem, jaar ci diiwaani Maseduwan ak Akayi. Mu ne: &#171;Gannaaw bu ma fa demee, f&#224;ww ma seeti Room it.&#187; </p> 
<p><A NAME="an_19:22">19:22</A>&nbsp; Mu yebal nag ci Maseduwan &#241;aari jaraafam, di Timote ak Erast, waaye moom mu des ab diir ci Asi.    </p> 
<p><A NAME="an_19:23">19:23</A>&nbsp; Fekk booba amoon na yengu-yengu bu r&#233;y ci lu aju ci Yoon wi. </p> 
<p><A NAME="an_19:24">19:24</A>&nbsp; Ndaxte nit ku tudd Demetirus, di t&#235;ggu xaalis buy defar nataali xaalis ngir m&#224;ggal Artemis, daan na ci jari&#241;u lu bare, moom ak ay nawleem. </p> 
<p><A NAME="an_19:25">19:25</A>&nbsp; Noonu mu dajale leen ak seeni ligg&#233;eykat ne leen: &#171;Gaa &#241;i, xam ngeen ne, sunu njari&#241; mu ngi aju ci ligg&#233;ey bii. </p> 
<p><A NAME="an_19:26">19:26</A>&nbsp; Gis ngeen nag te d&#233;gg ne, Pool male g&#235;mloo na bay f&#224;bbi mbooloo mu bare, waxuma ci Efes rekk, waaye ci biir Asi g&#233;pp naan: &#8220;Y&#224;lla yu ay loxo defar du&#241;u ay y&#224;lla.&#8221; </p> 
<p><A NAME="an_19:27">19:27</A>&nbsp; L&#233;egi kat loraangee ngi nuy yoot, te du yem ci xa&#241; nu sunu ligg&#233;ey rekk, waaye it dina daaneel m&#224;ggalukaayu Artemis sunu y&#224;lla ju mag ji, tey neenal ndamam, moom mi Asi g&#233;pp te &#224;ddina s&#233;pp di m&#224;ggal.&#187;    </p> 
<p><A NAME="an_19:28">19:28</A>&nbsp; Bi &#241;u d&#233;ggee loolu, mer mu r&#233;y t&#224;bbi ci &#241;oom, &#241;uy yuuxu ne: &#171;Artemis mu Efes m&#224;gg na!&#187; </p> 
<p><A NAME="an_19:29">19:29</A>&nbsp; Noonu d&#235;kk b&#233;pp jaxasoo. &#209;u bokk benn xalaat, daldi ne milib ca powukaay ba, diri Gayus ak Arist&#224;rk, waa Maseduwan, &#241;i &#224;nd ak Pool. </p> 
<p><A NAME="an_19:30">19:30</A>&nbsp; Pool nag b&#235;gg a dugg ca mbooloo ma, waaye taalibe ya nanguwu&#241;u ko. </p> 
<p><A NAME="an_19:31">19:31</A>&nbsp; &#209;enn ca jawri&#241;i nguur gi it, &#241;uy ay xaritam, y&#243;nnee ci moom, di ko d&#233;nk, mu ba&#241; a jaay bakkanam ci dugg ca powukaay ba. </p> 
<p><A NAME="an_19:32">19:32</A>&nbsp; Noonu ndaje ma r&#235;b, ba &#241;ii di yuuxu lii, &#241;ale di yuuxu laa, te &#241;a ca g&#235;n a bare xamu&#241;u lu waral ndaje ma. </p> 
<p><A NAME="an_19:33">19:33</A>&nbsp; Ci kaw loolu Yawut ya j&#233;&#241; Alegs&#224;ndar ci kanam, te mbooloo ma di ko xaacu ay ndigal, mu daldi t&#224;llal loxoom, ngir l&#224;yyi ca mbooloo ma. </p> 
<p><A NAME="an_19:34">19:34</A>&nbsp; Waaye bi &#241;u xamee ne Yawut la, &#241;&#233;pp a bokk benn baat, yuuxu diirub lu mat &#241;aari waxtu naan: &#171;Artemis mu Efes m&#224;gg na!&#187;    </p> 
<p><A NAME="an_19:35">19:35</A>&nbsp; Gannaaw loolu boroom d&#235;kk ba dalal mbooloo ma ne leen: &#171;Y&#233;en waa Efes, ana ku xamul ne, d&#235;kku Efes moo di wottukaayu m&#224;ggalukaayu Artemis ak nataalam, bi w&#224;cce asamaan? </p> 
<p><A NAME="an_19:36">19:36</A>&nbsp; Gannaaw nag kenn m&#235;nta weddi loolu, war ngeen a dalal seen xel te ba&#241; a sa&#241;axu ci dara. </p> 
<p><A NAME="an_19:37">19:37</A>&nbsp; Ndaxte nit &#241;ii ngeen fi indi s&#224;ccu&#241;u ca m&#224;ggalukaay ya te sosalu&#241;u sunu y&#224;lla. </p> 
<p><A NAME="an_19:38">19:38</A>&nbsp; Su fekkee ne Demetirus ak ay nawleem j&#224;nkoonte na&#241;u ak kenn, am na ay b&#233;si layoo ak &#241;u yilif r&#233;ew mi; na&#241;u fa woo ku &#241;u amleenteel. </p> 
<p><A NAME="an_19:39">19:39</A>&nbsp; Waaye su ngeen di laaj leneen, mbooloom d&#235;gg dina ko &#224;tte. </p> 
<p><A NAME="an_19:40">19:40</A>&nbsp; Ndaxte fi mu ne man na&#241;u noo jii&#241; j&#243;gug mbooloo mi ndax li fi xew tey. Te bu loolu amee dunu am aw lay ci mbirum mbooloo mu r&#235;b mii, ndaxte amul dara lu ko waral.&#187; </p> 
<p><A NAME="an_19:41">19:41</A>&nbsp; Bi mu waxee loolu nag, mu tas mbooloo ma.</p> 
<p><A NAME="an_20:1">20:1</A>&nbsp; Bi yengu-yengu ba dalee, Pool woo taalibe ya fa moom, dooleel leen. Bi mu ko defee mu t&#224;ggoo ak &#241;oom, j&#243;ge fa, dellu diiwaanu Maseduwan. </p> 
<p><A NAME="an_20:2">20:2</A>&nbsp; Noonu mu jaar ca b&#233;rab yooyu, di dooleel nit &#241;i ak wax yu bare; ba noppi mu dem r&#233;ewu Geres,</p> 
<p><A NAME="an_20:3">20:3</A>&nbsp; toog fa &#241;etti weer. Waaye bi mu nekkee ci kaw t&#224;nki dugg gaal j&#235;m diiwaanu Siri, te Yawut yi lalal ko pexe, mu fas y&#233;enee dellu, jaare Maseduwan. </p> 
<p><A NAME="an_20:4">20:4</A>&nbsp; Booba nag &#241;ii &#241;oo &#224;nd ak moom: Sopater, doomu Pirus mi d&#235;kk Bere; Arist&#224;rk ak Segond, &#241;i d&#235;kk Tesalonig; Gayus, mi d&#235;kk Derb&#235;, ak Timote; te it Tisig ak Torofim &#241;i d&#235;kk Asi. </p> 
<p><A NAME="an_20:5">20:5</A>&nbsp; &#209;oo&#241;u nag jiitu, di nu n&#233;g d&#235;kku Torowas. </p> 
<p><A NAME="an_20:6">20:6</A>&nbsp; Waaye naka nun, gannaaw m&#224;ggalu Yawut, ga &#241;uy wax Mburu ya amul lawiir, nu dugg gaal ci Filib, def ci jur&#243;omi fan, fekksi leen Torowas, nu am fa jur&#243;om-&#241;aari fan.    </p> 
<p><A NAME="an_20:7">20:7</A>&nbsp; Ca b&#233;s bu j&#235;kk ca ayu-b&#233;s ga, booloo nanu ngir damm mburu ma. Te Pool, mi b&#235;ggoon a dem ca &#235;ll&#235;g sa, di diisoo ak &#241;oom te waxtaanam law ba ci xaaju guddi. </p> 
<p><A NAME="an_20:8">20:8</A>&nbsp; Ca n&#233;eg bu kawe, ba nu booloo nag, amoon na fa l&#224;mp yu bare. </p> 
<p><A NAME="an_20:9">20:9</A>&nbsp; Noonu waxambaane wu tudd &#203;tikus te toog ca palenteer ba, g&#235;mmeentu bay jeyaxu. Bi Pool di g&#235;n a yaatal waxtaanam nag, nelaw daldi ko j&#224;pp, mu x&#224;wweekoo ca &#241;etteelu taax ma, daanu, &#241;u y&#233;kkati ko, fekk mu dee.    </p> 
<p><A NAME="an_20:10">20:10</A>&nbsp; Waaye Pool w&#224;cc, daldi s&#235;gg ci kawam, roof ko loxoom ne leen: &#171;B&#224;yyileen jooy yi, mu ngi dund.&#187; </p> 
<p><A NAME="an_20:11">20:11</A>&nbsp; Noonu mu y&#233;egaat, damm mburu ma, lekk; ba noppi delluwaat ci waxtaanam, di ko yaatal ba ca nj&#235;l, door a t&#224;ggoo. </p> 
<p><A NAME="an_20:12">20:12</A>&nbsp; Naka waxambaane wa, &#241;u indi ko muy dund, ba seen xol sedd guyy.    </p> 
<p><A NAME="an_20:13">20:13</A>&nbsp; Nun nag nu jiitu, dugg gaal j&#235;m Asos, fa nu Pool santoon, nu j&#235;le ko fa; fekk moom fas na y&#233;eney dox, ba agsi fa. </p> 
<p><A NAME="an_20:14">20:14</A>&nbsp; Noonu mu fekksi nu ci Asos, nu j&#235;l ko ca gaal ga, dem Mitilen. </p> 
<p><A NAME="an_20:15">20:15</A>&nbsp; Gannaaw loolu gaal ga j&#243;ge fa, nu agsi ca &#235;ll&#235;g sa janook dunu Kiyos. B&#233;s ba ca tegu nag nu j&#224;ll ba Samos, te &#241;etteelu fan ba nu &#224;gg Mile. </p> 
<p><A NAME="an_20:16">20:16</A>&nbsp; Ndaxte Pool fasoon na y&#233;enee teggi Efes, ngir ba&#241; a y&#224;gg ci diiwaanu Asi; mu ngi doon gaawantu, ngir m&#224;ggal, gi &#241;uy wax P&#224;ntakot fekk ko Yerusalem.    </p> 
<p><A NAME="an_20:17">20:17</A>&nbsp; Bi Pool eggee Mile nag, mu y&#243;nnee ca Efes, ngir woo njiiti mbooloom &#241;i g&#235;m. </p> 
<p><A NAME="an_20:18">20:18</A>&nbsp; Bi &#241;u &#241;&#235;wee, mu ne leen: &#171;Y&#233;en xam ngeen bu baax, ni ma doon doxale diirub sama ngan g&#233;pp ci seen biir, li dale ci b&#233;s bi ma j&#235;kkee teg t&#224;nk ci Asi ba tey. </p> 
<p><A NAME="an_20:19">20:19</A>&nbsp; Jaamu naa Boroom bi ci woyof gu mat ak ay rangoo&#241;, d&#233;kku ay nattu yu ma pexey Yawut yi indil. </p> 
<p><A NAME="an_20:20">20:20</A>&nbsp; Xam ngeen ne, musuma leen a n&#235;bb dara lu leen di jari&#241;, di leen j&#224;ngal ci kanamu &#241;&#233;pp ak ca k&#235;r ya. </p> 
<p><A NAME="an_20:21">20:21</A>&nbsp; D&#233;nk naa Yawut yi ak Gereg yi ne leen, &#241;u tuub seeni b&#224;kkaar, ba wo&#241;&#241;iku ci Y&#224;lla te g&#235;m sunu Boroom Yeesu.    </p> 
<p><A NAME="an_20:22">20:22</A>&nbsp; &#171;L&#233;egi maa ngi nii di dem Yerusalem, ci li ma Xelu Y&#224;lla mi xiirtal, te xawma lu ma fay dal. </p> 
<p><A NAME="an_20:23">20:23</A>&nbsp; Xam naa rekk ne, ci d&#235;kkoo-d&#235;kk Xel mu Sell mi xamal na ma ne, ay buum ak ay metit &#241;u ngi may n&#233;g. </p> 
<p><A NAME="an_20:24">20:24</A>&nbsp; Waaye sama bakkan soxalu ma, su fekkee bey naa sama sas, ba matal ligg&#233;ey, bi ma Boroom bi d&#233;nk, maanaam ma seedeel ci &#241;&#233;pp xebaar bu baax, bi &#235;mb yiwu Y&#224;lla.    </p> 
<p><A NAME="an_20:25">20:25</A>&nbsp; &#171;Fi mu ne nag xam naa ne, dootuleen gis sama kanam, y&#233;en &#241;&#233;pp &#241;i ma jaaroon ci seen biir, di y&#233;gle nguuru Y&#224;lla. </p> 
<p><A NAME="an_20:26">20:26</A>&nbsp; Moo tax may d&#235;ggal tey jii ne, w&#224;ccoo naa ak y&#233;en &#241;&#233;pp b&#233;s p&#233;nc. </p> 
<p><A NAME="an_20:27">20:27</A>&nbsp; Ndaxte &#241;eebluwuma leen, ci di leen xamal l&#233;pp li Y&#224;lla digle. </p> 
<p><A NAME="an_20:28">20:28</A>&nbsp; Wottuleen nag seen bopp te wottu coggal j&#233;pp, ji leen Xel mu Sell mi def s&#224;mm, ngeen s&#224;mm mbooloo, mi Y&#224;lla jotal boppam ak deretu Doomam. </p> 
<p><A NAME="an_20:29">20:29</A>&nbsp; Xam naa ne, bu ma leen wonee gannaaw, bukki yu soxor dina&#241;u t&#224;bbi ci coggal ji te du&#241;u ci &#241;eeblu kenn. </p> 
<p><A NAME="an_20:30">20:30</A>&nbsp; Ay nit dina&#241;u j&#243;g ci seen biir sax, di wax luy s&#224;nke, ngir s&#224;kku ay taalibe. </p> 
<p><A NAME="an_20:31">20:31</A>&nbsp; Foogleen nag, di f&#224;ttaliku ne diirub &#241;etti at, guddi ak b&#235;cc&#235;g, musumaa noppi di leen artu kenn ku nekk ci y&#233;en ak ay rangoo&#241;.    </p> 
<p><A NAME="an_20:32">20:32</A>&nbsp; &#171;L&#233;egi nag maa ngi leen di d&#233;nk Boroom bi, moom ak k&#224;ddug yiwam, gi leen man a d&#235;g&#235;ral te may leen c&#233;r ci biir gaayi Y&#224;lla yu sell y&#233;pp. </p> 
<p><A NAME="an_20:33">20:33</A>&nbsp; Nammuma xaalisu kenn mbaa wurusam mbaa koddaayam. </p> 
<p><A NAME="an_20:34">20:34</A>&nbsp; Xam ngeen ne, faj naa samay soxla ak soxlay &#241;i &#224;nd ak man ci sama loxo yii. </p> 
<p><A NAME="an_20:35">20:35</A>&nbsp; Ci l&#233;pp won naa leen royukaay, ci li nu war a dimbali &#241;i n&#233;ew doole te f&#224;ttaliku li Yeesu Boroom bi wax moom ci boppam ne: &#8220;Joxe moo g&#235;n a barkeel nangu.&#8221;&#187;    </p> 
<p><A NAME="an_20:36">20:36</A>&nbsp; Bi mu waxee loolu, mu sukk ak &#241;oom &#241;&#233;pp, &#241;aan ci Y&#224;lla. </p> 
<p><A NAME="an_20:37">20:37</A>&nbsp; Te &#241;&#233;pp jooy bu metti, di laxasu ci baatu Pool, f&#243;on ko bu baax. </p> 
<p><A NAME="an_20:38">20:38</A>&nbsp; Li leen g&#235;n a teg aw tiis mooy li mu leen wax: &#171;Dootuleen gis sama kanam.&#187; Noonu &#241;u gunge ko ba ca gaal ga.</p> 
<p><A NAME="an_21:1">21:1</A>&nbsp; Bi nga xamee ne t&#224;ggoo nanu ak &#241;oom ci naqar, nu dugg gaal, jubal dunu Kos. Te ca &#235;ll&#235;g sa nu dem ba teer ca Rodd, ba noppi j&#243;ge fa, j&#224;ll ba Patara. </p> 
<p><A NAME="an_21:2">21:2</A>&nbsp; Foofa nag nu gis gaal guy j&#224;ll ba Fenisi, nu dugg ca, mu daldi teddi. </p> 
<p><A NAME="an_21:3">21:3</A>&nbsp; Noonu nu s&#233;en dunu Sipar, b&#224;yyi ko ci sunu c&#224;mmoo&#241;, jublu diiwaanu Siri, nu teersi Tir. Ndaxte foofa la gaal gi war a yebbee la mu yeboon. </p> 
<p><A NAME="an_21:4">21:4</A>&nbsp; Nu wut taalibe ya, ba gis leen, toog ak &#241;oom jur&#243;om-&#241;aari fan. &#209;oom nag &#241;u ne Pool ci li leen Xelu Y&#224;lla mi may, mu ba&#241; a dem Yerusalem. </p> 
<p><A NAME="an_21:5">21:5</A>&nbsp; Moona bi jataayu gaal ga matee, nu awaat ci yoon wi. Te &#241;&#233;pp gunge nu, &#241;oom ak seeni jabar ak seeni doom; nu g&#233;nn d&#235;kk ba, sukk ca tefes ga, &#241;aan ci Y&#224;lla. </p> 
<p><A NAME="an_21:6">21:6</A>&nbsp; Noonu nu t&#224;ggoo ak &#241;oom, dugg ca gaal ga, &#241;u dellu seen k&#235;r.    </p> 
<p><A NAME="an_21:7">21:7</A>&nbsp; Bi nu j&#243;gee Tir nag, nu demaat ci g&#233;ej, ba teer Patolemayis. Foofa nu nuyu bokk ya, yendu, fanaan. </p> 
<p><A NAME="an_21:8">21:8</A>&nbsp; Nu j&#243;ge fa ca &#235;ll&#235;g sa, &#241;&#235;w ba ca d&#235;kku Sesare. Nu dugg ca k&#235;r Filib, taskatu xebaar bu baax bi, mi bokk ci Jur&#243;om-&#241;aar &#241;a, nu dal fa moom. </p> 
<p><A NAME="an_21:9">21:9</A>&nbsp; Amoon na &#241;eenti doom yuy janq, &#241;uy wax ci k&#224;ddug Y&#224;lla.    </p> 
<p><A NAME="an_21:10">21:10</A>&nbsp; Bi nu fa nekkee ay fan nag, yonent bu tudd Agabus j&#243;ge Yude, agsi. </p> 
<p><A NAME="an_21:11">21:11</A>&nbsp; Mu &#241;&#235;w ci nun, daldi yeew ay loxoom ak i t&#224;nkam ak laxasaayu Pool naan: &#171;Nii la Xel mu Sell mi waxe: &#8220;Ki moom laxasaay gii, Yawut yi dina&#241;u ko yeewe nii ca Yerusalem, j&#233;bbal ko &#241;i dul Yawut.&#8221;&#187;    </p> 
<p><A NAME="an_21:12">21:12</A>&nbsp; Bi nu d&#233;ggee loolu, nun ak &#241;a fa nekk nu &#241;aan Pool, mu ba&#241; a dem Yerusalem. </p> 
<p><A NAME="an_21:13">21:13</A>&nbsp; Ci kaw loolu Pool tontu ne: &#171;Lu ngeen di jooy, di y&#224;q sama xol? Ba&#241;uma &#241;u yeew ma rekk, waaye nangu naa sax, &#241;u rey ma ci Yerusalem ngir turu Yeesu Boroom bi.&#187; </p> 
<p><A NAME="an_21:14">21:14</A>&nbsp; Bi nu ko m&#235;nul a d&#235;pp, nu noppi ne: &#171;Kon na coobareg Boroom bi am!&#187;    </p> 
<p><A NAME="an_21:15">21:15</A>&nbsp; Gannaaw fan yooyu nu defaru, ngir dem Yerusalem. </p> 
<p><A NAME="an_21:16">21:16</A>&nbsp; Noonu ay taalibe yu d&#235;kk Sesare &#224;nd ak nun, y&#243;bbu nu ca nit ku tudd Manason, fu nu war a dal; moom nag nitu Sipar la woon, di taalibe bu y&#224;gg.    </p> 
<p><A NAME="an_21:17">21:17</A>&nbsp; Bi nu agsee Yerusalem nag, taalibe ya teeru nu ak mb&#233;g. </p> 
<p><A NAME="an_21:18">21:18</A>&nbsp; Ca &#235;ll&#235;g sa Pool &#224;nd ak nun, seeti Saag, fekk njiit y&#233;pp teew fa. </p> 
<p><A NAME="an_21:19">21:19</A>&nbsp; Noonu Pool nuyu leen, nettali leen benn-benn li Y&#224;lla def ci biir &#241;i dul Yawut, jaarale ko ci ligg&#233;eyam.    </p> 
<p><A NAME="an_21:20">21:20</A>&nbsp; Bi ko njiit ya d&#233;ggee, &#241;u m&#224;ggal Y&#224;lla ne ko: &#171;Mbokk mi, gis nga ne, am na ay junniy Yawut &#241;u g&#235;m, te &#241;&#233;pp a sawar ci yoonu Musaa. </p> 
<p><A NAME="an_21:21">21:21</A>&nbsp; D&#233;gg na&#241;u ci sa mbir nag ne, yaa ngi j&#224;ngal Yawut y&#233;pp, yi d&#235;kk ci biir &#241;i dul Yawut, &#241;u b&#224;yyi yoonu Musaa te ba&#241; a xarafal seeni doom mbaa topp sunuy aada. </p> 
<p><A NAME="an_21:22">21:22</A>&nbsp; Lu nu ci war a def nag? Ndaxte ci lu w&#233;r dina&#241;u xam ne, &#241;&#235;w nga. </p> 
<p><A NAME="an_21:23">21:23</A>&nbsp; Nu ngi lay digal nag, nga def nii: am na ci nun &#241;eenti g&#243;or yu dige ak Y&#224;lla. </p> 
<p><A NAME="an_21:24">21:24</A>&nbsp; J&#235;l leen, bokk ak &#241;oom setlu, te nga g&#224;ddu seen peyu wateef. Noonu &#241;&#233;pp dina&#241;u xam ne, li &#241;u d&#233;ggoon ci sa mbir du d&#235;gg, waaye yaa ngi j&#235;f tey s&#224;mm yoonu Musaa. </p> 
<p><A NAME="an_21:25">21:25</A>&nbsp; Naka &#241;i dul Yawut &#241;i g&#235;m, bind nanu leen li nu &#224;tte ne, &#241;u moytu &#241;am wu &#241;u tuuroo x&#235;r&#235;m te moytu deretu m&#233;dd ak njaaloo.&#187;    </p> 
<p><A NAME="an_21:26">21:26</A>&nbsp; Bi &#241;u ko waxee, Pool j&#235;l nit &#241;a te ca &#235;ll&#235;g sa mu bokk setlu ak &#241;oom, &#241;u dugg ca k&#235;r Y&#224;lla ga. &#209;u xamle ban b&#233;s la seen setlu di &#224;gg, di b&#233;s bu &#241;uy j&#233;bbale sarax ngir kenn ku nekk ci &#241;oom.    </p> 
<p><A NAME="an_21:27">21:27</A>&nbsp; Bi &#224;ppu jur&#243;om-&#241;aari fan ya di b&#235;gg a jeex, Yawut yi j&#243;ge diiwaanu Asi gis Pool ca k&#235;r Y&#224;lla ga. &#209;u daldi j&#243;gloo mbooloo m&#233;pp, j&#224;pp ko, </p> 
<p><A NAME="an_21:28">21:28</A>&nbsp; di xaacu ne: &#171;Wallee, wallee, y&#233;en bokki Israyil; waa jaa ngi nii, moom miy waare f&#233;pp ak ci &#241;&#233;pp, bay suufeel sunu xeet ak yoonu Musaa ak b&#233;rab bii; dugal na sax ay Gereg fii ci k&#235;r Y&#224;lla gi, ba indi sobe ci b&#233;rab bu sell bii.&#187; </p> 
<p><A NAME="an_21:29">21:29</A>&nbsp; Li tax &#241;u wax loolu, mooy gisoon na&#241;u Torofim mu Efes, &#224;nd ak moom ca d&#235;kk ba, te &#241;u yaakaar ne, Pool dugal na ko ca k&#235;r Y&#224;lla ga.    </p> 
<p><A NAME="an_21:30">21:30</A>&nbsp; Noonu d&#235;kk ba b&#233;pp m&#224;bb, mbooloo ma ne k&#235;pp, &#241;u j&#224;pp Pool, g&#233;nne ko ca k&#235;r Y&#224;lla ga. Ca saa sa &#241;u t&#235;j bunt ya. </p> 
<p><A NAME="an_21:31">21:31</A>&nbsp; Bi &#241;u koy wut a rey, xebaar ba agsi ba ca kilifag mbooloom xarekat ba, naan Yerusalem g&#233;pp jaxasoo na. </p> 
<p><A NAME="an_21:32">21:32</A>&nbsp; Ca saa sa mu &#224;nd ak ay xarekat ak ay njiiti xare, ne jaas w&#224;cc ci &#241;oom. Bi Yawut ya gisee kilifa ga ak xarekat ya nag, &#241;u daldi b&#224;yyi d&#243;or, ya &#241;u doon d&#243;or Pool.    </p> 
<p><A NAME="an_21:33">21:33</A>&nbsp; Noonu kilifa ga jegesi j&#224;pp ko, santaane &#241;u j&#233;ng ko ak &#241;aari c&#224;llala. Bi &#241;u ko defee mu laaj ku mu doon ak lu mu def. </p> 
<p><A NAME="an_21:34">21:34</A>&nbsp; Waaye ci biir mbooloo ma, bu &#241;ii nee lii, &#241;a ca des ne laa. Kon nag gannaaw m&#235;nu caa xam dara lu w&#243;or ndax coow li, mu santaane, &#241;u y&#243;bbu ko ci biir tata ja. </p> 
<p><A NAME="an_21:35">21:35</A>&nbsp; Bi Pool eggee ca y&#233;egukaayu tata ja, aaytalu mbooloo ma r&#233;y, ba ay xarekat fab ko. </p> 
<p><A NAME="an_21:36">21:36</A>&nbsp; Ndaxte mbooloo maa nga ko topp, di xaacu ne: &#171;Reyleen ko!&#187;</p> 
<p><A NAME="an_21:37">21:37</A>&nbsp; Bi &#241;u koy b&#235;gg a dugal ca tata ja, Pool ne kilifa ga: &#171;Ndax man naa laa wax dara?&#187; Mu tontu ko: &#171;Yaw d&#233;gg nga gereg? </p> 
<p><A NAME="an_21:38">21:38</A>&nbsp; Kon nekkuloo waayi Misra, jooju j&#243;gloo woon nit &#241;i keroog te y&#243;bbu woon &#241;eenti junniy b&#243;omkat ca m&#224;ndi&#331; ma?&#187; </p> 
<p><A NAME="an_21:39">21:39</A>&nbsp; Pool ne ko: &#171;Man Yawut laa, di jaambur ci Tars, d&#235;kk bu am tur ci diiwaanu Silisi. Maa ngi lay &#241;aan, ma wax ak mbooloo mi.&#187; </p> 
<p><A NAME="an_21:40">21:40</A>&nbsp; Te kilifa ga may ko ko. Noonu Pool taxaw ca y&#233;egukaay ba, t&#224;llal loxoom mbooloo ma, &#241;u daldi ne tekk. Mu wax ak &#241;oom ci l&#224;kku yawut ne: </p> 
<p><A NAME="an_22:1">22:1</A>&nbsp; &#171;Y&#233;en bokk yi ak baay yi, d&#233;gluleen samaw lay.&#187;</p> 
<p><A NAME="an_22:2">22:2</A>&nbsp; Bi &#241;u d&#233;ggee, mu di leen wax ci l&#224;kku yawut, &#241;u g&#235;n ne xeram. Noonu Pool ne leen:</p> 
<p><A NAME="an_22:3">22:3</A>&nbsp; &#171;Man Yawut laa, juddoo Tars ci diiwaanu Silisi, yaroo ci d&#235;kk bii. Taalibe laa woon ci Gamaleel, mu j&#224;ngal ma bu w&#233;r yoonu sunuy maam, ba ma sawar ci Y&#224;lla, mel ni y&#233;en &#241;&#233;pp tey. </p> 
<p><A NAME="an_22:4">22:4</A>&nbsp; Daan naa fitnaal &#241;a bokkoon ci yoon wii, ba di ci rey sax; yeew naa g&#243;or ak jig&#233;en, t&#235;j leen;</p> 
<p><A NAME="an_22:5">22:5</A>&nbsp; saraxalekat bu mag ba ak mbooloom njiit yi y&#233;pp man na&#241;u ma cee seede. Am b&#233;s &#241;u bindal ma ay bataaxal ngir bokki Damas. Ma doon fa dem, ngir yeew &#241;a fa nekkoon, indi leen Yerusalem, ngir &#241;u yar leen.    </p> 
<p><A NAME="an_22:6">22:6</A>&nbsp; &#171;Waaye ci digg-b&#235;cc&#235;g, bi ma jaaree ca yoon wa, ba jegesi Damas, ca saa sa leer gu mag j&#243;ge asamaan, melax ba &#235;mb ma. </p> 
<p><A NAME="an_22:7">22:7</A>&nbsp; Ma daldi ne n&#235;r&#235;m ci suuf, d&#233;gg baat bu ma ne: &#8220;Sool, Sool, lu tax nga di ma fitnaal?&#8221;</p> 
<p><A NAME="an_22:8">22:8</A>&nbsp; Ma tontu ko: &#8220;Yaa di kan, Boroom bi?&#8221; Mu ne ma: &#8220;Maa di Yeesum Nasaret, mi ngay fitnaal.&#8221;</p> 
<p><A NAME="an_22:9">22:9</A>&nbsp; &#209;i ma &#224;ndaloon gis na&#241;u leer ga, waaye d&#233;ggu&#241;u baatu ka doon wax ak man. </p> 
<p><A NAME="an_22:10">22:10</A>&nbsp; Noonu ma laaj ko: &#8220;Lu ma war a def, Boroom bi?&#8221; Boroom bi ne ma: &#8220;J&#243;gal dem Damas, foofa dees na la biral l&#233;pp, li ma la yen.&#8221; </p> 
<p><A NAME="an_22:11">22:11</A>&nbsp; Gannaaw gisuma woon dara ndax leeraayu melxat ga, &#241;a ma &#224;ndal wommat ma, ma &#241;&#235;w Damas.    </p> 
<p><A NAME="an_22:12">22:12</A>&nbsp; &#171;Bi ma ko defee ku tudd Ana&#241;as &#241;&#235;w ci man. Nit ku ragal Y&#224;lla la woon ci s&#224;mm yoonu Musaa, te Yawuti Damas y&#233;pp seedeel ko lu baax. </p> 
<p><A NAME="an_22:13">22:13</A>&nbsp; Mu taxaw ci sama wet ne ma: &#8220;Sool sama mbokk, delluwaatal di gis.&#8221; Noonu ma daldi gisaat ca saa sa, xool ko. </p> 
<p><A NAME="an_22:14">22:14</A>&nbsp; Mu ne ma: &#8220;Sunu Y&#224;llay maam t&#224;nn na la, ba may la, nga xam coobareem te gis Aji Jub ji te nga d&#233;gg ay waxam. </p> 
<p><A NAME="an_22:15">22:15</A>&nbsp; Ndaxte li nga gis te d&#233;gg ko, dinga ko seede ci &#241;&#233;pp. </p> 
<p><A NAME="an_22:16">22:16</A>&nbsp; L&#233;egi nag, looy n&#233;g? J&#243;gal, &#241;u s&#243;ob la ci ndox, nga set ci say b&#224;kkaar ci tudd turu Yeesu.&#8221;    </p> 
<p><A NAME="an_22:17">22:17</A>&nbsp; &#171;Bi ma dellusee Yerusalem nag, di &#241;aan ca k&#235;r Y&#224;lla ga, leer t&#224;bbi ci man. </p> 
<p><A NAME="an_22:18">22:18</A>&nbsp; Ma daldi gis Boroom bi, mu ne ma: &#8220;G&#233;nnal Yerusalem ci ni mu g&#235;n a gaawe, ndaxte du&#241;u nangu li ngay seede ci man.&#8221; </p> 
<p><A NAME="an_22:19">22:19</A>&nbsp; Waaye ma tontu ne: &#8220;Boroom bi, xam na&#241;u ne, dama daan w&#235;r j&#224;ngoo-j&#224;ngu, di t&#235;j kaso ak di d&#243;or ay yar &#241;i la g&#235;m. </p> 
<p><A NAME="an_22:20">22:20</A>&nbsp; Rax-ca-dolli bi &#241;u tuuree deretu Ecen, mi la doon seedeel, teewe naa ko, &#224;nd ca, bay wottu sax y&#233;rey &#241;i ko doon rey.&#8221; </p> 
<p><A NAME="an_22:21">22:21</A>&nbsp; Waaye Boroom bi ne ma: &#8220;Demal, dinaa la yebal fu sore, nga j&#235;m ci xeeti &#241;i dul Yawut.&#8221;&#187;    </p> 
<p><A NAME="an_22:22">22:22</A>&nbsp; Mbooloo ma d&#233;glu ko nag ba ca wax jooju, waaye bi &#241;u d&#233;ggee loolu, &#241;u daldi yuuxu naan: &#171;Farleen ko ci &#224;ddina! Yembar mu mel ni moom yeyoowul a dund!&#187; </p> 
<p><A NAME="an_22:23">22:23</A>&nbsp; &#209;u daldi yuuxu ak di s&#224;nni seeni y&#233;re, tey callameeru suuf. </p> 
<p><A NAME="an_22:24">22:24</A>&nbsp; Noonu kilifa ga santaane, &#241;u dugal Pool ca tata ja te caw ko ay yar yu metti, laaj ko ba xam lu tax &#241;u di ko yuuxoo nii. </p> 
<p><A NAME="an_22:25">22:25</A>&nbsp; Waaye bi &#241;u koy jo&#241; ak ay der, Pool ne njiitu xare ba fa taxaw: &#171;Ndax am nga sa&#241;-sa&#241;u d&#243;or ay yar jaamburu Room, te fekk yoon dabu ko sax?&#187;    </p> 
<p><A NAME="an_22:26">22:26</A>&nbsp; Bi ko njiit la d&#233;ggee, mu fekki kilifaam, y&#233;gal ko ko; mu ne ko: &#171;Ndax xam nga li ngay def? Nit kale jaambur la ci Room.&#187; </p> 
<p><A NAME="an_22:27">22:27</A>&nbsp; Noonu kilifa ga &#241;&#235;w laaj Pool: &#171;Wax ma, ndax jaambur nga ci Room?&#187; Mu tontu ko: &#171;Waaw, moom laa.&#187; </p> 
<p><A NAME="an_22:28">22:28</A>&nbsp; Kilifa ga ne ko: &#171;Man fey naa xaalis bu bare, ngir nekk jaambur ci Room.&#187; Waaye Pool tontu ko: &#171;Man de dama koo judduwaale.&#187; </p> 
<p><A NAME="an_22:29">22:29</A>&nbsp; &#209;i ko b&#235;ggoon a d&#243;or ay yar nag randu ko ca saa sa. Te kilifa ga sax tiit ci xam ne Pool jaamburu Room la, te yeewlu na ko.    </p> 
<p><A NAME="an_22:30">22:30</A>&nbsp; Ca &#235;ll&#235;g sa mu b&#224;yyi ko, ndaxte b&#235;ggoon na xam bu w&#243;or lu ko Yawut ya jii&#241;. Mu santaane ne, saraxalekat yu mag ya dajaloo, &#241;oom ak kureelu &#224;ttekat ya. Gannaaw loolu mu indilu Pool, d&#235;j ko ci seen kanam.</p> 
<p><A NAME="an_23:1">23:1</A>&nbsp; Noonu Pool xool j&#224;kk g&#233;ew ba ne leen: &#171;Bokk yi, ci xel mu dal laa doxale ci kanam Y&#224;lla ba ci b&#233;su tey bi.&#187;</p> 
<p><A NAME="an_23:2">23:2</A>&nbsp; Ci kaw loolu saraxalekat bu mag ba, di ku &#241;uy wax Ana&#241;as, sant &#241;a taxaw ca wetam, &#241;u f&#233;l g&#233;mmi&#241;am. </p> 
<p><A NAME="an_23:3">23:3</A>&nbsp; Pool ne ko: &#171;Y&#224;lla dina la d&#243;or, yaw mi naaf&#233;q, bay samandaay miir bu joy bu &#241;u weexal. Yaa ngi toog di ma &#224;tte, ci li yoon wi digle, ba noppi santaane &#241;u d&#243;or ma, ci li yoon wi tere!&#187;</p> 
<p><A NAME="an_23:4">23:4</A>&nbsp; Waaye &#241;a taxaw ca wetam ne ko: &#171;Ndax dangay xas saraxalekat bu mag, bi Y&#224;lla fal?&#187;</p> 
<p><A NAME="an_23:5">23:5</A>&nbsp; Pool tontu leen: &#171;Bokk yi, xawma woon ne saraxalekat bu mag bi la, ndaxte t&#235;ral na&#241;u ci Mbind mi ne: &#8220;Bul wax lu bon sa kilifag xeet.&#8221;&#187;    </p> 
<p><A NAME="an_23:6">23:6</A>&nbsp; Naka noona Pool, mi xam ne, genn-w&#224;llu kureel ga bokk na&#241;u ci tariixab Sadusen ya, te &#241;a ca des bokk ci tariixab Farisen ya, mu wax ci kaw ci biir g&#233;ew ba ne: &#171;Bokk yi, man Farisen laa, te Farisen moo ma jur; li tax &#241;u may &#224;tte tey mooy sama yaakaar ci ne, &#241;i dee dina&#241;u dekki.&#187;</p> 
<p><A NAME="an_23:7">23:7</A>&nbsp; Bi mu waxee loolu nag, werante wu metti daldi xew diggante Farisen ya ak Sadusen ya, ba mbooloo ma xaajalikoo. </p> 
<p><A NAME="an_23:8">23:8</A>&nbsp; Ndaxte Sadusen yi nanguwu&#241;u ne, ndekkite mbaa malaaka mbaa rab, dara am na ci, waaye Farisen nangu na&#241;u yooyu y&#233;pp.    </p> 
<p><A NAME="an_23:9">23:9</A>&nbsp; Ci kaw loolu nag coow lu bare daldi jib. &#209;enn ca xutbakat, ya bokk ca Farisen ya, ne b&#235;r&#233;t, daldi xuloo bu metti ne: &#171;Gisunu dara lu bon ci nit kii. Su fekkeente ne, rab a ko wax mbaa malaaka...?&#187; </p> 
<p><A NAME="an_23:10">23:10</A>&nbsp; Noonu xuloo ba daldi g&#235;n a t&#224;ng, ba kilifa ga ragal ne, nit &#241;i dina&#241;u daggaate Pool. Kon mu sant xarekat ya, &#241;u w&#224;cc, nangu Pool ci &#241;oom, y&#243;bbu ko ca tata ja. </p> 
<p><A NAME="an_23:11">23:11</A>&nbsp; Ca guddi ga nag Boroom bi taxaw ci wetu Pool ne ko: &#171;Takkal sa fit; ni nga ma seedee ci Yerusalem, noonu nga may seedee ca Room.&#187;    </p> 
<p><A NAME="an_23:12">23:12</A>&nbsp; Bi b&#235;t setee Yawut ya daldi lal pexe; &#241;u dige ci ngi&#241; ne, du&#241;u lekkati, du&#241;u naanati, ba kera &#241;uy rey Pool. </p> 
<p><A NAME="an_23:13">23:13</A>&nbsp; &#209;a lal pexe ma, seen lim &#235;pp na &#241;eent-fukk. </p> 
<p><A NAME="an_23:14">23:14</A>&nbsp; Noonu &#241;u dem ca saraxalekat yu mag ya ak njiit ya ne leen: &#171;Gi&#241; nanu ne, dunu mos dara, ba kera nuy rey Pool. </p> 
<p><A NAME="an_23:15">23:15</A>&nbsp; L&#233;egi nag y&#233;en ak kureelu &#224;ttekat ya, laajleen kilifa ga, mu indi ko ci seen kanam, mel ni dangeen a b&#235;gg a seet mbiram bu g&#235;n a w&#243;or. Bu ko defee nun dinanu fagaru, ngir rey ko, bala moo agsi.&#187;    </p> 
<p><A NAME="an_23:16">23:16</A>&nbsp; Waaye jarbaatu Pool y&#233;g fiir ga, mu dem, dugg ca tata ja, y&#233;gal ko Pool. </p> 
<p><A NAME="an_23:17">23:17</A>&nbsp; Bi ko Pool d&#233;ggee, mu woo kenn ca njiiti xare ba ne ko: &#171;Y&#243;bbul waxambaane wii ca kilifa ga, ndax am na lu mu ko war a y&#233;gal.&#187; </p> 
<p><A NAME="an_23:18">23:18</A>&nbsp; Njiit la j&#235;l ko, y&#243;bbu ko ca kilifa ga ne ko: &#171;Pool, mi &#241;u j&#224;pp, moo ma woo, &#241;aan ma, ma indil la waxambaane wii, ndaxte am na lu mu lay wax.&#187;    </p> 
<p><A NAME="an_23:19">23:19</A>&nbsp; Noonu kilifa ga j&#224;pp ci loxob waxambaane wa, w&#233;etoo ak moom, laaj ko: &#171;Loo ma b&#235;gg a y&#233;gal?&#187; </p> 
<p><A NAME="an_23:20">23:20</A>&nbsp; Mu tontu ne: &#171;Yawut yi da&#241;oo dige, ngir &#241;aan la, nga indi Pool &#235;ll&#235;g ca kanamu kureelu &#224;ttekat ya, mel ni da&#241;oo b&#235;gg a seet mbiram bu g&#235;n a w&#243;or. </p> 
<p><A NAME="an_23:21">23:21</A>&nbsp; Bu leen ko may, ndaxte lu &#235;pp &#241;eent-fukk ci &#241;oom &#241;u ngi koy lalal fiir. Dige na&#241;u ak ngi&#241; ne, dootu&#241;u lekk, dootu&#241;u naan, li feek reyu&#241;u ko; fi mu ne sax fagaru na&#241;u, di xaar, nga nangu.&#187; </p> 
<p><A NAME="an_23:22">23:22</A>&nbsp; Kilifa ga nag sant waxambaane wa, mu ba&#241; koo &#224;gge kenn, ba noppi mu yiwi ko, mu dem.    </p> 
<p><A NAME="an_23:23">23:23</A>&nbsp; Bi mu ko defee mu woo &#241;aar ci njiiti xare ba ne leen: &#171;Waajal-leen &#241;aari t&#233;em&#233;eri xarekat ak jur&#243;om-&#241;aar-fukki gawar ak &#241;aari t&#233;em&#233;er &#241;u g&#224;nnaayoo xeej, ngeen dem Sesare ci jur&#243;om-&#241;eenti waxtu ci guddi. </p> 
<p><A NAME="an_23:24">23:24</A>&nbsp; Wutal-leen it Pool lu mu war, ngeen y&#243;bbu ko ci j&#224;mm ak salaam ba ca Feligs&#235;, boroom r&#233;ew mi.&#187; </p> 
<p><A NAME="an_23:25">23:25</A>&nbsp; Noonu mu bind bataaxal bii:     </p> 
<p><A NAME="an_23:26">23:26</A>&nbsp; Yaw Feligs&#235; mu tedd mi, di boroom r&#233;ew mi; man K&#235;l&#243;dd Lisiyas maa ngi lay nuyu. </p> 
<p><A NAME="an_23:27">23:27</A>&nbsp; Yawut yi j&#224;pp na&#241;u nit kii, b&#235;gg koo rey, waaye bi ma y&#233;gee ne, jaambur la ci Room, wallu naa ko ak ay xarekat, ba musal ko. </p> 
<p><A NAME="an_23:28">23:28</A>&nbsp; B&#235;ggoon naa xam lu tax &#241;u kalaame ko. Moo tax ma y&#243;bbu ko ca kanamu seen kureelu &#224;ttekat ya. </p> 
<p><A NAME="an_23:29">23:29</A>&nbsp; Gis naa ne li &#241;u ko jii&#241; mu ngi aju ci ay werantey seen yoon, waaye jii&#241;u&#241;u ko dara lu jar dee mbaa j&#233;ng. </p> 
<p><A NAME="an_23:30">23:30</A>&nbsp; Te bi ma d&#233;ggee ne, &#241;u ngi koy fexeel, yebal naa ko ci yaw ci saa si. Sant naa nag &#241;i ko kalaame, &#241;u xamal la seen lay.    </p> 
<p><A NAME="an_23:31">23:31</A>&nbsp; Noonu xarekat ya j&#235;l Pool ci guddi, indi ko ba ca d&#235;kku Antipataris, ni &#241;u leen ko sante. </p> 
<p><A NAME="an_23:32">23:32</A>&nbsp; Ca &#235;ll&#235;g sa &#241;u wo&#241;&#241;iku, dellusi ca tata ja, b&#224;yyi gawar ga, &#241;u gunge ko. </p> 
<p><A NAME="an_23:33">23:33</A>&nbsp; Bi gawar ga &#224;ggee Sesare, &#241;u jox boroom r&#233;ew ma bataaxal ba, j&#233;bbal ko Pool. </p> 
<p><A NAME="an_23:34">23:34</A>&nbsp; Bi loolu amee boroom r&#233;ew ma j&#224;ng bataaxal ba, laaj ci ban diiwaan la Pool d&#235;kk. Bi mu y&#233;gee ne, mu ngi d&#235;kk Silisi, </p> 
<p><A NAME="an_23:35">23:35</A>&nbsp; mu ne ko: &#171;Kon bu &#241;i la kalaame &#241;&#235;wee, dinga layoo.&#187; Mu santaane nag, &#241;u denc ko ca k&#235;r buur ba Erodd.</p> 
<p><A NAME="an_24:1">24:1</A>&nbsp; Bi jur&#243;omi fan w&#233;yee, Ana&#241;as saraxalekat bu mag ba dikk, &#224;nd ak ay njiit ak layookat bu tudd Tertul, &#241;u woo Pool ci yoon fa kanam boroom r&#233;ew ma. </p> 
<p><A NAME="an_24:2">24:2</A>&nbsp; Noonu &#241;u woo Pool, te Tertul daldi ko jii&#241; naan: &#171;Yaw Feligs&#235; mu tedd mi, sa nguur jural na nu j&#224;mm ju neex, te sa j&#224;ppandil soppi na lu bare ci sunu xeet. </p> 
<p><A NAME="an_24:3">24:3</A>&nbsp; Gis nanu ko f&#233;pp ak ci l&#233;pp, di la g&#235;r&#235;m ak sunu xol b&#233;pp. </p> 
<p><A NAME="an_24:4">24:4</A>&nbsp; Waaye ngir ba&#241; a y&#224;ggal jataay bi, maa ngi lay &#241;aan ci sa lewetaay, nga d&#233;glu nu ci lu g&#224;tt. </p> 
<p><A NAME="an_24:5">24:5</A>&nbsp; Ndaxte ci mbirum nit kii teew, gis nanu ne rambaaj la, buy indi x&#235;ccoo ci Yawut yi ci &#224;ddina s&#233;pp, di njiitu mbooloo mu &#241;uy wax Nasar&#233;en. </p> 
<p><A NAME="an_24:6">24:6</A>&nbsp; Dem na ba j&#233;em a teddadil sax k&#235;r Y&#224;lla ga, waaye j&#224;pp nanu ko. </p> 
<p><A NAME="an_24:8">24:8</A>&nbsp; Soo ko laajee, yaw ci sa bopp, dinga gis ne, li nu koy jii&#241; d&#235;gg la.&#187;</p> 
<p><A NAME="an_24:9">24:9</A>&nbsp; Ci kaw loolu Yawut ya &#224;nd ca, di d&#235;ggal ne loolu w&#243;or na.    </p> 
<p><A NAME="an_24:10">24:10</A>&nbsp; Bi loolu amee boroom r&#233;ew ma jox Pool k&#224;ddu gi. Noonu mu l&#224;yyi ne: &#171;Xam naa ne, yaa ngi &#224;tte xeet wi diirub at yu bare, moo tax maa ngi l&#224;yyi ak k&#243;olute. </p> 
<p><A NAME="an_24:11">24:11</A>&nbsp; Man ngaa w&#243;orliku ne, &#235;ppagul fukki fan ak &#241;aar demoon naa Yerusalem ngir m&#224;ggali. </p> 
<p><A NAME="an_24:12">24:12</A>&nbsp; Te kenn gisu ma, maay werante mbaa di j&#243;gloo mbooloo, muy ca k&#235;r Y&#224;lla ga mbaa ca j&#224;ngu ya mbaa ci biir d&#235;kk ba. </p> 
<p><A NAME="an_24:13">24:13</A>&nbsp; Te m&#235;nu&#241;oo firndeel dara ci li &#241;u may jii&#241; l&#233;egi. </p> 
<p><A NAME="an_24:14">24:14</A>&nbsp; Waaye nangu naa ci sa kanam ne, maa ngi jaamu Y&#224;llay sunuy maam, ci topp yoon wi &#241;u ne, mooy tariixa; terewul ne, l&#233;pp li &#241;u t&#235;ral ci yoonu Musaa ak li yonent yi bind, g&#235;m naa ko. </p> 
<p><A NAME="an_24:15">24:15</A>&nbsp; Te bokk naa ak &#241;oom yaakaar ci Y&#224;lla, ne &#241;i jub ak &#241;i jubadi dina&#241;u dekki keroog yawmelxayaam. </p> 
<p><A NAME="an_24:16">24:16</A>&nbsp; Moo tax fu ma tollu, maa ngi g&#243;or-g&#243;orlu, ngir am xel mu dal fa kanam Y&#224;lla ak fa kanam nit &#241;i.    </p> 
<p><A NAME="an_24:17">24:17</A>&nbsp; &#171;Noonu gannaaw g&#235;jeb at yu bare &#241;&#235;w naa, ngir indil sama xeet ndimbal te j&#233;bbal Y&#224;lla ay sarax. </p> 
<p><A NAME="an_24:18">24:18</A>&nbsp; Bi ma koy def nag, gis na&#241;u ma ca k&#235;r Y&#224;lla ga, ma setlu ba noppi, fekk &#224;nduma ak mbooloo te indiwuma benn coow. </p> 
<p><A NAME="an_24:19">24:19</A>&nbsp; Waaye ay Yawut yu d&#235;kk Asi &#8212; xanaa kay &#241;oo waroon a &#241;&#235;w ci sa kanam, di ma kalaame, bu &#241;u amee dara lu &#241;u may topp. </p> 
<p><A NAME="an_24:20">24:20</A>&nbsp; Waaye it na nit &#241;ii wax ci lan laa too&#241;e ci jataayu g&#233;ewub &#224;tte ba, </p> 
<p><A NAME="an_24:21">24:21</A>&nbsp; xanaa li ma waxoon ca kaw ci seen biir rekk ne: &#8220;Mbirum ndekkitel &#241;i dee moo tax ngeen d&#235;j ma ci seen kanam tey!&#8221;&#187;    </p> 
<p><A NAME="an_24:22">24:22</A>&nbsp; Bi mu waxee noonu, Feligs&#235; mi xam bu w&#243;or mbirum yoon wi, yiwi leen ba beneen yoon. Mu ne leen: &#171;Bu Lisiyas kilifag xare bi &#241;&#235;wee, dinaa &#224;tte seen mbir.&#187; </p> 
<p><A NAME="an_24:23">24:23</A>&nbsp; Noonu mu sant njiitu xare ba ne ko: &#171;Nanga wottu Pool, waaye nga may ko f&#233;ex, te b&#224;yyi ay xaritam, &#241;u topptoo ko.&#187;    </p> 
<p><A NAME="an_24:24">24:24</A>&nbsp; Bi ay fan w&#233;yee, Feligs&#235; &#241;&#235;waat, &#224;nd ak jabaram Dursil, miy Yawut. Noonu mu woolu Pool, di ko d&#233;glu ci mbirum g&#235;m Yeesu Kirist. </p> 
<p><A NAME="an_24:25">24:25</A>&nbsp; Waaye bi Pool di waxtaan ci mbirum njub ak moom sa bopp ak b&#233;s p&#233;nc, Feligs&#235; daldi tiit, yiwi ko ne ko: &#171;Demal, bu ma amee jot, dinaa la woolu.&#187; </p> 
<p><A NAME="an_24:26">24:26</A>&nbsp; Fekk yaakaaroon na it ne, Pool dina ko jox xaalis; kon mu di ko faral a woolu, ngir waxtaan ak moom.    </p> 
<p><A NAME="an_24:27">24:27</A>&nbsp; Bi &#241;aari at weesoo nag, amoon na ku wuutu Feligs&#235;, tudd Porsiyus Festus. Noonu Feligs&#235;, mi b&#235;ggoon lu neex Yawut ya, b&#224;yyi Pool ca kaso ba.</p> 
<p><A NAME="an_25:1">25:1</A>&nbsp; Bi Festus teersee ci diiwaanam, mu teg ca &#241;etti fan, dem Yerusalem. </p> 
<p><A NAME="an_25:2">25:2</A>&nbsp; Noonu saraxalekat yu mag ya ak njiiti Yawut ya kalaame Pool ci moom. </p> 
<p><A NAME="an_25:3">25:3</A>&nbsp; &#209;uy s&#224;kku ndimbal ci moom, di ko &#241;aan bu w&#233;r, mu y&#243;nni Pool Yerusalem, fekk lal na&#241;u fiiru rey ko ca yoon wa. </p> 
<p><A NAME="an_25:4">25:4</A>&nbsp; Waaye Festus tontu leen ne: &#171;&#209;u ngi wottu Pool ca Sesare, te dinaa fa dem fi ak fan yu n&#233;ew.&#187;</p> 
<p><A NAME="an_25:5">25:5</A>&nbsp; Mu ne leen: &#171;&#209;i am maana ci y&#233;en nag, nangeen &#224;nd ak man, layooji ak nit ka, bu dee too&#241; na.&#187;    </p> 
<p><A NAME="an_25:6">25:6</A>&nbsp; Noonu Festus am fa &#241;oom jur&#243;om-&#241;ett ba fukki fan, ba noppi dem Sesare. Ca &#235;ll&#235;g sa mu toog ca &#224;ttekaay ba, joxe ndigal, &#241;u indi Pool. </p> 
<p><A NAME="an_25:7">25:7</A>&nbsp; Bi mu &#241;&#235;wee nag, Yawut ya j&#243;ge Yerusalem w&#235;r ko, di ko jii&#241; too&#241; yu bare te r&#233;y, te m&#235;nu&#241;u leen a firndeel.    </p> 
<p><A NAME="an_25:8">25:8</A>&nbsp; Noonu Pool l&#224;yyi ne: &#171;Too&#241;uma yoonu Yawut ya, too&#241;uma k&#235;r Y&#224;lla ga, too&#241;uma buur ba Sesaar.&#187;</p> 
<p><A NAME="an_25:9">25:9</A>&nbsp; Ci kaw loolu Festus, mi b&#235;gg lu neex Yawut ya, tontu Pool ne: &#171;Ndax b&#235;gguloo dem Yerusalem, nga layoo fa ci mbir yii ci sama kanam?&#187;    </p> 
<p><A NAME="an_25:10">25:10</A>&nbsp; Waaye Pool ne ko: &#171;Maa ngi nii taxaw ci kanam &#224;ttekaayu buur Sesaar; te fii la&#241;u ma war a &#224;ttee. Te yaw ci sa bopp xam nga bu baax ne, too&#241;uma Yawut yi. </p> 
<p><A NAME="an_25:11">25:11</A>&nbsp; Su ma too&#241;oon mbaa ma def lu bon lu jar dee, kon duma tinu ngir ba&#241; a dee. Waaye bu li &#241;u may jii&#241; taxawul, kenn sa&#241;u ma leen a j&#233;bbal. D&#233;nk naa sama mbir Sesaar.&#187;    </p> 
<p><A NAME="an_25:12">25:12</A>&nbsp; Bi mu waxee loolu, Festus gise ak &#241;i ko w&#235;r, mu tontu ko: &#171;D&#233;nk nga sa mbir Sesaar, kon ci moom ngay dem.&#187;    </p> 
<p><A NAME="an_25:13">25:13</A>&nbsp; Ba &#241;u ca tegee ay fan, buur Agaripa ak Berenis &#241;&#235;w Sesare, ngir nuyusi Festus. </p> 
<p><A NAME="an_25:14">25:14</A>&nbsp; Bi seen ngan di ruus nag, Festus diis buur ba mbirum Pool ne ko: &#171;Feligs&#235; batale na nu ak kenn ku &#241;u t&#235;j. </p> 
<p><A NAME="an_25:15">25:15</A>&nbsp; Te bi ma nekkee Yerusalem, saraxalekat yu mag ya ak njiiti Yawut ya kalaame na&#241;u ko ci man, &#241;aan ma, ma daan ko. </p> 
<p><A NAME="an_25:16">25:16</A>&nbsp; Waaye ma tontu leen ne: &#8220;J&#233;bbale nit, fekk j&#224;kkaarloowul ak &#241;i koy jii&#241;, ba man a l&#224;yyil boppam ci li &#241;u koy jii&#241;, loolu d&#235;ppoowul ak aaday nguuru Room.&#8221; </p> 
<p><A NAME="an_25:17">25:17</A>&nbsp; Bi &#241;u &#224;ndee ak man ba fii nag, randaluma mbir mi, waaye ca &#235;ll&#235;g sa sax toog naa ca &#224;ttekaay ba, joxe ndigal, &#241;u indi nit kooku. </p> 
<p><A NAME="an_25:18">25:18</A>&nbsp; &#209;i koy kalaame nag, bi &#241;u taxawee, jii&#241;u&#241;u ko benn &#241;aawteef ci yi ma yaakaaroon; </p> 
<p><A NAME="an_25:19">25:19</A>&nbsp; waaye &#241;uy werante rekk ak moom ci seen yoon ak ci mbirum ku tudd Yeesu, mi dee, te Pool sax ci ne, mu ngi dund. </p> 
<p><A NAME="an_25:20">25:20</A>&nbsp; Gannaaw lijjanti mbir moomu jafe woon na ma lool nag, ma laaj ko, ndax b&#235;gg na dem Yerusalem, layooji fa ci mbir yooyu. </p> 
<p><A NAME="an_25:21">25:21</A>&nbsp; Waaye Pool &#241;aan, nu fomm mbiram, ba kera buur bu tedd ba di ko &#224;tte. Noonu santaane naa &#241;u aj ko, ba keroog ma koy y&#243;nnee Sesaar.&#187;    </p> 
<p><A NAME="an_25:22">25:22</A>&nbsp; Booba nag Agaripa ne Festus: &#171;Man sax b&#235;gg naa d&#233;gg nit kooku.&#187; Festus tontu ko: &#171;Bu &#235;ll&#235;gee dinga ko d&#233;gg.&#187;    </p> 
<p><A NAME="an_25:23">25:23</A>&nbsp; Ca &#235;ll&#235;g sa nag Agaripa ak Berenis &#241;&#235;w bu xumb, &#241;u dugg ca n&#233;egu &#224;tte ba, &#224;nd ak kilifay xare ba ak &#241;a am maana ca d&#235;kk ba. Noonu Festus joxe ndigal, &#241;u indi Pool.    </p> 
<p><A NAME="an_25:24">25:24</A>&nbsp; Bi mu &#241;&#235;wee, Festus ne: &#171;Buur Agaripa ak y&#233;en &#241;&#233;pp, &#241;i fi teew tey, nit kaa ngi nii! Mbiram moo tax mbooloom Yawut y&#233;pp, muy ci Yerusalem, muy fii, w&#235;r ma di yuuxu ne: &#8220;Nit kii waratul a dund.&#8221; </p> 
<p><A NAME="an_25:25">25:25</A>&nbsp; Waaye gis naa ne, deful dara lu jar dee. Moona, gannaaw moom ci boppam d&#233;nk na boppam buur bu tedd ba, fas naa y&#233;ene y&#243;nnee ko ko. </p> 
<p><A NAME="an_25:26">25:26</A>&nbsp; Fekk awma dara lu w&#243;or ci mbiram, lu ma man a bind sang bi. Moo tax ma indi ko ci seen kanam, rawatina ci sa kanam buur Agaripa, ngir sunu jataay may ma lu ma bind. </p> 
<p><A NAME="an_25:27">25:27</A>&nbsp; Ndaxte yaakaar naa ne, y&#243;nnee ku &#241;u t&#235;j, te ba&#241; caa boole lu ko waral, &#224;ndul ak xel.&#187;</p> 
<p><A NAME="an_26:1">26:1</A>&nbsp; Bi mu ko waxee, Agaripa ne Pool: &#171;J&#235;lal k&#224;ddu gi.&#187; Noonu Pool t&#224;llal loxoom, daldi l&#224;yyi ne:</p> 
<p><A NAME="an_26:2">26:2</A>&nbsp; &#171;Buur Agaripa, ma l&#224;yyi ci sa kanam tey ci l&#233;pp, li ma Yawut yiy jii&#241;, xol bu sedd la ci man,</p> 
<p><A NAME="an_26:3">26:3</A>&nbsp; ndaxte xam nga bu baax aaday Yawut yi ak seeni werantey yoon. Kon maa ngi lay &#241;aan, nga d&#233;glu ma ak mu&#241;.    </p> 
<p><A NAME="an_26:4">26:4</A>&nbsp; &#171;Ci lu j&#235;m ci Yawut yi, xam na&#241;u sama dund li dale ci samag ndaw, muy ci sama biir xeet, muy ci Yerusalem. </p> 
<p><A NAME="an_26:5">26:5</A>&nbsp; Xam na&#241;u ma bu y&#224;gg te man na&#241;oo seede, su leen neexee, ne daan naa dund ni Farisen, te mooy tariixa bi g&#235;n a diis ci sunu diine. </p> 
<p><A NAME="an_26:6">26:6</A>&nbsp; Li ma indi ci kureelu &#224;ttekat yii nag, mooy yaakaar ne, Y&#224;lla dina amal li mu digoon sunuy maam. </p> 
<p><A NAME="an_26:7">26:7</A>&nbsp; Dige booba la fukki giir ak &#241;aar yu b&#224;nni Israyil di s&#224;kku, ngir jot ko, ci jaamu Y&#224;lla ak cawarte guddi ak b&#235;cc&#235;g. Yaw buur, yaakaar joojoo tax &#241;u may kalaame, &#241;oom Yawut yi. </p> 
<p><A NAME="an_26:8">26:8</A>&nbsp; Lu tax seen xel d&#224;q ne, Y&#224;lla dina dekkal &#241;i dee?    </p> 
<p><A NAME="an_26:9">26:9</A>&nbsp; &#171;Man sax ci sama bopp defe woon naa ne, war naa def lu bare, ngir suufeel turu Yeesum Nasaret. </p> 
<p><A NAME="an_26:10">26:10</A>&nbsp; Daan naa ko def ci Yerusalem, ba noppi ma jot sa&#241;-sa&#241; ci saraxalekat yu mag ya, bay t&#235;j gaayi Y&#224;lla yu bare. Rax-ca-dolli ku &#241;u ci masoon a b&#235;gg a rey, &#224;nd naa ci. </p> 
<p><A NAME="an_26:11">26:11</A>&nbsp; Daan naa w&#235;r j&#224;ngoo-j&#224;ngu, di leen teg toskare te di leen j&#233;em a weddiloo. Te sama mer daa na tar, ba ma di leen xa&#241; ba ca d&#235;kk yu sore, ngir fitnaal leen.    </p> 
<p><A NAME="an_26:12">26:12</A>&nbsp; &#171;Noonu am b&#233;s, may dem d&#235;kku Damas, yor sa&#241;-sa&#241; ak ndigalu saraxalekat yu mag ya. </p> 
<p><A NAME="an_26:13">26:13</A>&nbsp; Ca njolloor, buur bi, gis naa ca yoon wa leer gu j&#243;ge asamaan ne r&#224;yy, ba raw leeru jant, melax ba &#235;mb ma, man ak &#241;i ma &#224;ndal. </p> 
<p><A NAME="an_26:14">26:14</A>&nbsp; Nu ne n&#235;r&#235;m ci suuf, ma d&#233;gg baat bu ma wax ci l&#224;kku yawut ne: &#8220;Sool, Sool, lu tax nga di ma fitnaal? Ngay b&#235;re ak man ni fas wuy wo&#331;&#331;eetu ku koy jam d&#235;g&#235;l, metti na ci yaw.&#8221;    </p> 
<p><A NAME="an_26:15">26:15</A>&nbsp; &#171;Noonu ma tontu ko: &#8220;Yaa di kan, Boroom bi?&#8221; Boroom bi ne ma: &#8220;Maa di Yeesu, mi ngay fitnaal. </p> 
<p><A NAME="an_26:16">26:16</A>&nbsp; Waaye j&#243;gal taxaw. Lii moo tax ma fee&#241;u la: teg naa la yen, nga di ma seedeel ci l&#233;pp li nga gis ci man, ak li ma lay fee&#241;uji. </p> 
<p><A NAME="an_26:17">26:17</A>&nbsp; Dinaa la musal ci b&#224;nni Israyil ak ci &#241;i dul Yawut. Ci &#241;oom laa lay yebal, </p> 
<p><A NAME="an_26:18">26:18</A>&nbsp; ngir ubbi seeni b&#235;t, nga j&#235;le leen ci l&#235;nd&#235;m, t&#224;bbal leen ci leer, nga nangoo leen ci sa&#241;-sa&#241;u Seytaane, wo&#241;&#241;i leen ci Y&#224;lla, ma baal leen seeni b&#224;kkaar te may leen c&#233;r ci biir sama gaa yi sell ci kaw ng&#235;m.&#8221;    </p> 
<p><A NAME="an_26:19">26:19</A>&nbsp; &#171;Kon nag buur Agaripa, woruma li ma Y&#224;lla yen ci pee&#241;u. </p> 
<p><A NAME="an_26:20">26:20</A>&nbsp; Waaye li t&#224;mbali ci Damas, teg ci d&#235;kku Yerusalem ak r&#233;ewu Yawut m&#233;pp, ba agsi ci &#241;i dul Yawut, y&#233;gal naa leen, &#241;u tuub seeni b&#224;kkaar te wo&#241;&#241;iku ci Y&#224;lla, bay j&#235;f lu d&#235;ppook r&#233;ccu. </p> 
<p><A NAME="an_26:21">26:21</A>&nbsp; Loolu nag moo waral Yawut yi j&#224;pp ma ca k&#235;r Y&#224;lla ga, di ma fexee rey. </p> 
<p><A NAME="an_26:22">26:22</A>&nbsp; Waaye gannaaw Y&#224;llaa ngi may taxawu ba tey, maa ngi taxaw fi, di ko seedeel ci mag ak ndaw; yokkuma dara ci li yonent yi ak Musaa xamle woon lu jiitu, </p> 
<p><A NAME="an_26:23">26:23</A>&nbsp; maanaam Almasi bi dina d&#233;kku ay coono, te mooy j&#235;kk a dekki, bay jollil leer ci b&#224;nni Israyil ak &#241;i dul Yawut.&#187;    </p> 
<p><A NAME="an_26:24">26:24</A>&nbsp; Bi muy l&#224;yyee nii, Festus daldi ko g&#235;dd ak baat bu kawe ne ko: &#171;Dangaa dof Pool! Xanaa sa nj&#224;ng mu r&#233;y mi da laa xa&#241; sago.&#187;    </p> 
<p><A NAME="an_26:25">26:25</A>&nbsp; Waaye Pool tontu ko: &#171;Festus mu tedd mi, dofuma; waaye lu d&#235;ggu laay wax te &#224;nd ak sago. </p> 
<p><A NAME="an_26:26">26:26</A>&nbsp; Y&#235;f yii leer na buur bi, moo tax maa ngi koy wax ak k&#243;olute. W&#243;or naa ne, dara ci lii may wax umpu ko, ndaxte lii amewul ciy ruq. </p> 
<p><A NAME="an_26:27">26:27</A>&nbsp; Yaw buur Agaripa, ndax g&#235;muloo yonent yi? Xam naa bu w&#233;r ne, g&#235;m nga.&#187;    </p> 
<p><A NAME="an_26:28">26:28</A>&nbsp; Noonu Agaripa ne Pool: &#171;Xanaa yaw, ci diir bu g&#224;tt bii rekk, nga ma b&#235;gg a dugale ci gaayi Kirist!&#187; </p> 
<p><A NAME="an_26:29">26:29</A>&nbsp; Pool tontu ko: &#171;Muy tey, muy &#235;ll&#235;g, waxuma yaw rekk waaye it &#241;i may d&#233;glu tey &#241;&#233;pp, na Y&#224;lla def, ba ngeen fekksi ma ci li ma nekk, lu moy j&#233;ng yii!&#187;    </p> 
<p><A NAME="an_26:30">26:30</A>&nbsp; Ci kaw loolu buur ba daldi j&#243;g, boroom r&#233;ew ma topp ci, Berenis tegu ca ak mbooloo ma m&#233;pp. </p> 
<p><A NAME="an_26:31">26:31</A>&nbsp; Bi &#241;u g&#233;nnee nag, &#241;uy waxante ne: &#171;Nit kii deful dara lu jar dee mbaa kaso.&#187; </p> 
<p><A NAME="an_26:32">26:32</A>&nbsp; Te Agaripa ne Festus: &#171;Manoon nanu koo yiwi, bu d&#233;nkuloon mbiram Sesaar.&#187;</p> 
<p><A NAME="an_27:1">27:1</A>&nbsp; Bi loolu w&#233;yee &#241;u fas y&#233;ene noo dugal gaal j&#235;me r&#233;ewu Itali. Noonu &#241;u j&#235;l Pool ak &#241;eneen &#241;i &#241;u t&#235;joon, d&#233;nk leen njiitu xare bu tudd Yulyus, mi bokk ci mbooloom xare mu buur. </p> 
<p><A NAME="an_27:2">27:2</A>&nbsp; Nu dugg ca gaalu d&#235;kku Adaramit guy taxaw ci teeruy Asi, daldi t&#224;bbi ci biir g&#233;ej; te Arist&#224;rk, mi d&#235;kk Tesalonig ci diiwaanu Maseduwan, &#224;nd ak nun.    </p> 
<p><A NAME="an_27:3">27:3</A>&nbsp; Ca &#235;ll&#235;g sa nu teer Sidon; Yulyus laabiir ci Pool, may ko mu dem ci ay xaritam, ngir &#241;u ganale ko. </p> 
<p><A NAME="an_27:4">27:4</A>&nbsp; Bi nu fa j&#243;gee, nu dem ci biir g&#233;ej, leru dunu Sipar ci fegu ngelaw li, ndaxte ngelaw li da noo soflu. </p> 
<p><A NAME="an_27:5">27:5</A>&nbsp; Nu j&#224;ll g&#233;ej, gi janook diiwaani Silisi ak Pamfili, teersi Mira ca w&#224;lli Lisi. </p> 
<p><A NAME="an_27:6">27:6</A>&nbsp; Foofa nag njiit la gis gaal gu j&#243;ge Alegs&#224;ndiri, j&#235;m Itali, mu dugal nu ca. </p> 
<p><A NAME="an_27:7">27:7</A>&nbsp; Noonu nuy dem nd&#224;nk diirub fan yu bare, ba janook Kanidd ci kaw coono bu r&#233;y; te ndegam ngelaw li mayu nu, nu j&#235;m kanam, nu leru dunu Kereet ci fegu ngelaw li, janook Salmon. </p> 
<p><A NAME="an_27:8">27:8</A>&nbsp; Nu romb fa ak coono yu bare, agsi ca b&#233;rab bu &#241;uy wax Teeru yu neex, te dend ak d&#235;kku Lase.    </p> 
<p><A NAME="an_27:9">27:9</A>&nbsp; Fekk booba y&#224;ggoon na&#241;u ca yoon wa, te dem ci g&#233;ej daldi aaytal, ndaxte jamonoy Kooru Yawut ya wees na. Moo tax Pool digal leen ne: </p> 
<p><A NAME="an_27:10">27:10</A>&nbsp; &#171;Gaa &#241;i, gis naa ne, tukki bi &#235;mb na musiba ak kasara ju bare, waxuma gaal gi ak li mu yeb waaye sunuy bakkan sax xaj na ci.&#187; </p> 
<p><A NAME="an_27:11">27:11</A>&nbsp; Waaye njiit la sobental waxi Pool, d&#233;ggal dawalkat ba ak boroom gaal ga. </p> 
<p><A NAME="an_27:12">27:12</A>&nbsp; Te gannaaw teeru ba neexul a lollikoo, &#241;a ca &#235;pp m&#224;nkoo ci j&#243;ge fa, dem ci biir g&#233;ej, ngir wut a agsi Fenigs&#235;, biy teerub dunu Kereet te janook sowu suuf ak sowu kaw, nu lollikoo fa.    </p> 
<p><A NAME="an_27:13">27:13</A>&nbsp; Noonu bi ngelaw lu woyof liy j&#243;ge sudd wolee, &#241;u defe ne, man na&#241;oo sottal seen pexe, &#241;u w&#235;gg diigal, daldi tafu ci dunu Kereet. </p> 
<p><A NAME="an_27:14">27:14</A>&nbsp; Waaye nes tuuti ngelaw lu wole penku, &#241;u di ko wax &#171;&#203;rakilon,&#187; j&#243;ge ca dun ba, ne milib ci sunu kaw. </p> 
<p><A NAME="an_27:15">27:15</A>&nbsp; Mu &#235;pp doole gaal ga, daldi ko wat, ba nu bayliku, daldi yal. </p> 
<p><A NAME="an_27:16">27:16</A>&nbsp; Nu daldi daw, leru dun bu tuuti bu &#241;uy wax K&#243;da ci fegu ngelaw, rawale looco ga ci kaw gaal ga ak coono bu bare. </p> 
<p><A NAME="an_27:17">27:17</A>&nbsp; Bi &#241;u ko y&#233;egee, &#241;u fab ay buum, ngir laxas ca taatu gaal ga, ngir ragal a daanu ci suuf su nooy su &#241;uy wax Sirt; ba noppi &#241;u daldi s&#224;nni diigal, ngir w&#224;&#241;&#241;i doxub gaal ga, nuy yale noonu. </p> 
<p><A NAME="an_27:18">27:18</A>&nbsp; Waaye bi nu ngelaw li sonalee bu metti, ca &#235;ll&#235;g sa &#241;u s&#224;nni la gaal ga yeboon ca g&#233;ej ga. </p> 
<p><A NAME="an_27:19">27:19</A>&nbsp; Te ca &#241;etteelu fan ba, &#241;u s&#224;nni ak seeni loxo jumtukaay, yi &#241;u yeboon ngir f&#224;ggu. </p> 
<p><A NAME="an_27:20">27:20</A>&nbsp; Noonu jant bi ne me&#331;&#331; te biddiiw ne mes ay fan yu bare, fekk ba tey ngelaw li di wol ak doole, ba sunu yaakaaru mucc g&#233;pp tas.    </p> 
<p><A NAME="an_27:21">27:21</A>&nbsp; Bi loolu di xew, fekk g&#235;j na&#241;oo lekk, Pool daldi taxaw ci seen biir ne leen: &#171;Gaa &#241;i, li g&#235;noon mooy ngeen d&#233;glu ma te ba&#241; a j&#243;ge Kereet, ba indil seen bopp musiba ak kasara ju r&#233;y jii. </p> 
<p><A NAME="an_27:22">27:22</A>&nbsp; L&#233;egi nag maa ngi leen di d&#233;nk, ngeen takk seen fit, ndax gaal gi rekk mooy y&#224;qu, waaye kenn ci y&#233;en du dee. </p> 
<p><A NAME="an_27:23">27:23</A>&nbsp; Ndaxte ci guddi menn malaaka dikkal na ma, j&#243;ge ci Y&#224;lla sama Boroom, bi may jaamu. </p> 
<p><A NAME="an_27:24">27:24</A>&nbsp; Mu ne ma: &#8220;Pool bul tiit; f&#224;ww nga taxaw ci kanamu Sesaar, te yaa tax Y&#224;llay aar bakkani &#241;i nga &#224;ndal &#241;&#233;pp.&#8221; </p> 
<p><A NAME="an_27:25">27:25</A>&nbsp; Moo tax gaa &#241;i, takkleen seen fit, ndax w&#243;olu naa Y&#224;lla ne, li mu ma wax, dina am. </p> 
<p><A NAME="an_27:26">27:26</A>&nbsp; Waaye war nanoo luf cib dun.&#187;    </p> 
<p><A NAME="an_27:27">27:27</A>&nbsp; Ca fukkeelu guddi ga ak &#241;eent nu nga doon jaya&#331;-jaya&#331;i ca g&#233;eju Adiratig; noonu ca xaaju guddi dawalkati gaal ga defe ne, danu jegesi suuf. </p> 
<p><A NAME="an_27:28">27:28</A>&nbsp; &#209;u s&#224;nni nattukaay ba ci biir g&#233;ej, mu j&#224;pp &#241;eent-fukki meetar, dem ca kanam tuuti, s&#224;nniwaat ko, j&#224;pp fanweeri meetar. </p> 
<p><A NAME="an_27:29">27:29</A>&nbsp; &#209;u ragal ne, dina&#241;u fenqu ci ay xeer, kon &#241;u daldi s&#224;nni &#241;eenti diigal ci geenu gaal ga, di &#241;aan b&#235;t set. </p> 
<p><A NAME="an_27:30">27:30</A>&nbsp; Waaye ci kaw loolu dawalkati gaal ga taafantaloo s&#224;nniji ay diigal ca boppu gaal ga, fekk da&#241;uy fexee j&#235;l looco ga, ba raw. </p> 
<p><A NAME="an_27:31">27:31</A>&nbsp; Waaye Pool ne njiit la ak xarekat ya: &#171;Bu &#241;ii desul ci gaal gi, dungeen raw.&#187; </p> 
<p><A NAME="an_27:32">27:32</A>&nbsp; Noonu xarekat ya dagg buum, yay t&#233;ye looco ga, b&#224;yyi ko mu w&#233;y.    </p> 
<p><A NAME="an_27:33">27:33</A>&nbsp; Bi b&#235;t setagul, Pool sant leen &#241;u lekk; mu ne leen: &#171;Tey mooy seen fukki fan ak &#241;eent yu ngeen ne jonn, lekkuleen, mosuleen dara. </p> 
<p><A NAME="an_27:34">27:34</A>&nbsp; Maa ngi leen di sant nag, ngeen lekk, ndax noonu rekk ngeen man a rawe. Ndax genn kawar du rot ci y&#233;en.&#187; </p> 
<p><A NAME="an_27:35">27:35</A>&nbsp; Bi mu waxee loolu, mu fab mburu, sant Y&#224;lla ci kanamu &#241;&#233;pp, damm ko, daldi ko lekk. </p> 
<p><A NAME="an_27:36">27:36</A>&nbsp; Bi &#241;u gisee loolu, &#241;&#233;pp d&#235;g&#235;raat, &#241;u daldi lekk &#241;oom itam. </p> 
<p><A NAME="an_27:37">27:37</A>&nbsp; Mboolem &#241;i nekkoon ca gaal ga mat na &#241;aari t&#233;em&#233;eri nit ak jur&#243;om-&#241;aar-fukk ak jur&#243;om-benn. </p> 
<p><A NAME="an_27:38">27:38</A>&nbsp; Noonu &#241;u lekk ba suur, daldi s&#224;nni pepp ma ca g&#233;ej ga, ngir woyofal gaal ga.    </p> 
<p><A NAME="an_27:39">27:39</A>&nbsp; Bi b&#235;t setee nag, x&#224;mmiwu&#241;u r&#233;ew ma, waaye s&#233;en na&#241;u ruqu tefes. Noonu &#241;u fas y&#233;ene caa teeral gaal ga, bu &#241;u ko manee. </p> 
<p><A NAME="an_27:40">27:40</A>&nbsp; &#209;u dagg diigal ya, b&#224;yyi leen ci biir g&#233;ej, yiwiwaale baar ba; ba noppi firi wiiru kanam ga, jublu ca tefes ga. </p> 
<p><A NAME="an_27:41">27:41</A>&nbsp; Waaye &#241;u dal ca tundu suuf ca b&#233;rab bu &#241;aari koro&#331; daje, gaal ga daldi fa luf. Boppu gaal ga nuur bu baax, ne fa tekk, te dooley duus ya daldi toj geen ba.    </p> 
<p><A NAME="an_27:42">27:42</A>&nbsp; Bi loolu amee xarekat ya b&#235;gg a rey &#241;i &#241;u t&#235;j, ngir ragal &#241;enn &#241;i f&#233;ey, ba raw. </p> 
<p><A NAME="an_27:43">27:43</A>&nbsp; Waaye njiit la b&#235;gg a musal Pool, mu tere leen pexe ma. Mu sant &#241;i man a f&#233;ey, &#241;u j&#235;kk a s&#243;obu ca ndox ma, ba jot tefes ga. </p> 
<p><A NAME="an_27:44">27:44</A>&nbsp; Mu sant &#241;i ci des &#241;u def noonu, langaamu ci ay d&#233;nk, mbaa ca tojiti gaal ga. Noonu &#241;&#233;pp jot tefes ga ci j&#224;mm ak salaam.</p> 
<p><A NAME="an_28:1">28:1</A>&nbsp; Bi nu r&#235;ccee, nu y&#233;g ne dun baa nga tudd M&#224;lt. </p> 
<p><A NAME="an_28:2">28:2</A>&nbsp; Te waa r&#233;ew ma won nu laabiir gu r&#224;&#241;&#241;iku, ndaxte taalal na&#241;u nu safara, ganale nu ndax taw bi s&#243;ob ak sedd bi. </p> 
<p><A NAME="an_28:3">28:3</A>&nbsp; Pool nag di for matt, di ko def ca taal ba, jaan ne ca m&#235;lle ndax t&#224;ngoor wa, taq ci loxoom. </p> 
<p><A NAME="an_28:4">28:4</A>&nbsp; Bi waa r&#233;ew ma gisee rab wa w&#233;qu ci loxoom nag, &#241;uy waxante naan: &#171;Ci lu w&#243;or nit kii reykat la; te bi mu r&#235;ccee ca g&#233;ej ga sax, ndogalu Y&#224;lla mayu ko mu dund.&#187;</p> 
<p><A NAME="an_28:5">28:5</A>&nbsp; Waaye Pool y&#235;l&#235;b rab wa ca safara sa, te w&#224;&#241;&#241;iwu ko dara. </p> 
<p><A NAME="an_28:6">28:6</A>&nbsp; Nit &#241;i di xaar mu newi, mbaa mu ne d&#224;ll, dee; waaye bi &#241;u n&#233;gee lu y&#224;gg te gis ne dara jotu ko, &#241;u soppi xel ne: &#171;Kii y&#224;lla la.&#187;    </p> 
<p><A NAME="an_28:7">28:7</A>&nbsp; Amoon na nag ca wet ya ay suuf yu doon moomeelu ku tudd Publiyus, di kilifag dun ba. Mu teeru nu, ganale nu ngan gu r&#233;y diirub &#241;etti fan. </p> 
<p><A NAME="an_28:8">28:8</A>&nbsp; Fekk baayu Publiyus dafa t&#235;dd ndax ay t&#224;ngoori yaram yu koy dikkal ak biiru ta&#241;&#241;. Pool nag dem seeti ko, &#241;aan ci Y&#224;lla, teg ko ay loxoom, mu daldi w&#233;r. </p> 
<p><A NAME="an_28:9">28:9</A>&nbsp; Ci kaw loolu jarag ya ca des ca dun ba daldi dikk, amaat w&#233;r-gi-yaram. </p> 
<p><A NAME="an_28:10">28:10</A>&nbsp; &#209;u teral nu ci f&#224;nn yu bare, te bi nuy dem, &#241;u jox nu li nuy soxla l&#233;pp.    </p> 
<p><A NAME="an_28:11">28:11</A>&nbsp; Bi nu fa amee &#241;etti weer, nu dugg ca gaal gu lollikoo ca dun ba, daldi t&#224;bbi ca g&#233;ej ga. Gaalu d&#235;kku Alegs&#224;ndiri la woon, te yor x&#224;mmikaay guy nataalu Kastor ak Polugs&#235;. </p> 
<p><A NAME="an_28:12">28:12</A>&nbsp; Noonu nu teer d&#235;kku Sirakus, toog fa &#241;etti fan. </p> 
<p><A NAME="an_28:13">28:13</A>&nbsp; Nu j&#243;ge fa, leru tefes ga, ba agsi Resiyo. Ca &#235;ll&#235;g sa ngelawu sudd daldi j&#243;g, te ca &#241;aareelu fan ba nu teer Pusol. </p> 
<p><A NAME="an_28:14">28:14</A>&nbsp; Gis nanu fa ay bokk, &#241;u &#241;aan nu, nu toog fa ayu-b&#233;s. Noonu nu dem Room. </p> 
<p><A NAME="an_28:15">28:15</A>&nbsp; Sunuy xebaar law na, ba egg ca bokk ya fa d&#235;kk, noonu &#241;u gatandu nu ba ca p&#233;ncu Apiyus ak b&#233;rab bu &#241;uy wax &#209;etti a&#241;ukaay ya. Bi leen Pool gisee, mu sant Y&#224;lla, daldi takk fitam. </p> 
<p><A NAME="an_28:16">28:16</A>&nbsp; Bi nu dikkee Room nag, &#241;u may Pool, mu d&#235;kk fa ko lew, moom ak xarekat ba koy wottu.    </p> 
<p><A NAME="an_28:17">28:17</A>&nbsp; Bi &#241;etti fan w&#233;yee, mu woolu njiiti Yawuti d&#235;kk ba. Bi &#241;u dajaloo nag, mu wax leen lii: &#171;Bokk yi, j&#224;pp na&#241;u ma ci Yerusalem, j&#233;bbal ma waa Room, fekk defuma dara luy suufeel sunu xeet, mbaa lu juuyoo ak sunuy aaday maam. </p> 
<p><A NAME="an_28:18">28:18</A>&nbsp; Waa Room nag seet sama mbir, te b&#235;gg maa b&#224;yyi, ndaxte toppu&#241;u ma dara lu jar dee. </p> 
<p><A NAME="an_28:19">28:19</A>&nbsp; Waaye bi ko Yawut ya ba&#241;ee, fas y&#233;ene naa d&#233;nk sama mbir Sesaar, fekk ba tey awma dara lu may taqal sama xeet. </p> 
<p><A NAME="an_28:20">28:20</A>&nbsp; Moo tax ma &#241;aan a gise ak y&#233;en, nu diisoo, ndaxte yaakaaru b&#224;nni Israyil moo tax &#241;u j&#233;ng ma.&#187;    </p> 
<p><A NAME="an_28:21">28:21</A>&nbsp; Bi &#241;u ko d&#233;ggee, &#241;u tontu ko: &#171;Jotunu benn bataaxal bu j&#243;ge Yude ci sa mbir, te kenn ci bokk, yi fi dikk, jottaliwul mbaa mu seede ci yaw lu bon. </p> 
<p><A NAME="an_28:22">28:22</A>&nbsp; Waaye b&#235;gg nanoo d&#233;gg li nga g&#235;m, ndaxte xam nanu ne, tariixa booba, kenn jubluwu ko fenn.&#187;    </p> 
<p><A NAME="an_28:23">28:23</A>&nbsp; Noonu &#241;u dig ko b&#233;s, te &#241;u bare &#241;&#235;w, fekksi ko ca n&#233;egam. Mu di leen j&#224;ngal suba ba ngoon, di leen d&#235;ggal lu j&#235;m ci nguuru Y&#224;lla ak ci Yeesu, tukkee ci yoonu Musaa ak ci yonent yi, di leen j&#233;em a g&#235;mloo. </p> 
<p><A NAME="an_28:24">28:24</A>&nbsp; &#209;enn &#241;i nag g&#235;m li mu wax, &#241;a ca des weddi ko. </p> 
<p><A NAME="an_28:25">28:25</A>&nbsp; Gannaaw m&#235;nu&#241;oo d&#233;ggoo, &#241;u b&#235;gg a tas. Waaye bi &#241;u laata dem, Pool teg ca wax jii: &#171;Xel mu Sell mi wax na d&#235;gg ak seeni maam, jaarale ko ci yonent Y&#224;lla Esayi. </p> 
<p><A NAME="an_28:26">28:26</A>&nbsp; Nee na:&#8220;Demal ci xeet wii ne leen:&#8216;Dingeen d&#233;glu bu baaxwaaye dungeen xam dara;di xool bu baax waaye dungeen gis dara.&#8217; </p> 
<p><A NAME="an_28:27">28:27</A>&nbsp; Ndaxte xolu xeet wii dafa d&#235;rkiis;da&#241;uy d&#233;glu ak nopp yu naqari,tey g&#235;mm seeni b&#235;t,ngir ba&#241; a gis ak seeni b&#235;t,d&#233;gg ak seeni nopp,te xam ci seen xol,&#241;u wo&#241;&#241;iku ci man, ma w&#233;ral leen.&#8221;    </p> 
<p><A NAME="an_28:28">28:28</A>&nbsp; &#171;Xamleen nag ne, xebaaru mucc gii y&#233;gal na&#241;u ko &#241;i dul Yawut, te &#241;oom dina&#241;u ko d&#233;glu.&#187;    </p> 
<p><A NAME="an_28:30">28:30</A>&nbsp; Noonu diirub &#241;aari at Pool d&#235;kk ca k&#235;r gu muy fey, di fa &#224;ggali &#241;&#233;pp &#241;i koy seetsi. </p> 
<p><A NAME="an_28:31">28:31</A>&nbsp; Muy y&#233;gle nguuru Y&#224;lla, di j&#224;ngale ci mbirum Boroom bi Yeesu Kirist ak fit wu d&#235;g&#235;r, te kenn terewu ko ko.</p> 
<p><HR>
<CENTER>
<A HREF="rom">Next: Romans</A></CENTER>
</BODY>
</HTML>
