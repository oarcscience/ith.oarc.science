<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Matthew</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="mar.htm">Next</A>&nbsp;
</CENTER>
<HR>
</p> <h3 align="center" align="center">Wolof Bible: Matthew</h3> 
<p><A NAME="an_1:1">1:1</A>&nbsp; Lii mooy cosaanu Yeesu Kirist, s&#235;tu Daawuda, s&#235;tu Ibraayma.    </p> 
<p><A NAME="an_1:2">1:2</A>&nbsp; Ibraayma moo jur Isaaxa; Isaaxa jur Yanq&#243;oba; Yanq&#243;oba jur Yuda ak i doomi baayam; </p> 
<p><A NAME="an_1:3">1:3</A>&nbsp; Yuda, Fares ak Sara ci Tamar; Fares Esrom, miy baayu Aram; </p> 
<p><A NAME="an_1:4">1:4</A>&nbsp; Aram Aminadab; Aminadab Naason; Naason Salmon; </p> 
<p><A NAME="an_1:5">1:5</A>&nbsp; Salmon jur ci Raxab doom ju tudd Bowas; Bowas am ak Ruut Obedd; Obedd jur Yese,</p> 
<p><A NAME="an_1:6">1:6</A>&nbsp; miy baayu buur bi Daawuda. Daawuda moo jur Suleymaan ci ki nekkoon jabari Uri; </p> 
<p><A NAME="an_1:7">1:7</A>&nbsp; Suleymaan jur Robowam; Robowam Abiya; Abiya Asaf; </p> 
<p><A NAME="an_1:8">1:8</A>&nbsp; Asaf Yosafat; Yosafat Yoram, miy baayu Osiyas; </p> 
<p><A NAME="an_1:9">1:9</A>&nbsp; Osiyas jur Yowatam; Yowatam Akas, miy baayu Esekiyas; </p> 
<p><A NAME="an_1:10">1:10</A>&nbsp; Esekiyas Manase; Manase Amon; Amon Yosiyas; </p> 
<p><A NAME="an_1:11">1:11</A>&nbsp; Yosiyas jur Yeko&#241;as ak i doomi baayam ca jamono, ja &#241;u defe Yawut ya jaam, y&#243;bbu leen Babilon.    </p> 
<p><A NAME="an_1:12">1:12</A>&nbsp; Ba &#241;u leen y&#243;bboo ca Babilon, Yeko&#241;as jur Salacel; Salacel Sorobabel, </p> 
<p><A NAME="an_1:13">1:13</A>&nbsp; miy baayu Abiyudd; Abiyudd Eliyakim; Eliyakim Asor; </p> 
<p><A NAME="an_1:14">1:14</A>&nbsp; Asor Sadog; Sadog Akim; Akim Eliyudd; </p> 
<p><A NAME="an_1:15">1:15</A>&nbsp; Eliyudd Eleyasar; Eleyasar Matan, miy baayu Yanq&#243;oba; </p> 
<p><A NAME="an_1:16">1:16</A>&nbsp; Yanq&#243;oba nag moo jur Yuusufa j&#235;kk&#235;ru Maryaama; te ci Maryaama la Yeesu, mi &#241;uy wax Kirist, juddoo.    </p> 
<p><A NAME="an_1:17">1:17</A>&nbsp; Mboolem giir googu nag, la dale ca Ibraayma ba ca Daawuda, fukk la&#241;u ak &#241;eent; la dale ca Daawuda ba ca njaam ga ca Babilon, fukk la&#241;u ak &#241;eent; la dale njaam ga ca Babilon ba ci Kirist, fukk la&#241;u ak &#241;eent.    </p> 
<p><A NAME="an_1:18">1:18</A>&nbsp; Nii la Yeesu Kirist juddoo. Bi &#241;u mayee Maryaama ndeyam Yuusufa, waaye laata &#241;oo &#224;nd, gis na&#241;u ne dafa &#235;mb ci k&#224;ttanu Xel mu Sell mi. </p> 
<p><A NAME="an_1:19">1:19</A>&nbsp; Yuusufa j&#235;kk&#235;ram nag, nekkoon na nit ku jub te b&#235;ggu ko woon a weer. Mu nar a x&#224;ccook moom ci sutura. </p> 
<p><A NAME="an_1:20">1:20</A>&nbsp; Waaye bi muy xalaat ci loolu, benn malaakam Boroom bi daldi ko fee&#241;u ci g&#233;nt ne ko: &#171;Yaw Yuusufa, s&#235;tu Daawuda, bul ragal a yeggali Maryaama sa jabar, ndaxte doom ji mu &#235;mb, ci Xel mu Sell mi la j&#243;ge. </p> 
<p><A NAME="an_1:21">1:21</A>&nbsp; Dina jur doom ju g&#243;or; na nga ko tudde Yeesu, ndaxte moo di kiy musal xeetam ci seeni b&#224;kkaar.&#187;    </p> 
<p><A NAME="an_1:22">1:22</A>&nbsp; Loolu l&#233;pp xewoon na, ngir amal li Boroom bi wax, jaarale ko cib yonent, bi mu naan: </p> 
<p><A NAME="an_1:23">1:23</A>&nbsp; &#171;Janq bi dina &#235;mb,jur doom ju g&#243;or,&#241;u tudde ko Emanuwel,&#187; liy tekki &#171;Y&#224;lla ganesi na nu.&#187;    </p> 
<p><A NAME="an_1:24">1:24</A>&nbsp; Noonu Yuusufa yeewu, yeggali jabaram, na ko ko malaakam Boroom bi sante woon. </p> 
<p><A NAME="an_1:25">1:25</A>&nbsp; Waaye &#224;ndul ak moom, ba kera mu mucc, jur doom ju g&#243;or; mu tudde ko Yeesu. </p> 
<p><A NAME="an_2:1">2:1</A>&nbsp; Bi nga xamee ne Yeesu juddu na ci Betleyem ci diiwaanu Yude, amoon na ay boroom xam-xam, &#241;u j&#243;ge penku, &#241;&#235;w Yerusalem. Booba, ci jamonoy buur bi Erodd la woon. </p> 
<p><A NAME="an_2:2">2:2</A>&nbsp; &#209;u ne: &#171;Ana buur bi juddul Yawut yi? Ndaxte gis nanu biddiiwam ci penku te &#241;&#235;w nanu ngir m&#224;ggal ko.&#187;    </p> 
<p><A NAME="an_2:3">2:3</A>&nbsp; Bi ko Erodd buur ba d&#233;ggee, mu daldi jaaxle, moom ak waa Yerusalem g&#233;pp. </p> 
<p><A NAME="an_2:4">2:4</A>&nbsp; Mu woolu nag saraxalekat yu mag y&#233;pp ak xutbakati xeet wa, laaj leen fu Almasi bi, maanaam Kirist, war a juddoo. </p> 
<p><A NAME="an_2:5">2:5</A>&nbsp; &#209;u ne ko: &#171;Ca Betleyem ci diiwaanu Yude, ndaxte lii la&#241;u bind jaarale ko cib yonent:</p> 
<p><A NAME="an_2:6">2:6</A>&nbsp; &#8220;Yaw Betleyem ci diiwaanu Yude,du yaw yaa y&#233;es ci njiiti Yude,ndaxte ci yaw la njiit di g&#233;nne,kiy s&#224;mm Israyil sama xeet.&#8221;&#187;    </p> 
<p><A NAME="an_2:7">2:7</A>&nbsp; Ci kaw loolu Erodd woolu ci kumpa boroom xam-xam ya, di leen ceddowu, ngir xam bu w&#243;or ka&#241; la biddiiw bi feq. </p> 
<p><A NAME="an_2:8">2:8</A>&nbsp; Noonu mu yebal leen Betleyem naan: &#171;Demleen fa, seet bu w&#243;or mbirum xale ba. Bu ngeen ci amee lu w&#243;or nag, ngeen xamal ma ko, ngir man itam ma dem m&#224;ggal ko.&#187;    </p> 
<p><A NAME="an_2:9">2:9</A>&nbsp; Ba &#241;u d&#233;gloo buur ba nag, &#241;u dem. Te biddiiw, ba &#241;u gisoon ca penku ba, ne tell jiite leen, ba &#224;gg, tiim fa xale ba nekk. </p> 
<p><A NAME="an_2:10">2:10</A>&nbsp; Ba &#241;u gisee biddiiw ba nag, &#241;u am mb&#233;g mu r&#233;y-a-r&#233;y. </p> 
<p><A NAME="an_2:11">2:11</A>&nbsp; &#209;u dugg ca k&#235;r ga, gis xale ba ak Maryaama ndeyam, &#241;u daldi sukk, di ko m&#224;ggal. &#209;u ubbi seeni boyetu alal, may ko wurus ak cuuraay ak nd&#224;bb lu xee&#241; lu &#241;uy wax miir.    </p> 
<p><A NAME="an_2:12">2:12</A>&nbsp; Bi &#241;u ko defee Y&#224;lla artu na leen ci biir g&#233;nt, &#241;u ba&#241; a dellu ca Erodd. Noonu &#241;u jaar weneen yoon, &#241;ibbi seen r&#233;ew.    </p> 
<p><A NAME="an_2:13">2:13</A>&nbsp; Bi nga xamee ne boroom xam-xam ya &#241;ibbi na&#241;u, benn malaakam Boroom bi fee&#241;u Yuusufa ci g&#233;nt ne ko: &#171;Erodd mu ngi ci t&#224;nki wut xale bi, ngir rey ko; j&#243;gal nag, j&#235;l xale bi ak ndeyam te nga daw j&#235;m Misra, toog fa, ba kera ma koy wax.&#187;    </p> 
<p><A NAME="an_2:14">2:14</A>&nbsp; Yuusufa nag j&#243;g, j&#235;l xale ba ak ndeyam, l&#224;quji Misra ca guddi ga. </p> 
<p><A NAME="an_2:15">2:15</A>&nbsp; Mu toog fa, ba Erodd faatu. Noonu am li Boroom bi waxoon jaarale ko cib yonent, bi mu naan:&#171;Woo naa sama doom, mu g&#233;nn Misra.&#187;    </p> 
<p><A NAME="an_2:16">2:16</A>&nbsp; Bi Erodd gisee nag, ne boroom xam-xam ya nax na&#241;u ko, mu daldi mer lool. Mu santaane &#241;u dugg ca Betleyem ak la ko w&#235;r, rey xale yu g&#243;or ya fa am &#241;aari at j&#235;m suuf, mengook jamono, ja ko boroom xam-xam ya waxoon. </p> 
<p><A NAME="an_2:17">2:17</A>&nbsp; Booba am la &#241;u waxoon jaarale ko ci yonent Y&#224;lla Yeremi, bi mu naan: </p> 
<p><A NAME="an_2:18">2:18</A>&nbsp; &#171;Baat jib na ci Rama,ay jooy ak yuux gu r&#233;y,Rasel mooy jooy ay doomamte b&#235;ggul kenn d&#235;f&#235;l ko,ndaxte saay na&#241;u.&#187;    </p> 
<p><A NAME="an_2:19">2:19</A>&nbsp; Bi nga xamee ne Erodd faatu na, benn malaakam Boroom bi fee&#241;u Yuusufa ci g&#233;nt ca Misra, </p> 
<p><A NAME="an_2:20">2:20</A>&nbsp; ne ko: &#171;&#209;i doon wut a rey xale ba dee na&#241;u; j&#243;gal nag, j&#235;l xale bi ak ndeyam te nga dellu Israyil.&#187;    </p> 
<p><A NAME="an_2:21">2:21</A>&nbsp; Yuusufa j&#243;g nag, j&#235;l xale ba ak ndeyam, dellu Israyil. </p> 
<p><A NAME="an_2:22">2:22</A>&nbsp; Waaye bi mu d&#233;ggee ne, Arkelawus moo donn Erodd baayam ca nguuru Yude, mu ragal faa dem. Y&#224;lla artu ko nag ci g&#233;nt, mu daldi dem diiwaanu Galile. </p> 
<p><A NAME="an_2:23">2:23</A>&nbsp; Mu &#241;&#235;w nag d&#235;kk ci d&#235;kk bu &#241;uy wax Nasaret. Noonu am la &#241;u waxoon ca xale ba, jaarale ko ca yonent ya, bi &#241;u naan:&#171;Dees na ko tudde Nasar&#233;en.&#187; </p> 
<p><A NAME="an_3:1">3:1</A>&nbsp; Ca jamono jooja Yaxya fee&#241;oon na, di waare ca m&#224;ndi&#331;u Yude. </p> 
<p><A NAME="an_3:2">3:2</A>&nbsp; Nii la doon waaree: &#171;Tuubleen seeni b&#224;kkaar, ndaxte nguuru Y&#224;lla Aji Kawe ji jege na.&#187;</p> 
<p><A NAME="an_3:3">3:3</A>&nbsp; Yaxya mooy ki &#241;u doon wax jaarale ko ci yonent Y&#224;lla Esayi, bi mu naan:&#171;Am na baat buy xaacu ca m&#224;ndi&#331; ma ne:&#8220;X&#224;ll-leen yoonu Boroom bi,jubal-leen fi muy jaar.&#8221;&#187;    </p> 
<p><A NAME="an_3:4">3:4</A>&nbsp; Yaxya nag mu ngi soloon mbubb mu &#241;u r&#224;bbe kawaru gil&#233;em, takk ge&#241;og der ci ndiggam. Ay nj&#233;er&#233;er la doon dunde ak lem. </p> 
<p><A NAME="an_3:5">3:5</A>&nbsp; Noonu &#241;&#233;pp g&#233;nn j&#235;m ci moom, &#241;i d&#235;kk Yerusalem ak diiwaanu Yude, ak waa dexu Yurdan. </p> 
<p><A NAME="an_3:6">3:6</A>&nbsp; &#209;u nangu seeni b&#224;kkaar, Yaxya s&#243;ob leen ca dexu Yurdan.    </p> 
<p><A NAME="an_3:7">3:7</A>&nbsp; Noonu ay Farisen ak ay Sadusen yu bare &#241;&#235;w ci Yaxya, ngir mu s&#243;ob leen &#241;oom itam ca dex ga. Waaye bi leen Yaxya gisee, mu ne leen: &#171;Y&#233;en &#241;i fees ak da&#331;ar mel ni ay co, ku leen artu, ngeen daw merum Y&#224;lla mi nar a w&#224;cc?</p> 
<p><A NAME="an_3:8">3:8</A>&nbsp; J&#235;feleen nag ni &#241;u tuub seeni b&#224;kkaar,</p> 
<p><A NAME="an_3:9">3:9</A>&nbsp; te buleen wax ci seen xel naan: &#8220;Nun daal doomi Ibraayma lanu,&#8221; ndaxte maa ngi leen koy wax, Y&#224;lla man na s&#224;kkal Ibraayma ay doom ci doj yii. </p> 
<p><A NAME="an_3:10">3:10</A>&nbsp; S&#233;mmi&#241; wi tiim na reeni garab yi. Garab nag gu me&#241;&#241;ul doom yu baax, dees na ko gor, s&#224;nni ko ci safara si. </p> 
<p><A NAME="an_3:11">3:11</A>&nbsp; Man maa ngi leen di s&#243;ob ci ndox, ci lu &#224;nd ak tuub seeni b&#224;kkaar. Waaye kiy &#241;&#235;w sama gannaaw moo ma &#235;pp k&#224;ttan, ba yeyoowuma koo y&#243;bbul sax ay d&#224;llam. Kooku dina leen s&#243;ob ci Xel mu Sell mi ak safara. </p> 
<p><A NAME="an_3:12">3:12</A>&nbsp; Layoom mu ngi ci loxoom, ngir j&#233;ri d&#224;gga ja, ba mu set; pepp ma dina ko def ca s&#224;q ma, waaye xatax ba dina ko lakk ci safara su dul fey mukk.&#187;    </p> 
<p><A NAME="an_3:13">3:13</A>&nbsp; Booba Yeesu j&#243;ge Galile, &#241;&#235;w ngir Yaxya s&#243;ob ko ca dexu Yurdan. </p> 
<p><A NAME="an_3:14">3:14</A>&nbsp; Waaye Yaxya g&#224;ntu ko ne: &#171;Man maa soxla, nga s&#243;ob ma ci ndox, te yaa ngi &#241;&#235;w ci man!&#187; </p> 
<p><A NAME="an_3:15">3:15</A>&nbsp; Yeesu tontu ko: &#171;B&#224;yyil noonu, ndaxte war nanoo mottali l&#233;pp lu jub.&#187; Noonu Yaxya nangu.</p> 
<p><A NAME="an_3:16">3:16</A>&nbsp; Bi ko Yaxya s&#243;obee ca dex ga, Yeesu g&#233;nn. Ca saa sa asamaan yi daldi ubbiku, te Yaxya gis Xelum Y&#224;lla w&#224;cc ci melow pitax, &#241;&#235;w ci kaw Yeesu. </p> 
<p><A NAME="an_3:17">3:17</A>&nbsp; Te baat bu j&#243;ge asamaan d&#233;gtu ne: &#171;Kii mooy sama Doom ji ma b&#235;gg; ci moom laa ame b&#224;nneex.&#187; </p> 
<p><A NAME="an_4:1">4:1</A>&nbsp; Bi loolu amee Xelum Y&#224;lla y&#243;bbu Yeesu ca m&#224;ndi&#331; ma, ngir mu j&#224;nkoonte ak fiiri Seytaane. </p> 
<p><A NAME="an_4:2">4:2</A>&nbsp; Yeesu nekk fa te lekkul &#241;eent-fukki b&#235;cc&#235;g ak &#241;eent-fukki guddi, door a xiif. </p> 
<p><A NAME="an_4:3">4:3</A>&nbsp; Noonu fiirkat bi &#241;&#235;w ci moom ne ko: &#171;Boo dee Doomu Y&#224;lla, santal doj yii, &#241;u nekk mburu.&#187;</p> 
<p><A NAME="an_4:4">4:4</A>&nbsp; Waaye Yeesu tontu ko ne: &#171;Mbind mi nee na: &#8220;Nit du dunde mburu rekk, waaye itam g&#233;pp k&#224;ddu gu g&#233;nne ci g&#233;mmi&#241;ug Y&#224;lla.&#8221;&#187;    </p> 
<p><A NAME="an_4:5">4:5</A>&nbsp; Bi mu waxee loolu, Seytaane y&#243;bbu ko ca d&#235;kk bu sell ba, teg ko ca njobbaxtalu k&#235;r Y&#224;lla ga. </p> 
<p><A NAME="an_4:6">4:6</A>&nbsp; Mu ne ko: &#171;Boo dee Doomu Y&#224;lla, t&#235;bal ci suuf, ndaxte Mbind mi nee na:&#8220;Dina jox ay malaakaam ndigal ci sa mbir,&#241;u leewu la ci seeni loxo,ngir nga ba&#241; a fakkastalu ciw doj.&#8221;&#187;    </p> 
<p><A NAME="an_4:7">4:7</A>&nbsp; Yeesu tontu ko: &#171;Bind na&#241;u it ne: &#8220;Bul dii&#331;at Y&#224;lla, sa Boroom.&#8221;&#187;    </p> 
<p><A NAME="an_4:8">4:8</A>&nbsp; Gannaaw loolu Seytaane y&#243;bbu ko ci kaw tund wu kawe lool, won ko r&#233;ewi &#224;ddina y&#233;pp ak seeni ndam. </p> 
<p><A NAME="an_4:9">4:9</A>&nbsp; Mu ne ko: &#171;Lii l&#233;pp dinaa la ko may, boo sukkee m&#224;ggal ma.&#187; </p> 
<p><A NAME="an_4:10">4:10</A>&nbsp; Waaye Yeesu tontu ko: &#171;Sore ma Seytaane, ndaxte Mbind mi nee na: &#8220;Nanga m&#224;ggal Y&#224;lla sa Boroom, te jaamu ko moom rekk.&#8221;&#187;    </p> 
<p><A NAME="an_4:11">4:11</A>&nbsp; Noonu Seytaane b&#224;yyi ko. Te ay malaaka daldi &#241;&#235;w fi Yeesu, di ko topptoo.    </p> 
<p><A NAME="an_4:12">4:12</A>&nbsp; Am b&#233;s Yeesu d&#233;gg ne, j&#224;pp na&#241;u Yaxya; mu j&#243;g nag, j&#235;m Galile. </p> 
<p><A NAME="an_4:13">4:13</A>&nbsp; Gannaaw gi, mu toxoo d&#235;kku Nasaret, dem d&#235;kk Kapernawum, bi f&#233;eteek dex ga ci diiwaani Sabulon ak Neftali. </p> 
<p><A NAME="an_4:14">4:14</A>&nbsp; Noonu am la &#241;u waxoon, jaarale ko ci yonent Y&#224;lla Esayi, bi mu naan: </p> 
<p><A NAME="an_4:15">4:15</A>&nbsp; &#171;Yaw r&#233;ewum Sabulon ak r&#233;ewum Neftali,di yoonu g&#233;ej gannaaw dexu Yurdan,yaw Galile, r&#233;ewum &#241;i dul Yawut &#8212; </p> 
<p><A NAME="an_4:16">4:16</A>&nbsp; xeet wa nekkoon cig l&#235;nd&#235;m,gis na leer gu mag,&#241;a d&#235;kkoon ca r&#233;ew, ma dee tiim,leer fenkal na leen.&#187;    </p> 
<p><A NAME="an_4:17">4:17</A>&nbsp; Booba Yeesu t&#224;mbali di waare naan: &#171;Tuubleen seeni b&#224;kkaar, ndaxte nguuru Y&#224;lla Aji Kawe ji jegesi na.&#187;    </p> 
<p><A NAME="an_4:18">4:18</A>&nbsp; Gannaaw loolu Yeesu doon dox ca tefesu dexu Galile, mu gis fa &#241;aar &#241;u bokk ndey ak baay, mooy Simo&#331; mi &#241;uy wax Piyeer, ak Andare. Fekk &#241;uy s&#224;nni seen caax ca dex ga, ndaxte ay nappkat la&#241;u woon. </p> 
<p><A NAME="an_4:19">4:19</A>&nbsp; Yeesu ne leen: &#171;&#209;&#235;wleen topp ci man, ma def leen nappkati nit.&#187; </p> 
<p><A NAME="an_4:20">4:20</A>&nbsp; Ca saa sa &#241;u daldi b&#224;yyi seeni mbaal, topp ci moom.    </p> 
<p><A NAME="an_4:21">4:21</A>&nbsp; Ba Yeesu demee ba ca kanam, mu gis yeneen &#241;aar &#241;u bokk ndey ak baay, &#241;uy Saag doomu Sebede, ak Yowaana rakkam. &#209;u nekk ci seen biir gaal ak Sebede seen baay, di defar seeni mbaal. Noonu Yeesu woo leen. </p> 
<p><A NAME="an_4:22">4:22</A>&nbsp; Ca saa sa &#241;u daldi b&#224;yyi gaal ga ak seen baay, topp ci moom.</p> 
<p><A NAME="an_4:23">4:23</A>&nbsp; Ba loolu amee Yeesu doon w&#235;r Galile g&#233;pp, di j&#224;ngale ci seeni j&#224;ngu tey y&#233;gle xebaar bu baax bi ci nguuru Y&#224;lla; muy faj j&#224;ngoro y&#233;pp ak w&#233;radi y&#233;pp ca nit &#241;a, </p> 
<p><A NAME="an_4:24">4:24</A>&nbsp; ba tax turam siiw ba ci biir r&#233;ewu Siri m&#233;pp. &#209;u di ko indil &#241;i wopp &#241;&#233;pp, &#241;i sonn ndax ay j&#224;ngoro ak metit yu bare, &#241;i rab j&#224;pp, &#241;iy say ak &#241;i l&#224;ggi, mu faj leen. </p> 
<p><A NAME="an_4:25">4:25</A>&nbsp; Noonu mbooloo mu bare topp ci moom, j&#243;ge ci w&#224;lli Galile ak diiwaan bi &#241;uy wax Fukki d&#235;kk yi, ci d&#235;kku Yerusalem ak ci diiwaanu Yude, ba ci gannaaw dexu Yurdan.. </p> 
<p><A NAME="an_5:1">5:1</A>&nbsp; Bi Yeesu gisee mbooloo ma nag, mu y&#233;eg ca tund wa, toog; taalibeem ya &#241;&#235;w ci moom. </p> 
<p><A NAME="an_5:2">5:2</A>&nbsp; Mu daldi leen j&#224;ngal naan:</p> 
<p><A NAME="an_5:3">5:3</A>&nbsp; &#171;Y&#233;en &#241;i xam seen &#241;&#224;kk doole ngir neex Y&#224;lla,barkeel ngeen,ndaxte nguuru Y&#224;lla Aji Kawe ji,y&#233;ena ko yelloo.</p> 
<p><A NAME="an_5:4">5:4</A>&nbsp; Y&#233;en &#241;i nekk ci naqar, barkeel ngeen,ndax dees na d&#235;f&#235;l seen xol.</p> 
<p><A NAME="an_5:5">5:5</A>&nbsp; Y&#233;en &#241;i lewet, barkeel ngeen,ndax dingeen moomi &#224;ddina.</p> 
<p><A NAME="an_5:6">5:6</A>&nbsp; Y&#233;en &#241;i xiif te mar njub, barkeel ngeen,ndax dingeen regg.</p> 
<p><A NAME="an_5:7">5:7</A>&nbsp; Y&#233;en &#241;i am y&#235;rmande, barkeel ngeen,ndax dees na leen y&#235;r&#235;m.</p> 
<p><A NAME="an_5:8">5:8</A>&nbsp; Y&#233;en &#241;i am xol bu sell, barkeel ngeen,ndax dingeen gis Y&#224;lla.</p> 
<p><A NAME="an_5:9">5:9</A>&nbsp; Y&#233;en &#241;iy wut j&#224;mm, barkeel ngeen,ndax dees na leen tudde doomi Y&#224;lla. </p> 
<p><A NAME="an_5:10">5:10</A>&nbsp; Y&#233;en &#241;i &#241;u fitnaal ndax seen njub,barkeel ngeen,ndaxte nguuru Y&#224;lla Aji Kawe ji,y&#233;ena ko yelloo.    </p> 
<p><A NAME="an_5:11">5:11</A>&nbsp; &#171;Barkeel ngeen, bu &#241;u leen di saaga, di leen fitnaal, di leen sosal l&#233;pp lu bon ngir man. </p> 
<p><A NAME="an_5:12">5:12</A>&nbsp; B&#233;gleen te b&#224;nneexu, ndax seen yool dina r&#233;y ci laaxira. Ndaxte noonu la&#241;u daan fitnaale yonent yi fi jiitu.    </p> 
<p><A NAME="an_5:13">5:13</A>&nbsp; &#171;Y&#233;ena di xoromus &#224;ddina. Bu xorom si s&#224;ppee, nan la&#241;u koy delloo cafkaam? Du jari&#241;ati dara, lu dul &#241;u s&#224;nni ko ci biti, nit &#241;i dox ci kawam. </p> 
<p><A NAME="an_5:14">5:14</A>&nbsp; Y&#233;ena di leeru &#224;ddina. D&#235;kk, bu nekk ci kaw tund du man a n&#235;bbu. </p> 
<p><A NAME="an_5:15">5:15</A>&nbsp; Te it du&#241;u taal l&#224;mp, d&#235;pp cig leget, waaye da&#241;u koy w&#233;kk, ba muy leeral &#241;i nekk ci k&#235;r gi &#241;&#233;pp. </p> 
<p><A NAME="an_5:16">5:16</A>&nbsp; Na seen leer leere noonu ci kanamu nit &#241;i, ngir &#241;u gis seeni j&#235;f yu rafet, te m&#224;ggal seen Baay bi ci kaw.    </p> 
<p><A NAME="an_5:17">5:17</A>&nbsp; &#171;Buleen defe ne, &#241;&#235;w naa ngir dindi yoonu Musaa ak waxi yonent yi. &#209;&#235;wuma ngir dindi leen, waaye ngir &#241;u am ci man. </p> 
<p><A NAME="an_5:18">5:18</A>&nbsp; Ndaxte ci d&#235;gg maa ngi leen koy wax, li feek asamaan ak suuf w&#233;yul, benn tomb walla benn r&#235;ddu araf du w&#233;y mukk ci yoonu Musaa, ba kera y&#233;pp di am. </p> 
<p><A NAME="an_5:19">5:19</A>&nbsp; Ku tebbi nag ba g&#235;n a tuuti ci ndigal yii, te ngay j&#224;ngal nit &#241;i noonu, dees na la tudde ki g&#235;n a tuuti ci nguuru Y&#224;lla Aji Kawe ji. Waaye ku leen di s&#224;mm, di leen digle, dees na la tudde ku mag ci nguuru Y&#224;lla Aji Kawe ji. </p> 
<p><A NAME="an_5:20">5:20</A>&nbsp; Ndaxte maa ngi leen koy wax, bu seen njubte &#235;ppul njubteg xutbakat ya ak Farisen ya, dungeen t&#224;bbi mukk ci nguuru Y&#224;lla Aji Kawe ji.    </p> 
<p><A NAME="an_5:21">5:21</A>&nbsp; &#171;D&#233;gg ngeen ne, waxoon na&#241;u maam ya ne leen: &#8220;Bul rey nit; ku rey nit, yoon dina la dab.&#8221; </p> 
<p><A NAME="an_5:22">5:22</A>&nbsp; Waaye man maa ngi leen di wax ne, k&#233;pp ku mere sa mbokk, dina&#241;u la &#224;tte. Ku wax sa mbokk: &#8220;Amoo bopp,&#8221; dina&#241;u la &#224;tte ca kureelu &#224;ttekat ya. Ku ko wax: &#8220;Alku nga,&#8221; dina&#241;u la &#224;tte ci safara. </p> 
<p><A NAME="an_5:23">5:23</A>&nbsp; Booy y&#243;bbu nag sa sarax ca saraxalukaay ba, te nga f&#224;ttaliku foofa ne, sa mbokk am na lu mu la meree, </p> 
<p><A NAME="an_5:24">5:24</A>&nbsp; nanga fa b&#224;yyi sa sarax ca kanamu saraxalukaay ba, nga j&#235;kk a dem, juboo ak sa mbokk, ba noppi dellu, joxe sa sarax.    </p> 
<p><A NAME="an_5:25">5:25</A>&nbsp; &#171;Gaawal a juboo ak ki lay y&#243;bbu, ngeen layooji, bala ngeen a egg; ngir ba&#241; ki ngay layool j&#233;bbal la &#224;ttekat ba, kooka jox la alkaati ba, &#241;u t&#235;j la. </p> 
<p><A NAME="an_5:26">5:26</A>&nbsp; Ci d&#235;gg maa ngi la koy wax, doo g&#233;nn foofa mukk te feyuloo d&#235;r&#235;m bi ci mujj.    </p> 
<p><A NAME="an_5:27">5:27</A>&nbsp; &#171;Te it d&#233;gg ngeen ne waxoon na&#241;u: &#8220;Bul njaaloo.&#8221; </p> 
<p><A NAME="an_5:28">5:28</A>&nbsp; Waaye man maa ngi leen di wax ne, k&#233;pp ku xool jig&#233;en, x&#233;dd ko, njaaloo nga ak moom ci sa xel. </p> 
<p><A NAME="an_5:29">5:29</A>&nbsp; Bu la sa b&#235;tu ndeyjoor b&#235;ggee y&#243;bbe b&#224;kkaar, luqi ko, s&#224;nni ko fu sore. </p> 
<p><A NAME="an_5:30">5:30</A>&nbsp; Ndaxte &#241;&#224;kk benn ci say c&#233;r moo g&#235;n ci yaw, &#241;u s&#224;nni sa yaram w&#233;pp ci safara. Bu la sa loxol ndeyjoor b&#235;ggee y&#243;bbe b&#224;kkaar, dagg ko, s&#224;nni ko fu sore. Ndaxte &#241;&#224;kk benn ci say c&#233;r moo g&#235;n ci yaw &#241;u s&#224;nni sa yaram w&#233;pp ci safara.    </p> 
<p><A NAME="an_5:31">5:31</A>&nbsp; &#171;Waxoon na&#241;u ne: &#8220;Ku fase sa jabar, nga bindal ko kayitu pase.&#8221; </p> 
<p><A NAME="an_5:32">5:32</A>&nbsp; Waaye man maa ngi leen di wax ne, ku fase sa jabar te du ci njaaloo, yaa koy tegtal yoonu njaaloo. Te it ku takk jig&#233;en ju &#241;u fase, njaaloo nga.    </p> 
<p><A NAME="an_5:33">5:33</A>&nbsp; &#171;D&#233;gg ngeen itam ne, waxoon na&#241;u maam ya ne leen: &#8220;Bul weddi sa ngi&#241;, waaye li nga gi&#241; def ko ngir Boroom bi.&#8221; </p> 
<p><A NAME="an_5:34">5:34</A>&nbsp; Waaye man maa ngi leen di wax ne, buleen gi&#241; dara; bumu doon ci asamaan, ndaxte moo di jalu Buur Y&#224;lla; </p> 
<p><A NAME="an_5:35">5:35</A>&nbsp; bumu doon ci &#224;ddina, ndax moo di tegukaayu t&#224;nkam; bumu doon it ci Yerusalem, ndax moo di d&#235;kku Buur bu mag bi. </p> 
<p><A NAME="an_5:36">5:36</A>&nbsp; Bul gi&#241; it ci sa bopp, ndaxte m&#235;nuloo weexal mbaa &#241;uulal benn ci say kawar. </p> 
<p><A NAME="an_5:37">5:37</A>&nbsp; Sa waaw na nekk waaw, sa d&#233;ed&#233;et na nekk d&#233;ed&#233;et. Loo ci teg, ci Ibliis la j&#243;ge.    </p> 
<p><A NAME="an_5:38">5:38</A>&nbsp; &#171;Te it d&#233;gg ngeen ne, waxoon na&#241;u: &#8220;B&#235;t, b&#235;t a koy fey; b&#235;&#241;, b&#235;&#241; a koy fey.&#8221; </p> 
<p><A NAME="an_5:39">5:39</A>&nbsp; Waaye man maa ngi leen di wax ne, buleen ba&#241; ku leen def lu bon, waaye ku la pes ci sa lexu ndeyjoor, jox ko ba ca des. </p> 
<p><A NAME="an_5:40">5:40</A>&nbsp; Ku la b&#235;gg a kalaame, ngir j&#235;l sa turki, nga boole ca it sa mbubb mu mag. </p> 
<p><A NAME="an_5:41">5:41</A>&nbsp; Ku la ga, nga yenul ko doxub benn kilomet, &#224;ndal ak moom &#241;aar. </p> 
<p><A NAME="an_5:42">5:42</A>&nbsp; Mayal ku lay &#241;aan, te bul jox gannaaw ku lay leb.</p> 
<p><A NAME="an_5:43">5:43</A>&nbsp; &#171;D&#233;gg ngeen ne, waxoon na&#241;u: &#8220;Soppal sa moroom te sib sa ba&#241;aale.&#8221; </p> 
<p><A NAME="an_5:44">5:44</A>&nbsp; Waaye man maa ngi leen di wax ne, soppleen seeni ba&#241;aale te &#241;aanal &#241;i leen di fitnaal, </p> 
<p><A NAME="an_5:45">5:45</A>&nbsp; ngir wone ne, y&#233;enay doomi seen Baay bi nekk ci kaw. Ndaxte mu ngi fenkal jantam ci kaw &#241;u bon &#241;i ak &#241;u baax &#241;i, te muy tawal &#241;i jub ak &#241;i jubadi. </p> 
<p><A NAME="an_5:46">5:46</A>&nbsp; Su ngeen soppee &#241;i leen sopp, ban yool ngeen am? Xanaa juutikat yi du&#241;u def noonu it? </p> 
<p><A NAME="an_5:47">5:47</A>&nbsp; Su ngeen nuyoo seeni bokk rekk, lu ngeen def lu doy waar? Xanaa &#241;i xamul Y&#224;lla du&#241;u def noonu it? </p> 
<p><A NAME="an_5:48">5:48</A>&nbsp; Nangeen mat nag, ni seen Baay bi ci kaw mate.</p> 
<p><A NAME="an_6:1">6:1</A>&nbsp; &#171;Wottuleen a def seeni j&#235;f yu jub ci kanamu nit &#241;i, muy ngistal. Lu ko moy, dungeen am yool ci seen Baay bi nekk ci kaw. </p> 
<p><A NAME="an_6:2">6:2</A>&nbsp; Booy s&#224;kk sarax nag, bul yeble ci sa kanam, &#241;u y&#233;ene la. Moom la naaf&#233;q yi di def ca j&#224;ngu ya ak ca mbedd ya, ngir nit &#241;i m&#224;ggal leen. Ci d&#235;gg maa ngi leen koy wax, jot na&#241;u seen pey g&#233;pp. </p> 
<p><A NAME="an_6:3">6:3</A>&nbsp; Waaye booy s&#224;kk sarax, bu sa loxob c&#224;mmoo&#241; xam li sa loxob ndeyjoor di def,</p> 
<p><A NAME="an_6:4">6:4</A>&nbsp; ngir sa sarax nekk kumpa. Noonu sa Baay, bi dara umpul, dina la ko delloo.    </p> 
<p><A NAME="an_6:5">6:5</A>&nbsp; &#171;Bu ngeen di &#241;aan, buleen mel ni naaf&#233;q yi, &#241;oom &#241;i b&#235;gg di &#241;aan, taxaw ca j&#224;ngu ya ak fa mbedd yay daje, ngir nit &#241;i gis leen. Ci d&#235;gg maa ngi leen koy wax, jot na&#241;u seen pey g&#233;pp. </p> 
<p><A NAME="an_6:6">6:6</A>&nbsp; Yaw nag booy &#241;aan, duggal ci sa n&#233;eg, t&#235;j bunt bi, te nga &#241;aan sa Baay bi b&#235;t m&#235;nta gis. Noonu sa Baay, bi dara umpul, dina la ko delloo.    </p> 
<p><A NAME="an_6:7">6:7</A>&nbsp; &#171;Te it bu ngeen di &#241;aan, buleen bareel wax yu amul njari&#241;, mel ni &#241;i xamul Y&#224;lla; &#241;oom defe na&#241;u ne, Y&#224;lla dina leen nangul ndax seen wax ju bare. </p> 
<p><A NAME="an_6:8">6:8</A>&nbsp; Buleen nirook &#241;oom, ndaxte seen Baay xam na seeni soxla, laata ngeen ko koy wax. </p> 
<p><A NAME="an_6:9">6:9</A>&nbsp; Y&#233;en nag nii ngeen war a &#241;aane:&#8220;Sunu Baay bi nekk ci kaw,na sa tur sell, </p> 
<p><A NAME="an_6:10">6:10</A>&nbsp; na sa nguur &#241;&#235;w,na sa coobare am ci suuf mel ni ci kaw. </p> 
<p><A NAME="an_6:11">6:11</A>&nbsp; May nu tey li nu war a dunde; </p> 
<p><A NAME="an_6:12">6:12</A>&nbsp; te baal nu sunuy too&#241;, ni nu baale &#241;i nu too&#241;; </p> 
<p><A NAME="an_6:13">6:13</A>&nbsp; bu nu teg ci yoonu nattu, waaye nga musal nu ci lu bon.Ndaxte yaw yaa yelloo nguur ak k&#224;ttan ak m&#224;ggaay, ba f&#224;ww. Amiin.&#8221;    </p> 
<p><A NAME="an_6:14">6:14</A>&nbsp; &#171;Su ngeen baalee &#241;i leen too&#241;, seen Baay bi ci kaw dina leen baal seeni too&#241; y&#233;en itam. </p> 
<p><A NAME="an_6:15">6:15</A>&nbsp; Waaye su ngeen baalul &#241;i leen too&#241;, seen Baay it du leen baal seeni too&#241;.    </p> 
<p><A NAME="an_6:16">6:16</A>&nbsp; &#171;Su ngeen di woor, buleen mel ni naaf&#233;q yi, &#241;oom &#241;i yoggoorlu, di &#241;aawal seeni kanam, ngir seen koor fee&#241;u nit &#241;i. Ci d&#235;gg maa ngi leen koy wax, jot na&#241;u seen pey g&#233;pp. </p> 
<p><A NAME="an_6:17">6:17</A>&nbsp; Yaw nag booy woor, xee&#241;alal sa bopp te nga s&#235;lmu, </p> 
<p><A NAME="an_6:18">6:18</A>&nbsp; ngir sa koor ba&#241; a fee&#241;u nit &#241;i, waaye mu fee&#241;u sa Baay bi b&#235;t m&#235;nta gis. Noonu sa Baay, bi dara umpul, dina la ko delloo.    </p> 
<p><A NAME="an_6:19">6:19</A>&nbsp; &#171;Buleen dajale alal ci &#224;ddina, fu ko max ak xomaag di y&#224;qe, ak fu s&#224;cc di dugg, jot ko. </p> 
<p><A NAME="an_6:20">6:20</A>&nbsp; Waaye dajaleleen alal ci laaxira, fu ko max ak xomaag dul y&#224;qe, ak fu s&#224;cc dul dugg, jot ko. </p> 
<p><A NAME="an_6:21">6:21</A>&nbsp; Ndaxte fu sa alal nekk, fa la sa xol nekk itam.    </p> 
<p><A NAME="an_6:22">6:22</A>&nbsp; &#171;B&#235;t mooy l&#224;mpu yaram. Bu sa b&#235;t w&#233;ree, kon sa yaram w&#233;pp leer, </p> 
<p><A NAME="an_6:23">6:23</A>&nbsp; waaye bu sa b&#235;t woppee, kon sa yaram w&#233;pp l&#235;nd&#235;m. Leer gi nekk ci yaw, bu nekkee l&#235;nd&#235;m, naka la l&#235;nd&#235;m googu di k&#235;ruuse!    </p> 
<p><A NAME="an_6:24">6:24</A>&nbsp; &#171;Kenn m&#235;nul a jaamoondoo &#241;aari sang; f&#224;ww nga ba&#241; kii, b&#235;gg ki ci des, walla nga j&#224;pp ci kenn ki, xeeb ki ci des. M&#235;nuleen a boole jaamu Y&#224;lla ak jaamu Alal.    </p> 
<p><A NAME="an_6:25">6:25</A>&nbsp; &#171;Loolu moo tax maa ngi leen koy wax, buleen seen bakkan jaaxal, ci lu ngeen war a lekk, walla lu ngeen war a naan. Buleen jaaxle it ngir seen yaram, ci lu ngeen war a sol. Xanaa bakkan g&#235;nul lekk, te yaram g&#235;nul koddaay? </p> 
<p><A NAME="an_6:26">6:26</A>&nbsp; Seetleen picci asamaan: du&#241;u ji, du&#241;u g&#243;ob, du&#241;u denc ci s&#224;q; teewul seen Baay bi ci kaw moo leen di dundal. Ndax &#235;ppuleen maana picc yi ci lu bare? </p> 
<p><A NAME="an_6:27">6:27</A>&nbsp; Ana kan ci y&#233;en ci kaw njaaxleem moo man a yokk waxtu ci &#224;ppam?</p> 
<p><A NAME="an_6:28">6:28</A>&nbsp; &#171;Te lu tax ngeen di jaaxle ngir koddaay? Seetleen bu baax, ni t&#243;or-t&#243;ori &#241;ax mi di saxe ci tool yi. Du&#241;u ligg&#233;ey, du&#241;u &#235;cc, </p> 
<p><A NAME="an_6:29">6:29</A>&nbsp; waaye maa ngi leen di wax ne, Suleymaan sax ci ndamam soluwul woon ni benn ci &#241;oom. </p> 
<p><A NAME="an_6:30">6:30</A>&nbsp; Y&#233;en &#241;i n&#233;ew ng&#235;m! Bu Y&#224;lla woddee nii &#241;axum tool yi, miy sax tey, te bu subaa &#241;u def ko ci taal bi, ndax du leen g&#235;n a wodd? </p> 
<p><A NAME="an_6:31">6:31</A>&nbsp; Buleen jaaxle nag, di wax ne: &#8220;Lu nu war a lekk? Lu nu war a naan?&#8221; walla: &#8220;Lu nu war a sol?&#8221; </p> 
<p><A NAME="an_6:32">6:32</A>&nbsp; Ndaxte loolu l&#233;pp, &#241;i xamul Y&#224;lla &#241;oo koy wut. Te seen Baay, bi nekk ci kaw, xam na ne am ngeen soxla ci loolu l&#233;pp. </p> 
<p><A NAME="an_6:33">6:33</A>&nbsp; Waaye j&#235;kkleen a wut nguuram ak njubteem, te loolu l&#233;pp dina leen ko ci dollil. </p> 
<p><A NAME="an_6:34">6:34</A>&nbsp; Buleen jaaxle nag ngir &#235;ll&#235;g, ndaxte &#235;ll&#235;g dina topptoo boppam. B&#233;s bu nekk, coonoom doy na ko.</p> 
<p><A NAME="an_7:1">7:1</A>&nbsp; &#171;Buleen &#224;tte seeni moroom ak &#241;aaw njort, ngir ba&#241; &#241;u &#224;tte leen y&#233;en itam. </p> 
<p><A NAME="an_7:2">7:2</A>&nbsp; Ndaxte dees na leen &#224;tte ak ni ngeen di &#224;ttee, nattal leen ak li ngeen di nattale. </p> 
<p><A NAME="an_7:3">7:3</A>&nbsp; Lu tax ngay xool &#241;ax gi ci sa b&#235;tu mbokk, te gisuloo g&#224;nj gi ci sa b&#235;t yaw?</p> 
<p><A NAME="an_7:4">7:4</A>&nbsp; Walla nan ngay waxe sa mbokk: &#8220;May ma, ma dindil la &#241;ax gi ci sa b&#235;t,&#8221; fekk g&#224;nj a ngii ci sa b&#235;t yaw?</p> 
<p><A NAME="an_7:5">7:5</A>&nbsp; Naaf&#233;q, j&#235;kkal a dindi g&#224;nj gi ci sa b&#235;t, te noonu dinga man a gis bu leer, ngir dindi &#241;ax gi ci sa b&#235;tu mbokk.    </p> 
<p><A NAME="an_7:6">7:6</A>&nbsp; &#171;Buleen jox lu sell xaj yi, mbaa s&#224;nni seeni per ci kanamu mbaam-xuux yi, ngir ba&#241; &#241;u d&#235;ggaate ko te walbatiku, xotti leen.    </p> 
<p><A NAME="an_7:7">7:7</A>&nbsp; &#171;&#209;aanleen, &#241;u may leen; seetleen te dingeen gis; f&#235;ggleen, &#241;u ubbil leen. </p> 
<p><A NAME="an_7:8">7:8</A>&nbsp; Ndaxte k&#233;pp kuy &#241;aan, dinga am; kuy seet, dinga gis; kuy f&#235;gg, &#241;u ubbil la. </p> 
<p><A NAME="an_7:9">7:9</A>&nbsp; Kan ci y&#233;en, bu la sa doom &#241;aanee mburu, nga jox ko doj? </p> 
<p><A NAME="an_7:10">7:10</A>&nbsp; Walla mu &#241;aan la j&#235;n, nga jox ko jaan? </p> 
<p><A NAME="an_7:11">7:11</A>&nbsp; Ndegam y&#233;en &#241;i bon y&#233;ena man a jox seeni gune lu baax, astemaak seen Baay bi nekk ci kaw dina jox lu baax &#241;i ko koy &#241;aan!    </p> 
<p><A NAME="an_7:12">7:12</A>&nbsp; &#171;Kon nag l&#233;pp lu ngeen b&#235;gg, nit &#241;i defal leen ko, y&#233;en itam nangeen leen ko defal; ndaxte loolu moo &#235;mb yoonu Musaa ak waxi yonent yi.    </p> 
<p><A NAME="an_7:13">7:13</A>&nbsp; &#171;Jaarleen ci bunt bu xat bi, ndaxte bunt bi ak yoon wi j&#235;m s&#224;nku yaatu na&#241;u, te &#241;i ciy jaar bare. </p> 
<p><A NAME="an_7:14">7:14</A>&nbsp; Waaye buntu dund gu w&#243;or xat na, te yoon wi j&#235;m kaw sew na, te &#241;i ko gis barewul.    </p> 
<p><A NAME="an_7:15">7:15</A>&nbsp; &#171;Moytuleen &#241;i mbubboo turu yonent. Da&#241;uy &#241;&#235;w ci y&#233;en, yor melow xar, waaye ci biir ay bukki yu soxor la&#241;u. </p> 
<p><A NAME="an_7:16">7:16</A>&nbsp; Dingeen leen x&#224;mmee ci seeni j&#235;f. Ndax dees na witte r&#233;se&#241; ci d&#233;dd, walla figg ci xaaxaam? </p> 
<p><A NAME="an_7:17">7:17</A>&nbsp; Noonu garab gu baax gu nekk dina me&#241;&#241; doom yu neex, waaye garab gu bon dina me&#241;&#241; doom yu bon. </p> 
<p><A NAME="an_7:18">7:18</A>&nbsp; Garab gu baax m&#235;nul a me&#241;&#241; doom yu bon, naka itam garab gu bon m&#235;nul a me&#241;&#241; doom yu neex. </p> 
<p><A NAME="an_7:19">7:19</A>&nbsp; Garab gu nekk gu dul me&#241;&#241; doom yu neex, dees na ko gor, s&#224;nni ko ca safara sa. </p> 
<p><A NAME="an_7:20">7:20</A>&nbsp; Ci seeni j&#235;f nag ngeen leen di x&#224;mmee.    </p> 
<p><A NAME="an_7:21">7:21</A>&nbsp; &#171;Du k&#233;pp ku may wax: &#8220;Boroom bi, Boroom bi,&#8221; mooy dugg ca nguuru Y&#224;lla Aji Kawe ji; ka cay dugg mooy kiy def sama coobareg Baay, bi nekk ci kaw. </p> 
<p><A NAME="an_7:22">7:22</A>&nbsp; Bu b&#233;s baa, &#241;u bare dina&#241;u ma wax: &#8220;Boroom bi, Boroom bi, ndax du ci saw tur lanu daa waxe ci k&#224;ddug Y&#224;lla? Ndax du ci saw tur lanu daa d&#224;qe ay rab? Ndax du ci saw tur lanu daa defe ay k&#233;emaan yu bare?&#8221; </p> 
<p><A NAME="an_7:23">7:23</A>&nbsp; Ci kaw loolu dinaa leen wax d&#235;gg ne leen: &#8220;Musuma leen a xam; soreleen ma, y&#233;en &#241;iy def b&#224;kkaar.&#8221;    </p> 
<p><A NAME="an_7:24">7:24</A>&nbsp; &#171;K&#233;pp ku d&#233;gg nag lii ma leen wax, te di ko j&#235;fe, dinga mel ni nit ku am xel, ku tabax k&#235;ram, samp ko ciw doj. </p> 
<p><A NAME="an_7:25">7:25</A>&nbsp; Ba mu noppee, taw bi daldi s&#243;ob, wal mi &#241;&#235;w, ngelaw li j&#243;g, &#241;u dal ci kaw k&#235;r ga; waaye m&#224;bbul, ndaxte mu ngi j&#224;pp ca doj wa. </p> 
<p><A NAME="an_7:26">7:26</A>&nbsp; Waaye k&#233;pp ku d&#233;gg lii ma leen wax, te j&#235;fewuloo ko, dinga mel ni nit ku &#241;&#224;kk xel, ku tabax k&#235;ram ci g&#224;nnuus bi. </p> 
<p><A NAME="an_7:27">7:27</A>&nbsp; Ba mu noppee, taw bi daldi s&#243;ob, wal mi &#241;&#235;w, ngelaw li j&#243;g, &#241;u dal ci kaw k&#235;r ga; mu m&#224;bb, ba ne tasar.&#187;</p> 
<p><A NAME="an_7:28">7:28</A>&nbsp; Bi Yeesu waxee loolu ba noppi, mbooloo ma daldi waaru ca nj&#224;ngaleem, </p> 
<p><A NAME="an_7:29">7:29</A>&nbsp; ndaxte j&#224;ngal na leen ak sa&#241;-sa&#241; bu seeni xutbakat amul.</p> 
<p><A NAME="an_8:1">8:1</A>&nbsp; Bi loolu amee Yeesu w&#224;cc ca tund wa, te mbooloo mu bare topp ko. </p> 
<p><A NAME="an_8:2">8:2</A>&nbsp; Noonu ku gaana &#241;&#235;w, sukk ci kanamam ne ko: &#171;Sang bi, soo ko b&#235;ggee, man nga maa faj.&#187;</p> 
<p><A NAME="an_8:3">8:3</A>&nbsp; Yeesu t&#224;llal loxoom, laal ko naan: &#171;B&#235;gg naa ko, w&#233;ral.&#187; Ca saa sa ngaanaam daldi de&#241;. </p> 
<p><A NAME="an_8:4">8:4</A>&nbsp; Yeesu ne ko: &#171;D&#233;glul, bu ko wax kenn, waaye demal won sa bopp saraxalekat bi, te nga j&#233;bbal Y&#224;lla sarax, si yoonu Musaa santaane, ngir mu nekk seede ci &#241;oom.&#187;    </p> 
<p><A NAME="an_8:5">8:5</A>&nbsp; Gannaaw loolu Yeesu duggoon na Kapernawum. Bi mu fa duggee nag, ab njiitu xare fekksi ko. Mu &#241;aan ko,</p> 
<p><A NAME="an_8:6">8:6</A>&nbsp; ne ko: &#171;Sang bi, sama surga dafa l&#224;ggi, t&#235;dd ca k&#235;r ga te sonn lool.&#187;</p> 
<p><A NAME="an_8:7">8:7</A>&nbsp; Yeesu ne ko: &#171;Dinaa &#241;&#235;w faj ko.&#187;</p> 
<p><A NAME="an_8:8">8:8</A>&nbsp; Waaye njiit la tontu ko ne: &#171;Sang bi, yeyoowuma nga dugg ci sama k&#235;r; waxal genn k&#224;ddu rekk, te sama surga dina w&#233;r. </p> 
<p><A NAME="an_8:9">8:9</A>&nbsp; Ndaxte man itam maa ngi nekk ci ndigal, te ame naa ay xarekat ci sama ndigal. Su ma nee kii: &#8220;Demal,&#8221; mu dem. Mbaa ma ne keneen ki: &#8220;&#209;&#235;wal,&#8221; mu &#241;&#235;w. Te su ma nee sama jaam: &#8220;Defal lii,&#8221; mu def ko.&#187;    </p> 
<p><A NAME="an_8:10">8:10</A>&nbsp; Bi ko Yeesu d&#233;ggee, mu waaru, ne &#241;a topp ci moom: &#171;Ci d&#235;gg maa ngi leen koy wax, musumaa gis ci b&#224;nni Israyil ku g&#235;me ni kii. </p> 
<p><A NAME="an_8:11">8:11</A>&nbsp; Maa ngi leen koy wax, &#241;u bare dina&#241;u &#241;&#235;w, j&#243;ge ci penku ak sowu, bokk lekk ak Ibraayma ak Isaaxa ak Yanq&#243;oba ci nguuru Y&#224;lla Aji Kawe ji. </p> 
<p><A NAME="an_8:12">8:12</A>&nbsp; Waaye &#241;i waroon a bokk ca nguur ga, dees na leen s&#224;nni ci biti ci l&#235;nd&#235;m gi. Foofa dees na fa jooy tey y&#233;yu.&#187; </p> 
<p><A NAME="an_8:13">8:13</A>&nbsp; Ci kaw loolu Yeesu wax njiit la ne ko: &#171;&#209;ibbil, na ame, ni nga ko g&#235;me.&#187; Noonu ca waxtu woowa sax surga ba daldi w&#233;r.    </p> 
<p><A NAME="an_8:14">8:14</A>&nbsp; Gannaaw loolu Yeesu dem k&#235;r Piyeer. Ba mu eggee, mu fekk gorob Piyeer bu jig&#233;en t&#235;dd ak yaram wu t&#224;ng. </p> 
<p><A NAME="an_8:15">8:15</A>&nbsp; Bi mu ko gisee, Yeesu laal loxoom, t&#224;ngoor wa daldi w&#224;cc; soxna sa j&#243;g, di ko topptoo.    </p> 
<p><A NAME="an_8:16">8:16</A>&nbsp; Ca ngoon sa &#241;u indil ko &#241;u bare &#241;u rab j&#224;pp. Yeesu d&#224;q rab ya ak k&#224;ddoom te faj &#241;i wopp &#241;&#233;pp. </p> 
<p><A NAME="an_8:17">8:17</A>&nbsp; Loolu mu def, def na ko, ngir la &#241;u waxoon jaarale ko ci yonent Y&#224;lla Esayi am, bi mu naan:&#171;Fab na sunuy wopp, g&#224;ddu sunuy j&#224;ngoro.&#187;    </p> 
<p><A NAME="an_8:18">8:18</A>&nbsp; Bi Yeesu gisee mbooloo ma ko w&#235;r nag, mu sant taalibe ya, &#241;u j&#224;ll dex ga. </p> 
<p><A NAME="an_8:19">8:19</A>&nbsp; Laata &#241;uy j&#224;ll, benn xutbakat daldi &#241;&#235;w ci moom ne ko: &#171;Kilifa gi, dinaa la topp f&#233;pp foo j&#235;m.&#187; </p> 
<p><A NAME="an_8:20">8:20</A>&nbsp; Waaye Yeesu tontu ko ne: &#171;Till yi am na&#241;u seeni k&#224;mb, te picci asamaan am na&#241;u ay t&#224;gg, waaye Doomu nit ki amul fu mu noppal boppam.&#187; </p> 
<p><A NAME="an_8:21">8:21</A>&nbsp; Noonu keneen ca taalibe ya ne ko: &#171;Sang bi, may ma, ma j&#235;kk a dem suuli sama baay.&#187; </p> 
<p><A NAME="an_8:22">8:22</A>&nbsp; Yeesu tontu ko ne: &#171;Toppal ci man te b&#224;yyi &#241;i dee, &#241;u suul seeni n&#233;ew.&#187;    </p> 
<p><A NAME="an_8:23">8:23</A>&nbsp; Bi mu ko waxee, Yeesu dugg ca gaal ga, ay taalibeem topp ko. </p> 
<p><A NAME="an_8:24">8:24</A>&nbsp; Ca saa sa ngelaw lu bare daldi yengal dex ga, ba duus ya s&#224;ng gaal ga. Fekk booba Yeesu nelaw. </p> 
<p><A NAME="an_8:25">8:25</A>&nbsp; Noonu taalibe ya daldi jegesi, yee ko naan: &#171;Sang bi, musal nu, nu ngiy dee.&#187; </p> 
<p><A NAME="an_8:26">8:26</A>&nbsp; Waaye Yeesu tontu leen: &#171;Y&#233;en &#241;i n&#233;ew ng&#235;m, lu tax ngeen tiit?&#187; Ci kaw loolu mu j&#243;g, daldi g&#235;dd ngelaw li ak duus yi. L&#233;pp dal, ba ne nemm. </p> 
<p><A NAME="an_8:27">8:27</A>&nbsp; Bi ko nit &#241;a gisee, &#241;u waaru naan: &#171;Kii kan la ci biir nit &#241;i, ba ngelaw li ak dex gi di ko d&#233;ggal?&#187;    </p> 
<p><A NAME="an_8:28">8:28</A>&nbsp; Bi Yeesu j&#224;llee nag, ba teer ca diiwaanu waa Gadara, &#241;aar &#241;u rab j&#224;pp daldi g&#233;nn ca s&#235;g ya, &#241;&#235;w kar ko. &#209;aar &#241;oo&#241;u nag, &#241;u soxor la&#241;u woon, ba kenn &#241;emewul woon a jaar foofa. </p> 
<p><A NAME="an_8:29">8:29</A>&nbsp; &#209;a rab j&#224;pp daldi xaacu naan: &#171;Yaw Doomu Y&#224;lla ji, loo nuy fexeel? Ndax danga noo b&#235;gg a mbugal, bala waxtu way jot?&#187;    </p> 
<p><A NAME="an_8:30">8:30</A>&nbsp; Fekk amoon na ca wet ya g&#233;ttu mbaam-xuux yu bare yuy for. </p> 
<p><A NAME="an_8:31">8:31</A>&nbsp; Rab ya nag &#241;aan ko ne: &#171;Boo nu d&#224;qee, s&#224;nni nu ca g&#233;ttu mbaam-xuux ya.&#187; </p> 
<p><A NAME="an_8:32">8:32</A>&nbsp; Yeesu ne leen: &#171;Demleen.&#187; Rab ya nag daldi g&#233;nn, dugg ca mbaam-xuux ya, &#241;u daldi bartalu, daanu ca dex ga, lab ca ndox ma.</p> 
<p><A NAME="an_8:33">8:33</A>&nbsp; Ba s&#224;mm ya gisee loolu, &#241;u daw, dem d&#235;kk ba, nettaliji l&#233;pp ak la xewoon ca &#241;a rab j&#224;pp. </p> 
<p><A NAME="an_8:34">8:34</A>&nbsp; Noonu d&#235;kk ba b&#233;pp g&#233;nn seeti Yeesu. Ba &#241;u ko gisee nag, &#241;u &#241;aan ko, mu g&#233;nn seen r&#233;ew.</p> 
<p><A NAME="an_9:1">9:1</A>&nbsp; Bi loolu amee Yeesu dugg cig gaal, j&#224;ll dex ga, dellu d&#235;kkam. </p> 
<p><A NAME="an_9:2">9:2</A>&nbsp; Foofa &#241;u indil ko ku t&#235;dd ci basa&#331;, fekk yaramam w&#233;pp l&#224;ggi. Bi Yeesu gisee seen ng&#235;m, mu ne ku l&#224;ggi ka: &#171;Na sa xel dal, sama waay, baal na&#241;u la say b&#224;kkaar.&#187;    </p> 
<p><A NAME="an_9:3">9:3</A>&nbsp; Bi mu waxee loolu, ay xutbakat daldi ne ci seen biir: &#171;Nit kii mu ngi sosal Y&#224;lla.&#187;</p> 
<p><A NAME="an_9:4">9:4</A>&nbsp; Waaye Yeesu xam seen xalaat ne leen: &#171;Lu tax ngeen am xalaat yu bon ci seen xol?</p> 
<p><A NAME="an_9:5">9:5</A>&nbsp; Ma wax ne: &#8220;Baal na&#241;u la say b&#224;kkaar,&#8221; walla ma ne: &#8220;J&#243;gal te dox,&#8221; lan moo ci g&#235;n a yomb?</p> 
<p><A NAME="an_9:6">9:6</A>&nbsp; Waaye xamleen ne, Doomu nit ki am na ci &#224;ddina sa&#241;-sa&#241;u baale b&#224;kkaar yi.&#187; Ci kaw loolu Yeesu ne ku l&#224;ggi ka: &#171;J&#243;gal, j&#235;l sa basa&#331; te nga &#241;ibbi.&#187;</p> 
<p><A NAME="an_9:7">9:7</A>&nbsp; Noonu l&#224;ggi ba daldi j&#243;g, &#241;ibbi. </p> 
<p><A NAME="an_9:8">9:8</A>&nbsp; Ba mbooloo ma gisee loolu, &#241;u daldi ragal te m&#224;ggal Y&#224;lla, mi d&#233;nk sa&#241;-sa&#241; bu tollu noonu doom Aadama yi.    </p> 
<p><A NAME="an_9:9">9:9</A>&nbsp; Bi Yeesu j&#243;gee foofa, mu gis nit ku tudd Mac&#235;, toog ca juuti ba. Yeesu ne ko: &#171;Kaay topp ma.&#187; Noonu Mac&#235; j&#243;g, daldi ko topp.    </p> 
<p><A NAME="an_9:10">9:10</A>&nbsp; Gannaaw ga Yeesu doon lekk ca k&#235;r ga, te ay juutikat ak i boroom b&#224;kkaar yu bare dikk, bokk lekk ak Yeesu ak taalibeem ya. </p> 
<p><A NAME="an_9:11">9:11</A>&nbsp; Bi ko Farisen ya gisee nag, &#241;u ne taalibe ya: &#171;Lu tax seen kilifa di lekkandoo ak ay juutikat ak ay boroom b&#224;kkaar?&#187; </p> 
<p><A NAME="an_9:12">9:12</A>&nbsp; Waaye bi ko Yeesu d&#233;ggee, mu ne: &#171;&#209;i w&#233;r soxlawu&#241;u fajkat, &#241;i w&#233;radi &#241;oo ko soxla. </p> 
<p><A NAME="an_9:13">9:13</A>&nbsp; Mbind mi nee na: &#8220;Y&#235;rmande laa b&#235;gg, waaye du rendi saraxi mala.&#8221; Demleen nag te seet lu wax joojuy tekki. Ndaxte &#241;&#235;wuma, ngir woo &#241;i jub, waaye b&#224;kkaarkat yi laay woo.&#187;    </p> 
<p><A NAME="an_9:14">9:14</A>&nbsp; Gannaaw loolu taalibey Yaxya &#241;&#235;w ci Yeesu ne ko: &#171;Lu tax nuy woor, nun ak Farisen yi, te say taalibe du&#241;u woor?&#187; </p> 
<p><A NAME="an_9:15">9:15</A>&nbsp; Yeesu tontu leen: &#171;Ndax gan yi &#241;&#235;w ci c&#233;et dina&#241;u naqarlu dara, li feek boroom c&#233;et gaa ngi &#224;nd ak &#241;oom? Waaye b&#233;s yaa ngi &#241;&#235;w yu &#241;uy j&#235;le boroom c&#233;et gi ci seen biir; booba nag dina&#241;u woor. </p> 
<p><A NAME="an_9:16">9:16</A>&nbsp; Xam ngeen ne, kenn du daax mbubb mu m&#224;ggat ak sekkit wu bees; ndaxte sekkit wi day &#241;oddi mbubb mi, te xottiku bi g&#235;n a yaatu. </p> 
<p><A NAME="an_9:17">9:17</A>&nbsp; Te it du&#241;u def bii&#241; bu bees ci mbuusi der yu m&#224;ggat. Lu ko moy, mbuus yi da&#241;uy toj, bii&#241; bi tuuru te mbuus yi y&#224;qu. Waaye bii&#241; bu bees, dees na ko def ci mbuus yu bees. Noonu &#241;oom &#241;aar du&#241;u y&#224;qu.&#187;    </p> 
<p><A NAME="an_9:18">9:18</A>&nbsp; Bi leen Yeesu di wax loolu, benn njiitu j&#224;ngu daldi &#241;&#235;w, sukk ci kanamam ne ko: &#171;Sama doom ju jig&#233;en dafa faatu l&#233;egi, waaye &#241;&#235;wal, teg ko say loxo, te dina dundaat.&#187; </p> 
<p><A NAME="an_9:19">9:19</A>&nbsp; Noonu Yeesu j&#243;g, topp ko, moom ak ay taalibeem.    </p> 
<p><A NAME="an_9:20">9:20</A>&nbsp; Bi &#241;uy dem nag, amoon na ca mbooloo ma jig&#233;en juy x&#235;pp deret diirub fukki at ak &#241;aar. Mu defe ne, su laalee mbubbam rekk, dina w&#233;r. Mu jege&#241;si Yeesu nag, doxe ko gannaaw, laal catu mbubbam.    </p> 
<p><A NAME="an_9:22">9:22</A>&nbsp; Bi mu ko defee Yeesu wo&#241;&#241;iku ne ko: &#171;Na sa xel dal, soxna si, sa ng&#235;m faj na la.&#187; Noonu jig&#233;en ja daldi w&#233;r ca saa sa.    </p> 
<p><A NAME="an_9:23">9:23</A>&nbsp; Bi Yeesu eggee k&#235;r njiit la, mu gis &#241;iy liit ak toxoro, ak mbooloo may def coow lu bare. </p> 
<p><A NAME="an_9:24">9:24</A>&nbsp; Mu ne leen: &#171;G&#233;nnleen, janq bi deewul, day nelaw rekk.&#187; Bi ko mbooloo ma d&#233;ggee, &#241;u daldi ko &#241;aawal. </p> 
<p><A NAME="an_9:25">9:25</A>&nbsp; Waaye &#241;u g&#233;nne leen, Yeesu dugg, j&#224;pp loxob janq ba, mu daldi j&#243;g. </p> 
<p><A NAME="an_9:26">9:26</A>&nbsp; Noonu xebaaru li mu def daldi siiw ca r&#233;ew ma.    </p> 
<p><A NAME="an_9:27">9:27</A>&nbsp; Bi Yeesu j&#243;gee foofa, &#241;aari gumba topp ko, di wax ca kaw naan: &#171;Y&#235;r&#235;m nu, yaw S&#235;tu Daawuda bi!&#187; </p> 
<p><A NAME="an_9:28">9:28</A>&nbsp; Noonu Yeesu dugg ca k&#235;r ga, gumba ya toppsi ko. Yeesu ne leen: &#171;Ndax g&#235;m ngeen ne, man naa def li ngeen ma laaj?&#187; &#209;u tontu ko: &#171;Waaw Sang bi.&#187; </p> 
<p><A NAME="an_9:29">9:29</A>&nbsp; Kon Yeesu daldi laal seeni b&#235;t ne leen: &#171;Na am, ni ngeen ko g&#235;me.&#187; </p> 
<p><A NAME="an_9:30">9:30</A>&nbsp; Ca saa sa seeni b&#235;t daldi ubbiku. Yeesu d&#233;nk leen bu w&#233;r ne leen: &#171;Moytuleen kenn xam ko.&#187; </p> 
<p><A NAME="an_9:31">9:31</A>&nbsp; Waaye &#241;u g&#233;nn rekk, siiwal turam fu nekk.    </p> 
<p><A NAME="an_9:32">9:32</A>&nbsp; Bi &#241;u fa j&#243;gee nag, amoon na &#241;eneen &#241;u &#241;&#235;w fi moom, indil ko ku rab j&#224;pp, mu luu. </p> 
<p><A NAME="an_9:33">9:33</A>&nbsp; Yeesu d&#224;q rab wa, luu ba daldi wax. Bi &#241;u ko gisee, mbooloo ma waaru, &#241;u ne: &#171;Lu mel nii, musu&#241;u koo gis ci Israyil.&#187; </p> 
<p><A NAME="an_9:34">9:34</A>&nbsp; Waaye Farisen ya ne: &#171;Ci k&#224;ttanu buuru rab yi lay d&#224;qe rab yi.&#187;    </p> 
<p><A NAME="an_9:35">9:35</A>&nbsp; Noonu Yeesu w&#235;r d&#235;kk yu mag ya y&#233;pp ak yu ndaw ya, di leen j&#224;ngal ci seeni j&#224;ngu, tey y&#233;gle xebaar bu baax bi j&#235;m ci nguuru Y&#224;lla, di faj j&#224;ngoro y&#233;pp ak w&#233;radi y&#233;pp.</p> 
<p><A NAME="an_9:36">9:36</A>&nbsp; Bi Yeesu gisee mbooloo ma, mu y&#235;r&#235;m leen, ndaxte da&#241;oo sonn ba ne yogg, mel ni xar yu amul s&#224;mm. </p> 
<p><A NAME="an_9:37">9:37</A>&nbsp; Noonu mu ne taalibeem ya: &#171;Ng&#243;ob mi yaatu na, waaye ligg&#233;eykat yi barewu&#241;u. </p> 
<p><A NAME="an_9:38">9:38</A>&nbsp; &#209;aanleen nag Boroom ng&#243;ob mi, mu yebal ay ligg&#233;eykat, &#241;u g&#243;ob toolam.&#187; </p> 
<p><A NAME="an_10:1">10:1</A>&nbsp; Noonu Yeesu woo ca moom fukki taalibeem ya ak &#241;aar, jox leen sa&#241;-sa&#241;u d&#224;q rab yi, tey faj j&#224;ngoro y&#233;pp ak w&#233;radi y&#233;pp.    </p> 
<p><A NAME="an_10:2">10:2</A>&nbsp; Fukki ndaw ak &#241;aar, ya Yeesu y&#243;nni woon nag, nii la&#241;u tuddoon: ku j&#235;kk ki mooy Simo&#331; mi &#241;uy wax Piyeer, ak Andare mi bokk ak moom ndey ak baay; Saag doomu Sebede, ak Yowaana rakkam;l</p> 
<p><A NAME="an_10:3">10:3</A>&nbsp; Filib ak Bartelemi; Tomaa ak Mac&#235;, juutikat ba woon; Saag doomu Alfe, ak Tade;l</p> 
<p><A NAME="an_10:4">10:4</A>&nbsp; Simo&#331;, mi bokk ca mbooloo, ma &#241;u tudde &#209;i farlu ci moom seen r&#233;ew; ak Yudaa Iskariyo, mi nar a wor Yeesu.    </p> 
<p><A NAME="an_10:5">10:5</A>&nbsp; Yeesu y&#243;nni fukk &#241;oo&#241;ule ak &#241;aar, jox leen ndigal ne leen: &#171;Buleen dem ci &#241;i dul Yawut mbaa dugg ci benn d&#235;kku waa Samari. </p> 
<p><A NAME="an_10:6">10:6</A>&nbsp; Waaye demleen ci b&#224;nni Israyil, &#241;oom &#241;i r&#233;er niy xar. </p> 
<p><A NAME="an_10:7">10:7</A>&nbsp; Bu ngeen demee nag, y&#233;gleleen naan: &#8220;Nguuru Y&#224;lla Aji Kawe ji jegesi na.&#8221;</p> 
<p><A NAME="an_10:8">10:8</A>&nbsp; Fajleen &#241;i wopp, dekkal &#241;i dee, fajleen gaana yi te d&#224;q rab yi. Cig neen ngeen ame, mayeleen cig neen. </p> 
<p><A NAME="an_10:9">10:9</A>&nbsp; Buleen dajale wurus, xaalis mbaa x&#224;njar ci seeni maxtume. </p> 
<p><A NAME="an_10:10">10:10</A>&nbsp; Buleen wut it mbuus ngir tukki mbaa &#241;aari turki, ay d&#224;ll mbaa aw yet, ndaxte ligg&#233;eykat yeyoo na dundam.    </p> 
<p><A NAME="an_10:11">10:11</A>&nbsp; &#171;Bu fekkee ne agsi ngeen ci d&#235;kk bu mag mbaa bu ndaw, nangeen fa seet ku fa am faayda, dal ca moom ba kera ngeen j&#243;ge d&#235;kk ba. </p> 
<p><A NAME="an_10:12">10:12</A>&nbsp; Bu ngeen di dugg ci k&#235;r nag, nuyooleen. </p> 
<p><A NAME="an_10:13">10:13</A>&nbsp; Bu fekkee ne k&#235;r ga yeyoo na ko, na seen j&#224;mm w&#224;cc ci &#241;oom, waaye bu ko yeyoowul, na seen y&#233;ene dellusi ci y&#233;en. </p> 
<p><A NAME="an_10:14">10:14</A>&nbsp; Koo xam ne g&#224;ntu na leen, mbaa mu tanqamlu seeni wax, g&#233;nnleen ca k&#235;r ga mbaa ca d&#235;kk ba, y&#235;l&#235;b seen p&#235;ndu t&#224;nk. </p> 
<p><A NAME="an_10:15">10:15</A>&nbsp; Ci d&#235;gg maa ngi leen koy wax, keroog b&#233;sub &#224;tte ba, waa r&#233;ewu Sodom ak Gomor &#241;ooy tane d&#235;kk boobu.    </p> 
<p><A NAME="an_10:16">10:16</A>&nbsp; &#171;D&#233;gluleen, maa ngi leen di y&#243;nni, mel ni ay xar ci biir ay bukki. Muusleen nag niy jaan, te lewet niy pitax. </p> 
<p><A NAME="an_10:17">10:17</A>&nbsp; Waaye moytuleen nit &#241;i, ndaxte dina&#241;u leen j&#233;bbal &#224;ttekat yi te d&#243;or leen ay yar ci seeni j&#224;ngu. </p> 
<p><A NAME="an_10:18">10:18</A>&nbsp; Dees na leen y&#243;bbu ngir man ci kanami boroom r&#233;ew ak i buur, ngir ngeen seede ma ci &#241;oom ak ci &#241;i dul Yawut. </p> 
<p><A NAME="an_10:19">10:19</A>&nbsp; Boo xamee ne nag j&#233;bbale na&#241;u leen, buleen am xel &#241;aar ci li ngeen di wax, mbaa ni ngeen koy waxe. Ndaxte ca waxtu woowa sax dingeen jot li ngeen war a wax; </p> 
<p><A NAME="an_10:20">10:20</A>&nbsp; du y&#233;enay wax, waaye Xelum seen Baay mooy wax ci y&#233;en.    </p> 
<p><A NAME="an_10:21">10:21</A>&nbsp; &#171;Mag dina joxe rakkam ci dee, baay joxe doomam; ay doom it dina&#241;u j&#243;g, ba&#241; seeni waajur, di leen reylu. </p> 
<p><A NAME="an_10:22">10:22</A>&nbsp; Te y&#233;en nag, &#241;&#233;pp dina&#241;u leen ba&#241; ndax sama tur; waaye ku mu&#241; ba muj ga, mucc. </p> 
<p><A NAME="an_10:23">10:23</A>&nbsp; Boo xamee ne fitnaal na&#241;u leen ci d&#235;kk bii, demleen ca ba ca kanam. Ci d&#235;gg maa ngi leen koy wax, dungeen man a w&#235;r d&#235;kki Israyil y&#233;pp, te Doomu nit ki &#241;&#235;wul.&#187;    </p> 
<p><A NAME="an_10:24">10:24</A>&nbsp; Yeesu teg ca ne: &#171;Taalibe g&#235;nul kilifaam, te jaam g&#235;nul sangam. </p> 
<p><A NAME="an_10:25">10:25</A>&nbsp; Bu taalibe yemee ak kilifaam demin, doy na; jaam it ni sangam. Ndegam tudde na&#241;u boroom k&#235;r gi Beelsebul, astemaak waa k&#235;r gi. </p> 
<p><A NAME="an_10:26">10:26</A>&nbsp; Kon nag buleen leen ragal, ndaxte amul dara lu n&#235;bbu, lu &#241;u warul a biral, mbaa luy kumpa lu &#241;u warul a siiwal. </p> 
<p><A NAME="an_10:27">10:27</A>&nbsp; Li ma leen wax ci biir l&#235;nd&#235;m, waxleen ko ci leer; li ma leen d&#233;ey, y&#233;gleleen ko ci kaw taax yi. </p> 
<p><A NAME="an_10:28">10:28</A>&nbsp; Te buleen ragal &#241;u man a rey yaram, te m&#235;nu&#241;oo rey ruu, waaye ragal-leen Ki man a s&#224;nk yaram ak ruu ci safara. </p> 
<p><A NAME="an_10:29">10:29</A>&nbsp; &#209;aari picci rammatu, ndax du&#241;u ko jaay ci d&#235;r&#235;m? Waaye benn ci &#241;oom du daanu ci suuf te soobul seen Baay. </p> 
<p><A NAME="an_10:30">10:30</A>&nbsp; Seen kawari bopp sax, wa&#241;&#241;ees na leen. </p> 
<p><A NAME="an_10:31">10:31</A>&nbsp; Kon buleen ragal dara, y&#233;ena g&#235;n ndiiraanu rammatu.    </p> 
<p><A NAME="an_10:32">10:32</A>&nbsp; &#171;Koo xam ne nangu nga ma ci kanamu nit &#241;i, man itam dinaa la nangu ci sama kanamu Baay, bi nekk ci kaw. </p> 
<p><A NAME="an_10:33">10:33</A>&nbsp; Waaye ku ma g&#224;ntu ci kanamu nit &#241;i, man itam dinaa la g&#224;ntu ci sama kanamu Baay, bi nekk ci kaw.    </p> 
<p><A NAME="an_10:34">10:34</A>&nbsp; &#171;Te it buleen defe ne, damaa &#241;&#235;w ngir indi j&#224;mm ci &#224;ddina; &#241;&#235;wuma ngir indi j&#224;mm, waaye jaasi laa indaale. </p> 
<p><A NAME="an_10:35">10:35</A>&nbsp; Ndaxte &#241;&#235;w naa ngir f&#233;ewale doom ak baayam, doom ju jig&#233;en ak ndeyam, jabar ak goroom; </p> 
<p><A NAME="an_10:36">10:36</A>&nbsp; te nooni nit &#241;ooy waa k&#235;ram. </p> 
<p><A NAME="an_10:37">10:37</A>&nbsp; Ku ma g&#235;nalul sa ndey walla sa baay, yeyoowuloo ma; ku ma g&#235;nalul sa doom ju g&#243;or walla ju jig&#233;en, yeyoowuloo ma. </p> 
<p><A NAME="an_10:38">10:38</A>&nbsp; Koo xam ne kii nanguwuloo &#241;&#224;kk sa bakkan, ba mel ni ku &#241;u daaj ci bant, te nga topp ma, yeyoowuloo ma. </p> 
<p><A NAME="an_10:39">10:39</A>&nbsp; Kuy rawale sa bakkan, &#241;&#224;kk ko, te ku &#241;&#224;kk sa bakkan ndax man, jotaat ko.</p> 
<p><A NAME="an_10:40">10:40</A>&nbsp; &#171;Te lii itam am na, ku leen nangu, nangu na ma, te ku ma nangu, nangu na ki ma y&#243;nni. </p> 
<p><A NAME="an_10:41">10:41</A>&nbsp; Ku nangu yonent ndax y&#243;nnentam, dina jot ci peyu yonent; te ku nangu ku jub ndax njubteem, dina jot ci peyu ku jub. </p> 
<p><A NAME="an_10:42">10:42</A>&nbsp; Ci d&#235;gg maa ngi leen koy wax, koo xam ne kii may na kaasu ndox mu sedd rekk kenn ci &#241;i g&#235;n a ndaw, ndax sama taalibe la, kooku du &#241;&#224;kk yoolam mukk.&#187;</p> 
<p><A NAME="an_11:1">11:1</A>&nbsp; Ba Yeesu joxee fukki taalibeem ya ak &#241;aar ndigal yooyu, mu j&#243;ge fa, ngir dem j&#224;ngaleji ak a waare ci seeni d&#235;kk.    </p> 
<p><A NAME="an_11:2">11:2</A>&nbsp; Gannaaw loolu Yaxya d&#233;gg ca kaso ba j&#235;fi Almasi bi. Mu y&#243;nni ci moom nag ay taalibeem,</p> 
<p><A NAME="an_11:3">11:3</A>&nbsp; ne ko: &#171;Ndax yaa di Ki war a &#241;&#235;w, walla danoo war a xaar keneen?&#187;    </p> 
<p><A NAME="an_11:4">11:4</A>&nbsp; Yeesu tontu leen ne: &#171;Demleen nettali Yaxya li ngeen d&#233;gg te gis ko. </p> 
<p><A NAME="an_11:5">11:5</A>&nbsp; Gumba yaa ngi gis, lafa&#241; yiy dox, gaana yi w&#233;r, t&#235;x yiy d&#233;gg, &#241;i dee di dekki, te &#241;i woyoflu &#241;u ngi d&#233;gg xebaar bu baax bi. </p> 
<p><A NAME="an_11:6">11:6</A>&nbsp; Yaw mi sa ng&#235;m yolomul ndax man, barkeel nga.&#187;    </p> 
<p><A NAME="an_11:7">11:7</A>&nbsp; Bi nga xamee ne taalibe ya Yaxya y&#243;nni woon ci Yeesu dem na&#241;u, Yeesu daldi wax ak mbooloo ma ci mbirum Yaxya ne leen: &#171;Lu ngeen seeti woon ca m&#224;ndi&#331; ma? Xanaa barax buy jaayu ci ngelaw li?</p> 
<p><A NAME="an_11:8">11:8</A>&nbsp; Kon lu ngeen seeti woon nag? Nit ku sol y&#233;re yu rafet? Waaye &#241;i sol y&#233;re yu rafet &#241;u ngi d&#235;kk ci k&#235;ri buur. </p> 
<p><A NAME="an_11:9">11:9</A>&nbsp; Lu tax ngeen g&#233;nn nag? Ngir gis ab yonent? Waaw, wax naa leen ne, &#235;pp na yonent. </p> 
<p><A NAME="an_11:10">11:10</A>&nbsp; Yaxya male moo di ki &#241;u waxoon ci Mbind mi naan:&#8220;Maa ngi y&#243;nni sama ndaw, mu jiitu la,te x&#224;llal la yoon ci sa kanam.&#8221;</p> 
<p><A NAME="an_11:11">11:11</A>&nbsp; Ci d&#235;gg maa ngi leen koy wax, ci li jig&#233;en jur, ku sut Yaxya musul a fee&#241;. Waaye ba tey ki g&#235;n a ndaw ci nguuru Y&#224;lla Aji Kawe ji moo ko sut. </p> 
<p><A NAME="an_11:12">11:12</A>&nbsp; Ci li dale ci jamonoy Yaxya ba l&#233;egi, nit &#241;aa ngi g&#243;or-g&#243;orlu ngir dugg ci nguuru Y&#224;lla, te &#241;i sawar &#241;oo ci am w&#224;ll. </p> 
<p><A NAME="an_11:13">11:13</A>&nbsp; Ndaxte li yonent yi wax ak li yoonu Musaa t&#235;ral &#241;u ngi doon dox, ba kera Yaxya di fee&#241;. </p> 
<p><A NAME="an_11:14">11:14</A>&nbsp; Te Yaxya moomu, su ngeen b&#235;ggee nangu lii, mooy Iliyas bi waroon a &#241;&#235;w. </p> 
<p><A NAME="an_11:15">11:15</A>&nbsp; D&#233;glul bu baax, yaw mi am ay nopp.    </p> 
<p><A NAME="an_11:16">11:16</A>&nbsp; &#171;Niti jamono jii nag, lan laa leen man a mengaleel? &#209;u ngi nirook xale yu toog ca p&#233;nc ma, di woo seeni xarit, </p> 
<p><A NAME="an_11:17">11:17</A>&nbsp; ne leen:&#8220;Liital nanu leen ak toxoro, te fecculeen,woyal nanu leen woyi d&#235;j, te jooyuleen.&#8221;</p> 
<p><A NAME="an_11:18">11:18</A>&nbsp; Ndaxte Yaxya fee&#241; na, lekkul, naanul, ngeen daldi ne: &#8220;Dafa &#224;nd ak rab.&#8221; </p> 
<p><A NAME="an_11:19">11:19</A>&nbsp; Gannaaw gi nag, Doomu nit ki &#241;&#235;w na, lekk, naan, ngeen daldi ne: &#8220;Kii daal b&#235;gg na lekk, di naan bii&#241;, tey xaritoo ak ay juutikat ak ay boroom b&#224;kkaar.&#8221; Waaye li xam-xamu Y&#224;lla di jur, mooy firndeel ne d&#235;gg la.&#187;    </p> 
<p><A NAME="an_11:20">11:20</A>&nbsp; Gannaaw loolu Yeesu daldi g&#235;dd d&#235;kk, ya mu defe woon la &#235;pp cay k&#233;emaanam, ndaxte tuubu&#241;u seeni b&#224;kkaar. </p> 
<p><A NAME="an_11:21">11:21</A>&nbsp; Mu ne: &#171;Dingeen torox, y&#233;en waa Korasin ak waa Betsayda, ndaxte k&#233;emaan yi ma def ci y&#233;en, bu &#241;u leen defoon ci d&#235;kku Tir walla ci d&#235;kku Sidon, kon r&#233;ccu na&#241;u bu y&#224;gg, x&#235;ppoo d&#243;om, sol saaku. </p> 
<p><A NAME="an_11:22">11:22</A>&nbsp; Waaye maa ngi leen koy wax, keroog b&#233;s p&#233;nc ma Tir ak Sidon &#241;oo leen di tane. </p> 
<p><A NAME="an_11:23">11:23</A>&nbsp; Te yaw d&#235;kku Kapernawum, ndax dees na la y&#233;kkati bu kawe? D&#233;ed&#233;et, dees na la daane bu suufe. Ndaxte k&#233;emaan yi ma def ci yaw, bu &#241;u leen defoon ci d&#235;kku Sodom, kon mu nekk ba tey. </p> 
<p><A NAME="an_11:24">11:24</A>&nbsp; Waaye maa ngi leen koy wax, keroog b&#233;s p&#233;nc ma Sodom moo lay tane.&#187;    </p> 
<p><A NAME="an_11:25">11:25</A>&nbsp; Ca jamono joojale Yeesu wax na lii: &#171;Yaw Baay bi, Boroom asamaan ak suuf, maa ngi lay sant ci li nga n&#235;bb y&#235;f yii &#241;i am xam-xam ak &#241;i am xel, te xamal leen gune yi. </p> 
<p><A NAME="an_11:26">11:26</A>&nbsp; Waaw Baay bi, ndaxte looloo la neex.&#187; </p> 
<p><A NAME="an_11:27">11:27</A>&nbsp; Yeesu teg ca ne: &#171;Sama Baay j&#233;bbal na ma l&#233;pp, te kenn m&#235;nu maa xam, man Doom ji, ku dul Baay bi; kenn it m&#235;nul a xam Baay bi, ku dul man Doom ji, ak ku ma ko b&#235;gg a xamal.</p> 
<p><A NAME="an_11:28">11:28</A>&nbsp; &#171;&#209;&#235;wleen ci man, y&#233;en &#241;&#233;pp &#241;i sonn te diis, dinaa leen may noflaay. </p> 
<p><A NAME="an_11:29">11:29</A>&nbsp; J&#233;bbaluleen ci man te j&#224;ng ci man, ndaxte lewet naa te woyof, te dingeen am noflaay ci seen xol. </p> 
<p><A NAME="an_11:30">11:30</A>&nbsp; Ndaxte sama kilifteef lewet na te sama yen diisul.&#187;</p> 
<p><A NAME="an_12:1">12:1</A>&nbsp; Amoon na benn b&#233;su noflaay Yeesu jaar ci ay tool yu &#241;or, fekk ay taalibeem xiif; &#241;u daldi f&#224;q ay gub nag, di lekk. </p> 
<p><A NAME="an_12:2">12:2</A>&nbsp; Farisen ya nag gis ko, ne Yeesu: &#171;Gisal, say taalibe &#241;u ngi def lu jaaduwul ci b&#233;su noflaay bi.&#187;    </p> 
<p><A NAME="an_12:3">12:3</A>&nbsp; Noonu Yeesu tontu leen: &#171;Ndax j&#224;nguleen la Daawuda defoon, ba mu xiifee, moom ak &#241;a mu &#224;ndaloon?</p> 
<p><A NAME="an_12:4">12:4</A>&nbsp; Xanaa y&#233;guleen, ni mu dugge woon ca k&#235;r Y&#224;lla ga, gis fa mburu, ya &#241;u j&#233;bbal Y&#224;lla, mu daldi ko lekk. Fekk jaaduwul mu lekk ca, moom walla &#241;a mu &#224;ndaloon; saraxalekat rekk a ko sa&#241;oon a lekk. </p> 
<p><A NAME="an_12:5">12:5</A>&nbsp; Te it ndax j&#224;nguleen ci yoonu Musaa, ne saraxalekat ya ca k&#235;r Y&#224;lla ga teralu&#241;u b&#233;su noflaay bi, te too&#241;u&#241;u?</p> 
<p><A NAME="an_12:6">12:6</A>&nbsp; Waaye maa ngi leen koy wax, am na ci seen biir ku sut k&#235;r Y&#224;lla ga. </p> 
<p><A NAME="an_12:7">12:7</A>&nbsp; Mbind mi nee na: &#8220;Y&#235;rmande laa b&#235;gg, waaye du rendi saraxi mala.&#8221; Su ngeen xamoon lu wax joojuy tekki, kon dungeen teg too&#241; &#241;i too&#241;ul. </p> 
<p><A NAME="an_12:8">12:8</A>&nbsp; Ndaxte Doomu nit ki mooy boroom b&#233;su noflaay bi.&#187;    </p> 
<p><A NAME="an_12:9">12:9</A>&nbsp; Bi loolu amee Yeesu j&#243;ge foofa, dugg ci seen j&#224;ngu, </p> 
<p><A NAME="an_12:10">12:10</A>&nbsp; te amoon na fa nit ku loxoom l&#224;ggi. Noonu Farisen ya laaj ko: &#171;Faj ci b&#233;su noflaay bi, ndax loolu jaadu na?&#187; Fekk &#241;uy wut buntu tuumaal ko. </p> 
<p><A NAME="an_12:11">12:11</A>&nbsp; Yeesu tontu leen: &#171;Ku fi amoon xar, mu daanu ci k&#224;mb ci b&#233;su noflaay bi, ndax doo ko j&#224;pp, g&#233;nne ko? </p> 
<p><A NAME="an_12:12">12:12</A>&nbsp; Nit nag, ndax &#235;ppul maana xar? Kon def lu baax ci b&#233;su noflaay bi jaadu na.&#187;    </p> 
<p><A NAME="an_12:13">12:13</A>&nbsp; Noonu Yeesu ne nit ka: &#171;T&#224;llalal sa loxo!&#187; Mu t&#224;llal ko nag, loxoom daldi w&#233;r, mel ni ba ca des.    </p> 
<p><A NAME="an_12:14">12:14</A>&nbsp; Farisen ya g&#233;nn nag, daldi gise, ngir fexee reylu Yeesu. </p> 
<p><A NAME="an_12:15">12:15</A>&nbsp; Waaye bi ko Yeesu y&#233;gee, mu sore foofa; te &#241;u bare topp ko, mu w&#233;ral leen &#241;oom &#241;&#233;pp. </p> 
<p><A NAME="an_12:16">12:16</A>&nbsp; Te mu d&#233;nk leen bu w&#243;or, &#241;u ba&#241; koo siiwal. </p> 
<p><A NAME="an_12:17">12:17</A>&nbsp; Def na noonu, ngir amal la &#241;u waxoon jaarale ko ci yonent Y&#224;lla Esayi, bi mu naan: </p> 
<p><A NAME="an_12:18">12:18</A>&nbsp; &#171;Kii mooy sama Ndaw li ma t&#224;nn,di sama Soppe bi neex sama xol.Dinaa def sama Xel ci moom,muy y&#233;gal xeet yi yoonu njub. </p> 
<p><A NAME="an_12:19">12:19</A>&nbsp; Du x&#235;ccoo mbaa muy wax ci kaw,te kenn du d&#233;gg baatam ci mbedd yi. </p> 
<p><A NAME="an_12:20">12:20</A>&nbsp; Du dammaate barax bu banku,te mees guy saxar, du ko fey,ba kera mu y&#233;gal njub, ba daan. </p> 
<p><A NAME="an_12:21">12:21</A>&nbsp; Ci turam la xeet yi di ame yaakaar.&#187;    </p> 
<p><A NAME="an_12:22">12:22</A>&nbsp; Booba &#241;u indil ko ku rab j&#224;pp, mu gumba te luu. Yeesu faj ko, ba ku luu ki di wax tey gis. </p> 
<p><A NAME="an_12:23">12:23</A>&nbsp; Noonu mbooloo m&#233;pp y&#233;emu naan: &#171;Ndax kii du S&#235;tu Daawuda bi?&#187;    </p> 
<p><A NAME="an_12:24">12:24</A>&nbsp; Bi Farisen ya d&#233;ggee loolu nag, &#241;u ne: &#171;Kii ci k&#224;ttanu Beelsebul, buuru rab yi, lay d&#224;qe rab yi.&#187; </p> 
<p><A NAME="an_12:25">12:25</A>&nbsp; Waaye Yeesu xam seen xalaat ne leen: &#171;R&#233;ew mu xeex boppam tas, te d&#235;kk mbaa k&#235;r guy xeex boppam du man a y&#224;gg. </p> 
<p><A NAME="an_12:26">12:26</A>&nbsp; Bu Seytaane d&#224;qee Seytaane nag, xeex na boppam; kon naka la nguuram di man a y&#224;gge? </p> 
<p><A NAME="an_12:27">12:27</A>&nbsp; Te it bu fekkee ne man damay d&#224;q ay rab ci k&#224;ttanu Beelsebul, seeni taalibe nag, ci gan k&#224;ttan la&#241;u leen di d&#224;qe? Kon &#241;oo leen di &#224;tte. </p> 
<p><A NAME="an_12:28">12:28</A>&nbsp; Waaye bu fekkee ne ci Xelum Y&#224;lla laay d&#224;qe rab, kon nguuru Y&#224;lla agsi na ba ci y&#233;en.    </p> 
<p><A NAME="an_12:29">12:29</A>&nbsp; &#171;Su fi amee nit ku bare doole, te nit b&#235;gg a dugg ci k&#235;ram, nangu alalam, naka la koy defe? Xanaa dafay j&#235;kk a yeew ku bare doole ka, ba noppi door a toj k&#235;ram g&#233;pp. </p> 
<p><A NAME="an_12:30">12:30</A>&nbsp; Noonu ku farul ak man, yaa ngi may xeex, ku dajalewul ak man, yaa ngi tasaare.&#187;    </p> 
<p><A NAME="an_12:31">12:31</A>&nbsp; Yeesu teg ca ne: &#171;Loolu moo tax maa ngi leen koy wax, b&#224;kkaar walla sos wu mu man a doon, dina&#241;u ko baale, waaye ku sosal Xelum Y&#224;lla, du&#241;u ko baal. </p> 
<p><A NAME="an_12:32">12:32</A>&nbsp; Ku sosal Doomu nit ki, dina&#241;u ko baal, waaye ku sosal Xel mu Sell mi, du&#241;u ko baal mukk, du ci &#224;ddina si, du ci &#224;llaaxira. </p> 
<p><A NAME="an_12:33">12:33</A>&nbsp; Neeleen garab gi baax na, moom ak me&#241;&#241;eefam, walla ngeen ne garab gi bon na, moom ak me&#241;&#241;eefam; ndaxte garab, me&#241;&#241;eefam la&#241;u koy x&#224;mmee. </p> 
<p><A NAME="an_12:34">12:34</A>&nbsp; Y&#233;en &#241;i fees ak da&#331;ar ni ay co, naka ngeen man a waxe lu baax, fekk dangeen bon? Ndaxte g&#233;mmi&#241;, la fees xol lay wax. </p> 
<p><A NAME="an_12:35">12:35</A>&nbsp; Noonu nit ku baax, lu baax lay wax, j&#235;le ko ca fa mu denc lu baax, te nit ku bon, lu bon lay wax, j&#235;le ko ca fa mu denc lu bon. </p> 
<p><A NAME="an_12:36">12:36</A>&nbsp; Maa ngi leen di wax ne, keroog b&#233;s p&#233;nc, nit &#241;i dina&#241;u l&#224;yyi ndax wax ju nekk ju amul njari&#241;, ju &#241;u mas a wax. </p> 
<p><A NAME="an_12:37">12:37</A>&nbsp; Ndaxte dees na la &#224;tte ni ku jub ci say wax, walla &#241;u daan la ci say wax.&#187;    </p> 
<p><A NAME="an_12:38">12:38</A>&nbsp; Ci kaw loolu ay xutbakat ak ay Farisen wax ak Yeesu ne ko: &#171;Kilifa gi, danoo b&#235;ggoon, nga won nu k&#233;emaan guy firndeel sag y&#243;nnent.&#187; </p> 
<p><A NAME="an_12:39">12:39</A>&nbsp; Yeesu tontu leen: &#171;Y&#233;enay laaj firnde, y&#233;en niti jamono ju bon jii, y&#233;en &#241;i fecci seen k&#243;ll&#235;re ak Y&#224;lla, waaye dungeen jot genn firnde gu dul firndeg yonent Y&#224;lla Yunus. </p> 
<p><A NAME="an_12:40">12:40</A>&nbsp; Ndaxte ni Yunus nekke woon &#241;etti guddi ak &#241;etti b&#235;cc&#235;g ci biir rabu g&#233;ej wu mag, noonu la Doomu nit ki di nekke &#241;etti guddi ak &#241;etti b&#235;cc&#235;g ci biir suuf. </p> 
<p><A NAME="an_12:41">12:41</A>&nbsp; Keroog b&#233;s p&#233;nc waa d&#235;kku Niniw dina&#241;u j&#243;gandoo ak niti jamono jii, yey leen; ndaxte bi leen Yunus waaree, tuub na&#241;u seeni b&#224;kkaar, te ku sut Yunus a ngi fi. </p> 
<p><A NAME="an_12:42">12:42</A>&nbsp; Te it ca b&#233;s p&#233;nc buur bu jig&#233;en, ba d&#235;kkoon ca sudd, dina j&#243;gandoo ak niti jamono jii, yey leen; ndaxte dafa j&#243;ge ca catul &#224;ddina, ngir d&#233;glu xam-xamu Suleymaan, te ku sut Suleymaan a ngi fi.    </p> 
<p><A NAME="an_12:43">12:43</A>&nbsp; &#171;Boo xamee ne rab wa j&#224;ppoon nit g&#233;nn na ci moom, day w&#235;r ay b&#233;rab yu wow, di wut fu mu noppaloo, waaye du ko gis. </p> 
<p><A NAME="an_12:44">12:44</A>&nbsp; Noonu da naan: &#8220;Naa dellu ca sama k&#235;r, ga ma g&#233;nne woon.&#8221; Bu &#241;&#235;wee nag, mu fekk k&#235;rug neen, &#241;u bale ko, defar ko ba l&#233;pp jekk. </p> 
<p><A NAME="an_12:45">12:45</A>&nbsp; Bu ko gisee nag, mu dem wooyi yeneen jur&#243;om-&#241;aari rab yu ko g&#235;n a soxor, &#241;u dugg, sanc fa; ba tax muju nit kooku mooy y&#233;es nj&#224;lb&#233;enam. Noonu lay nekke ak niti jamono ju bon jii.&#187;</p> 
<p><A NAME="an_12:46">12:46</A>&nbsp; Bi Yeesu nekkee di wax ak mbooloo ma, ndeyam ak ay rakkam daldi &#241;&#235;w, taxaw ci biti, b&#235;gg a wax ak moom. </p> 
<p><A NAME="an_12:47">12:47</A>&nbsp; Noonu kenn nit ne ko: &#171;Sa yaay ak say rakk &#241;u ngi nii taxaw ci biti, b&#235;gg a wax ak yaw.&#187; </p> 
<p><A NAME="an_12:48">12:48</A>&nbsp; Waaye Yeesu tontu ko ne: &#171;Kan mooy sama ndey ak &#241;an &#241;ooy samay rakk?&#187; </p> 
<p><A NAME="an_12:49">12:49</A>&nbsp; Noonu mu joxo&#241; ay taalibeem naan: &#171;&#209;ii &#241;ooy sama ndey ak samay rakk. </p> 
<p><A NAME="an_12:50">12:50</A>&nbsp; Ndaxte ku def sama coobareg Baay bi nekk ci kaw, yaa di sama rakk, sama jig&#233;en ak sama ndey.&#187;</p> 
<p><A NAME="an_13:1">13:1</A>&nbsp; B&#233;s booba Yeesu g&#233;nnoon na ca k&#235;r ga, toog ca wetu dex ga. </p> 
<p><A NAME="an_13:2">13:2</A>&nbsp; Mbooloo mu bare dajaloo ca moom, ba tax mu dugg cig gaal, toog; mbooloo m&#233;pp taxaw ca tefes ga.    </p> 
<p><A NAME="an_13:3">13:3</A>&nbsp; Noonu Yeesu d&#233;gtal leen lu bare ciy l&#233;eb ne leen: &#171;Dafa amoon beykat bu demoon jiyi. </p> 
<p><A NAME="an_13:4">13:4</A>&nbsp; Bi muy saaw toolam nag, lenn ci pepp mi wadd ci kaw yoon wi, picc yi daldi &#241;&#235;w, lekk ko l&#233;pp. </p> 
<p><A NAME="an_13:5">13:5</A>&nbsp; Leneen ci pepp mi wadd ci b&#233;rab bu bare ay doj te n&#233;ew suuf, mu daldi sax bu gaaw, ndaxte suuf si barewul. </p> 
<p><A NAME="an_13:6">13:6</A>&nbsp; Waaye bi jant bi naajee, mu lakk, wow, ndaxte amul ay reen. </p> 
<p><A NAME="an_13:7">13:7</A>&nbsp; Leneen nag wadd ci biir ay xaaxaam, xaaxaam yi daldi j&#243;g, tanc ko. </p> 
<p><A NAME="an_13:8">13:8</A>&nbsp; Li ci des dal ci suuf su baax, nangu ba def ay gub; lii &#224;ntu ba mat t&#233;em&#233;eri yoon lu &#235;pp la mu ji woon, lii mat jur&#243;om-benn-fukk, li ci des fanweer. </p> 
<p><A NAME="an_13:9">13:9</A>&nbsp; D&#233;glul bu baax, yaw mi am ay nopp.&#187;    </p> 
<p><A NAME="an_13:10">13:10</A>&nbsp; Bi Yeesu waxee ba noppi, ay taalibeem jege&#241;si, laaj ko lu tax mu di leen wax ciy l&#233;eb. </p> 
<p><A NAME="an_13:11">13:11</A>&nbsp; Noonu mu tontu leen ne: &#171;May na&#241;u leen, ngeen xam mb&#243;oti nguuru Y&#224;lla Aji Kawe ji, waaye &#241;ale mayu&#241;u leen ko. </p> 
<p><A NAME="an_13:12">13:12</A>&nbsp; Ndaxte ku am, dina&#241;u la dollil, ba nga barele; waaye ku amul, li nga am as n&#233;ew, dina&#241;u ko nangu. </p> 
<p><A NAME="an_13:13">13:13</A>&nbsp; &#8220;Da&#241;uy xool te du&#241;u gis, di d&#233;glu waaye du&#241;u d&#233;gg te du&#241;u xam,&#8221; moo tax ma di leen wax ciy l&#233;eb. </p> 
<p><A NAME="an_13:14">13:14</A>&nbsp; Li Esayi waxoon ci k&#224;ddug Y&#224;lla am na ci &#241;oom, bi mu naan:&#8220;Dingeen d&#233;glu bu baaxwaaye dungeen xam dara;di xool bu baax waaye dungeen gis dara. </p> 
<p><A NAME="an_13:15">13:15</A>&nbsp; Ndaxte xolu xeet wii dafa d&#235;rkiis;da&#241;uy d&#233;glu ak nopp yu naqari,tey g&#235;mm seeni b&#235;t,ngir ba&#241; a gis ak seeni b&#235;t,d&#233;gg ak seeni nopp,te xam ci seen xol,&#241;u wo&#241;&#241;iku ci man, ma w&#233;ral leen.&#8221;    </p> 
<p><A NAME="an_13:16">13:16</A>&nbsp; &#171;Waaye y&#233;en barkeel ngeen, ndaxte seeni b&#235;t a ngi gis te seeni nopp di d&#233;gg! </p> 
<p><A NAME="an_13:17">13:17</A>&nbsp; Ndaxte ci d&#235;gg maa ngi leen koy wax, ay yonent yu bare ak nit &#241;u jub &#241;u bare b&#235;ggoon na&#241;u gis li ngeen di gis waaye gisu&#241;u ko, te d&#233;gg li ngeen di d&#233;gg waaye d&#233;ggu&#241;u ko.    </p> 
<p><A NAME="an_13:18">13:18</A>&nbsp; &#171;Y&#233;en nag d&#233;gluleen li l&#233;ebu beykat biy tekki. </p> 
<p><A NAME="an_13:19">13:19</A>&nbsp; Boo xamee ne nit mu ngi d&#233;glu wax ju j&#235;m ci nguuru Y&#224;lla te xamu ko, Ibliis day &#241;&#235;w, k&#235;f li &#241;u def ci xolam; kooku mooy ki jot ci jiwu wi ci kaw yoon wi. </p> 
<p><A NAME="an_13:20">13:20</A>&nbsp; Ki jot ci jiwu wi ci b&#233;rab bu bare ay doj nag, mooy ki d&#233;gg wax ji, am ci b&#224;nneex bu gaaw; </p> 
<p><A NAME="an_13:21">13:21</A>&nbsp; waaye du y&#224;gg, ndaxte wax ji saxul ci moom. Bu jaaree ci nattu nag, mbaa &#241;u fitnaal ko ndax k&#224;ddu gi, mu d&#224;ggeeku ci saa si. </p> 
<p><A NAME="an_13:22">13:22</A>&nbsp; Ki jot ci jiwu wi ci xaaxaam yi mooy ki d&#233;gg wax ji, waaye soxlay &#224;ddina ak naxi alal tanc wax ji, ba du jur njari&#241;. </p> 
<p><A NAME="an_13:23">13:23</A>&nbsp; Ki jot ci jiwu wi ci suuf su baax si nag, mooy ki d&#233;gg wax ji te xam ko; mu jural ko njari&#241;, muy lu mat t&#233;em&#233;eri yoon lu &#235;pp la &#241;u ji woon, muy jur&#243;om-benn-fukk mbaa fanweer.&#187;    </p> 
<p><A NAME="an_13:24">13:24</A>&nbsp; Noonu Yeesu d&#233;gtal leen beneen l&#233;eb ne leen: &#171;Nguuru Y&#224;lla Aji Kawe ji dafa mel ni nit ku ji jiwu wu baax ci toolam. </p> 
<p><A NAME="an_13:25">13:25</A>&nbsp; Waaye bi nit &#241;i di nelaw, noonam &#241;&#235;w, ji j&#235;mb ci biir dugub ji, daldi dem. </p> 
<p><A NAME="an_13:26">13:26</A>&nbsp; Bi dugub ji saxee nag, j&#235;mb bi saxaale ak moom.    </p> 
<p><A NAME="an_13:27">13:27</A>&nbsp; &#171;Noonu surgay boroom k&#235;r ga &#241;&#235;w ci moom ne ko: &#8220;G&#243;or gi, xanaa jiwuloo jiwu wu baax ci sa tool? Fu j&#235;mb bi j&#243;ge nag?&#8221; </p> 
<p><A NAME="an_13:28">13:28</A>&nbsp; Mu tontu leen: &#8220;Noon a ko def.&#8221; Surga ya ne ko: &#8220;Ndax nu dem dindi ko?&#8221; </p> 
<p><A NAME="an_13:29">13:29</A>&nbsp; Waaye mu tontu leen: &#8220;D&#233;ed&#233;et, ngir ba&#241; a buddiwaale dugub ji, bu ngeen koy dindi. </p> 
<p><A NAME="an_13:30">13:30</A>&nbsp; B&#224;yyileen &#241;oom &#241;aar, &#241;u m&#224;gg, ba ng&#243;ob ma jot. Bu ng&#243;ob ma jotee nag, dinaa wax &#241;i koy g&#243;ob: J&#235;kkleen a dindi j&#235;mb bi, takk ko ay say, lakk ko, waaye ngeen semb dugub ji ci sama s&#224;q.&#8221;&#187;    </p> 
<p><A NAME="an_13:31">13:31</A>&nbsp; Yeesu waxaat leen beneen l&#233;eb ne leen: &#171;Nguuru Y&#224;lla Aji Kawe ji dafa mel ni doomu fudd&#235;n bu nit j&#235;l, ji ko ci toolam. </p> 
<p><A NAME="an_13:32">13:32</A>&nbsp; Doomu fudd&#235;n moo g&#235;n a tuuti ci jiwu y&#233;pp, waaye bu saxee, mooy sut ci g&#224;ncaxi t&#243;ok&#235;r yi, di nekk garab, ba picci asamaan &#241;&#235;w, t&#224;gg ciy caram.&#187;    </p> 
<p><A NAME="an_13:33">13:33</A>&nbsp; Yeesu teg ca beneen l&#233;eb ne leen: &#171;Nguuru Y&#224;lla Aji Kawe ji dafa mel ni lawiir bu jig&#233;en j&#235;l, jaxase ko ak &#241;etti andaari fari&#241;, ba kera tooyal b&#233;pp di funki.&#187;    </p> 
<p><A NAME="an_13:34">13:34</A>&nbsp; Loolu Yeesu wax mbooloo ma, &#235;mb na ko l&#233;pp ciy l&#233;eb, te waxuleen dara lu dul ciy l&#233;eb. </p> 
<p><A NAME="an_13:35">13:35</A>&nbsp; Noonu am la &#241;u waxoon jaarale ko cib yonent, bi mu naan:&#171;Dinaa leen wax ciy l&#233;eb,di y&#233;gle y&#235;f yu n&#235;bbuli dale ca nj&#224;lb&#233;en ga ba b&#233;su tey.&#187;    </p> 
<p><A NAME="an_13:36">13:36</A>&nbsp; Ci kaw loolu Yeesu b&#224;yyi mbooloo ma, dugg ca k&#235;r ga. Taalibeem yi &#241;&#235;w ci moom ne ko: &#171;Firil nu l&#233;ebu j&#235;mb, bi sax ci tool bi.&#187; </p> 
<p><A NAME="an_13:37">13:37</A>&nbsp; Noonu Yeesu tontu leen ne: &#171;Doomu nit ki mooy ji jiwu wu baax wi; </p> 
<p><A NAME="an_13:38">13:38</A>&nbsp; &#224;ddina mooy tool bi; &#241;i bokk ci nguuru Y&#224;lla &#241;oo di jiwu wu baax wi; &#241;i bokk ci Ibliis &#241;ooy j&#235;mb bi; </p> 
<p><A NAME="an_13:39">13:39</A>&nbsp; Seytaane mooy noon bi ko ji; tukkitel &#224;ddina mooy ng&#243;ob mi, te malaaka yi &#241;ooy g&#243;obkat yi. </p> 
<p><A NAME="an_13:40">13:40</A>&nbsp; Ni &#241;u dajalee j&#235;mb ba, lakk ko, noonu lay nekke, bu &#224;ddina tukkee. </p> 
<p><A NAME="an_13:41">13:41</A>&nbsp; Doomu nit ki dina yebal ay malaakaam, &#241;u j&#235;le ci nguuram l&#233;pp luy y&#243;bbe nit b&#224;kkaar, ak &#241;iy def b&#224;kkaar, </p> 
<p><A NAME="an_13:42">13:42</A>&nbsp; s&#224;nni leen ci safara; foofa dees na fa jooy te y&#233;yu. </p> 
<p><A NAME="an_13:43">13:43</A>&nbsp; Booba nag &#241;u jub &#241;i dina&#241;u leer ni jant bi ci seen nguuru Baay. D&#233;glul bu baax, yaw mi am ay nopp.&#187;    </p> 
<p><A NAME="an_13:44">13:44</A>&nbsp; Yeesu teg ca ne: &#171;Nguuru Y&#224;lla Aji Kawe ji dafa mel ni alal ju n&#235;bbu cib tool. Nit ki ko gis n&#235;bbaat ko; xolam sedd, ba mu dem jaay li mu am l&#233;pp, j&#235;nd tool ba.    </p> 
<p><A NAME="an_13:45">13:45</A>&nbsp; &#171;Te it nguuru Y&#224;lla Aji Kawe ji dafa mel ni jaaykat buy wut per yu rafet. </p> 
<p><A NAME="an_13:46">13:46</A>&nbsp; Am b&#233;s mu gis per buy jar nj&#235;g gu r&#233;y. Mu dem nag, jaay li mu am l&#233;pp, j&#235;nd ko.&#187;    </p> 
<p><A NAME="an_13:47">13:47</A>&nbsp; Yeesu waxaat ne: &#171;Nguuru Y&#224;lla Aji Kawe ji dafa mel ni mbaal mu &#241;u w&#224;cce ci g&#233;ej, mu j&#224;pp j&#235;n wu nekk. </p> 
<p><A NAME="an_13:48">13:48</A>&nbsp; Bi mbaal mi feesee nag, &#241;u &#241;oddi ko ci tefes gi, ba noppi &#241;u taxaw, dajale yu baax yi ciy ndab, waaye s&#224;nni yi bon. </p> 
<p><A NAME="an_13:49">13:49</A>&nbsp; Noonu lay mel, bu &#224;ddina tukkee. Malaaka yi dina&#241;u g&#233;nn, t&#224;nn &#241;u bon &#241;i ci biir &#241;u jub &#241;i, </p> 
<p><A NAME="an_13:50">13:50</A>&nbsp; s&#224;nni leen ci safara. Foofa dees na fa jooy te y&#233;yu.&#187;    </p> 
<p><A NAME="an_13:51">13:51</A>&nbsp; Noonu Yeesu laaj taalibe ya ne leen: &#171;Loolu l&#233;pp, ndax xam ngeen lu muy tekki?&#187; &#209;u tontu ko: &#171;Waaw.&#187;    </p> 
<p><A NAME="an_13:52">13:52</A>&nbsp; Yeesu ne leen: &#171;Kon xutbakat bu nekk bu j&#224;ng ci nguuru Y&#224;lla Aji Kawe ji, dafa mel ni boroom k&#235;r buy g&#233;nne ci dencukaayam yu bees ak yu m&#224;ggat.&#187;    </p> 
<p><A NAME="an_13:53">13:53</A>&nbsp; Bi nga xamee ne Yeesu d&#233;gtal na l&#233;eb yooyu ba noppi, mu j&#243;ge fa, </p> 
<p><A NAME="an_13:54">13:54</A>&nbsp; dem fa mu yaroo. Mu di leen j&#224;ngal ci seen j&#224;ngu, ba &#241;u waaru ne: &#171;Xam-xam bii ak k&#233;emaan yii, fu mu ko j&#235;le? </p> 
<p><A NAME="an_13:55">13:55</A>&nbsp; Ndax kii du doomu minise bi, te ndeyam tudd Maryaama? Ndax rakkam yu g&#243;or du&#241;u Saag, Yuusufa, Simo&#331; ak Yuda? </p> 
<p><A NAME="an_13:56">13:56</A>&nbsp; Te ay rakkam yu jig&#233;en, ndax nekku&#241;u fi ak nun? Lii l&#233;pp nag, fu mu ko j&#235;le?&#187; </p> 
<p><A NAME="an_13:57">13:57</A>&nbsp; Kon &#241;u daldi koy xeeb.Noonu Yeesu ne leen: &#171;Dees na faaydaal yonent, waaye du ci r&#233;ewam ak ci k&#235;ram.&#187; </p> 
<p><A NAME="an_13:58">13:58</A>&nbsp; Te Yeesu defu fa k&#233;emaan yu bare ndax seen ng&#235;madi.</p> 
<p><A NAME="an_14:1">14:1</A>&nbsp; Ca jamono joojale Erodd boroom diiwaanu Galile d&#233;gg na tur, wa Yeesu am. </p> 
<p><A NAME="an_14:2">14:2</A>&nbsp; Noonu mu ne ay surgaam: &#171;Kooku mooy Yaxya, mi dekki; moo tax mu &#224;nd ak k&#224;ttanu def ay k&#233;emaan.&#187;    </p> 
<p><A NAME="an_14:3">14:3</A>&nbsp; Ndaxte Erodd j&#224;ppoon na Yaxya, yeew ko, t&#235;j. Ndaxte Erodd takkoon na Eroj&#224;dd, jabaru Filib magam,</p> 
<p><A NAME="an_14:4">14:4</A>&nbsp; te Yaxya daan ko wax: &#171;Jaaduwul nga denc ko.&#187;</p> 
<p><A NAME="an_14:5">14:5</A>&nbsp; Erodd nag b&#235;gg koo rey, waaye dafa ragal nit &#241;i, ci li &#241;u teg Yaxya ab yonent.    </p> 
<p><A NAME="an_14:6">14:6</A>&nbsp; Bi &#241;u ca tegee ab diir nag, &#241;uy m&#224;ggal b&#233;s ba Erodd juddu woon, te doomu Eroj&#224;dd ju jig&#233;en di fecc ci biir gan &#241;i. Loolu neex Erodd,</p> 
<p><A NAME="an_14:7">14:7</A>&nbsp; ba mu dig ko ci kaw ngi&#241; ne ko: &#171;Loo laaj, dinaa la ko jox.&#187;</p> 
<p><A NAME="an_14:8">14:8</A>&nbsp; Noonu ndaw sa daldi topp la ko ndey ji digaloon, ne Erodd: &#171;Indil ma fii ci biir ndab boppu Yaxya.&#187;    </p> 
<p><A NAME="an_14:9">14:9</A>&nbsp; Bi ko buur ba d&#233;ggee, mu am naqar, waaye ngi&#241; la ak gan &#241;a tax mu santaane, &#241;u jox ko ko. </p> 
<p><A NAME="an_14:10">14:10</A>&nbsp; Mu y&#243;nnee nag, ngir &#241;u dagg boppu Yaxya ca kaso ba. </p> 
<p><A NAME="an_14:11">14:11</A>&nbsp; &#209;u indi bopp bi ci biir ndab, jox ko janq ba, mu jox ko ndeyam. </p> 
<p><A NAME="an_14:12">14:12</A>&nbsp; Noonu taalibey Yaxya &#241;&#235;w, fab n&#233;ew wa, suul ko; ba noppi dem, wax ko Yeesu.    </p> 
<p><A NAME="an_14:13">14:13</A>&nbsp; Bi Yeesu d&#233;ggee deewu Yaxya nag, mu j&#243;ge fa, dugg cig gaal, di dem ca b&#233;rab bu w&#233;et. Waaye bi ko nit &#241;i y&#233;gee, &#241;u daldi j&#243;ge ci d&#235;kk yi, topp ko ak seeni t&#224;nk. </p> 
<p><A NAME="an_14:14">14:14</A>&nbsp; Yeesu g&#233;nn ci gaal gi nag, gis mbooloo mu r&#233;y, mu y&#235;r&#235;m leen, ba faj &#241;i ci wopp.    </p> 
<p><A NAME="an_14:15">14:15</A>&nbsp; Ca ngoon sa taalibe yi &#241;&#235;w ci moom ne ko: &#171;Fii &#224;llub neen la, te l&#233;egi mu guddi. Doo yiwi mbooloo mi, ngir &#241;u dem ci d&#235;kk yu ndaw yi, j&#235;nd lu &#241;u man a lekk?&#187; </p> 
<p><A NAME="an_14:16">14:16</A>&nbsp; Waaye Yeesu tontu leen ne: &#171;Matul &#241;u dem, y&#233;en joxleen leen lu &#241;u lekk.&#187; </p> 
<p><A NAME="an_14:17">14:17</A>&nbsp; &#209;u ne ko: &#171;Amunu fi lu dul jur&#243;omi mburu ak &#241;aari j&#235;n.&#187; </p> 
<p><A NAME="an_14:18">14:18</A>&nbsp; Yeesu ne leen: &#171;Indil-leen ma ko fii.&#187;    </p> 
<p><A NAME="an_14:19">14:19</A>&nbsp; Ci kaw loolu Yeesu sant mbooloo ma, &#241;u toog ca &#241;ax ma. Mu j&#235;l jur&#243;omi mburu ya ak &#241;aari j&#235;n ya, xool ci kaw, sant Y&#224;lla. Mu damm mburu ma, jox ko taalibe ya, &#241;u s&#233;ddale ko nit &#241;a. </p> 
<p><A NAME="an_14:20">14:20</A>&nbsp; Noonu &#241;&#233;pp lekk ba suur. Te &#241;u dajale dammit ya ca des, mu nekk fukki pa&#241;e ak &#241;aar yu fees. </p> 
<p><A NAME="an_14:21">14:21</A>&nbsp; Gannaaw jig&#233;en &#241;a ak gune ya, g&#243;or &#241;a doon lekk matoon na&#241;u jur&#243;omi junni.    </p> 
<p><A NAME="an_14:22">14:22</A>&nbsp; Bi loolu amee Yeesu sant taalibe ya, &#241;u dugg gaal ga te j&#224;ll dex ga, jiituji ko, muy yiwi mbooloo ma. </p> 
<p><A NAME="an_14:23">14:23</A>&nbsp; Bi mu ko yiwee nag, mu y&#233;eg ca tund wa, ngir w&#233;et ak Y&#224;lla. Noonu guddi jot, fekk mu nekk fa moom rekk.    </p> 
<p><A NAME="an_14:24">14:24</A>&nbsp; Bi mu fa nekkee nag, gaal ga sore na tefes ga, te duus ya di ko yengal bu metti, ndax ngelaw la leen soflu. </p> 
<p><A NAME="an_14:25">14:25</A>&nbsp; Ca nj&#235;l nag Yeesu j&#235;m ci &#241;oom, di dox ci kaw dex gi. </p> 
<p><A NAME="an_14:26">14:26</A>&nbsp; Waaye bi ko taalibe yi gisee, muy dox ci kaw dex ga, &#241;u daldi jommi naan: &#171;Njuuma la!&#187; daldi tiit bay yuuxu. </p> 
<p><A NAME="an_14:27">14:27</A>&nbsp; Waaye ca saa sa Yeesu ne leen: &#171;Takkleen seen fit, man la, buleen tiit!&#187;    </p> 
<p><A NAME="an_14:28">14:28</A>&nbsp; Ci kaw loolu Piyeer j&#235;l k&#224;ddu gi ne ko: &#171;Sang bi, bu dee yaw, sant ma, ma dox ci kaw ndox mi, &#241;&#235;w ci yaw.&#187; </p> 
<p><A NAME="an_14:29">14:29</A>&nbsp; Yeesu ne ko: &#171;Kaay!&#187; Piyeer nag w&#224;cc ca gaal ga, di dox ci kaw ndox mi, j&#235;m ci Yeesu. </p> 
<p><A NAME="an_14:30">14:30</A>&nbsp; Waaye bi mu gisee ni ngelaw li mettee, mu daldi tiit, t&#224;mbalee suux. Mu woote ne: &#171;Sang bi, wallu ma!&#187; </p> 
<p><A NAME="an_14:31">14:31</A>&nbsp; Ca saa sa Yeesu t&#224;llal loxoom, j&#224;pp ko naan: &#171;Yaw mi n&#233;ew ng&#235;m, lu tax nga am xel &#241;aar?&#187; </p> 
<p><A NAME="an_14:32">14:32</A>&nbsp; Noonu &#241;u dugg ca gaal ga, te ngelaw li ne tekk. </p> 
<p><A NAME="an_14:33">14:33</A>&nbsp; &#209;i nekk ci gaal gi nag sukk ci kanamam ne ko: &#171;Ci d&#235;gg yaa di Doomu Y&#224;lla ji.&#187;</p> 
<p><A NAME="an_14:34">14:34</A>&nbsp; Bi loolu amee &#241;u j&#224;ll, teer ca diiwaanu Senesaret. </p> 
<p><A NAME="an_14:35">14:35</A>&nbsp; &#209;a fa d&#235;kk x&#224;mmi Yeesu, y&#243;nnee nag ca diiwaan b&#233;pp, indil ko &#241;u wopp &#241;&#233;pp. </p> 
<p><A NAME="an_14:36">14:36</A>&nbsp; Noonu &#241;u &#241;aan ko, mu may leen &#241;u laal cati mbubbam rekk, te ku ko laal daldi w&#233;r. </p> 
<p><A NAME="an_15:1">15:1</A>&nbsp; Ca jamono jooja amoon na b&#233;s ay Farisen ak ay xutbakat j&#243;ge Yerusalem, &#241;&#235;w ci Yeesu ne ko:</p> 
<p><A NAME="an_15:2">15:2</A>&nbsp; &#171;Lu tax say taalibe di moy aaday yoon, yi maam yi t&#235;ral? Ndaxte du&#241;u raxas seeni loxo, bu &#241;uy lekk.&#187;</p> 
<p><A NAME="an_15:3">15:3</A>&nbsp; Waaye Yeesu tontu leen ne: &#171;Y&#233;en itam lu tax ngeen di moy li Y&#224;lla santaane, ngir topp seeni aada?</p> 
<p><A NAME="an_15:4">15:4</A>&nbsp; Y&#224;lla nee na: &#8220;Teralal sa ndey ak sa baay,&#8221; te it: &#8220;Ku m&#243;olu sa ndey walla sa baay, dees na la rey.&#8221;</p> 
<p><A NAME="an_15:5">15:5</A>&nbsp; Waaye y&#233;en dangeen ne, ku wax sa ndey walla sa baay: &#8220;Li ngeen war a jari&#241;oo ci man, j&#233;bbal naa ko Y&#224;lla,&#8221;</p> 
<p><A NAME="an_15:6">15:6</A>&nbsp; kooku amatul warugaru teral baayam. Noonu tebbi ngeen k&#224;ddug Y&#224;lla ndax seen aada. </p> 
<p><A NAME="an_15:7">15:7</A>&nbsp; Y&#233;en &#241;i naaf&#233;q, Esayi waxoon na bu baax ci k&#224;ddug Y&#224;lla ci seen mbir, bi mu naan:</p> 
<p><A NAME="an_15:8">15:8</A>&nbsp; &#8220;Xeet wii &#241;u ngi may teral ci seen g&#233;mmi&#241;,waaye seen xol sore na ma.</p> 
<p><A NAME="an_15:9">15:9</A>&nbsp; Seen m&#224;ggal amul benn njari&#241;,ci li &#241;uy j&#224;ngale d&#233;nkaaney nit kese.&#8221;&#187;    </p> 
<p><A NAME="an_15:10">15:10</A>&nbsp; Noonu Yeesu woo mbooloo mi ci moom ne leen: &#171;D&#233;gluleen te xam: </p> 
<p><A NAME="an_15:11">15:11</A>&nbsp; du li dugg ci g&#233;mmi&#241; mooy indil nit sobe, waaye li ciy g&#233;nne mooy indil nit sobe.&#187;    </p> 
<p><A NAME="an_15:12">15:12</A>&nbsp; Bi taalibeem ya d&#233;ggee loolu, &#241;u &#241;&#235;w ci moom ne ko: &#171;Ndax xam nga ne, Farisen yi da&#241;oo mer ndax loolu nga wax?&#187; </p> 
<p><A NAME="an_15:13">15:13</A>&nbsp; Yeesu tontu leen ne: &#171;Garab gu sama Baay bi ci kaw jiwul, dees na ko buddi. </p> 
<p><A NAME="an_15:14">15:14</A>&nbsp; B&#224;yyileen leen, ay gumba la&#241;u yuy wommat ay gumba; bu gumba dee wommat moroomam nag, kon dina&#241;u daanu &#241;oom &#241;aar ci k&#224;mb.&#187;    </p> 
<p><A NAME="an_15:15">15:15</A>&nbsp; Piyeer nag j&#235;l k&#224;ddu gi, laaj Yeesu: &#171;Firil nu l&#233;eb wi.&#187; </p> 
<p><A NAME="an_15:16">15:16</A>&nbsp; Noonu Yeesu ne ko: &#171;Ndax ba tey seen xol dafa t&#235;ju, y&#233;en itam? </p> 
<p><A NAME="an_15:17">15:17</A>&nbsp; Xamuleen ne, l&#233;pp lu dugg ci g&#233;mmi&#241;, ci biir lay j&#235;m tey g&#233;nn ca b&#233;rab bu l&#224;qu? </p> 
<p><A NAME="an_15:18">15:18</A>&nbsp; Waaye li g&#233;nn ci g&#233;mmi&#241; mu ngi j&#243;ge ci xol; loolu mooy indil nit sobe. </p> 
<p><A NAME="an_15:19">15:19</A>&nbsp; Ndaxte ci xol la xalaat yu bon di j&#243;ge, ak b&#243;om, njaaloo, ndoxaanu y&#224;qute, c&#224;cc, seede lu dul d&#235;gg ak saaga. </p> 
<p><A NAME="an_15:20">15:20</A>&nbsp; Yooyu &#241;ooy indil nit sobe, waaye lekk ak loxo yoo raxasul du tax nit am sobe.&#187;    </p> 
<p><A NAME="an_15:21">15:21</A>&nbsp; Gannaaw loolu Yeesu j&#243;ge fa, dem ci diiwaanu Tir ak Sidon. </p> 
<p><A NAME="an_15:22">15:22</A>&nbsp; Ba mu fa &#224;ggee nag, jig&#233;enu waa Kanaan, ja d&#235;kk ca w&#224;ll yooyu, daldi g&#233;nn, di wax ca kaw ne ko: &#171;Yaw sang bi, S&#235;tu Daawuda bi, y&#235;r&#235;m ma! Rab j&#224;pp na sama doom ju jig&#233;en, te dafa sonn lool.&#187; </p> 
<p><A NAME="an_15:23">15:23</A>&nbsp; Waaye Yeesu tontuwu ko genn k&#224;ddu. Ay taalibeem nag &#241;&#235;w ci moom ne ko: &#171;Doo ko yiwi, mu ngi nuy topp, di yuuxu ci sunu kaw.&#187; </p> 
<p><A NAME="an_15:24">15:24</A>&nbsp; Yeesu tontu ne: &#171;Y&#243;nniwu&#241;u ma, lu dul ci xar yu r&#233;eri b&#224;nni Israyil.&#187;    </p> 
<p><A NAME="an_15:25">15:25</A>&nbsp; Waaye jig&#233;en ja &#241;&#235;w, sukk ci kanamam naan: &#171;Sang bi, wallusi ma!&#187; </p> 
<p><A NAME="an_15:26">15:26</A>&nbsp; Yeesu tontu ko: &#171;J&#235;l &#241;amu gune yi, s&#224;nni ko xaj yi, rafetul.&#187; </p> 
<p><A NAME="an_15:27">15:27</A>&nbsp; Waaye jig&#233;en ja ne ko: &#171;Waaw sang bi, teewul xaj yi di lekk ruusit, yi rot ci seen lekkukaayu boroom.&#187; </p> 
<p><A NAME="an_15:28">15:28</A>&nbsp; Ci kaw loolu Yeesu tontu ko ne: &#171;Yaw jig&#233;en ji, sa ng&#235;m r&#233;y na; na am, ni nga ko b&#235;gge.&#187; Noonu doomam daldi w&#233;r ca saa sa.    </p> 
<p><A NAME="an_15:29">15:29</A>&nbsp; Bi loolu amee Yeesu j&#243;ge foofa, &#241;&#235;w ci weti dexu Galile; mu y&#233;eg ca aw tund, toog fa. </p> 
<p><A NAME="an_15:30">15:30</A>&nbsp; Ba mu fa nekkee, nit &#241;u bare &#241;&#235;w ci moom, indaale ay lafa&#241;, ay l&#224;ggi, ay gumba, ay luu ak &#241;eneen &#241;u bare. &#209;u teg leen ci t&#224;nki Yeesu, mu faj leen. </p> 
<p><A NAME="an_15:31">15:31</A>&nbsp; Nit &#241;&#233;pp waaru, ndaxte gis na&#241;u luu yuy wax, l&#224;ggi yu w&#233;r, lafa&#241; yuy dox, ak gumba yuy gis. &#209;u daldi m&#224;ggal Y&#224;lla Buuru Israyil.    </p> 
<p><A NAME="an_15:32">15:32</A>&nbsp; Gannaaw loolu Yeesu woo ci moom taalibeem ya ne leen: &#171;Y&#235;r&#235;m naa mbooloo mi, ndaxte toog na&#241;u fi man &#241;etti fan, te amatu&#241;u lu &#241;u lekk. B&#235;gguma leen a yiwi te lekku&#241;u, ngir ba&#241; &#241;u t&#235;le ci yoon wi.&#187; </p> 
<p><A NAME="an_15:33">15:33</A>&nbsp; Noonu taalibeem ya laaj ko: &#171;Waaye fu nuy j&#235;le ci &#224;ll bi mburu mu doy ngir mbooloo mu tollu nii?&#187; </p> 
<p><A NAME="an_15:34">15:34</A>&nbsp; Yeesu ne leen: &#171;&#209;aata mburu ngeen am?&#187; &#209;u tontu ko: &#171;Jur&#243;om-&#241;aari mburu ak ay j&#235;n yu ndaw.&#187;    </p> 
<p><A NAME="an_15:35">15:35</A>&nbsp; Ci kaw loolu Yeesu sant mbooloo mi, &#241;u toog ci suuf. </p> 
<p><A NAME="an_15:36">15:36</A>&nbsp; Mu fab jur&#243;om-&#241;aari mburu yi ak j&#235;n yi, sant Y&#224;lla, damm leen, jox leen taalibe yi, &#241;u s&#233;ddale leen mbooloo mi. </p> 
<p><A NAME="an_15:37">15:37</A>&nbsp; Noonu &#241;&#233;pp lekk ba suur. Te &#241;u dajale jur&#243;om-&#241;aari d&#224;mba yu fees ak dammit yi ci des. </p> 
<p><A NAME="an_15:38">15:38</A>&nbsp; Gannaaw jig&#233;en &#241;i ak gune yi, g&#243;or &#241;i ci lekk matoon na&#241;u &#241;eenti junni.</p> 
<p><A NAME="an_15:39">15:39</A>&nbsp; Noonu Yeesu yiwi mbooloo mi, dugg ci gaal, &#241;&#235;w ci w&#224;lli Magadan. </p> 
<p><A NAME="an_16:1">16:1</A>&nbsp; Amoon na ay Farisen ak ay Sadusen yu &#241;&#235;w ci Yeesu. &#209;u fexe koo fiir, ba laaj ko ne: &#171;Won nu k&#233;emaan guy firndeel sag y&#243;nnent, te mu j&#243;ge ci asamaan.&#187;</p> 
<p><A NAME="an_16:2">16:2</A>&nbsp; Noonu Yeesu tontu leen: &#171;Ngoon gi dangeen naan: &#8220;Du taw suba ndax asamaan si dafa xonq.&#8221;</p> 
<p><A NAME="an_16:3">16:3</A>&nbsp; Te suba gi ngeen naan: &#8220;Tey daal dina taw, ndax asamaan si dafa xonq te xiin.&#8221; Kon man ngeen a r&#224;&#241;&#241;ee melow asamaan, waaye m&#235;nuleen a r&#224;&#241;&#241;ee firndey jamono ji nu tollu. </p> 
<p><A NAME="an_16:4">16:4</A>&nbsp; Y&#233;enay laaj firnde, y&#233;en niti jamono ju bon jii, y&#233;en &#241;i fecci seen k&#243;ll&#235;re ak Y&#224;lla. Waaye dungeen jot genn firnde gu dul firndeg Yunus.&#187; Bi Yeesu waxee loolu, mu j&#243;ge ci &#241;oom, dem.    </p> 
<p><A NAME="an_16:5">16:5</A>&nbsp; Gannaaw loolu taalibe yi j&#224;llaat dex gi, fekk f&#224;tte na&#241;oo y&#243;bbaale mburu. </p> 
<p><A NAME="an_16:6">16:6</A>&nbsp; Noonu Yeesu ne leen: &#171;Wottuleen te moytu lawiiru Farisen ya ak Sadusen ya.&#187;</p> 
<p><A NAME="an_16:7">16:7</A>&nbsp; Bi ko taalibe yi d&#233;ggee, &#241;u daldi werante ci seen biir naan: &#171;Nun de indaalewunu mburu.&#187;</p> 
<p><A NAME="an_16:8">16:8</A>&nbsp; Waaye Yeesu y&#233;g loolu ne leen: &#171;Y&#233;en &#241;i n&#233;ew ng&#235;m, lu tax ngeen di werante ci seen biir, ndaxte indaalewuleen mburu?</p> 
<p><A NAME="an_16:9">16:9</A>&nbsp; Ndax xamaguleen ba tey? Xanaa f&#224;ttalikuwuleen jur&#243;omi mburu ya ngir jur&#243;omi junniy g&#243;or &#241;a, ak &#241;aata pa&#241;e ngeen dajale woon ciy dammit? </p> 
<p><A NAME="an_16:10">16:10</A>&nbsp; Te ndax f&#224;ttalikuwuleen itam jur&#243;om-&#241;aari mburu ya ngir &#241;eenti junniy g&#243;or &#241;a, ak &#241;aata d&#224;mba ngeen dajale woon ciy dammit? </p> 
<p><A NAME="an_16:11">16:11</A>&nbsp; Kon nag lu tax xamuleen ne, waxuma mburu? Waaye damaa b&#235;gg, ngeen moytu lawiiru Farisen ya ak Sadusen ya.&#187; </p> 
<p><A NAME="an_16:12">16:12</A>&nbsp; Noonu &#241;u xam ne, Yeesu waxul woon lawiiru mburu, waaye &#241;u moytu nj&#224;ngalem Farisen ya ak Sadusen ya.    </p> 
<p><A NAME="an_16:13">16:13</A>&nbsp; Bi &#241;u fa j&#243;gee, Yeesu dem ca diiwaanu Sesare bu Filib. Foofa mu laaj taalibeem ya: &#171;Lu nit &#241;iy wax ci Doomu nit ki; mooy kan?&#187; </p> 
<p><A NAME="an_16:14">16:14</A>&nbsp; Taalibe yi tontu ne: &#171;Am na &#241;u naan, Yaxya, &#241;eneen &#241;i, Iliyas; &#241;i ci des ne, Yeremi walla keneen ci yonent yi.&#187;    </p> 
<p><A NAME="an_16:15">16:15</A>&nbsp; Noonu Yeesu ne leen: &#171;Waaye y&#233;en, ku ngeen may teg?&#187; </p> 
<p><A NAME="an_16:16">16:16</A>&nbsp; Ci kaw loolu Simo&#331; Piyeer tontu ne: &#171;Yaa di Almasi bi, Doomu Y&#224;lla Aji Dund ji.&#187; </p> 
<p><A NAME="an_16:17">16:17</A>&nbsp; Yeesu tontu ko: &#171;Barkeel &#241;eel na la, Simo&#331; doomu Yunus, ndaxte du nit moo la xamal lii, waaye sama Baay bi nekk ci kaw. </p> 
<p><A NAME="an_16:18">16:18</A>&nbsp; Te maa ngi lay wax lii: yaa di Piyeer, te ci kaw doj wu r&#233;y woowu laay samp mbooloom &#241;i ma g&#235;m, te dooley dee du ko manal dara. </p> 
<p><A NAME="an_16:19">16:19</A>&nbsp; Dinaa la jox caabiy nguuru Y&#224;lla Aji Kawe ji; li nga yeew ci &#224;ddina, dees na ko yeew ci asamaan; li nga yiwi ci &#224;ddina dees na ko yiwi ci asamaan.&#187; </p> 
<p><A NAME="an_16:20">16:20</A>&nbsp; Noonu Yeesu d&#233;nk taalibe yi bu w&#243;or ne leen: &#171;Buleen wax kenn ne, maay Almasi bi.&#187;    </p> 
<p><A NAME="an_16:21">16:21</A>&nbsp; Li dale ci jamono jooja, Yeesu t&#224;mbali na xamal taalibeem yi ne, war na dem Yerusalem, daj fa coono yu bare, j&#243;ge ca njiit ya, ca saraxalekat yu mag ya ak ca xutbakat ya; &#241;u rey ko, mu dekki ca &#241;etteelu fan ba. </p> 
<p><A NAME="an_16:22">16:22</A>&nbsp; Bi mu waxee ba noppi, Piyeer woo ko ci pegg, b&#235;gg koo yedd ne ko: &#171;Y&#224;lla tere, Boroom bi, loolu du la dal.&#187; </p> 
<p><A NAME="an_16:23">16:23</A>&nbsp; Waaye Yeesu wo&#241;&#241;iku, daldi ne Piyeer: &#171;Sore ma Seytaane, bu ma xatal; y&#235;fi nit ngay fonk, waaye du y&#235;fi Y&#224;lla.&#187;</p> 
<p><A NAME="an_16:24">16:24</A>&nbsp; Gannaaw loolu Yeesu ne taalibeem ya: &#171;Ku b&#235;gg a aw ci samay t&#224;nk, na b&#224;yyi boppam, te g&#224;ddu bant bi &#241;u ko war a daaj, door a topp ci man. </p> 
<p><A NAME="an_16:25">16:25</A>&nbsp; Ndaxte koo xam ne b&#235;gg ngaa rawale sa bakkan, dinga ko &#241;&#224;kk, waaye ku &#241;&#224;kk sa bakkan ngir man, jotaat ko. </p> 
<p><A NAME="an_16:26">16:26</A>&nbsp; Te it moom &#224;ddina s&#233;pp lu muy jari&#241; nit, bu &#241;&#224;kkee bakkanam? Te nit, lu mu war a weccee bakkanam? </p> 
<p><A NAME="an_16:27">16:27</A>&nbsp; Ndaxte Doomu nit ki dina &#241;&#235;w ci ndamul Baayam, &#224;nd ak ay malaakam; b&#233;s booba dina delloo ku nekk ay j&#235;fam. </p> 
<p><A NAME="an_16:28">16:28</A>&nbsp; Ci d&#235;gg maa ngi leen koy wax, am na &#241;i fi taxaw, &#241;oo xam ne du&#241;u dee, te gisu&#241;u Doomu nit ki &#241;&#235;w ci nguuram.&#187;</p> 
<p><A NAME="an_17:1">17:1</A>&nbsp; Jur&#243;om-benni fan gannaaw gi, Yeesu &#224;ndoon na ak Piyeer, Saag ak Yowaana rakkam, y&#243;bbu leen fu w&#233;et ci tund wu kawe lool. </p> 
<p><A NAME="an_17:2">17:2</A>&nbsp; Mu soppiku fa seen kanam, xar-kanamam di melax nib jant, te ay y&#233;reem weex ni leer. </p> 
<p><A NAME="an_17:3">17:3</A>&nbsp; Naka noonu &#241;u gis yonenti Y&#224;lla Musaa ak Iliyas, di waxtaan ak Yeesu.    </p> 
<p><A NAME="an_17:4">17:4</A>&nbsp; Piyeer nag daldi wax Yeesu ne ko: &#171;Sang bi, b&#233;g nanu ci sunu teew fii; soo ko b&#235;ggee, dinaa fi defar &#241;etti mbaar, benn yaw, benn Musaa ak benn Iliyas.&#187;</p> 
<p><A NAME="an_17:5">17:5</A>&nbsp; Waaye bi muy wax, niir wu leer muur leen, te baat jib ca niir wa naan: &#171;Kii mooy sama Doom ji ma b&#235;gg, ci moom laa ame b&#224;nneex; d&#233;gluleen ko.&#187;    </p> 
<p><A NAME="an_17:6">17:6</A>&nbsp; Bi taalibe yi d&#233;ggee baat bi, &#241;u ne n&#235;r&#235;m ci suuf, daldi tiit lool. </p> 
<p><A NAME="an_17:7">17:7</A>&nbsp; Waaye Yeesu jege&#241;si, laal leen naan: &#171;J&#243;gleen, buleen ragal dara.&#187;</p> 
<p><A NAME="an_17:8">17:8</A>&nbsp; Noonu &#241;u xool ci kaw, waaye gisatu&#241;u kenn ku dul Yeesu rekk.    </p> 
<p><A NAME="an_17:9">17:9</A>&nbsp; Bi loolu amee &#241;u w&#224;cc ca tund wa. Bi &#241;uy w&#224;cc nag, Yeesu sant leen ne: &#171;Buleen nettali kenn li ngeen gis, ba kera Doomu nit ki dekki.&#187; </p> 
<p><A NAME="an_17:10">17:10</A>&nbsp; Noonu taalibe ya laaj ko: &#171;Lu tax xutbakat ya nag di wax ne, Iliyas mooy j&#235;kk a &#241;&#235;w?&#187; </p> 
<p><A NAME="an_17:11">17:11</A>&nbsp; Yeesu tontu leen ne: &#171;Waaw d&#235;gg la, Iliyas war na &#241;&#235;w, jubbanti l&#233;pp. </p> 
<p><A NAME="an_17:12">17:12</A>&nbsp; Teewul maa ngi leen di wax ne, Iliyas &#241;&#235;w na te x&#224;mmiwu&#241;u ko, waaye def na&#241;u ko la leen neex. Noonu it da&#241;oo nar a sonal l&#233;egi Doomu nit ki.&#187; </p> 
<p><A NAME="an_17:13">17:13</A>&nbsp; Ndax wax jooju nag, taalibe ya xam ne, ci mbirum Yaxya la leen doon wax.    </p> 
<p><A NAME="an_17:14">17:14</A>&nbsp; Bi nga xamee ne w&#224;cc na&#241;u, ba &#241;&#235;w ca mbooloo ma, genn g&#243;or &#241;&#235;w ci moom, sukk </p> 
<p><A NAME="an_17:15">17:15</A>&nbsp; naan: &#171;Sang bi, y&#235;r&#235;mal sama doom, ndaxte mu ngi say, di am coono bu metti; l&#233;eg-l&#233;eg mu daanu ci safara, l&#233;eg-l&#233;eg mu daanu ci ndox. </p> 
<p><A NAME="an_17:16">17:16</A>&nbsp; Indi naa ko ci say taalibe, waaye m&#235;nu&#241;u koo faj.&#187;    </p> 
<p><A NAME="an_17:17">17:17</A>&nbsp; Noonu Yeesu tontu ne: &#171;Y&#233;en niti jamono jii, y&#233;en &#241;i g&#235;madi te d&#235;ng, ba ka&#241; laa war a nekk ak y&#233;en, ba ka&#241; laa leen di war a mu&#241;al?&#187; Mu ne leen, &#171;Indil-leen ma xale bi fii.&#187; </p> 
<p><A NAME="an_17:18">17:18</A>&nbsp; Noonu Yeesu t&#235;kku rab wa, rab wa g&#233;nn ca xale ba, mu daldi w&#233;r ca saa sa.    </p> 
<p><A NAME="an_17:19">17:19</A>&nbsp; Bi loolu amee taalibe ya &#241;&#235;w ci Yeesu, laaj ko ci pegg: &#171;Lu tax nun m&#235;nunu woon a d&#224;q rab wi?&#187; </p> 
<p><A NAME="an_17:20">17:20</A>&nbsp; Yeesu tontu leen ne: &#171;Seen ng&#235;m gu n&#233;ew a tax. Ci d&#235;gg maa ngi leen koy wax, su ngeen amee ng&#235;m gu tuuti sax niw peppu fudd&#235;n, kon dingeen ne tund wii: &#8220;J&#243;geel fii, toxu fale,&#8221; te dina fa dem, ba dara du leen t&#235;.&#187;    </p> 
<p><A NAME="an_17:22">17:22</A>&nbsp; Bi &#241;uy w&#235;r diiwaanu Galile nag, Yeesu ne leen: &#171;L&#233;egi &#241;u j&#233;bbal Doomu nit ki ci loxoy nit &#241;i; </p> 
<p><A NAME="an_17:23">17:23</A>&nbsp; dina&#241;u ko rey, mu dekki ca &#241;etteelu fan ba.&#187; Bi ko taalibe ya d&#233;ggee, &#241;u am naqar lool.    </p> 
<p><A NAME="an_17:24">17:24</A>&nbsp; Gannaaw loolu Yeesu ak taalibe ya &#241;&#235;w Kapernawum. Bi &#241;u fa &#224;ggee nag, laajkati warugaru k&#235;r Y&#224;lla ga &#241;&#235;w ci Piyeer ne ko: &#171;Ndax seen kilifa du fey posetu &#241;aari daraxma ngir warugar wi?&#187; </p> 
<p><A NAME="an_17:25">17:25</A>&nbsp; Piyeer ne leen: &#171;Aa&#331;kay!&#187;Ba &#241;u eggee k&#235;r ga nag, Yeesu j&#235;kk a wax ne Piyeer: &#171;Waaw lu ciy sa xalaat, Simo&#331;? Buuri &#224;ddina si, &#241;an la&#241;uy laaj juuti walla galag? Seeni doom walla &#241;i bokkul ci njaboot gi?&#187; </p> 
<p><A NAME="an_17:26">17:26</A>&nbsp; Piyeer tontu ko ne: &#171;Xanaa &#241;i bokkul ci k&#235;r gi.&#187; Yeesu ne ko: &#171;Kon doom yi nag mucc na&#241;u ci. </p> 
<p><A NAME="an_17:27">17:27</A>&nbsp; Waaye b&#235;gguma nu naqaral leen; kon demal s&#224;nni oos ca dex ga te nga g&#233;nne j&#235;n wa j&#235;kk a x&#235;cc. Boo ubbee g&#233;mmi&#241;am, dinga ca gis posetu estateer. J&#235;l ko nag, jox leen ko ngir man ak yaw.&#187;</p> 
<p><A NAME="an_18:1">18:1</A>&nbsp; Ca waxtu woowu taalibe ya &#241;&#235;woon na&#241;u ci Yeesu, laaj ko: &#171;Kan moo g&#235;n a m&#224;gg ci nguuru Y&#224;lla mi nekk ci kaw?&#187;</p> 
<p><A NAME="an_18:2">18:2</A>&nbsp; Noonu Yeesu woo xale, teg ko ci seen biir,</p> 
<p><A NAME="an_18:3">18:3</A>&nbsp; ne leen: &#171;Ci d&#235;gg maa ngi leen koy wax, su ngeen wo&#241;&#241;ikuwul ci Y&#224;lla, ba mel niy xale, dungeen dugg mukk ci nguuru Y&#224;lla Aji Kawe ji. </p> 
<p><A NAME="an_18:4">18:4</A>&nbsp; Kuy suufeelu nag, ba mel ni xale bii, kooku mooy ki g&#235;n a m&#224;gg ci nguuru Y&#224;lla Aji Kawe ji. </p> 
<p><A NAME="an_18:5">18:5</A>&nbsp; Te it ku nangu ci sama tur xale bu mel ni kii, man mii nga nangu. </p> 
<p><A NAME="an_18:6">18:6</A>&nbsp; Waaye ku y&#243;bbe b&#224;kkaar kenn ci &#241;i g&#235;n a tuuti &#241;i ma g&#235;m, li g&#235;n ci moom mooy &#241;u takk doj wu r&#233;y ci baatam, s&#224;nni ko ca fa g&#235;n a x&#243;ot ca g&#233;ej ga.    </p> 
<p><A NAME="an_18:7">18:7</A>&nbsp; &#171;Yaw &#224;ddina dinga torox ndax say fiir yiy y&#243;bbe nit b&#224;kkaar. Fiir m&#235;nta &#241;&#224;kk, waaye toroxte dal na nit ki koy lal. </p> 
<p><A NAME="an_18:8">18:8</A>&nbsp; Boo xamee ne sa loxo mbaa sa t&#224;nk mu ngi lay y&#243;bbe b&#224;kkaar, dagg ko, s&#224;nni ko fu sore. Ndaxte nga lafa&#241; walla &#241;&#224;kk loxo te dugg ci dund gu w&#243;or gi, moo g&#235;n ci yaw, nga am &#241;aari loxo walla &#241;aari t&#224;nk, te &#241;u s&#224;nni la ci safara su dul fey mukk. </p> 
<p><A NAME="an_18:9">18:9</A>&nbsp; Boo xamee ne sa b&#235;t mu ngi lay y&#243;bbe b&#224;kkaar, luqi ko, s&#224;nni ko fu sore. Ndaxte nga patt te dugg ci dund gu w&#243;or gi, moo g&#235;n ci yaw, nga am &#241;aari b&#235;t, te &#241;u s&#224;nni la ci safara.    </p> 
<p><A NAME="an_18:10">18:10</A>&nbsp; &#171;Te it wottuleen a xeeb kenn ci &#241;i g&#235;n a tuuti, ndax kat seeni malaakaa ngi sax ci jataayu sama Baay bi nekk ci kaw. Maa leen wax loolu.    </p> 
<p><A NAME="an_18:12">18:12</A>&nbsp; &#171;Luy seen xalaat ci lii? Su fi amoon nit ku am t&#233;em&#233;eri xar, te benn ci &#241;oom r&#233;er, lu muy def? Ndax du b&#224;yyi ca parlukaay ba jur&#243;om-&#241;eent-fukki xar ya ak jur&#243;om-&#241;eent, te dem wuti ma r&#233;er? </p> 
<p><A NAME="an_18:13">18:13</A>&nbsp; Bu ko gisee, mb&#233;g mi mu am ci moom mooy &#235;pp mb&#233;g, mi mu am ci jur&#243;om-&#241;eent-fukki xar ya ak jur&#243;om-&#241;eent ya r&#233;erul.    </p> 
<p><A NAME="an_18:14">18:14</A>&nbsp; &#171;Noonu it seen Baay bi nekk ci kaw b&#235;ggul kenn ci &#241;i g&#235;n a tuuti s&#224;nku.    </p> 
<p><A NAME="an_18:15">18:15</A>&nbsp; &#171;Te lii itam, bu sa mbokk defee b&#224;kkaar, demal yedd ko, y&#233;en &#241;aar rekk. Bu la d&#233;gloo, kon gindi nga sa mbokk. </p> 
<p><A NAME="an_18:16">18:16</A>&nbsp; Waaye bu la d&#233;gluwul, &#224;ndal ak kenn mbaa &#241;aar, ngir mbir mi d&#235;ggu ci li ko &#241;aar walla &#241;ett seede. </p> 
<p><A NAME="an_18:17">18:17</A>&nbsp; Bu leen d&#233;gluwul &#241;oom itam, wax ko mbooloom &#241;i g&#235;m. Bu d&#233;gluwul mbooloo ma nag, nga teg ko ni ku g&#235;mul Y&#224;lla mbaa ab juutikat. </p> 
<p><A NAME="an_18:18">18:18</A>&nbsp; Ci d&#235;gg maa ngi leen koy wax, l&#233;pp lu ngeen yeew ci &#224;ddina, dees na ko yeew ci asamaan, te l&#233;pp lu ngeen yiwi ci &#224;ddina, dees na ko yiwi ci asamaan.    </p> 
<p><A NAME="an_18:19">18:19</A>&nbsp; &#171;Maa ngi leen koy wax it, bu &#241;aar ci y&#233;en d&#233;ggoo ci &#224;ddina, ngir &#241;aan lu mu man a doon, sama Baay bi nekk ci kaw dina leen ko may. </p> 
<p><A NAME="an_18:20">18:20</A>&nbsp; Ndaxte fu &#241;aar walla &#241;etti nit booloo ci sama tur, maa ngi ci seen biir.&#187;    </p> 
<p><A NAME="an_18:21">18:21</A>&nbsp; Noonu Piyeer &#241;&#235;w ci Yeesu, laaj ko: &#171;Boroom bi, bu ma sama mbokk too&#241;ee, &#241;aata yoon laa ko war a baal? Xanaa ba ci jur&#243;om-&#241;aari yoon?&#187; </p> 
<p><A NAME="an_18:22">18:22</A>&nbsp; Yeesu tontu ko ne: &#171;Waxuma la ba ci jur&#243;om-&#241;aari yoon, waaye ba ci jur&#243;om-&#241;aar-fukki jur&#243;om-&#241;aari yoon.    </p> 
<p><A NAME="an_18:23">18:23</A>&nbsp; &#171;Loolu moo tax nguuru Y&#224;lla Aji Kawe ji dafa mel ni buur bu b&#235;gg a wa&#241;&#241; alalam ak ay jaraafam. </p> 
<p><A NAME="an_18:24">18:24</A>&nbsp; Ba mu t&#224;mbalee wa&#241;&#241; nag, &#241;u indil buur ba ku ko ameel ay milyo&#331; yu baree-bare, </p> 
<p><A NAME="an_18:25">18:25</A>&nbsp; waaye jaraaf ja amul lu mu feye. Kon nag sangam santaane, &#241;u jaay ko moom ak jabaram ak ay doomam ak l&#233;pp lu mu am, ngir fey bor ba. </p> 
<p><A NAME="an_18:26">18:26</A>&nbsp; Kon jaraaf ja daanu ciy t&#224;nkam ne ko: &#8220;Mu&#241;al ma, dinaa la fey l&#233;pp.&#8221; </p> 
<p><A NAME="an_18:27">18:27</A>&nbsp; Noonu sangam y&#235;r&#235;m ko, b&#224;yyi ko, baal ko bor ba.    </p> 
<p><A NAME="an_18:28">18:28</A>&nbsp; &#171;Bi loolu amee jaraaf ja g&#233;nn, gis benn moroomu jaraafam bu ko ameel ay junni. Mu daldi ko j&#224;pp, po&#241;e ko ne ko: &#8220;Fey ma li nga ma ameel.&#8221; </p> 
<p><A NAME="an_18:29">18:29</A>&nbsp; Kon moroomam daanu ci suuf, &#241;aan ko ne: &#8220;Mu&#241;al ma, dinaa la fey.&#8221; </p> 
<p><A NAME="an_18:30">18:30</A>&nbsp; Waaye moom nanguwu ko, mu dem, t&#235;j ko kaso, ba kera mu fey li mu ko ameel.    </p> 
<p><A NAME="an_18:31">18:31</A>&nbsp; &#171;Bi ay moroomam gisee loolu nag, &#241;u am naqar wu r&#233;y, daldi dem, xamal seen sang li xew l&#233;pp. </p> 
<p><A NAME="an_18:32">18:32</A>&nbsp; Sang ba nag woolu jaraaf ba ne ko: &#8220;Yaw jaraaf ju soxor nga! Baal naa la sa bor b&#233;pp, ndaxte tinu nga ma. </p> 
<p><A NAME="an_18:33">18:33</A>&nbsp; Lu tax yaw itam y&#235;r&#235;moo sa moroom, ni ma la y&#235;r&#235;me?&#8221; </p> 
<p><A NAME="an_18:34">18:34</A>&nbsp; Noonu sang ba mer, j&#233;bbal ko &#241;iy fitnaale ca kaso ba, ba kera muy fey li mu ko ameel l&#233;pp.</p> 
<p><A NAME="an_18:35">18:35</A>&nbsp; &#171;Noonu la leen sama Baay bi ci kaw di def, bu ngeen baalul ku nekk seen mbokk ak xol bu sedd.&#187; </p> 
<p><A NAME="an_19:1">19:1</A>&nbsp; Bi nga xamee ne Yeesu wax na loolu ba noppi, mu j&#243;ge Galile, dem ci w&#224;llu r&#233;ewu Yawut yi, gi f&#233;ete ci gannaaw dexu Yurdan. </p> 
<p><A NAME="an_19:2">19:2</A>&nbsp; Mbooloo mu bare topp ko, mu faj leen fa.    </p> 
<p><A NAME="an_19:3">19:3</A>&nbsp; Bi mu fa nekkee, ay Farisen &#241;&#235;w ci moom, b&#235;gg koo fiir; &#241;u ne ko: &#171;Ndax jaadu na nit fase jabaram, saa su ko neexee?&#187;</p> 
<p><A NAME="an_19:4">19:4</A>&nbsp; Yeesu tontu leen ne: &#171;Xanaa j&#224;nguleen ne, ca nj&#224;lb&#233;en ga Aji Bind ji s&#224;kk na leen, kii g&#243;or, kii jig&#233;en,</p> 
<p><A NAME="an_19:5">19:5</A>&nbsp; te mu ne: &#8220;Moo tax g&#243;or dina beru ndeyam ak baayam, di taq ci jabaram, &#241;oom &#241;aar doon benn.&#8221;</p> 
<p><A NAME="an_19:6">19:6</A>&nbsp; Kon nag nekkatu&#241;u &#241;aar waaye benn. Lu Y&#224;lla takk nag, bu ko nit tas.&#187;    </p> 
<p><A NAME="an_19:7">19:7</A>&nbsp; Bi Yeesu waxee loolu, Farisen ya laaj ko ne: &#171;Waaye Musaa santaane na, nit jox jabaram kayitu pase, t&#224;ggook moom. Lu tax mu wax loolu nag?&#187;</p> 
<p><A NAME="an_19:8">19:8</A>&nbsp; Yeesu tontu leen: &#171;Musaa may na leen, ngeen fase seen jabar, ndax seen xol dafa d&#235;g&#235;r, waaye ca nj&#224;lb&#233;en ga demewul woon noonu. </p> 
<p><A NAME="an_19:9">19:9</A>&nbsp; Te it maa ngi leen koy wax, koo xam ne kii fase nga sa jabar te du njaaloo tax, boo s&#233;yaatee ak keneen, njaaloo nga.&#187;    </p> 
<p><A NAME="an_19:10">19:10</A>&nbsp; Bi ko taalibe ya d&#233;ggee, &#241;u ne ko: &#171;Bu dee noonu la digganteb g&#243;or ak jig&#233;en mel, ba&#241; a s&#233;y moo g&#235;n.&#187; </p> 
<p><A NAME="an_19:11">19:11</A>&nbsp; Yeesu tontu leen: &#171;Du &#241;&#233;pp &#241;oo man a nangu loolu, waaye &#241;i ko Y&#224;lla jagleel rekk. </p> 
<p><A NAME="an_19:12">19:12</A>&nbsp; Ndaxte am na &#241;u judduwaale t&#235;le, am na &#241;u t&#235;le ci loxoy nit, te am na &#241;u ba&#241; a s&#233;y ngir nguuru Y&#224;lla Aji Kawe ji. Ku ko man a nangu, nangu ko.&#187;    </p> 
<p><A NAME="an_19:13">19:13</A>&nbsp; Gannaaw loolu amoon na ay nit &#241;uy indil Yeesu ay xale, ngir mu teg leen ay loxoom, &#241;aanal leen. Waaye taalibe ya g&#235;dd leen. </p> 
<p><A NAME="an_19:14">19:14</A>&nbsp; Bi Yeesu gisee loolu, mu ne leen: &#171;B&#224;yyileen xale yi, te buleen leen tere, &#241;u &#241;&#235;w fi man. Ndaxte &#241;u mel ni &#241;oom, &#241;oo yelloo nguuru Y&#224;lla Aji Kawe ji.&#187; </p> 
<p><A NAME="an_19:15">19:15</A>&nbsp; Noonu Yeesu teg leen ay loxoom, ba noppi j&#243;ge fa.    </p> 
<p><A NAME="an_19:16">19:16</A>&nbsp; Bi muy dem nag, nit daldi &#241;&#235;w ci moom ne ko: &#171;Kilifa gi, lan laa war a def ci lu baax, ngir man a am dund gu dul jeex?&#187; </p> 
<p><A NAME="an_19:17">19:17</A>&nbsp; Yeesu tontu ko: &#171;Lu tax nga laaj ma ci w&#224;llu lu baax? Kenn kepp moo baax. Boo b&#235;ggee dugg ca dund googu ci kaw, nanga s&#224;mm ndigal yi.&#187; </p> 
<p><A NAME="an_19:18">19:18</A>&nbsp; Waxambaane wa laaj ko: &#171;Yan la?&#187; Yeesu ne ko: &#171;Yii: bul b&#243;om, bul njaaloo, bul s&#224;cc, bul seede lu dul d&#235;gg, </p> 
<p><A NAME="an_19:19">19:19</A>&nbsp; teralal sa ndey ak sa baay, te it: nanga b&#235;gg sa moroom, ni nga b&#235;gge sa bopp.&#187; </p> 
<p><A NAME="an_19:20">19:20</A>&nbsp; Waxambaane wa ne ko: &#171;S&#224;mm naa yooyu y&#233;pp, lu ma deseeti?&#187;    </p> 
<p><A NAME="an_19:21">19:21</A>&nbsp; Noonu Yeesu ne ko: &#171;Boo b&#235;ggee mat s&#235;kk, demal jaay li nga am, jox ko miskin yi te dinga woomle ca asamaan. Boo noppee, &#241;&#235;wal topp ci man.&#187; </p> 
<p><A NAME="an_19:22">19:22</A>&nbsp; Waaye bi waxambaane wa d&#233;ggee loolu, mu j&#243;ge fa ak tiis, ndaxte ku bare woon alal la.    </p> 
<p><A NAME="an_19:23">19:23</A>&nbsp; Noonu Yeesu wax taalibeem ya ne leen: &#171;Ci d&#235;gg maa ngi leen koy wax, boroom alal dugg ci nguuru Y&#224;lla Aji Kawe ji, lu jafee ngoogu! </p> 
<p><A NAME="an_19:24">19:24</A>&nbsp; Ma waxaat leen ko: gil&#233;em jaar ci b&#235;n-b&#235;nu pusa, moo g&#235;n a yomb boroom alal dugg ci nguuru Y&#224;lla Aji Kawe ji.&#187; </p> 
<p><A NAME="an_19:25">19:25</A>&nbsp; Bi nga xamee ne taalibe ya d&#233;gg na&#241;u loolu, &#241;u daldi waaru lool ne ko: &#171;Kan moo man a mucc nag?&#187; </p> 
<p><A NAME="an_19:26">19:26</A>&nbsp; Noonu Yeesu xool leen ne: &#171;Loolu t&#235; na nit, waaye dara t&#235;wul Y&#224;lla.&#187;</p> 
<p><A NAME="an_19:27">19:27</A>&nbsp; Bi ko Piyeer d&#233;ggee, mu daldi ne: &#171;Waaw nun nag, d&#235;ddu nanu l&#233;pp, topp la; kon nu nuy mujje nun?&#187; </p> 
<p><A NAME="an_19:28">19:28</A>&nbsp; Yeesu ne leen: &#171;Ci d&#235;gg maa ngi leen koy wax, b&#233;s baa ngi &#241;&#235;w bu Y&#224;llay yeesalaat l&#233;pp, te Doomu nit ki toog ci jalam, bi soloo ndam. B&#233;s boobu nag, y&#233;en &#241;i ma topp dingeen toog ci fukki jal ak &#241;aar, di &#224;tte fukki giir ak &#241;aar yu b&#224;nni Israyil. </p> 
<p><A NAME="an_19:29">19:29</A>&nbsp; Koo xam ne kii d&#235;ddu nga ngir sama tur ay k&#235;r, ay doomi ndey yu g&#243;or walla yu jig&#233;en, ndey walla baay, ay doom walla ay tool, dinga ko jotaat t&#233;em&#233;eri yoon, ba noppi am dund gu dul jeex. </p> 
<p><A NAME="an_19:30">19:30</A>&nbsp; Waaye &#241;u bare ci &#241;i jiitu, &#241;ooy mujji; &#241;i mujj, &#241;ooy jiituji. </p> 
<p><A NAME="an_20:1">20:1</A>&nbsp; &#171;Noonu nguuru Y&#224;lla Aji Kawe ji dafa mel ni boroom k&#235;r bu g&#233;nn ci suba teel, ngir j&#235;l ay ligg&#233;eykat ndax toolu r&#233;se&#241;am. </p> 
<p><A NAME="an_20:2">20:2</A>&nbsp; Mu juboo ak ligg&#233;eykat ya ci b&#235;cc&#235;g posetu denariyon, door leen a yebal ca toolam. </p> 
<p><A NAME="an_20:3">20:3</A>&nbsp; Ci yoor-yoor mu g&#233;nn, gis &#241;eneen &#241;u toog ca p&#233;nc ma te ligg&#233;eyu&#241;u. </p> 
<p><A NAME="an_20:4">20:4</A>&nbsp; Mu ne leen: &#8220;Demleen y&#233;en itam ca tool ba, te dinaa leen fey lu jaadu.&#8221;</p> 
<p><A NAME="an_20:5">20:5</A>&nbsp; &#209;u dem ca. Mu g&#233;nnaat ci digg-b&#235;cc&#235;g ak ci tisbaar, defaat noonu. </p> 
<p><A NAME="an_20:6">20:6</A>&nbsp; Mu g&#233;nnati ci t&#224;kkusaan, gis &#241;eneen di tendeefal. Mu ne leen: &#8220;Lu tax ngeen yendoo tendeefal, te ligg&#233;eyiwuleen?&#8221;</p> 
<p><A NAME="an_20:7">20:7</A>&nbsp; &#209;u tontu ko: &#8220;Kenn j&#235;lu nu.&#8221; Mu ne leen: &#8220;Demleen y&#233;en itam ca tool ba.&#8221;    </p> 
<p><A NAME="an_20:8">20:8</A>&nbsp; &#171;Bi nga xamee ne timis jot na, boroom tool ba ne jawri&#241; ja: &#8220;Woowal ligg&#233;eykat yi te fey leen seen b&#235;cc&#235;g, t&#224;mbali ci &#241;i mujj a &#241;&#235;w, ba ci &#241;i fi j&#235;kk.&#8221;</p> 
<p><A NAME="an_20:9">20:9</A>&nbsp; Noonu &#241;i mu j&#235;l ci t&#224;kkusaan &#241;&#235;w, ku nekk jot posetu denariyon. </p> 
<p><A NAME="an_20:10">20:10</A>&nbsp; Gannaaw ga nag &#241;i mu j&#235;kk a j&#235;l &#241;&#235;w, yaakaar ne dina&#241;u jot lu &#235;pp loolu, waaye &#241;oom itam &#241;u jot ku nekk benn denariyon. </p> 
<p><A NAME="an_20:11">20:11</A>&nbsp; Bi &#241;u ko jotee nag, &#241;u t&#224;mbalee &#241;axtu ca boroom k&#235;r ga, </p> 
<p><A NAME="an_20:12">20:12</A>&nbsp; naan: &#8220;&#209;i mujj a &#241;&#235;w, benn waxtu rekk la&#241;u ligg&#233;ey, ba noppi nga yemale leen ak nun, &#241;i yenu coonob b&#235;cc&#235;g bi ak naaj wu metti wi.&#8221; </p> 
<p><A NAME="an_20:13">20:13</A>&nbsp; Waaye boroom k&#235;r ga tontu kenn ci &#241;oom ne ko: &#8220;Sama waay too&#241;uma la. Ndax juboowunu woon ci benn denariyon? </p> 
<p><A NAME="an_20:14">20:14</A>&nbsp; Kon fabal li nga moom te dem. Su ma b&#235;ggee fey ku mujj a &#241;&#235;w, li ma la fey yaw, </p> 
<p><A NAME="an_20:15">20:15</A>&nbsp; ndax sa&#241;umaa def ak sama alal li ma neex? Walla ndax danga am ki&#241;aan ci li ma y&#233;w&#233;n?&#8221; </p> 
<p><A NAME="an_20:16">20:16</A>&nbsp; Noonu &#241;i mujj &#241;ooy jiituji, &#241;i jiitu &#241;ooy mujj.&#187;    </p> 
<p><A NAME="an_20:17">20:17</A>&nbsp; Gannaaw loolu Yeesu di dem Yerusalem, &#224;nd ak fukki taalibe yi ak &#241;aar. Noonu mu w&#233;etoo ak &#241;oom, di leen xamal ci yoon wi lii: </p> 
<p><A NAME="an_20:18">20:18</A>&nbsp; &#171;Nu ngi j&#235;m Yerusalem, te dees na j&#233;bbal Doomu nit ki saraxalekat yu mag ya ak xutbakat ya. Dina&#241;u ko &#224;tte, teg ko dee, </p> 
<p><A NAME="an_20:19">20:19</A>&nbsp; j&#233;bbal ko &#241;i dul Yawut, ngir &#241;u di ko &#241;aawal te di ko d&#243;or ay yar, ba noppi daaj ko ci bant. Waaye ca &#241;etteelu fan ba dina dekki.&#187;    </p> 
<p><A NAME="an_20:20">20:20</A>&nbsp; Ci kaw loolu doomi Sebede ya &#224;nd ak seen ndey, &#241;&#235;w ci Yeesu. Ndey ja sukk, di ko &#241;aansi lenn. </p> 
<p><A NAME="an_20:21">20:21</A>&nbsp; Yeesu ne ko: &#171;Loo b&#235;ggoon?&#187; Mu tontu ko ne: &#171;Damaa b&#235;ggoon nga santaane ne, boo nekkee ci sa nguur, sama &#241;aari doom &#241;ii toog ak yaw, kenn ci sa ndeyjoor, ki ci des ci sa c&#224;mmoo&#241;.&#187; </p> 
<p><A NAME="an_20:22">20:22</A>&nbsp; Yeesu ne ko: &#171;Xamuleen li ngeen di &#241;aan. Ndax man ngeen a naan kaasu naqar, bi may naan?&#187; &#209;u tontu ko: &#171;Man na&#241;u ko.&#187; </p> 
<p><A NAME="an_20:23">20:23</A>&nbsp; Yeesu ne leen: &#171;Ci d&#235;gg dingeen naan sama kaas, waaye toog ci sama ndeyjoor mbaa sama c&#224;mmoo&#241;, du man maa koy maye, waaye sama Baay moo koy may &#241;i mu ko waajal.&#187;    </p> 
<p><A NAME="an_20:24">20:24</A>&nbsp; Bi nga xamee ne fukki taalibe ya d&#233;gg na&#241;u loolu, &#241;u mere &#241;aari doomi ndey ya. </p> 
<p><A NAME="an_20:25">20:25</A>&nbsp; Waaye Yeesu woo leen ne leen: &#171;Xam ngeen ne ci xeeti &#224;ddina, njiit yi da&#241;u leen di d&#243;or yetu nguur, te kilifa yi da&#241;u leen di noot. </p> 
<p><A NAME="an_20:26">20:26</A>&nbsp; Buleen mel ni &#241;oo&#241;u. Waaye ku b&#235;gg a nekk kilifa ci y&#233;en, na nekk seen surga, </p> 
<p><A NAME="an_20:27">20:27</A>&nbsp; te ku b&#235;gg a nekk njiit, na nekk seen jaam. </p> 
<p><A NAME="an_20:28">20:28</A>&nbsp; Ndaxte noonu la Doomu nit ki &#241;&#235;we, du ngir &#241;u nekk ay surgaam, waaye muy seen surga, ba joxe bakkanam ngir njotug &#241;u bare.&#187;</p> 
<p><A NAME="an_20:29">20:29</A>&nbsp; Gannaaw loolu Yeesu g&#233;nn Yeriko, te mbooloo mu bare topp ko. </p> 
<p><A NAME="an_20:30">20:30</A>&nbsp; Fekk &#241;aari gumba toog ci wetu yoon wa. Bi gumba ya d&#233;ggee ne, Yeesu di jaar, &#241;u daldi yuuxu ne ko: &#171;Sang bi, yaw S&#235;tu Daawuda bi, y&#235;r&#235;m nu!&#187; </p> 
<p><A NAME="an_20:31">20:31</A>&nbsp; Waaye nit &#241;a g&#235;dd leen, ngir &#241;u noppi. Teewul gumba ya g&#235;n a yuuxu naan: &#171;Sang bi, yaw S&#235;tu Daawuda bi, y&#235;r&#235;m nu!&#187; </p> 
<p><A NAME="an_20:32">20:32</A>&nbsp; Noonu Yeesu daldi taxaw, woo leen ne: &#171;Lu ngeen b&#235;gg, ma defal leen ko?&#187; </p> 
<p><A NAME="an_20:33">20:33</A>&nbsp; &#209;u tontu ko: &#171;Sang bi, na sunuy b&#235;t ubbiku.&#187; </p> 
<p><A NAME="an_20:34">20:34</A>&nbsp; Noonu Yeesu y&#235;r&#235;m leen, laal seeni b&#235;t, &#241;u daldi gis ca saa sa, topp ci moom.</p> 
<p><A NAME="an_21:1">21:1</A>&nbsp; Gannaaw loolu Yeesu ak taalibe ya jege woon na&#241;u Yerusalem, ba agsi d&#235;kku Betfase ci wetu tundu Oliw ya. Noonu Yeesu yebal &#241;aari taalibe,</p> 
<p><A NAME="an_21:2">21:2</A>&nbsp; ne leen: &#171;Demleen ci d&#235;kk bi ci seen kanam. Bu ngeen eggee, dingeen gis mbaam mu &#241;u yeew ak cumburam; yiwileen leen, indil ma leen. </p> 
<p><A NAME="an_21:3">21:3</A>&nbsp; Te bu leen kenn waxee dara, ngeen ne ko: &#8220;Boroom bi da leen a soxla.&#8221; Kon ca saa sa dina leen b&#224;yyi, &#241;u dem.&#187;    </p> 
<p><A NAME="an_21:4">21:4</A>&nbsp; Yeesu def na noonu, ngir la &#241;u waxoon jaarale ko cib yonent am, bi mu naan:</p> 
<p><A NAME="an_21:5">21:5</A>&nbsp; &#171;Waxal waa Siyon:&#8220;Seen buur a ngi &#241;&#235;w ci y&#233;en;ku lewet la, te war mbaam-s&#235;f,dig cumbur, doomu mbaam.&#8221;&#187;    </p> 
<p><A NAME="an_21:6">21:6</A>&nbsp; Noonu taalibe ya dem, def loolu leen Yeesu sant. </p> 
<p><A NAME="an_21:7">21:7</A>&nbsp; &#209;u indi mbaam ma, moom ak cumbur ga, lal ci seeni y&#233;re, Yeesu toog ca. </p> 
<p><A NAME="an_21:8">21:8</A>&nbsp; &#209;a &#235;pp ca mbooloo ma lal seeni y&#233;re ca yoon wa, &#241;enn &#241;a dagg ay cari garab, lal leen it ca yoon wa. </p> 
<p><A NAME="an_21:9">21:9</A>&nbsp; Mbooloom &#241;a ko jiitu ak &#241;a ko topp &#241;&#233;pp di wax ca kaw naan:&#171;Osaana, yaw S&#235;tu Daawuda bi!Yaw miy &#241;&#235;w ci turu Boroom bi,ku barkeel nga!Ca b&#233;rab yu g&#235;n a kawe,na&#241;u ne: &#8220;Osaana!&#8221;&#187;    </p> 
<p><A NAME="an_21:10">21:10</A>&nbsp; Bi nga xamee ne Yeesu dugg na Yerusalem, d&#235;kk ba b&#233;pp yengatu ne: &#171;Kii moo di kan?&#187; </p> 
<p><A NAME="an_21:11">21:11</A>&nbsp; Mbooloo ma tontu leen ne: &#171;Kii moo di yonentu Y&#224;lla Yeesu, bi j&#243;ge Nasaret ci Galile.&#187;    </p> 
<p><A NAME="an_21:12">21:12</A>&nbsp; Bi loolu amee Yeesu dugg ca k&#235;r Y&#224;lla ga, d&#224;q &#241;&#233;pp &#241;a fay jaay ak &#241;a fay j&#235;nd. Mu daaneel taabali weccikatu xaalis ya ak tooguy jaaykati pitax ya, </p> 
<p><A NAME="an_21:13">21:13</A>&nbsp; naan: &#171;Mbind mi nee na: &#8220;Sama k&#235;r dina&#241;u ko wooye k&#235;ru &#241;aan ci Y&#224;lla,&#8221; waaye y&#233;en def ngeen ko k&#235;ru s&#224;cc.&#187;    </p> 
<p><A NAME="an_21:14">21:14</A>&nbsp; Noonu ay gumba ak ay lafa&#241; &#241;&#235;w ci moom ca k&#235;r Y&#224;lla ga, mu faj leen.    </p> 
<p><A NAME="an_21:15">21:15</A>&nbsp; Bi nga xamee ne saraxalekat yu mag ya ak xutbakat ya gis na&#241;u y&#235;f yu doy waar ya mu def, te d&#233;gg xale yu ndaw ya nekk ca k&#235;r Y&#224;lla ga, di wax ci kaw naan: &#171;Osaana, yaw S&#235;tu Daawuda bi!&#187; &#241;u daldi mer. </p> 
<p><A NAME="an_21:16">21:16</A>&nbsp; Noonu &#241;u ne Yeesu: &#171;Ndax d&#233;gg nga li &#241;uy wax?&#187; Yeesu tontu leen ne: &#171;Waaw d&#233;gg naa ko. Ndax musuleen a j&#224;ng lii ci Mbind mi: &#8220;Ci g&#233;mmi&#241;u perantal ak &#241;iy n&#224;mp s&#224;kkal nga sa bopp ay cant&#8221;?&#187;    </p> 
<p><A NAME="an_21:17">21:17</A>&nbsp; Bi Yeesu waxee loolu, mu b&#224;yyi leen, g&#233;nn d&#235;kk ba, j&#235;m Betani, fanaan fa.    </p> 
<p><A NAME="an_21:18">21:18</A>&nbsp; Ci suba teel Yeesu dellusi ca d&#235;kk ba, mu xiif. </p> 
<p><A NAME="an_21:19">21:19</A>&nbsp; Noonu mu s&#233;en garabu figg ca yoon wa, waaye bi mu fa agsee, gisu ci dara lu dul ay xob rekk. Ci kaw loolu Yeesu ne ko: &#171;Dootuloo me&#241;&#241; mukk.&#187; Ca saa sa figg ga daldi wow.    </p> 
<p><A NAME="an_21:20">21:20</A>&nbsp; Bi nga xamee ne taalibe ya gis na&#241;u loolu, &#241;u waaru naan: &#171;Nan la figg gi daldi wowe ci taxawaay bi?&#187; </p> 
<p><A NAME="an_21:21">21:21</A>&nbsp; Noonu Yeesu tontu leen ne: &#171;Ci d&#235;gg maa ngi leen koy wax, su ngeen g&#235;mee te ba&#241; a werante, dingeen def li ma def figg gi, rax-ca-dolli bu ngeen nee tund wale: &#8220;J&#243;gal t&#224;bbi ca g&#233;ej ga,&#8221; dina ko def. </p> 
<p><A NAME="an_21:22">21:22</A>&nbsp; Te l&#233;pp lu ngeen laaj cig &#241;aan, bu ngeen ci boolee ng&#235;m, dingeen ci jot.&#187;    </p> 
<p><A NAME="an_21:23">21:23</A>&nbsp; Gannaaw loolu Yeesu dugg ca k&#235;r Y&#224;lla ga, di fa j&#224;ngale. Bi muy j&#224;ngale nag saraxalekat yu mag ya ak njiiti xeet wa &#241;&#235;w ci moom ne ko: &#171;Y&#235;f yii ngay def, ci ban sa&#241;-sa&#241; nga koy defe? Ku la may boobu sa&#241;-sa&#241;?&#187; </p> 
<p><A NAME="an_21:24">21:24</A>&nbsp; Yeesu tontu leen ne: &#171;Man itam dinaa leen laaj lenn; bu ngeen ma ko waxee, kon dinaa leen wax ci ban sa&#241;-sa&#241; laay defe y&#235;f yii. </p> 
<p><A NAME="an_21:25">21:25</A>&nbsp; La Yaxya daan def, di s&#243;ob nit &#241;i ci ndox, fu mu ko j&#235;le, ci Y&#224;lla walla ci nit &#241;i?&#187; Ci kaw loolu &#241;u daldi werante ci seen biir naan: &#171;Bu nu nee: &#8220;Ci Y&#224;lla,&#8221; dina nu laaj: &#8220;Lu tax g&#235;muleen ko kon?&#8221; </p> 
<p><A NAME="an_21:26">21:26</A>&nbsp; Te bu nu nee: &#8220;Ci nit &#241;i,&#8221; kon mbooloo mi dal ci sunu kaw, ndaxte &#241;&#233;pp teg na&#241;u Yaxya ab yonent.&#187; </p> 
<p><A NAME="an_21:27">21:27</A>&nbsp; &#209;u tontu Yeesu nag: &#171;Loolu xamunu ko.&#187; Noonu Yeesu ne leen: &#171;Kon man itam duma leen wax ci ban sa&#241;-sa&#241; laay defe y&#235;f yii.    </p> 
<p><A NAME="an_21:28">21:28</A>&nbsp; &#171;Lu di seen xalaat ci lii? Kenn nit amoon na &#241;aari doom. Am b&#233;s mu &#241;&#235;w ca taaw ba ne ko: &#8220;Sama doom, demal tey ligg&#233;eyi ca sama toolu r&#233;se&#241;.&#8221; </p> 
<p><A NAME="an_21:29">21:29</A>&nbsp; Taaw ba tontu ko ne: &#8220;Maa ngi dem baay,&#8221; waaye demu ca. </p> 
<p><A NAME="an_21:30">21:30</A>&nbsp; Gannaaw gi, baay ba &#241;&#235;w ca &#241;aareel ba, wax ko noonu. Mu tontu ko ne: &#8220;B&#235;gguma caa dem,&#8221; waaye gannaaw loolu xelam soppiku, mu dem ca.&#187;    </p> 
<p><A NAME="an_21:31">21:31</A>&nbsp; Noonu Yeesu laaj leen: &#171;Kan ci &#241;aari doom yooyu moo def coobareg baayam?&#187; &#209;u ne: &#171;&#209;aareel bi.&#187; Kon Yeesu ne leen: &#171;Ci d&#235;gg maa ngi leen koy wax, juutikat yi ak jig&#233;eni moykat yi &#241;oo leen j&#235;kk a dugg ci nguuru Y&#224;lla Aji Kawe ji. </p> 
<p><A NAME="an_21:32">21:32</A>&nbsp; Ndaxte Yaxya &#241;&#235;w na ci y&#233;en ci yoonu njub, te g&#235;muleen ko; waaye juutikat yi ak jig&#233;eni moykat yi g&#235;m na&#241;u ko. Te gannaaw bi ngeen gisee loolu, seen xel soppikuwul sax, ba ngeen g&#235;m ko.&#187;    </p> 
<p><A NAME="an_21:33">21:33</A>&nbsp; Yeesu teg ca ne: &#171;D&#233;gluleen beneen l&#233;eb. Amoon na fi benn boroom k&#235;r bu j&#235;mb&#235;t toolu r&#233;se&#241;. Mu &#241;ag tool bi, gas ci biir pax, ngir nal ci r&#233;se&#241; yi. Mu tabax wottukaay, batale ko ay beykat, daldi tukki.    </p> 
<p><A NAME="an_21:34">21:34</A>&nbsp; &#171;Bi nga xamee ne b&#235;gg na&#241;oo witt r&#233;se&#241; yi, mu y&#243;nni ay surgaam ci beykat yi, ngir jot w&#224;llam ci me&#241;&#241;eef mi. </p> 
<p><A NAME="an_21:35">21:35</A>&nbsp; Waaye beykat yi j&#224;pp surga yi, kenn ki &#241;u d&#243;or ko ay yar, keneen ki &#241;u rey ko, ki ci des &#241;u s&#224;nni ko ay doj. </p> 
<p><A NAME="an_21:36">21:36</A>&nbsp; Boroom k&#235;r gi nag y&#243;nniwaat yeneen surga yu &#235;pp yu j&#235;kk ya, beykat yi def leen noonu &#241;oom itam. </p> 
<p><A NAME="an_21:37">21:37</A>&nbsp; Mujj mu y&#243;nni doomam naan: &#8220;X&#235;y na &#241;u weg sama doom.&#8221; </p> 
<p><A NAME="an_21:38">21:38</A>&nbsp; Waaye bi beykat yi gisee doom ji, &#241;u ne ci seen bopp: &#8220;Kii moo war a donn tool bi; nan ko rey, moom ndonoom.&#8221; </p> 
<p><A NAME="an_21:39">21:39</A>&nbsp; &#209;u j&#224;pp ko nag, g&#233;nne ko tool bi, rey ko.&#187;    </p> 
<p><A NAME="an_21:40">21:40</A>&nbsp; Noonu Yeesu laaj leen: &#171;Bu boroom tool bi &#241;&#235;wee nag, na muy def beykat yi?&#187; </p> 
<p><A NAME="an_21:41">21:41</A>&nbsp; &#209;u ne ko: &#171;Dina rey reyin wu &#241;aaw nit &#241;u soxor &#241;oo&#241;u, batale tool bi yeneen beykat, yi koy jox w&#224;llam ci jamonoy me&#241;&#241;eef.&#187;    </p> 
<p><A NAME="an_21:42">21:42</A>&nbsp; Kon Yeesu ne leen: &#171;Xanaa musuleen a j&#224;ng lii ci Mbind yi?&#8220;Doj wi tabaxkat yi s&#224;nni;mujj na di doju ko&#241;;ci Boroom bi la loolu j&#243;ge,te y&#233;emu nanu ci.&#8221;    </p> 
<p><A NAME="an_21:43">21:43</A>&nbsp; &#171;Loolu moo tax maa ngi leen koy wax, dina&#241;u leen xa&#241; nguuru Y&#224;lla, d&#233;nk ko xeet wuy def ay j&#235;fam. </p> 
<p><A NAME="an_21:44">21:44</A>&nbsp; Ku dal ci doj wii, dammtoo; ku mu dal ci sa kaw, rajaxe la.&#187;    </p> 
<p><A NAME="an_21:45">21:45</A>&nbsp; Bi nga xamee ne saraxalekat yu mag ya ak Farisen ya d&#233;gg na&#241;u l&#233;ebam yooyu, &#241;u xam ne &#241;oom lay wax.</p> 
<p><A NAME="an_21:46">21:46</A>&nbsp; Noonu &#241;u di ko fexee j&#224;pp, waaye ragal na&#241;u nit &#241;a, ndaxte &#241;&#233;pp teg na&#241;u ko ab yonent.</p> 
<p><A NAME="an_22:1">22:1</A>&nbsp; Gannaaw loolu Yeesu nettali leen beneen l&#233;eb ne leen:</p> 
<p><A NAME="an_22:2">22:2</A>&nbsp; &#171;Nguuru Y&#224;lla Aji Kawe ji dafa mel ni buur buy waajal c&#233;etu doomam ju g&#243;or. </p> 
<p><A NAME="an_22:3">22:3</A>&nbsp; Noonu mu y&#243;nni ay surgaam, ngir &#241;u woo gan yi ca c&#233;et ga, waaye gan yi b&#235;ggu&#241;oo &#241;&#235;w. </p> 
<p><A NAME="an_22:4">22:4</A>&nbsp; Kon mu y&#243;nneeti yeneen surga ne leen: &#8220;Bu ngeen demee, y&#233;gal-leen gan yi sama woote bii: &#8216;Reer yi noppi na, reylu naa samay nag ak samay jur gu duuf; l&#233;pp sotti na, &#241;&#235;wleen ci reer yi.&#8217; &#8221; </p> 
<p><A NAME="an_22:5">22:5</A>&nbsp; Waaye ba tey wuyuwu&#241;u ko; &#241;u dem, kenn ki ca toolam, kenn ki jaayaani,</p> 
<p><A NAME="an_22:6">22:6</A>&nbsp; &#241;a ca des j&#224;pp surga ya, toroxal leen, rey leen.    </p> 
<p><A NAME="an_22:7">22:7</A>&nbsp; &#171;Noonu buur mer, daldi y&#243;nni ay xarekatam, ngir &#241;u rey b&#243;omkat yooyule, lakk seen d&#235;kk. </p> 
<p><A NAME="an_22:8">22:8</A>&nbsp; Ci kaw loolu mu ne surga ya: &#8220;Reeri c&#233;et gi noppi na, waaye &#241;i &#241;u woo yeyoowu&#241;u ko. </p> 
<p><A NAME="an_22:9">22:9</A>&nbsp; Demleen nag buntu d&#235;kk ba, woo ku ngeen fa gis ci reeri c&#233;et gi.&#8221; </p> 
<p><A NAME="an_22:10">22:10</A>&nbsp; Noonu surga ya g&#233;nn ca yoon ya, boole &#241;a &#241;u fa gis &#241;&#233;pp, &#241;u bon &#241;a ak &#241;u baax &#241;a, ba n&#233;egu reer ya fees ak ay gan.    </p> 
<p><A NAME="an_22:11">22:11</A>&nbsp; &#171;Bi nga xamee ne buur bi dugg na nag, ngir seetsi gan yi, mu gis fa nit ku solul mbubb mu &#241;u war a sol ca c&#233;et ga. </p> 
<p><A NAME="an_22:12">22:12</A>&nbsp; Buur ne ko: &#8220;Sama waay, naka nga dugge fii, te amuloo mbubbum c&#233;et?&#8221; Waa ji ne miig. </p> 
<p><A NAME="an_22:13">22:13</A>&nbsp; Noonu buur ba ne ay surgaam: &#8220;Yeewleen ko ci t&#224;nk yi ak ci loxo yi, s&#224;nni ko ci biti ci l&#235;nd&#235;m gi. Foofa dees na fa jooy tey y&#233;yu.&#8221; </p> 
<p><A NAME="an_22:14">22:14</A>&nbsp; Ndaxte &#241;i &#241;u woo bare na&#241;u, waaye &#241;i &#241;u t&#224;nn barewul.&#187;    </p> 
<p><A NAME="an_22:15">22:15</A>&nbsp; Booba Farisen ya dem gise, ba xam lu &#241;u war a def, ngir fiir Yeesu ci waxam.    </p> 
<p><A NAME="an_22:16">22:16</A>&nbsp; Noonu &#241;u y&#243;nni ci moom seeni taalibe ak &#241;i far ak buur bi Erodd ne ko: &#171;Kilifa gi, xam nanu ne ku w&#243;or nga, te ragaloo kenn, ndaxte seetuloo j&#235;mmi nit, waaye dangay xamle yoonu Y&#224;lla ci bu w&#243;or. </p> 
<p><A NAME="an_22:17">22:17</A>&nbsp; Wax nu nag loo xam ci lii: ndax jaadu na, nu fey buur bi Sesaar galag walla d&#233;et?&#187;    </p> 
<p><A NAME="an_22:18">22:18</A>&nbsp; Waaye Yeesu xam seen njubla&#331;, mu ne leen nag: &#171;Lu tax ngeen b&#235;gg maa fiir, y&#233;en naaf&#233;q yi? </p> 
<p><A NAME="an_22:19">22:19</A>&nbsp; Wonleen ma poset, bi &#241;uy feye galag.&#187; &#209;u daldi ko jox nag benn posetu denariyon. </p> 
<p><A NAME="an_22:20">22:20</A>&nbsp; Yeesu ne leen: &#171;Kan la&#241;u ci def nataalam ak turam?&#187; </p> 
<p><A NAME="an_22:21">22:21</A>&nbsp; &#209;u tontu ko: &#171;Sesaar.&#187; Noonu mu ne leen: &#171;Joxleen nag Sesaar li Sesaar moom, te jox Y&#224;lla li Y&#224;lla moom.&#187;    </p> 
<p><A NAME="an_22:22">22:22</A>&nbsp; Bi nga xamee ne d&#233;gg na&#241;u loolu, &#241;u waaru, b&#224;yyi ko, daldi dem.    </p> 
<p><A NAME="an_22:23">22:23</A>&nbsp; B&#233;s boobale ay Sadusen &#241;&#235;w ci moom. Sadusen yi nag &#241;oom g&#235;mu&#241;u ne ndekkite am na. Noonu &#241;u laaj ko naan: </p> 
<p><A NAME="an_22:24">22:24</A>&nbsp; &#171;Kilifa gi, Musaa nee woon na: &#8220;Boo xamee ne g&#243;or dee na te amul doom, na rakkam donn jabaram, ngir s&#224;kkal magam njaboot.&#8221; </p> 
<p><A NAME="an_22:25">22:25</A>&nbsp; Amoon na ci nun nag jur&#243;om-&#241;aari g&#243;or, &#241;u bokk ndey ak baay. Taaw ba s&#233;yoon na, faatu; rakk ja donn jabar ja, ndaxte amul woon doom. </p> 
<p><A NAME="an_22:26">22:26</A>&nbsp; &#209;aareel ba ak &#241;etteel ba def noonu, ba ci jur&#243;om-&#241;aareel ba. </p> 
<p><A NAME="an_22:27">22:27</A>&nbsp; Gannaaw &#241;oom &#241;&#233;pp, jig&#233;en ja faatu. </p> 
<p><A NAME="an_22:28">22:28</A>&nbsp; Bu ndekkite taxawee nag, jabaru kan lay doon ci jur&#243;om-&#241;aar &#241;i, ndaxte &#241;&#233;pp j&#235;l na&#241;u ko?&#187; </p> 
<p><A NAME="an_22:29">22:29</A>&nbsp; Waaye Yeesu tontu leen ne: &#171;Y&#233;ena ngi cig r&#233;er, ndaxte xamuleen Mbind mi mbaa k&#224;ttanu Y&#224;lla. </p> 
<p><A NAME="an_22:30">22:30</A>&nbsp; Ndaxte keroog ndekkite li kenn du am jabar, kenn du am j&#235;kk&#235;r, waaye dina&#241;u mel ni malaaka yi ci kaw. </p> 
<p><A NAME="an_22:31">22:31</A>&nbsp; Te lu j&#235;m ci ndekkitel &#241;i dee, xanaa musuleen a j&#224;ng la leen Y&#224;lla waxoon ne: </p> 
<p><A NAME="an_22:32">22:32</A>&nbsp; &#8220;Maay Y&#224;llay Ibraayma ak Y&#224;llay Isaaxa ak Y&#224;llay Yanq&#243;oba&#8221;? Li ciy g&#233;nn mooy, nekkul Y&#224;llay &#241;i dee waaye Y&#224;llay &#241;iy dund la.&#187; </p> 
<p><A NAME="an_22:33">22:33</A>&nbsp; Bi nga xamee ne mbooloo ma d&#233;gg na&#241;u loolu, &#241;u waaru ndax li mu j&#224;ngale.    </p> 
<p><A NAME="an_22:34">22:34</A>&nbsp; Gannaaw gi, Farisen ya y&#233;g na&#241;u ne, yey na Sadusen ya. Kon nag &#241;u daldi daje. </p> 
<p><A NAME="an_22:35">22:35</A>&nbsp; Noonu kenn ci &#241;oom, ka nekk xutbakat, fexe koo fiir. Mu laaj ko: </p> 
<p><A NAME="an_22:36">22:36</A>&nbsp; &#171;Kilifa gi, ban ndigal moo g&#235;n a m&#224;gg ci yoonu Musaa?&#187; </p> 
<p><A NAME="an_22:37">22:37</A>&nbsp; Yeesu tontu ko ne: &#171; &#8220;Nanga b&#235;gg Y&#224;lla sa Boroom ak sa xol b&#233;pp ak sa bakkan b&#233;pp ak sa xel m&#233;pp.&#8221; </p> 
<p><A NAME="an_22:38">22:38</A>&nbsp; Loolu moo di li j&#235;kk te &#235;pp ci li Y&#224;lla santaane. </p> 
<p><A NAME="an_22:39">22:39</A>&nbsp; Te &#241;aareel bi noona la mel: &#8220;Nanga b&#235;gg sa moroom, ni nga b&#235;gge sa bopp.&#8221; </p> 
<p><A NAME="an_22:40">22:40</A>&nbsp; &#209;aari ndigal yooyu t&#235;nk na&#241;u yoonu Musaa w&#233;pp, moom ak waxi yonent yi.&#187;    </p> 
<p><A NAME="an_22:41">22:41</A>&nbsp; Bi Farisen ya dajee nag, Yeesu laaj leen: </p> 
<p><A NAME="an_22:42">22:42</A>&nbsp; &#171;Lu ngeen xalaat ci Almasi bi; kan la nekk s&#235;tam?&#187; &#209;u tontu ko: &#171;Daawuda.&#187; </p> 
<p><A NAME="an_22:43">22:43</A>&nbsp; Noonu Yeesu ne leen: &#171;Lu tax nag Daawuda, bi muy wax ci k&#224;ttanu Xelu Y&#224;lla mi, di ko wooye &#8220;Boroom bi&#8221; ne: </p> 
<p><A NAME="an_22:44">22:44</A>&nbsp; &#8220;Boroom bi wax na sama Boroom:&#8216;Toogal ci sama ndeyjoor,ba kera may daaneelsay noon ci sa kanam&#8217; &#8221;</p> 
<p><A NAME="an_22:45">22:45</A>&nbsp; Gannaaw Daawuda nag wooye na ko: &#8220;Boroom bi,&#8221; nu muy nekke s&#235;tam?&#187; </p> 
<p><A NAME="an_22:46">22:46</A>&nbsp; Ci kaw loolu kenn m&#235;nu koo tontu genn k&#224;ddu. Te li dale ci b&#233;s booba kenn &#241;emeetu koo laaj dara.</p> 
<p><A NAME="an_23:1">23:1</A>&nbsp; Gannaaw loolu Yeesu waxoon na mbooloo ma ak taalibeem ya ne leen:    </p> 
<p><A NAME="an_23:2">23:2</A>&nbsp; &#171;Xutbakat ya ak Farisen ya &#241;u ngi toog ci jalu Musaa. </p> 
<p><A NAME="an_23:3">23:3</A>&nbsp; L&#233;pp lu &#241;u leen wax nag, defleen ko te s&#224;mm ko, waaye buleen roy seeni j&#235;f, ndaxte da&#241;uy wax waaye du&#241;u ko j&#235;fe. </p> 
<p><A NAME="an_23:4">23:4</A>&nbsp; Da&#241;uy takk say yu diis, yen leen ci nit &#241;i, waaye du&#241;u ko nangoo laal sax ak seen cati baaraam. </p> 
<p><A NAME="an_23:5">23:5</A>&nbsp; Da&#241;uy def seeni j&#235;f y&#233;pp, ngir nit &#241;i gis leen, di takk ay t&#233;ere yu r&#233;y, tey r&#233;yal seeni laari mbubb. </p> 
<p><A NAME="an_23:6">23:6</A>&nbsp; Ca reeri xew yi, toogu yu yiw la&#241;uy taamu, tey f&#233;ete kanam ca j&#224;ngu ya. </p> 
<p><A NAME="an_23:7">23:7</A>&nbsp; Da&#241;oo b&#235;gg &#241;&#233;pp nuyoo leen &#241;aari loxo ca p&#233;nc ma, di leen wooye &#8220;Kilifa gi.&#8221;</p> 
<p><A NAME="an_23:8">23:8</A>&nbsp; Waaye y&#233;en bu&#241;u leen wooye &#8220;Kilifa gi,&#8221; ndaxte kenn rekk moo di seen Kilifa, te y&#233;en &#241;&#233;pp ay bokk ngeen. </p> 
<p><A NAME="an_23:9">23:9</A>&nbsp; Te buleen tudde kenn seen &#8220;baay&#8221; ci &#224;ddina, ndaxte kenn rekk moo di seen Baay, ki ci kaw. </p> 
<p><A NAME="an_23:10">23:10</A>&nbsp; Bu&#241;u leen tudde it ay &#8220;njiit,&#8221; ndaxte kenn rekk moo di seen Njiit, mooy Kirist. </p> 
<p><A NAME="an_23:11">23:11</A>&nbsp; Ki g&#235;n a mag ci y&#233;en mooy ki nangoo nekk seen surga. </p> 
<p><A NAME="an_23:12">23:12</A>&nbsp; Kuy y&#233;kkatiku, dees na la suufeel; kuy suufeelu, &#241;u y&#233;kkati la.    </p> 
<p><A NAME="an_23:13">23:13</A>&nbsp; &#171;Y&#233;en xutbakat yi ak Farisen yi, naaf&#233;q yi, dingeen torox! Ndaxte y&#233;ena ngi t&#235;j nguuru Y&#224;lla Aji Kawe ji ci kanamu nit &#241;i; y&#233;en dungeen ci dugg, te dungeen b&#224;yyi ku ci b&#235;gg a dugg, mu dugg ci.    </p> 
<p><A NAME="an_23:15">23:15</A>&nbsp; &#171;Y&#233;en xutbakat yi ak Farisen yi, naaf&#233;q yi, dingeen torox! Ndaxte y&#233;ena ngi w&#235;r g&#233;ej ak suuf, ngir s&#224;kku benn taalibe, ba noppi ngeen def ko nitu safara, ku leen y&#233;es &#241;aari yoon.    </p> 
<p><A NAME="an_23:16">23:16</A>&nbsp; &#171;Y&#233;en njiit yu gumba yi, dingeen torox! Y&#233;ena ngi wax ne: &#8220;Ku gi&#241;e k&#235;r Y&#224;lla gi, ngi&#241; li duggul, waaye ku gi&#241; ci wurusu k&#235;r Y&#224;lla gi, dugg na.&#8221; </p> 
<p><A NAME="an_23:17">23:17</A>&nbsp; Y&#233;en &#241;i dof te gumba! Lan moo g&#235;n a m&#224;gg, wurus wi walla k&#235;r Y&#224;lla, gi tax wurus wi sell? </p> 
<p><A NAME="an_23:18">23:18</A>&nbsp; Dangeen ne it: &#8220;Ku gi&#241;e saraxalukaay bi ci k&#235;r Y&#224;lla gi, ngi&#241; li duggul, waaye ku gi&#241; ci sarax si ci kawam, dugg na.&#8221; </p> 
<p><A NAME="an_23:19">23:19</A>&nbsp; Gumba yi! Lan moo g&#235;n a m&#224;gg, sarax si walla saraxalukaay bi tax sarax si sell? </p> 
<p><A NAME="an_23:20">23:20</A>&nbsp; Ku gi&#241;e saraxalukaay bi, gi&#241; nga ci saraxalukaay bi ak li ci kawam l&#233;pp. </p> 
<p><A NAME="an_23:21">23:21</A>&nbsp; Ku gi&#241;e k&#235;r Y&#224;lla gi, gi&#241; nga ci k&#235;r Y&#224;lla gi ak Ki ci d&#235;kk. </p> 
<p><A NAME="an_23:22">23:22</A>&nbsp; Ku gi&#241; ci asamaan, gi&#241; nga ci jalu Buur Y&#224;lla ak Ki ci toog.    </p> 
<p><A NAME="an_23:23">23:23</A>&nbsp; &#171;Y&#233;en xutbakat yi ak Farisen yi, naaf&#233;q yi, dingeen torox! Ndaxte y&#233;ena ngi s&#224;kk asaka ci naana ak anet ak kumin, te s&#224;ggane yi g&#235;n a m&#224;gg ci yoonu Musaa, maanaam njub, y&#235;rmande ak ng&#235;m. Loolu ngeen war a def, waxuma nag ngeen b&#224;yyi la ca des. </p> 
<p><A NAME="an_23:24">23:24</A>&nbsp; Y&#233;en njiit yu gumba yi! Y&#233;ena ngi segg wallax-njaan, tey wann gil&#233;em.    </p> 
<p><A NAME="an_23:25">23:25</A>&nbsp; &#171;Y&#233;en xutbakat yi ak Farisen yi, naaf&#233;q yi, dingeen torox! Ndaxte y&#233;ena ngi setal bitib kaas bi ak ndab li, waaye ci biir dafa fees ak c&#224;cc ak &#235;ppal. </p> 
<p><A NAME="an_23:26">23:26</A>&nbsp; Farisen yu gumba yi! J&#235;kkleen a setal biir kaas bi ak ndab li, ngir biti bi itam set.    </p> 
<p><A NAME="an_23:27">23:27</A>&nbsp; &#171;Y&#233;en xutbakat yi ak Farisen yi, naaf&#233;q yi, dingeen torox! Ndaxte y&#233;ena ngi mel ni b&#224;mmeel yu &#241;u weexal. Ci biti am na&#241;u melo wu rafet, waaye ci biir da&#241;oo fees ak yaxi &#241;i dee ak tilim ju nekk. </p> 
<p><A NAME="an_23:28">23:28</A>&nbsp; Y&#233;en itam, ci ngistal dangeen a mel ni &#241;u jub, waaye ci seen biir dangeen fees ak naaf&#233;q ak lu bon.    </p> 
<p><A NAME="an_23:29">23:29</A>&nbsp; &#171;Y&#233;en xutbakat yi ak Farisen yi, naaf&#233;q yi, dingeen torox! Ndaxte y&#233;ena ngi tabax xabruy yonent yi, tey rafetal b&#224;mmeeli &#241;u jub &#241;i. </p> 
<p><A NAME="an_23:30">23:30</A>&nbsp; Te y&#233;ena ngi wax ne: &#8220;Bu nu fekke woon sunu jamonoy maam, dunu &#224;nd ak &#241;oom ciy tuur deretu yonent yi.&#8221; </p> 
<p><A NAME="an_23:31">23:31</A>&nbsp; Seede ngeen nii ne, yey ngeen seen bopp, te y&#233;enay doomi &#241;i doon rey yonent yi, </p> 
<p><A NAME="an_23:32">23:32</A>&nbsp; di aw seen t&#224;nki baay, ba y&#233;es leen sax. </p> 
<p><A NAME="an_23:33">23:33</A>&nbsp; Y&#233;en &#241;i mel ni ay jaan, te fees ak da&#331;ar niy co, naka ngeen di mucce mbugalu safara? </p> 
<p><A NAME="an_23:34">23:34</A>&nbsp; Moo tax maa ngi leen di y&#243;nnee ay yonent ak ay boroom xam-xam ak ay xutbakat. &#209;enn &#241;i dingeen leen rey te daaj leen ci bant; &#241;eneen &#241;i dingeen leen d&#243;or ay yar ci seeni j&#224;ngu, di leen fitnaal ci d&#235;kkoo-d&#235;kk. </p> 
<p><A NAME="an_23:35">23:35</A>&nbsp; Noonu deretu &#241;i jub, ji &#241;u tuur j&#233;pp ci &#224;ddina, dina x&#235;ppu ci seen kaw, li dale ci deretu Abel mi jub, ba ci deretu Sakariya doomu Baraki, mi ngeen rey ci diggante b&#233;rab bu sell bi ak saraxalukaay bi. </p> 
<p><A NAME="an_23:36">23:36</A>&nbsp; Ci d&#235;gg maa ngi leen koy wax, loolu l&#233;pp dina dal ci niti jamono jii.</p> 
<p><A NAME="an_23:37">23:37</A>&nbsp; &#171;Yerusalem, Yerusalem, yaw miy rey yonent yi, tey s&#224;nni ay doj ndaw yi, ba &#241;u dee, aka maa b&#235;ggoon a dajale say doom, ni ginaar di uufe ay cuujam, te nanguwuleen! </p> 
<p><A NAME="an_23:38">23:38</A>&nbsp; Kon nag Y&#224;lla dina b&#235;rg&#235;l seen k&#235;r, ba mu gent. </p> 
<p><A NAME="an_23:39">23:39</A>&nbsp; Ndaxte maa ngi leen koy wax, dungeen ma gisati li dale tey, ba kera ngeen ne: &#8220;Yaw miy &#241;&#235;w ci turu Boroom bi, ku barkeel nga!&#8221;&#187;</p> 
<p><A NAME="an_24:1">24:1</A>&nbsp; Bi Yeesu waxee ba noppi, mu g&#233;nn ca k&#235;r Y&#224;lla ga, dem. Noonu ay taalibeem &#241;&#235;w ci moom, ngir won ko tabaxi k&#235;r Y&#224;lla ga. </p> 
<p><A NAME="an_24:2">24:2</A>&nbsp; Waaye mu tontu leen ne: &#171;Du gis ngeen yii y&#233;pp? Ci d&#235;gg maa ngi leen koy wax, lii l&#233;pp dina daanu, ba doj dootul des ci kaw doj.&#187;    </p> 
<p><A NAME="an_24:3">24:3</A>&nbsp; Noonu bi nga xamee ne Yeesu toog na ca tundu Oliw ya, taalibeem ya &#241;&#235;w ci moom cig wet. &#209;u ne ko: &#171;Wax nu ka&#241; la loolu di am, te luy tegtale ne, yaa ngi &#241;&#235;w te &#224;ddina di tukki?&#187;    </p> 
<p><A NAME="an_24:4">24:4</A>&nbsp; Yeesu tontu leen ne: &#171;Moytuleen, bu leen kenn nax. </p> 
<p><A NAME="an_24:5">24:5</A>&nbsp; Ndaxte &#241;u bare dina&#241;u &#241;&#235;w ci sama tur ne: &#8220;Maa di Kirist,&#8221; te dina&#241;u nax &#241;u bare. </p> 
<p><A NAME="an_24:6">24:6</A>&nbsp; Dingeen d&#233;gg ay xare ak coowi xare; wottuleen, buleen ci tiit, ndaxte loolu war na am, waaye booba muju jamono ji jotagul. </p> 
<p><A NAME="an_24:7">24:7</A>&nbsp; Xeet dina j&#243;g, xeex ak weneen xeet, r&#233;ew xeex ak meneen r&#233;ew. Dina am ay xiif ak ay yengu-yenguy suuf ci b&#233;rab yu bare. </p> 
<p><A NAME="an_24:8">24:8</A>&nbsp; Waaye loolu l&#233;pp mooy ndoortel metit yi, mel ni jig&#233;en juy matu. </p> 
<p><A NAME="an_24:9">24:9</A>&nbsp; Bu boobaa dees na leen j&#233;bbale, metital leen, rey leen; te xeet y&#233;pp dina&#241;u leen ba&#241; ndax sama tur. </p> 
<p><A NAME="an_24:10">24:10</A>&nbsp; Bu loolu amee &#241;u bare dina&#241;u d&#224;ggeeku, di booleente tey ba&#241;ante. </p> 
<p><A NAME="an_24:11">24:11</A>&nbsp; Te it &#241;u bare &#241;uy mbubboo turu yonent dina&#241;u fee&#241;, nax nit &#241;u bare. </p> 
<p><A NAME="an_24:12">24:12</A>&nbsp; Te gannaaw lu bon day law, mb&#235;ggeelug &#241;i &#235;pp dina w&#224;&#241;&#241;iku. </p> 
<p><A NAME="an_24:13">24:13</A>&nbsp; Waaye ku mu&#241; ba ca muj ga, mucc. </p> 
<p><A NAME="an_24:14">24:14</A>&nbsp; Noonu xebaar bu baax bii ci nguuru Y&#224;lla, dees na ko y&#233;gle ci &#224;ddina s&#233;pp, ngir mu nekk seede ci xeet y&#233;pp. Bu loolu amee muju jamono ji jot.    </p> 
<p><A NAME="an_24:15">24:15</A>&nbsp; &#171;Dina am b&#233;s bu li &#241;uy wax: &#8220;Lu araam luy y&#224;qe&#8221; dina tege ca b&#233;rab bu sell ba. Mooy li &#241;u doon wax jaarale ko ci yonent Y&#224;lla Da&#241;eel; ku ko j&#224;ng, nanga ko xam. </p> 
<p><A NAME="an_24:16">24:16</A>&nbsp; Bu ngeen gisee loolu nag, ku nekk ci biir diiwaanu Yude, nanga daw ca tund ya; </p> 
<p><A NAME="an_24:17">24:17</A>&nbsp; ku nekk ci kaw taax ma, bul w&#224;cc ngir fab say y&#235;f, ya nekk ci biir k&#235;r ga; </p> 
<p><A NAME="an_24:18">24:18</A>&nbsp; ku nekk ca tool ba, bul &#241;ibbi ngir fab sa mbubb. </p> 
<p><A NAME="an_24:19">24:19</A>&nbsp; Ngalla jig&#233;en &#241;i &#235;mb ca b&#233;s yooyu, ngalla it &#241;iy n&#224;mpal! </p> 
<p><A NAME="an_24:20">24:20</A>&nbsp; &#209;aanleen nag seen g&#224;ddaay bumu nekk jamonoy seddaayu lolli, walla b&#233;su noflaay bi. </p> 
<p><A NAME="an_24:21">24:21</A>&nbsp; Ndaxte booba dina am metit wu r&#233;y wu musul a am, ba &#224;ddina sosoo ak tey, te dootul am mukk. </p> 
<p><A NAME="an_24:22">24:22</A>&nbsp; Te bu &#241;u w&#224;&#241;&#241;iwul b&#233;s yooyu, kenn du mucc, waaye dees na leen w&#224;&#241;&#241;i ndax &#241;i Y&#224;lla t&#224;nn.    </p> 
<p><A NAME="an_24:23">24:23</A>&nbsp; &#171;Booba nag, bu leen kenn waxee: &#8220;Kaayleen gis, Kirist a ngi fi,&#8221; mbaa: &#8220;Mu nga fale,&#8221; buleen ko g&#235;m. </p> 
<p><A NAME="an_24:24">24:24</A>&nbsp; Ndaxte &#241;i mbubboo turu Kirist ak &#241;i mbubboo turu yonent dina&#241;u fee&#241;, di joxe ay firnde yu r&#233;y ak ay k&#233;emaan, ba ciy nax sax &#241;i Y&#224;lla t&#224;nn, su loolu manoon a am. </p> 
<p><A NAME="an_24:25">24:25</A>&nbsp; Wax naa leen ko lu jiitu.    </p> 
<p><A NAME="an_24:26">24:26</A>&nbsp; &#171;Bu &#241;u leen waxee nag: &#8220;Seetleen, mu nga nale ca &#224;ll ba,&#8221; buleen g&#233;nn, mbaa &#241;u ne: &#8220;Seetleen mu ngi nii ci biir k&#235;r gi,&#8221; buleen ko g&#235;m. </p> 
<p><A NAME="an_24:27">24:27</A>&nbsp; Ndaxte ni melax di f&#224;qe penku, te lerax ba sowu, noonu la &#241;&#235;wu Doomu nit ki di mel. </p> 
<p><A NAME="an_24:28">24:28</A>&nbsp; Fa m&#233;dd nekk, fa la tan yiy dajee.    </p> 
<p><A NAME="an_24:29">24:29</A>&nbsp; &#171;Gannaaw metitu b&#233;s yooyule nag, ca saa sa jant bi dina l&#235;nd&#235;m te weer wi dootul leer; biddiiw yi dina&#241;u f&#224;q, daanu ci asamaan, te k&#224;ttani asamaan yi yengu. </p> 
<p><A NAME="an_24:30">24:30</A>&nbsp; Booba firnde ji taxaw, Doomu nit ki fee&#241; ci asamaan, te xeeti &#224;ddina s&#233;pp dina&#241;u jooy. Dina&#241;u gis Doomu nit ki di &#241;&#235;w ci niiri asamaan si, &#224;nd ak k&#224;ttan ak ndam lu r&#233;y. </p> 
<p><A NAME="an_24:31">24:31</A>&nbsp; Dina y&#243;nni ay malaakaam ak baatu liit bu d&#233;gtu, &#241;u dajale &#241;i mu t&#224;nn ci &#241;eenti xebla yi, fa asamaan dale ba fu mu yem.&#187;    </p> 
<p><A NAME="an_24:32">24:32</A>&nbsp; Yeesu teg ca ne: &#171;J&#224;ngleen misaalu garabu figg ga. Boo xamee ne ay b&#224;nqaasam duy na&#241;u, ay xobam s&#235;q, xam ngeen ne nawet jege na. </p> 
<p><A NAME="an_24:33">24:33</A>&nbsp; Noonu y&#233;en itam bu ngeen gisee loolu l&#233;pp, xamleen ne jege na, mu ngi ci bunt bi sax. </p> 
<p><A NAME="an_24:34">24:34</A>&nbsp; Ci d&#235;gg maa ngi leen koy wax, niti jamono jii du&#241;u w&#233;y te loolu l&#233;pp amul. </p> 
<p><A NAME="an_24:35">24:35</A>&nbsp; Asamaan ak suuf dina&#241;u w&#233;y, waaye samay wax du w&#233;y mukk.    </p> 
<p><A NAME="an_24:36">24:36</A>&nbsp; &#171;Waaye b&#233;s booba walla waxtu wa, kenn xamul ka&#241; lay doon; du malaaka yi ci kaw, du sax man Doom ji, waaye Baay bi rekk moo ko xam. </p> 
<p><A NAME="an_24:37">24:37</A>&nbsp; Ni b&#233;si N&#243;oyin ya, noonu lay mel, bu Doomu nit ki di &#241;&#235;w. </p> 
<p><A NAME="an_24:38">24:38</A>&nbsp; Ndaxte ca b&#233;s ya jiitu mb&#235;nn ma, nit &#241;aa ngi doon lekk di naan, g&#243;or yaa ngi doon takk jabar, tey maye seeni doom, ba b&#233;s ba N&#243;oyin duggee ca gaal ga; </p> 
<p><A NAME="an_24:39">24:39</A>&nbsp; xalaatu&#241;u woon dara, ba kera ndoxum mb&#235;nn ma di dikk, y&#243;bbu leen. Noonu lay mel ci &#241;&#235;wu Doomu nit ki.    </p> 
<p><A NAME="an_24:40">24:40</A>&nbsp; &#171;Bu boobaa ci &#241;aar &#241;u nekk cib tool, dina&#241;u j&#235;l kenn ki, b&#224;yyi ki ci des. </p> 
<p><A NAME="an_24:41">24:41</A>&nbsp; Ci &#241;aari jig&#233;en &#241;uy wol ca &#235;tt ba, dina&#241;u j&#235;l kenn ki, b&#224;yyi ki ci des. </p> 
<p><A NAME="an_24:42">24:42</A>&nbsp; Yeewuleen nag, ndaxte xamuleen b&#233;s bu seen Boroom di &#241;&#235;w. </p> 
<p><A NAME="an_24:43">24:43</A>&nbsp; Waaye xamleen lii: bu boroom k&#235;r gi xamoon, ci ban waxtu ci guddi la s&#224;cc bi di &#241;&#235;w, kon dina yeewu te du ko b&#224;yyi, mu toj k&#235;ram. </p> 
<p><A NAME="an_24:44">24:44</A>&nbsp; Loolu moo tax y&#233;en itam taxawleen jonn, ndaxte Doomu nit ki dina &#241;&#235;w ci waxtu wu ngeen ko s&#233;enuwul.&#187;</p> 
<p><A NAME="an_24:45">24:45</A>&nbsp; Yeesu teg ca ne: &#171;Kan moo nekk surga bu takku te teey, bu njaatigeem teg ci waa k&#235;r gi, ngir mu leen di dundal ca jamono ja? </p> 
<p><A NAME="an_24:46">24:46</A>&nbsp; Bu njaatigeem &#241;&#235;wee te gis muy def noonu, surga boobu dina am ng&#235;r&#235;m. </p> 
<p><A NAME="an_24:47">24:47</A>&nbsp; Ci d&#235;gg maa ngi leen koy wax, njaatige bi dina ko teg ci alalam j&#233;pp. </p> 
<p><A NAME="an_24:48">24:48</A>&nbsp; Waaye bu dee surga bu bon bu naan ci xelam: &#8220;Sama njaatige day y&#233;ex a &#241;&#235;w,&#8221; </p> 
<p><A NAME="an_24:49">24:49</A>&nbsp; mu t&#224;mbalee d&#243;or ay bokki surgaam, di lekk te naan ak naankat ya, </p> 
<p><A NAME="an_24:50">24:50</A>&nbsp; kon njaatige ba dina &#241;&#235;w ci b&#233;s bu mu ko s&#233;enuwul ak waxtu wu mu xamul. </p> 
<p><A NAME="an_24:51">24:51</A>&nbsp; Dina ko d&#243;or ay yar yu metti, jox ko a&#241;ub naaf&#233;q. Foofa dees na fa jooy tey y&#233;yu. </p> 
<p><A NAME="an_25:1">25:1</A>&nbsp; &#171;Booba nguuru Y&#224;lla Aji Kawe ji dina mel ni fukki janq, &#241;u fab seeni l&#224;mp, g&#233;nn, gatanduji boroom s&#233;et ba. </p> 
<p><A NAME="an_25:2">25:2</A>&nbsp; Fekk jur&#243;om ca janq ya di &#241;u am xel, jur&#243;om ya ca des &#241;&#224;kk xel. </p> 
<p><A NAME="an_25:3">25:3</A>&nbsp; &#209;i &#241;&#224;kk xel nag fab na&#241;u seeni l&#224;mp, waaye fabaalewu&#241;u diwlin;</p> 
<p><A NAME="an_25:4">25:4</A>&nbsp; waaye &#241;i am xel &#241;oom fab na&#241;u seeni l&#224;mp, fabaale diwlin ciy njaq. </p> 
<p><A NAME="an_25:5">25:5</A>&nbsp; Ni boroom s&#233;et bi y&#233;exee &#241;&#235;w nag, &#241;&#233;pp g&#235;mmeentu bay nelaw.    </p> 
<p><A NAME="an_25:6">25:6</A>&nbsp; &#171;Noonu ci xaaju guddi baat jib ne: &#8220;Boroom s&#233;et baa ngi, g&#233;nnleen, gatandu ko.&#8221;</p> 
<p><A NAME="an_25:7">25:7</A>&nbsp; Bi ko janq ya d&#233;ggee, &#241;u j&#243;g, defar seeni l&#224;mp. </p> 
<p><A NAME="an_25:8">25:8</A>&nbsp; &#209;i &#241;&#224;kk xel wax &#241;i am xel: &#8220;Mayleen nu ci seen diwlin, ndaxte sunuy l&#224;mp &#241;u ngi b&#235;gg a fey.&#8221;</p> 
<p><A NAME="an_25:9">25:9</A>&nbsp; Waaye &#241;i am xel tontu leen ne: &#8220;Li nu yor du doy ngir nun ak y&#233;en; tee ngeen a dem ca jaaykat ya, j&#235;nd.&#8221;    </p> 
<p><A NAME="an_25:10">25:10</A>&nbsp; &#171;Bi nga xamee ne dem na&#241;u j&#235;ndi, boroom s&#233;et ba agsi. &#209;i amoon diwlin ci seeni l&#224;mp, &#224;nd ak boroom s&#233;et ba ca reer ya. Noonu bunt ba t&#235;j. </p> 
<p><A NAME="an_25:11">25:11</A>&nbsp; Gannaaw loolu janq ya ca des agsi naan: &#8220;Sang bi, Sang bi, ubbil nu.&#8221; </p> 
<p><A NAME="an_25:12">25:12</A>&nbsp; Waaye mu tontu leen ne: &#8220;Ci d&#235;gg maa ngi leen koy wax, xawma leen.&#8221;    </p> 
<p><A NAME="an_25:13">25:13</A>&nbsp; &#171;Yeewuleen nag, ndaxte xamuleen b&#233;s ba mbaa waxtu wa.    </p> 
<p><A NAME="an_25:14">25:14</A>&nbsp; &#171;Te it nguuru Y&#224;lla dafa mel ni kuy tukki bitim r&#233;ew. Bi mu laata dem, mu woo ay surgaam, batale leen alalam, ku nekk lu mu &#224;ttan. </p> 
<p><A NAME="an_25:15">25:15</A>&nbsp; Kenn ka, mu d&#233;nk ko jur&#243;omi milyo&#331;, keneen ka, mu d&#233;nk ko &#241;aar; ka ca des, benn; daldi tukki.    </p> 
<p><A NAME="an_25:16">25:16</A>&nbsp; &#171;Bi mu demee nag, ki jot jur&#243;omi milyo&#331; ya dem, di ci jula, ba amaat yeneen jur&#243;om. </p> 
<p><A NAME="an_25:17">25:17</A>&nbsp; Noonu it ki jot &#241;aar amaat yeneen &#241;aar. </p> 
<p><A NAME="an_25:18">25:18</A>&nbsp; Waaye ki jot benn milyo&#331; dem, gas pax, n&#235;bb fa xaalisu njaatigeem.    </p> 
<p><A NAME="an_25:19">25:19</A>&nbsp; &#171;Gannaaw diir bu y&#224;gg njaatigeb surga ya dellusi, daldi leen laaj alalam. </p> 
<p><A NAME="an_25:20">25:20</A>&nbsp; Noonu ki jot jur&#243;omi milyo&#331; ya jege&#241;si, indi yeneen jur&#243;om naan: &#8220;Kilifa gi, d&#233;nk nga ma jur&#243;omi milyo&#331;; seetal, ame naa ci yeneen jur&#243;om.&#8221; </p> 
<p><A NAME="an_25:21">25:21</A>&nbsp; Njaatigeem tontu ko: &#8220;Def nga lu baax, surga bu baax nga te takku. Gannaaw takku nga ci lu tuuti, dinaa la d&#233;nk lu bare. Kaay bokk ci sama mb&#233;g.&#8221; </p> 
<p><A NAME="an_25:22">25:22</A>&nbsp; Naka noona ki jot &#241;aari milyo&#331; it jege&#241;si ne ko: &#8220;Kilifa gi, d&#233;nk nga ma &#241;aari milyo&#331;, seetal, ame naa ci yeneen &#241;aar.&#8221; </p> 
<p><A NAME="an_25:23">25:23</A>&nbsp; Njaatigeem ne ko: &#8220;Def nga lu baax, surga bu baax nga te takku. Gannaaw takku nga ci lu tuuti, dinaa la d&#233;nk lu bare. Kaay bokk ci sama mb&#233;g.&#8221;    </p> 
<p><A NAME="an_25:24">25:24</A>&nbsp; &#171;Gannaaw loolu nag, ki jot benn milyo&#331; jege&#241;si ne ko: &#8220;Kilifa gi, xamoon naa ne, nit ku n&#233;eg nga; dangay dajale foo jiwul, tey g&#243;ob foo faruwul. </p> 
<p><A NAME="an_25:25">25:25</A>&nbsp; Moo tax ma ragaloon la, ba dem, n&#235;bb sa xaalis ci biir suuf; mi ngii, fabal li nga moom.&#8221; </p> 
<p><A NAME="an_25:26">25:26</A>&nbsp; Waaye njaatigeem tontu ko: &#8220;Surga bu bon nga te tayel! Gannaaw xamoon nga ne, damay dajale fu ma jiwul, tey g&#243;ob fu ma faruwul, </p> 
<p><A NAME="an_25:27">25:27</A>&nbsp; kon waroon ngaa y&#243;bbu sama xaalis ca denckati xaalis ya. B&#233;s bu ma &#241;&#235;wee nag, ma man a jot li ma moom ak la mu jur.&#8221; </p> 
<p><A NAME="an_25:28">25:28</A>&nbsp; Noonu njaatige bi ne: &#8220;Nanguleen xaalis bi ci moom, jox ko boroom fukki milyo&#331; yi. </p> 
<p><A NAME="an_25:29">25:29</A>&nbsp; Ndaxte ku am dina&#241;u la dolli, ba nga barele, waaye ku amul, li nga am as n&#233;ew sax, dina&#241;u ko nangu. </p> 
<p><A NAME="an_25:30">25:30</A>&nbsp; Te s&#224;nnileen surga bu amul njari&#241; bi ci biti ci l&#235;nd&#235;m gi. Foofa dees na fa jooy te y&#233;yu.&#8221;    </p> 
<p><A NAME="an_25:31">25:31</A>&nbsp; &#171;Boo xamee ne Doomu nit ki mu ngi &#241;&#235;w ci ndamam, &#224;nd ak malaaka y&#233;pp, booba dina falu ni buur, toog ci jalam bu soloo ndam. </p> 
<p><A NAME="an_25:32">25:32</A>&nbsp; Bu boobaa dees na dajale xeeti &#224;ddina y&#233;pp ci kanamam, te dina leen x&#224;jjale, ni s&#224;mm di x&#224;jjalee xar yi ak b&#235;y yi, </p> 
<p><A NAME="an_25:33">25:33</A>&nbsp; mu teg xar yi ci ndeyjooram, b&#235;y yi ci c&#224;mmoo&#241;am.    </p> 
<p><A NAME="an_25:34">25:34</A>&nbsp; &#171;Noonu Buur bi dina wax &#241;i f&#233;ete ndeyjoor: &#8220;Agsileen, y&#233;en &#241;i sama Baay barkeel, j&#235;l-leen nguur, gi &#241;u leen waajal li dale ci nj&#224;lb&#233;enug &#224;ddina. </p> 
<p><A NAME="an_25:35">25:35</A>&nbsp; Ndaxte xiifoon naa, ngeen jox ma, ma lekk; te mar, ngeen jox ma, ma naan; nekkoon naa ab doxand&#233;em, ngeen fat ma; </p> 
<p><A NAME="an_25:36">25:36</A>&nbsp; te rafle, ngeen wodd ma; woppoon naa, ngeen seetsi ma; te &#241;u t&#235;j ma, ngeen &#241;&#235;w fi man.&#8221; </p> 
<p><A NAME="an_25:37">25:37</A>&nbsp; Ci kaw loolu &#241;i jub dina&#241;u tontu ne: &#8220;Boroom bi, ka&#241; lanu la gisoon, nga xiif, nu jox la, nga lekk; mbaa nga mar, nu jox la, nga naan? </p> 
<p><A NAME="an_25:38">25:38</A>&nbsp; Ka&#241; lanu la gisoon, nga nekk ab doxand&#233;em, nu fat la; mbaa nga rafle, nu wodd la? </p> 
<p><A NAME="an_25:39">25:39</A>&nbsp; Ka&#241; lanu la gisoon, nga wopp mbaa &#241;u t&#235;j la, nu &#241;&#235;w ci yaw?&#8221; </p> 
<p><A NAME="an_25:40">25:40</A>&nbsp; Noonu Buur bi dina leen tontu ne: &#8220;Ci d&#235;gg maa ngi leen koy wax, saa yu ngeen defalee loolu kenn ki g&#235;n a ndaw ci sama bokk yii, man ngeen ko defal.&#8221;</p> 
<p><A NAME="an_25:41">25:41</A>&nbsp; &#171;Gannaaw loolu dina wax &#241;i ci c&#224;mmoo&#241;am: &#8220;Soreleen ma y&#233;en &#241;i alku, te dem ci safara su dul fey, si &#241;u s&#224;kkal Seytaane ak ay malaakaam. </p> 
<p><A NAME="an_25:42">25:42</A>&nbsp; Ndaxte xiifoon naa waaye joxuleen ma, ma lekk; te mar waaye joxuleen ma, ma naan. </p> 
<p><A NAME="an_25:43">25:43</A>&nbsp; nekkoon naa ab doxand&#233;em, waaye fatuleen ma; te rafle, waaye wodduleen ma; woppoon naa te &#241;u t&#235;j ma, waaye seetsiwuleen ma.&#8221; </p> 
<p><A NAME="an_25:44">25:44</A>&nbsp; Ci kaw loolu dina&#241;u tontu ne: &#8220;Boroom bi, ka&#241; lanu la gisoon, nga xiif, mbaa nga mar, nga nekk ab doxand&#233;em mbaa rafle, nga wopp mbaa &#241;u t&#235;j la, te topptoowunu la?&#8221; </p> 
<p><A NAME="an_25:45">25:45</A>&nbsp; Kon dina leen tontu ne: &#8220;Ci d&#235;gg maa ngi leen koy wax, saa su ngeen ko defalul kenn ci &#241;i g&#235;n a ndaw, man ngeen ko defalul.&#8221; </p> 
<p><A NAME="an_25:46">25:46</A>&nbsp; Noonu &#241;ii dina&#241;u s&#243;obu ci mbugal gu dul jeex, waaye &#241;i jub dina&#241;u t&#224;bbi ci dund gu dul jeex.&#187;</p> 
<p><A NAME="an_26:1">26:1</A>&nbsp; Bi nga xamee ne Yeesu wax na loolu l&#233;pp ba noppi, mu ne taalibeem ya:</p> 
<p><A NAME="an_26:2">26:2</A>&nbsp; &#171;Xam ngeen ne, &#241;aari fan a des ci m&#224;ggalu b&#233;su J&#233;ggi ba, te dina&#241;u wor Doomu nit ki, daaj ko ci bant.&#187;    </p> 
<p><A NAME="an_26:3">26:3</A>&nbsp; Booba nag saraxalekat yu mag ya ak njiiti xeet wa dajaloo ca k&#235;r gu r&#233;y gu saraxalekat bu mag ba, tudd Kayif. </p> 
<p><A NAME="an_26:4">26:4</A>&nbsp; &#209;u daldi gise, ba xam lu &#241;u man a fexe, ba j&#224;pp Yeesu, reylu ko. </p> 
<p><A NAME="an_26:5">26:5</A>&nbsp; Waaye &#241;u ne: &#171;Bumu doon ci b&#233;su m&#224;ggal bi, ngir yengu-yengu ba&#241; a am ci nit &#241;i.&#187;    </p> 
<p><A NAME="an_26:6">26:6</A>&nbsp; Bi nga xamee ne Yeesu nekkoon na d&#235;kku Betani ca k&#235;r Simo&#331; ma gaana woon,</p> 
<p><A NAME="an_26:7">26:7</A>&nbsp; jenn jig&#233;en &#241;&#235;w ci moom, yor njaq lu &#241;u yette doj wu &#241;uy wax albaatar. Njaq la def latkolo&#241; bu jar lu baree-bare. Noonu bi Yeesu toogee di lekk, jig&#233;en ji tuur ko ci boppu Yeesu. </p> 
<p><A NAME="an_26:8">26:8</A>&nbsp; Waaye bi ko taalibe ya gisee, &#241;u daldi mer ne: &#171;Y&#224;q gii lu muy jari&#241;?</p> 
<p><A NAME="an_26:9">26:9</A>&nbsp; Maneesoon na koo jaay ci lu bare, jox xaalis bi miskin yi.&#187;    </p> 
<p><A NAME="an_26:10">26:10</A>&nbsp; Yeesu nag xam la &#241;u wax, mu ne leen: &#171;Jig&#233;en ji defal na ma j&#235;f ju rafet; lu tax ngeen di ko sonal? </p> 
<p><A NAME="an_26:11">26:11</A>&nbsp; Miskin yaa ngi ak y&#233;en b&#233;s bu nekk, waaye dungeen ma gis ba f&#224;ww. </p> 
<p><A NAME="an_26:12">26:12</A>&nbsp; Kii, ci li mu tuur latkolo&#241; bii ci sama yaram, def na ko ngir waajal sama rob. </p> 
<p><A NAME="an_26:13">26:13</A>&nbsp; Ci d&#235;gg maa ngi leen koy wax, f&#233;pp fu &#241;uy y&#233;ene xebaar bu baax bi ci &#224;ddina s&#233;pp, dina&#241;u fa f&#224;ttali it li jig&#233;en jii def.&#187;    </p> 
<p><A NAME="an_26:14">26:14</A>&nbsp; Ca waxtu woowu kenn ci fukki taalibe ya ak &#241;aar, ku tudd Yudaa Iskariyo, dem ca saraxalekat yu mag ya, </p> 
<p><A NAME="an_26:15">26:15</A>&nbsp; ne leen: &#171;Lan ngeen ma man a jox, ngir ma j&#233;bbal leen Yeesu?&#187; Noonu saraxalekat ya daldi ko wa&#241;&#241;al fanweeri poseti estateer. </p> 
<p><A NAME="an_26:16">26:16</A>&nbsp; Li dale ci saa soosa nag Yudaa di fexe jamono ju mu leen man a j&#233;bbal Yeesu.    </p> 
<p><A NAME="an_26:17">26:17</A>&nbsp; B&#233;s bu j&#235;kk ca m&#224;ggal, ga &#241;uy wax Mburu ya amul lawiir, taalibe yi &#241;&#235;w ci Yeesu ne ko: &#171;Foo b&#235;ggoon nu defaral la reeru m&#224;ggalu J&#233;ggi ba?&#187; </p> 
<p><A NAME="an_26:18">26:18</A>&nbsp; Yeesu tontu leen: &#171;Demleen ca d&#235;kk ba, j&#235;m ca diw, ngeen ne ko: &#8220;Kilifa gi nee na: Sama jamono jege na; ci sa k&#235;r laay m&#224;ggalsi xewu J&#233;ggi ba, man ak samay taalibe.&#8221;&#187; </p> 
<p><A NAME="an_26:19">26:19</A>&nbsp; Noonu taalibe yi defar reeru J&#233;ggi ba, na leen Yeesu waxe woon.    </p> 
<p><A NAME="an_26:20">26:20</A>&nbsp; Bi nga xamee ne timis jot na, Yeesu toog di lekk, moom ak fukki taalibe yi ak &#241;aar. </p> 
<p><A NAME="an_26:21">26:21</A>&nbsp; Bi &#241;uy lekk, mu ne leen: &#171;Ci d&#235;gg maa ngi leen koy wax, kenn ci y&#233;en dina ma wor.&#187; </p> 
<p><A NAME="an_26:22">26:22</A>&nbsp; Taalibe ya am naqaru xol bu r&#233;y; ku nekk daldi ne ko: &#171;Mbaa du man, Boroom bi?&#187; </p> 
<p><A NAME="an_26:23">26:23</A>&nbsp; Yeesu tontu leen ne: &#171;Ki dugal loxoom ak man ci ndab li, kooku moo may wor. </p> 
<p><A NAME="an_26:24">26:24</A>&nbsp; Doomu nit ki mu ngi dem, ni &#241;u ko waxe ci Mbind mi, waaye ki koy wor dina torox; ba&#241;oon a juddu moo g&#235;noon ci moom.&#187; </p> 
<p><A NAME="an_26:25">26:25</A>&nbsp; Yudaa, mi ko nar a wor, laaj ko: &#171;Mbaa du man, kilifa gi?&#187; Yeesu ne ko: &#171;Wax nga ko.&#187;    </p> 
<p><A NAME="an_26:26">26:26</A>&nbsp; Noonu bu &#241;uy lekk, Yeesu j&#235;l mburu, sant Y&#224;lla, damm ko, jox ko taalibe ya. Mu ne leen: &#171;J&#235;l-leen lekk, lii sama yaram la.&#187; </p> 
<p><A NAME="an_26:27">26:27</A>&nbsp; Gannaaw loolu mu j&#235;l kaas, sant Y&#224;lla, jox leen ko. Mu ne leen: &#171;Y&#233;en &#241;&#233;pp naanleen ci, </p> 
<p><A NAME="an_26:28">26:28</A>&nbsp; ndaxte lii sama deret la, ji fas k&#243;ll&#235;re gi, te mu tuuru, ngir &#241;u bare jot mbaalug b&#224;kkaar yi. </p> 
<p><A NAME="an_26:29">26:29</A>&nbsp; Maa ngi leen di wax, dootuma naan gannaawsi tey ndoxum r&#233;se&#241; mii, ba kera may naan ak y&#233;en ndoxum r&#233;se&#241; mu bees ci sama nguuru Baay.&#187;    </p> 
<p><A NAME="an_26:30">26:30</A>&nbsp; Gannaaw loolu &#241;u woy Y&#224;lla, ba noppi g&#233;nn, dem ca tundu Oliw ya.    </p> 
<p><A NAME="an_26:31">26:31</A>&nbsp; Booba Yeesu ne leen: &#171;Y&#233;en &#241;&#233;pp dingeen ma d&#224;ggeeku ci guddi gii, ndaxte bind na&#241;u: &#8220;Dinaa d&#243;or s&#224;mm bi, xari jur gi tasaaroo.&#8221; </p> 
<p><A NAME="an_26:32">26:32</A>&nbsp; Waaye bu ma dekkee, dinaa leen jiituji Galile.&#187; </p> 
<p><A NAME="an_26:33">26:33</A>&nbsp; Piyeer nag daldi j&#235;l k&#224;ddu gi naan: &#171;Bu la &#241;&#233;pp d&#224;ggeekoo, man duma la d&#224;ggeeku mukk.&#187; </p> 
<p><A NAME="an_26:34">26:34</A>&nbsp; Yeesu ne ko: &#171;Ci d&#235;gg maa ngi la koy wax, ci guddi gii, bala ginaar a sab, dinga ma weddi &#241;etti yoon.&#187; </p> 
<p><A NAME="an_26:35">26:35</A>&nbsp; Piyeer tontu ko: &#171;Boo xamee ne sax, damaa war a dee ak yaw, duma la weddi mukk.&#187; Taalibe y&#233;pp it waxe noonu.    </p> 
<p><A NAME="an_26:36">26:36</A>&nbsp; Bi loolu amee Yeesu &#224;nd ak &#241;oom ba ca b&#233;rab bu tudd Setsemane, mu ne taalibe ya: &#171;Toogleen fii, ma dem fale, &#241;aan fa.&#187; </p> 
<p><A NAME="an_26:37">26:37</A>&nbsp; Bi mu waxee loolu, mu &#224;nd ak Piyeer ak &#241;aari doomi Sebede, daldi am tiis ba xonett. </p> 
<p><A NAME="an_26:38">26:38</A>&nbsp; Mu ne leen: &#171;Sama xol dafa tiis, ba may b&#235;gg a dee; toogleen fi, xool ak man.&#187; </p> 
<p><A NAME="an_26:39">26:39</A>&nbsp; Bi mu waxee loolu, Yeesu dem ci kanam tuuti, ne n&#235;r&#235;m ci suuf, di &#241;aan ne: &#171;Sama Baay, bu manee am, na ma kaasu naqar bii teggi! Moona, bumuy ci sama coobare, waaye na sa coobare am.&#187;    </p> 
<p><A NAME="an_26:40">26:40</A>&nbsp; Noonu mu &#241;&#235;w ca taalibe ya, fekk leen &#241;uy nelaw. Mu ne Piyeer: &#171;Amuleen sax dooley xoolandoo ak man benn waxtu? </p> 
<p><A NAME="an_26:41">26:41</A>&nbsp; Xool-leen te &#241;aan, ngir ba&#241; a daanu cig fiir; seen xol jag na, waaye seen bind a woyof.&#187; </p> 
<p><A NAME="an_26:42">26:42</A>&nbsp; Yeesu delluwaat di &#241;aan ne: &#171;Sama Baay, bu fekkee ne kaasu naqar bii m&#235;nu maa teggi te naanuma ko, kon na sa coobare am.&#187; </p> 
<p><A NAME="an_26:43">26:43</A>&nbsp; Yeesu &#241;&#235;waat ca taalibe ya, fekk leen &#241;uy nelaw, ndaxte seeni b&#235;t da&#241;oo diis. </p> 
<p><A NAME="an_26:44">26:44</A>&nbsp; Mu daldi leen b&#224;yyi, waxaat loolu &#241;etteel bi yoon.    </p> 
<p><A NAME="an_26:45">26:45</A>&nbsp; Noonu mu &#241;&#235;w ca taalibe ya ne leen: &#171;Nelawleen l&#233;egi te noppalu. Waxtu wu &#241;u ma war a j&#233;bbale ci loxoy b&#224;kkaarkat yi, jege na. </p> 
<p><A NAME="an_26:46">26:46</A>&nbsp; J&#243;gleen nu dem; xool-leen, ki may wor a ngi nii, di &#241;&#235;w.&#187;    </p> 
<p><A NAME="an_26:47">26:47</A>&nbsp; Bi muy wax loolu nag, Yudaa, mi bokkoon ca fukki taalibe ya ak &#241;aar te naroon koo wor, agsi, &#224;nd ak mbooloo mu bare, j&#243;ge ca saraxalekat yu mag ya ak ca njiiti xeet wa, te g&#224;nnaayoo jaasi ak yet. </p> 
<p><A NAME="an_26:48">26:48</A>&nbsp; Fekk Yudaa moomu joxoon na leen tegtal ne leen: &#171;Ki may f&#243;on, moom la; j&#224;ppleen ko.&#187; </p> 
<p><A NAME="an_26:49">26:49</A>&nbsp; Mu daldi &#241;&#235;w ci Yeesu nag ne ko: &#171;Salaamu &#224;leykum, kilifa gi!&#187; daldi ko f&#243;on bu t&#224;ng. </p> 
<p><A NAME="an_26:50">26:50</A>&nbsp; Yeesu tontu ko: &#171;Sama xarit, xam naa lu tax nga &#241;&#235;w.&#187; Noonu &#241;u daldi jegesi, song ko, j&#224;pp ko.    </p> 
<p><A NAME="an_26:51">26:51</A>&nbsp; Ca saa sa kenn ci &#241;i &#224;nd ak Yeesu bocci jaaseem, d&#243;or surgab saraxalekat bu mag ba, nopp ba dagg. </p> 
<p><A NAME="an_26:52">26:52</A>&nbsp; Waaye Yeesu ne ko: &#171;Roofal sa jaasi ci mbaram, ndaxte ku bocci jaasi, jaasi moo lay rey. </p> 
<p><A NAME="an_26:53">26:53</A>&nbsp; Xanaa xamuloo ne, man naa laaj sama Baay, te dina ma may ci taxawaay bi mbooloom malaaka mu xel dajul? </p> 
<p><A NAME="an_26:54">26:54</A>&nbsp; Waaye su ma ko defoon, nan la Mbind mi man a ame? Ndaxte Mbind mi nee na, nii la war a ame.&#187;    </p> 
<p><A NAME="an_26:55">26:55</A>&nbsp; Booba Yeesu ne mbooloo mi: &#171;J&#243;g ngeen ngir j&#224;pp ma, g&#224;nnaayoo jaasi ak yet, mel ni &#241;uy topp s&#224;cc. Moona daa naa toog b&#233;s bu nekk ca k&#235;r Y&#224;lla ga, di j&#224;ngale, te j&#224;ppuleen ma. </p> 
<p><A NAME="an_26:56">26:56</A>&nbsp; Waaye lii l&#233;pp xew na, ngir amal Mbindi yonent yi.&#187; Ci kaw loolu taalibe y&#233;pp d&#235;ddu ko, daw.    </p> 
<p><A NAME="an_26:57">26:57</A>&nbsp; &#209;a j&#224;ppoon Yeesu y&#243;bbu ko k&#235;r Kayif, saraxalekat bu mag ba, fa xutbakat ya ak njiit ya daje. </p> 
<p><A NAME="an_26:58">26:58</A>&nbsp; Piyeer topp ko fu sore, ba ci &#235;ttu saraxalekat bu mag ba; mu dugg, toog ak surga ya, ngir seet nu mbir may mujje.    </p> 
<p><A NAME="an_26:59">26:59</A>&nbsp; Noonu saraxalekat yu mag ya ak kureelu &#224;ttekat ya di seet naaf&#233;q bu man a seede ci Yeesu, ba &#241;u man koo rey, </p> 
<p><A NAME="an_26:60">26:60</A>&nbsp; waaye m&#235;nu&#241;u koo am. Teewul &#241;u bare &#241;&#235;woon na&#241;u, di seede lu dul d&#235;gg. Ba mujj &#241;aari nit &#241;&#235;w naan: </p> 
<p><A NAME="an_26:61">26:61</A>&nbsp; &#171;Kii nee woon na: &#8220;Man naa toj k&#235;r Y&#224;lla ga, tabaxaat ko ci &#241;etti fan.&#8221;&#187;    </p> 
<p><A NAME="an_26:62">26:62</A>&nbsp; Ci kaw loolu saraxalekat bu mag ba j&#243;g ne ko: &#171;Ndax doo tontu dara? Loo xam ci li &#241;ii seede ci yaw?&#187; </p> 
<p><A NAME="an_26:63">26:63</A>&nbsp; Waaye Yeesu ne cell. Saraxalekat bu mag ba ne ko: &#171;Gi&#241;loo naa la ci Y&#224;lla miy dund, nga wax nu, ndax yaa di Almasi bi, Doomu Y&#224;lla ji.&#187; </p> 
<p><A NAME="an_26:64">26:64</A>&nbsp; Yeesu tontu ko: &#171;Wax nga ko. Maa ngi leen koy wax it, li dale fii dingeen gis Doomu nit ki toog ci ndeyjooru Aji K&#224;ttan ji, di &#241;&#235;w ci niiri asamaan si.&#187; </p> 
<p><A NAME="an_26:65">26:65</A>&nbsp; Bi mu d&#233;ggee loolu, saraxalekat bu mag ba daldi mer lool, ba xotti ay y&#233;reem, daldi ne: &#171;Weddi na Y&#224;lla, lu nu doyeeti seede? D&#233;gg ngeen ni mu weddee. </p> 
<p><A NAME="an_26:66">26:66</A>&nbsp; Lu ngeen ci xalaat?&#187; &#209;u tontu ko: &#171;Yoon teg na ko dee.&#187;    </p> 
<p><A NAME="an_26:67">26:67</A>&nbsp; Ci kaw loolu &#241;u daldi tifli ci xar-kanamam, d&#243;or ko ay kurfe&#241;. &#209;eneen talaata ko, </p> 
<p><A NAME="an_26:68">26:68</A>&nbsp; ne ko: &#171;Yaw Kirist, yonent bi, ndax xam nga ku la d&#243;or?&#187;    </p> 
<p><A NAME="an_26:69">26:69</A>&nbsp; Bi looluy xew, Piyeer moom ma nga toogoon ca biti ca &#235;tt ba. Noonu benn mbindaan &#241;&#235;w ci moom ne ko: &#171;Yaw itam &#224;ndoon nga ak Yeesum Galile.&#187; </p> 
<p><A NAME="an_26:70">26:70</A>&nbsp; Waaye Piyeer weddi ko ci kanamu &#241;&#233;pp ne ko: &#171;Xawma li ngay wax.&#187; </p> 
<p><A NAME="an_26:71">26:71</A>&nbsp; Bi mu ko waxee, mu j&#235;m ca bunt ba, te beneen mbindaan gis ko, mu wax &#241;a fa nekkoon: &#171;Kii &#224;ndoon na ak Yeesum Nasaret.&#187; </p> 
<p><A NAME="an_26:72">26:72</A>&nbsp; Waaye Piyeer weddiwaat, boole ko ak ay ngi&#241; ne ko: &#171;Xawma nit kooku.&#187;</p> 
<p><A NAME="an_26:73">26:73</A>&nbsp; Nes tuuti &#241;a fa taxawoon &#241;&#235;w ci Piyeer ne ko: &#171;Ci lu w&#243;or ne yaw itam bokk nga ci &#241;oom, ndaxte sa waxin fee&#241;al na la.&#187; </p> 
<p><A NAME="an_26:74">26:74</A>&nbsp; Bi mu ko d&#233;ggee, Piyeer daldi gi&#241; ak di waat ne: &#171;Xawma nit kooku.&#187; Te ci taxawaay ginaar daldi sab. </p> 
<p><A NAME="an_26:75">26:75</A>&nbsp; Noonu Piyeer f&#224;ttaliku la Yeesu waxoon ne: &#171;Bala ginaar a sab, dinga ma weddi &#241;etti yoon.&#187; Mu daldi g&#233;nn, di jooy jooy yu metti.</p> 
<p><A NAME="an_27:1">27:1</A>&nbsp; Ci suba teel saraxalekat yu mag y&#233;pp ak njiiti xeet wa gise, ngir fexee reylu Yeesu. </p> 
<p><A NAME="an_27:2">27:2</A>&nbsp; &#209;u yeew ko, y&#243;bbu ko, j&#233;bbal ko Pilaat boroom r&#233;ew ma.    </p> 
<p><A NAME="an_27:3">27:3</A>&nbsp; Bi nga xamee ne Yudaa, mi woroon Yeesu, gis na ne, daan na&#241;u ko, mu am naqaru xol. Mu dem nag ca saraxalekat yu mag ya ak njiit ya, delloo leen fanweeri poset yu xaalis,</p> 
<p><A NAME="an_27:4">27:4</A>&nbsp; ne leen: &#171;Am naa b&#224;kkaar ci li ma wor nit ku too&#241;ul, ngir &#241;u rey ko.&#187; &#209;u tontu ko: &#171;Lu ciy sunu yoon? Loolu yaa ko y&#233;g.&#187;</p> 
<p><A NAME="an_27:5">27:5</A>&nbsp; Noonu Yudaa s&#224;nni xaalis ba ca k&#235;r Y&#224;lla ga, j&#243;ge fa, dem, takk buum ci baatam, xaru.    </p> 
<p><A NAME="an_27:6">27:6</A>&nbsp; Saraxalekat yu mag ya nag fab xaalis ba, naan: &#171;Jaaduwul nu def xaalis bii ci dencukaayu xaalis bi ci k&#235;r Y&#224;lla gi, ndaxte nj&#235;gu deret la.&#187;</p> 
<p><A NAME="an_27:7">27:7</A>&nbsp; &#209;u daldi diisoo nag, j&#235;nd ca xaalis ba toolu defarkatu ndaa ya, ngir di fa suul doxand&#233;em ya. </p> 
<p><A NAME="an_27:8">27:8</A>&nbsp; Loolu moo tax &#241;u wooye tool booba ba tey Toolu deret. </p> 
<p><A NAME="an_27:9">27:9</A>&nbsp; Noonu la &#241;u waxoon jaarale ko ci yonent Y&#224;lla Yeremi am, bi mu naan: &#171;Fab na&#241;u fanweeri poseti xaalis ya, mooy nj&#235;g gi b&#224;nni Israyil xayma woon ci nit ki; </p> 
<p><A NAME="an_27:10">27:10</A>&nbsp; &#241;u joxe ko ngir toolu defarkatu ndaa ya, ni ma ko Boroom bi sante.&#187;    </p> 
<p><A NAME="an_27:11">27:11</A>&nbsp; Gannaaw loolu Yeesu taxaw ca kanamu boroom r&#233;ew ma, boroom r&#233;ew ma laaj ko; &#171;Ndax yaa di buuru Yawut yi?&#187; </p> 
<p><A NAME="an_27:12">27:12</A>&nbsp; Yeesu tontu ko ne: &#171;Wax nga ko,&#187; waaye tontuwul dara ca la ko saraxalekat yu mag ya ak njiit ya jii&#241;. </p> 
<p><A NAME="an_27:13">27:13</A>&nbsp; Noonu Pilaat ne ko: &#171;Xanaa d&#233;gguloo l&#233;pp li &#241;u la jii&#241;?&#187; </p> 
<p><A NAME="an_27:14">27:14</A>&nbsp; Waaye Yeesu tontuwu ko ci dara, ba tax boroom r&#233;ew ma waaru lool.    </p> 
<p><A NAME="an_27:15">27:15</A>&nbsp; Ca m&#224;ggal gu nekk nag boroom r&#233;ew ma daan na may mbooloo ma, &#241;u t&#224;nn kenn ca &#241;a &#241;u t&#235;joon, mu daldi leen ko b&#224;yyil. </p> 
<p><A NAME="an_27:16">27:16</A>&nbsp; Fekk booba amoon na&#241;u ku &#241;u t&#235;joon, ku siiw te tudd Barabas. </p> 
<p><A NAME="an_27:17">27:17</A>&nbsp; Bi nga xamee ne daje na&#241;u nag, Pilaat laaj leen: &#171;Kan ngeen b&#235;gg, ma b&#224;yyi ko, Barabas walla Yeesu mi &#241;uy wax Kirist?&#187; </p> 
<p><A NAME="an_27:18">27:18</A>&nbsp; Ndaxte xamoon na ne, ki&#241;aan rekk a taxoon, &#241;u j&#233;bbal ko ko. </p> 
<p><A NAME="an_27:19">27:19</A>&nbsp; Te it bi mu toogee sax ca jalu &#224;ttekaay ba, jabaram y&#243;nnee ci moom ne ko: &#171;Bul dugg ci y&#235;fi ku jub kooku, ndaxte tey g&#233;nt naa ci moom te sonn naa ci lool.&#187; </p> 
<p><A NAME="an_27:20">27:20</A>&nbsp; Waaye saraxalekat yu mag ya ak njiit ya xiir mbooloo ma, &#241;u laaj Barabas te reylu Yeesu.    </p> 
<p><A NAME="an_27:21">27:21</A>&nbsp; Noonu boroom r&#233;ew ma laaj leen: &#171;Kan ci &#241;aar &#241;ii ngeen b&#235;gg, ma b&#224;yyil leen ko?&#187; &#209;u tontu ko: &#171;Barabas.&#187; </p> 
<p><A NAME="an_27:22">27:22</A>&nbsp; Pilaat ne leen: &#171;Nan laay def nag Yeesu, mi tudd Kirist?&#187; &#209;&#233;pp tontu ko ne: &#171;Daaj ko ci bant, ba mu dee!&#187; </p> 
<p><A NAME="an_27:23">27:23</A>&nbsp; Boroom r&#233;ew ma ne leen: &#171;Lu tax? Gan too&#241; la def?&#187; Waaye &#241;u daldi yuuxu bu g&#235;n a kawe naan: &#171;Daaj ko ci bant!&#187;    </p> 
<p><A NAME="an_27:24">27:24</A>&nbsp; Naka Pilaat xam ne, du ci man dara, fekk na sax yengu-yengu bi g&#235;n a am doole, mu daldi fab ndox, raxas ay loxoom ca kanamu mbooloo ma ne leen: &#171;Set naa ci deretu ku jub kii; nu ngeen xam, defleen ko.&#187; </p> 
<p><A NAME="an_27:25">27:25</A>&nbsp; &#209;&#233;pp tontu ko: &#171;Na deretam dal ci sunu kaw ak sunu kaw njaboot.&#187;    </p> 
<p><A NAME="an_27:26">27:26</A>&nbsp; Noonu Pilaat b&#224;yyil leen Barabas, mu d&#243;orlu Yeesu ay yar, j&#233;bbal ko, ngir &#241;u daaj ko ci bant.    </p> 
<p><A NAME="an_27:27">27:27</A>&nbsp; Bi &#241;u ko defee xarekati boroom r&#233;ew ma fab Yeesu, y&#243;bbu ko ci biir k&#235;r ga, &#241;u daldi woo mbooloom xarekat ya y&#233;pp ci moom. </p> 
<p><A NAME="an_27:28">27:28</A>&nbsp; Noonu &#241;u summi ko, solal ko mbubbum xarekat mu xonq curr. </p> 
<p><A NAME="an_27:29">27:29</A>&nbsp; &#209;u r&#224;bb kaalag d&#233;g, teg ko ci boppam, teg bantu xat ci loxol ndeyjooram, sukk ci kanamam, di ko &#241;aawal ne ko: &#171;Nuyu nanu la, yaw buuru Yawut yi!&#187; </p> 
<p><A NAME="an_27:30">27:30</A>&nbsp; Ba noppi &#241;u daldi tifli ci kawam, fab bantu xat ba, d&#243;or ko ci boppam. </p> 
<p><A NAME="an_27:31">27:31</A>&nbsp; Bi &#241;u ko &#241;aawalee ba noppi, &#241;u summi mbubbum xarekat ma, solalaat ko ay y&#233;reem, y&#243;bbu ko, ngir daaj ko ci bant.    </p> 
<p><A NAME="an_27:32">27:32</A>&nbsp; Bi nga xamee ne g&#233;nn na&#241;u, &#241;u daje ak nit ku d&#235;kk Siren te tudd Simo&#331;; &#241;u ga ko, ngir mu g&#224;ddu bant, ba &#241;u war a daaj Yeesu. </p> 
<p><A NAME="an_27:33">27:33</A>&nbsp; &#209;u &#241;&#235;w nag fa &#241;uy wax Golgota, biy tekki &#171;B&#233;rabu kaa&#331;u bopp.&#187; </p> 
<p><A NAME="an_27:34">27:34</A>&nbsp; Bi &#241;u fa eggee, &#241;u jox ko bii&#241;, &#241;u def ci lu wex. Waaye bi mu ko mosee, nanguwu koo naan.    </p> 
<p><A NAME="an_27:35">27:35</A>&nbsp; Noonu &#241;u daaj ko ca bant ba, &#241;u daldi s&#233;ddoo ay y&#233;reem, tegoo ko ay bant, </p> 
<p><A NAME="an_27:36">27:36</A>&nbsp; ba noppi toog fa, di ko wottu. </p> 
<p><A NAME="an_27:37">27:37</A>&nbsp; Te it &#241;u teg ci kaw boppam mbind, mu xamle lu tax &#241;u rey ko, mu ne: &#171;Kii mooy Yeesu, buuru Yawut yi.&#187;    </p> 
<p><A NAME="an_27:38">27:38</A>&nbsp; Booba it &#241;u daajaale ak moom &#241;aari taskati r&#233;ew ma, kenn ci ndeyjooram, ka ca des ci c&#224;mmoo&#241;am.    </p> 
<p><A NAME="an_27:39">27:39</A>&nbsp; &#209;a fa doon romb di ko xas, di w&#235;cc seen bopp ndax sib ko, </p> 
<p><A NAME="an_27:40">27:40</A>&nbsp; naan: &#171;Yaw mi man a toj k&#235;r Y&#224;lla ga, tabaxaat ko ci &#241;etti fan, musalal sa bopp; boo nekkee Doomu Y&#224;lla, w&#224;ccal ci bant bi.&#187; </p> 
<p><A NAME="an_27:41">27:41</A>&nbsp; Saraxalekat yu mag ya ak xutbakat ya ak njiit ya it di ko &#241;aawal naan: </p> 
<p><A NAME="an_27:42">27:42</A>&nbsp; &#171;Waa jii musal na &#241;eneen te m&#235;nul a musal boppam! Ndegam mooy buuru Israyil, na w&#224;cc l&#233;egi ci bant bi, nu g&#235;m ko. </p> 
<p><A NAME="an_27:43">27:43</A>&nbsp; Gannaaw d&#233;nk na boppam Y&#224;lla, kon na ko Y&#224;lla musal, bu ko soppee, ndaxte nee na: &#8220;Maay Doomu Y&#224;lla.&#8221;&#187; </p> 
<p><A NAME="an_27:44">27:44</A>&nbsp; Taskati r&#233;ew ma it, ya &#241;u daajaale ak moom, di ko xas noonule.    </p> 
<p><A NAME="an_27:45">27:45</A>&nbsp; La t&#224;mbalee digg-b&#235;cc&#235;g, ba ci tisbaar, r&#233;ew m&#233;pp l&#235;nd&#235;m. </p> 
<p><A NAME="an_27:46">27:46</A>&nbsp; Noonu ci wetu &#241;etti waxtu Yeesu daldi wootee k&#224;ddu gu d&#235;g&#235;r naan: &#171;Eli, Eli, lema sabaktani?&#187; liy tekki: &#171;Sama Y&#224;lla, sama Y&#224;lla, lu tax nga d&#235;ddu ma?&#187; </p> 
<p><A NAME="an_27:47">27:47</A>&nbsp; &#209;enn &#241;a ca &#241;a fa taxaw nag, bi &#241;u ko d&#233;ggee, &#241;u ne: &#171;Mu ngi woo yonent Y&#224;lla Iliyas.&#187; </p> 
<p><A NAME="an_27:48">27:48</A>&nbsp; Ca saa sa kenn ci &#241;oom daw, j&#235;l aw sagar, capp ko ci bineegar, mu teg ko ci kaw bant, jox ko ko, mu muucu. </p> 
<p><A NAME="an_27:49">27:49</A>&nbsp; Waaye &#241;a ca des ne: &#171;B&#224;yyil, nu seet ba xam Iliyas dina &#241;&#235;w, musal ko.&#187; </p> 
<p><A NAME="an_27:50">27:50</A>&nbsp; Noonu Yeesu wootewaat ak k&#224;ddu gu d&#235;g&#235;r, delloo ruuwam Y&#224;lla.    </p> 
<p><A NAME="an_27:51">27:51</A>&nbsp; Ca saa sa ridob b&#233;rab bu sell ba ca k&#235;r Y&#224;lla ga xar &#241;aar, li dale ci kaw ba ci suuf; suuf si yengu, doj yi toj, b&#224;mmeel yi ubbiku, </p> 
<p><A NAME="an_27:52">27:52</A>&nbsp; te &#241;u bare ci j&#235;mmi nit &#241;u sell &#241;u dee, dekki. </p> 
<p><A NAME="an_27:53">27:53</A>&nbsp; Te gannaaw ndekkitel Yeesu &#241;u g&#233;nn ca b&#224;mmeel ya, dugg ca d&#235;kk bu sell ba, te fee&#241;u &#241;u bare.    </p> 
<p><A NAME="an_27:54">27:54</A>&nbsp; Noonu njiitu xare bi ak &#241;i &#224;nd ak moom di wottu Yeesu, bi &#241;u gisee suuf si yengu ak li xew, &#241;u daldi tiit lool ne: &#171;Ci d&#235;gg, kii Doomu Y&#224;lla la.&#187;    </p> 
<p><A NAME="an_27:55">27:55</A>&nbsp; Amoon na fa it ay jig&#233;en yu bare yu leen dand, di seetaan. Te &#241;oo j&#243;ge woon Galile, &#224;nd ak Yeesu, di ko topptoo. </p> 
<p><A NAME="an_27:56">27:56</A>&nbsp; X&#224;mmi na&#241;u ci: Maryaama mi d&#235;kk Magdala, ndeyu Saag ak Yuusufa, ak ndeyu doomi Sebede ya.    </p> 
<p><A NAME="an_27:57">27:57</A>&nbsp; Ca ngoon amoon na taalibeb Yeesu mu &#241;&#235;w, tudd Yuusufa te d&#235;kk Arimate; ku bare alal la woon. </p> 
<p><A NAME="an_27:58">27:58</A>&nbsp; Mu dem ca Pilaat, laaj ko n&#233;ewu Yeesu. Pilaat santaane, &#241;u jox ko ko. </p> 
<p><A NAME="an_27:59">27:59</A>&nbsp; Noonu Yuusufa fab j&#235;mm ja, laxas ko ci c&#224;ngaay lu set, </p> 
<p><A NAME="an_27:60">27:60</A>&nbsp; dugal ko ca b&#224;mmeel bu bees, ba mu yettaloon boppam ciw doj. Mu b&#233;ra&#331; doj wu mag ca buntu b&#224;mmeel ba, dem. </p> 
<p><A NAME="an_27:61">27:61</A>&nbsp; Fekk Maryaamam Magdala ak Maryaama ma ca des &#241;oo fa toogoon janook b&#224;mmeel ba.</p> 
<p><A NAME="an_27:62">27:62</A>&nbsp; Ba b&#235;t setee nag, ca b&#233;s ba topp b&#233;su Waajal ba, saraxalekat yu mag ya ak Farisen ya dajaloo, j&#235;m ci Pilaat. </p> 
<p><A NAME="an_27:63">27:63</A>&nbsp; &#209;u ne ko: &#171;Boroom r&#233;ew mi, f&#224;ttaliku nanu ne, naxkat booba waxoon na, bi muy dund naan: &#8220;Gannaaw &#241;etti fan dinaa dekki.&#8221; </p> 
<p><A NAME="an_27:64">27:64</A>&nbsp; Danoo b&#235;ggoon nag, nga santaane, &#241;u wottu b&#224;mmeel ba, ba am &#241;etti fan, ngir ba&#241; taalibeem ya &#241;&#235;w, s&#224;cc n&#233;ew ba, tey y&#233;gle ne dekki na. Bu ko defee nax bu mujj boobu dina y&#233;es bu j&#235;kk ba.&#187; </p> 
<p><A NAME="an_27:65">27:65</A>&nbsp; Pilaat tontu leen: &#171;Amleen, ay wottukat a ngi nii. Demleen wottuji ko, ni ngeen mane.&#187; </p> 
<p><A NAME="an_27:66">27:66</A>&nbsp; Noonu &#241;u dem, t&#235;j b&#224;mmeel ba bu w&#243;or, &#241;u tay ca doj wa m&#224;ndarga, teg fa wottukat ya.</p> 
<p><A NAME="an_28:1">28:1</A>&nbsp; Gannaaw b&#233;su noflaay ba nag, ca fajar ga, ca b&#233;s bu j&#235;kk ca ayu-b&#233;s ga, Maryaamam Magdala ak Maryaama ma ca des dem, seeti b&#224;mmeel ba. </p> 
<p><A NAME="an_28:2">28:2</A>&nbsp; Fekk suuf yengu woon na bu metti, ndaxte benn malaakam Boroom bi w&#224;cc na ci asamaan, &#241;&#235;w b&#233;ra&#331; doj wa, toog ci kaw. </p> 
<p><A NAME="an_28:3">28:3</A>&nbsp; Meloom mel na ni melax, ay y&#233;reem weex t&#224;ll ni perkaal. </p> 
<p><A NAME="an_28:4">28:4</A>&nbsp; &#209;i doon wottu tiit bay lox, daldi mel ni &#241;u dee.    </p> 
<p><A NAME="an_28:5">28:5</A>&nbsp; Noonu malaaka ma ne jig&#233;en &#241;a: &#171;Buleen tiit. Xam naa ne, y&#233;ena ngi wut Yeesu, ma &#241;u daajoon ca bant ba,</p> 
<p><A NAME="an_28:6">28:6</A>&nbsp; waaye nekkatu fi, ndaxte dekki na, ni mu ko waxe woon. &#209;&#235;wleen seet fi mu t&#235;ddoon,</p> 
<p><A NAME="an_28:7">28:7</A>&nbsp; te ngeen dem bu gaaw, wax ay taalibeem ne, dekki na te jiituji na leen Galile; foofa ngeen koy gise. Lii laa leen wax.&#187;    </p> 
<p><A NAME="an_28:8">28:8</A>&nbsp; Bi loolu amee nag jig&#233;en &#241;a daldi j&#243;ge bu gaaw ca b&#224;mmeel ba, tiit ak mb&#233;g mu r&#233;y di jax seen xol, &#241;u daldi daw, ngir y&#233;gal ko taalibe ya.    </p> 
<p><A NAME="an_28:9">28:9</A>&nbsp; Ba &#241;uy dem nag, Yeesu taseek &#241;oom ne leen: &#171;Maa ngi leen di nuyu.&#187; Jig&#233;en &#241;a jegesi, laxasu cay t&#224;nkam, di ko m&#224;ggal. </p> 
<p><A NAME="an_28:10">28:10</A>&nbsp; Yeesu ne leen: &#171;Buleen tiit, waaye demleen y&#233;gal samay bokk, &#241;u dem Galile; foofa la&#241;u may gise.&#187;    </p> 
<p><A NAME="an_28:11">28:11</A>&nbsp; Ba &#241;uy dem, &#241;enn ca wottukat ya &#241;&#235;w ca d&#235;kk ba, xamal saraxalekat yu mag ya l&#233;pp lu xew. </p> 
<p><A NAME="an_28:12">28:12</A>&nbsp; Noonu saraxalekat ya dajaloo ak njiit ya, &#241;u diisoo; ba noppi &#241;u fab xaalis bu bare, jox ko xarekat ya, </p> 
<p><A NAME="an_28:13">28:13</A>&nbsp; ne leen: &#171;Nangeen wax lii: &#8220;Ay taalibeem &#241;&#235;w na&#241;u ci guddi, s&#224;cc ko, bi nuy nelaw.&#8221; </p> 
<p><A NAME="an_28:14">28:14</A>&nbsp; Te bu ko boroom r&#233;ew mi y&#233;gee nag, dinanu ko neexal, ngir rawale leen.&#187; </p> 
<p><A NAME="an_28:15">28:15</A>&nbsp; Wottukat ya nag fab xaalis ba, def la &#241;u leen santoon. Te nettali boobu siiw na ci Yawut yi ba b&#233;su tey.</p> 
<p><A NAME="an_28:16">28:16</A>&nbsp; Noonu fukki taalibe ya ak benn dem ci biir Galile, ca tund wa leen Yeesu digaloon. </p> 
<p><A NAME="an_28:17">28:17</A>&nbsp; Bi &#241;u gisee Yeesu, &#241;u m&#224;ggal ko, waaye &#241;enn &#241;i am xel &#241;aar. </p> 
<p><A NAME="an_28:18">28:18</A>&nbsp; Yeesu jegesi ne leen: &#171;Sa&#241;-sa&#241; b&#233;pp, jox na&#241;u ma ko ci kaw ak ci suuf. </p> 
<p><A NAME="an_28:19">28:19</A>&nbsp; Demleen nag s&#224;kk ay taalibe ci xeet y&#233;pp, s&#243;ob leen ci ndox ci turu Baay bi ak Doom ji ak Xel mu Sell mi; </p> 
<p><A NAME="an_28:20">28:20</A>&nbsp; te ngeen j&#224;ngal leen, &#241;uy s&#224;mm l&#233;pp li ma leen sant. Te maa ngi &#224;nd ak y&#233;en b&#233;s bu nekk, ba kera &#224;ddina di tukki.&#187;</p> 
<p><HR>
<CENTER>
<A HREF="mar.htm">Next: Mark</A></CENTER>
</BODY>
</HTML>
