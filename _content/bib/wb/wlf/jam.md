[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Wolof Bible: James

<span id="an_1:1">1:1</span>  Man Saag, jaamu Yàlla ak Boroom bi Yeesu
Kirist, maa leen di nuyu, yéen fukki giir ak ñaar, yi tasaaroo ci biir
àddina si.

<span id="an_1:2">1:2</span>  Yéen samay bokk, waxtu wu nattu yi dalee
ci seen kaw, ak nu ñu man a mel, defleen ko ni mbég mu réy,

<span id="an_1:3">1:3</span>  xam ne nattub ngëm mooy ndeyu muñ.

<span id="an_1:4">1:4</span>  Kon na seen muñ dem ba mat, ngir ngeen bañ
a fell fenn, waaye ngeen mat sëkk.

<span id="an_1:5">1:5</span>  Ku xelam des ci benn fànn ci yéen nag, na
ko ñaan Yàlla, te dina ko ko may, ndaxte Yàlla mooy Aji Yéwén, jiy may
ñépp ci lu àndul ak genn ŋàññ.

<span id="an_1:6">1:6</span>  Waaye na ko ñaan ci ngëm te bañ cee
werante; ndaxte kiy werante mi ngi mel ni ndoxum géej, mi ngelaw liy
lëmbaaje wet gu ne.

<span id="an_1:7">1:7</span>  Bu kooku yaakaar dara ci Boroom bi.

<span id="an_1:8">1:8</span>  Ku am xel ñaar la, te ñàkk pasteef ci lépp
lu mu man a def.

<span id="an_1:9">1:9</span>  Naka mbokk mi néew doole, na sant ci
teraangaam fa kanam Yàlla,

<span id="an_1:10">1:10</span>  te boroom alal it sant cig suufeem, ndax
ni tóor-tóor di ruuse, noonu lay wéye.

<span id="an_1:11">1:11</span>  Su jant fenkee, ba naaj wi tàng, kon
gàncax lax, tóor-tóor ruus, te rafetaayam naaw. Noonu la boroom alal di
nasaxe, moom ak i jëfam.

<span id="an_1:12">1:12</span>  Ku dékku nattu, ku barkeel nga, ndax boo
ci génnee ak ndam, dees na la jagleel kaalag dund, gi Yàlla dig ñi ko
bëgg.

<span id="an_1:13">1:13</span>  Bu la fiir galanee, bul ne: «Yàllaa ko
dogal,» ndaxte Yàlla jegewul ak mbon fenn te du fiir kenn.

<span id="an_1:14">1:14</span>  Waaye ku sa bakkan nax, ba man la,
looloo lay dugal ci fiir.

<span id="an_1:15">1:15</span>  Kon bu bëgg-bëgg ëmbee, bàkkaar lay
wasin, te bu bàkkaar màggee, jur dee.

<span id="an_1:16">1:16</span>  Yéen sama bokk yi ma bëgg, buleen juum
ci lii:

<span id="an_1:17">1:17</span>  gépp may gu baax ak gépp jagle gu mat,
ci Yàlla la jóge, di Baay bi sàkk leeri asamaan, fekk moom du soppiku,
mbaa muy leer ak di lëndëm.

<span id="an_1:18">1:18</span>  Ci coobareem la nu sole kàddug dëgg gi,
ba nu judduwaat, di tànneefu lépp lu mu bind.

<span id="an_1:19">1:19</span>  Yéen sama bokk yi ma bëgg, nangeen xam
lii: ku nekk war ngaa farlu ci déglu, di yéex a wax tey yéex a mer.

<span id="an_1:20">1:20</span>  Ndaxte meru nit du jur njub gi neex
Yàlla.

<span id="an_1:21">1:21</span>  Moo tax nanguleen ci woyof kàddu, gi
leen Yàlla sol te man leen a musal, di dëddu bépp sobe ak coxor gi daj
àddina.

<span id="an_1:22">1:22</span>  Buleen yem ci déglu kàddu gi rekk, di
nax seen bopp; waaye jëfeleen ko.

<span id="an_1:23">1:23</span>  Ndaxte ku déglu kàddu gi, te bañ koo
jëfe, moom ak kuy seetu ñoo yem;

<span id="an_1:24">1:24</span>  day gis xar-kanamam, te su nee wërëñ,
daldi fàtte meloom.

<span id="an_1:25">1:25</span>  Waaye kuy gëstu yoonu Yàlla, wi mat tey
goreel --waxuma ki dégg, ba noppi fàtte, waaye kiy jëfe ndigal — kooku
barkeel na ci kaw jëfam.

<span id="an_1:26">1:26</span>  Ku yaakaar ne am na diine, waaye moomul
làmmiñam, xanaa di nax boppam rekk, diineem jooju du diiney dara.

<span id="an_1:27">1:27</span>  Ku diineem sell te amul benn gàkk fa
kanam Yàlla mooy kii: ki nemmiku jiirim yi ak jigéen ñi seen jëkkër
faatu ci seeni tiis, tey waggar sobey àddina.

<span id="an_2:1">2:1</span>  Yéen samay bokk, bu benn gënale laal seen
ngëm ci sunu Boroom Yeesu Kirist, mi soloo ndam.

<span id="an_2:2">2:2</span>  Ndaxte su ñaari nit duggee ci seen
mbooloo, kii takk jaaroy wurus te sol yére yu taaru, ka ca des ñàkk te
limboo ay sagar,

<span id="an_2:3">2:3</span>  ngeen teral boroom daraja ji ne ko: «Àggal
ci jataay bu yiw bi,» ba noppi ngeen ne aji néew doole ji: «Taxawal
fale, mbaa nga toog fi ci samay tànk,»

<span id="an_2:4">2:4</span>  kon gënale ngeen ci seen biir, ba àtte ci
col, bàyyi xol.

<span id="an_2:5">2:5</span>  Dégluleen yéen sama bokk yi ma bëgg, ndax
Yàlla tànnul ñi néewle ci àddina, ngir ñu barele ci ngëm, tey am i cér
ci nguur, gi Yàlla dig ñi ko bëgg?

<span id="an_2:6">2:6</span>  Fekk dangeen leen di toroxal! Xanaa du
boroom alal yi ñoo leen di noot te di leen yóbbu fa kanam àttekat yi?

<span id="an_2:7">2:7</span>  Ndax duñu tilimal tur wu tedd, wi ngeen di
wuyoo?

<span id="an_2:8">2:8</span>  Su ngeen sàmmee yoonu Buur Yàlla, ni ko
Mbind mi tërale naan: «Nanga bëgg sa moroom, ni nga bëgge sa bopp,» kon
def ngeen lu baax.

<span id="an_2:9">2:9</span>  Waaye su ngeen gënalee, bàkkaar ngeen, te
yoonu Yàlla dina leen dab ni ñu moy.

<span id="an_2:10">2:10</span>  Ndaxte ku sàmm yoon wépp, waaye xëtt ci
lenn ndigal rekk, jàdd nga yoon wépp.

<span id="an_2:11">2:11</span>  Ndaxte Yàlla mi ne: «Bul njaaloo,» teg
na ca ne: «Bul rey nit.» Ku njaaloowul nag, waaye nga rey nit, jàdd nga
yoon wépp.

<span id="an_2:12">2:12</span>  Gannaaw dingeen nar a jaar ci àtteb
yoon, wiy goreel, na loolu lal seen wax ak seen jëf.

<span id="an_2:13">2:13</span>  Ndaxte ku yërëmul, yoon du la yërëm. Te
yërmande mooy noot àtte.

<span id="an_2:14">2:14</span>  Te lii itam samay bokk, ku ne gëm nga,
te jëfewoo ko, loolu lu muy jariñ? Ndax googu ngëm man na laa musal?

<span id="an_2:15">2:15</span>  Su amee mbokk ci seen biir, mu rafle te
amul dund, muy góor walla jigéen,

<span id="an_2:16">2:16</span>  te kenn ci yéen ne ko: «Demal ak jàmm,
nga solu te lekk,» te fekk fajuleen aajoom, loolu lu muy jariñ?

<span id="an_2:17">2:17</span>  Noonu ngëm gu àndul ak jëf, amul benn
njariñ.

<span id="an_2:18">2:18</span>  Waaye xanaa dina am ku ne: «Yaw am nga
ngëm, man am naa ay jëf.» Yaw nag won ma sa ngëm gu àndul ak jëf, man ma
feeñal la sama ngëm ci samay jëf.

<span id="an_2:19">2:19</span>  Gëm nga ne Yàlla kenn la; loolu lu baax
la, waaye xamal ne, jinne yi it gëm nañu loolu, ba dañoo tiit bay lox.

<span id="an_2:20">2:20</span>  Yaw mi gàtt xel, kaay ma won la ne, ngëm
gu àndul ak jëf, amul njariñ.

<span id="an_2:21">2:21</span>  Sunu maam Ibraayma, ndax du ci kaw jëf
la ko Yàlla àttee ni ku jub, ci li mu joxe doomam Isaaxa ni sarax?

<span id="an_2:22">2:22</span>  Kon gis nga ne, ngëm dafa lëngoo ak ay
jëfam, te ngëmam mat ci kaw jëf jooju.

<span id="an_2:23">2:23</span>  Noonu li ñu wax ci Mbind mi am na, bi mu
naan: «Ibraayma gëm na Yàlla, te Yàlla jàppe ngëmam ni njub,» ba ñu ko
wooye xaritu Yàlla.

<span id="an_2:24">2:24</span>  Kon nag gis nga ne, Yàlla ci jëf lay
àtte nit ni ku jub, waaye du ci kaw ngëm kese.

<span id="an_2:25">2:25</span>  Naka Raxab jigéenu moykat bi itam, ndax
du ci noonu la ko Yàlla àttee ni ku jub, ci li mu teeru ndawi Yawut yi,
te jaarale leen ca poot ba?

<span id="an_2:26">2:26</span>  Kon nag ni jëmm ju amul ruu nekke ndee,
noonu la ngëm gu àndul ak jëf nasaxe.

<span id="an_3:1">3:1</span>  Samay bokk, bu ñépp di sababloo nekk
jàngalekatu mbooloo mi, xam ne nun jàngalekat yi, àtte bi nuy jaar mooy
gën a diis.

<span id="an_3:2">3:2</span>  Ndaxte nun ñépp sikk nanu ci fànn yu bare.
Ki sikkul ci kàddoom, ku mat nga, te man a noot sa yaram wépp.

<span id="an_3:3">3:3</span>  Noonu ku laab fas, ngir mu déggal la, noot
nga jëmmam jépp.

<span id="an_3:4">3:4</span>  Te gaal yi it yu réy lañu, te ngelaw lu am
doole di leen jiñax, waaye dawalkat bi, weñ gu tuuti la leen di jëme fu
ko neex.

<span id="an_3:5">3:5</span>  Ci noonu làmmiñ, cér su tuuti la, waaye
day bàkkoo jëf yu réy. Seetleen ni ferñent tuutee, te man a làkk àll bu
yaatu.

<span id="an_3:6">3:6</span>  Noonu it làmmiñ safara la, di bon-bonu
àddina ci biir cér yi, tey musibaal jëmm jépp. Jum la, bu Seytaane taal,
muy lakk àddina.

<span id="an_3:7">3:7</span>  Nit man na noot xeeti rab yépp: rabi àll
yi, picc yi, yiy raam ak yi ci géej gi; noot na lépp.

<span id="an_3:8">3:8</span>  Waaye làmmiñ kenn mënu koo noot; musiba la
mu dul dal mukk, fees dell ak daŋar juy rey.

<span id="an_3:9">3:9</span>  Làmmiñ lanuy sante Boroom bi, di sunu
Baay, ba noppi móoloo ko nit, ñi Yàlla sàkk ci meloom.

<span id="an_3:10">3:10</span>  Gémmiñ gi sante mooy móoloo. Yéen samay
bokk, loolu warul a am.

<span id="an_3:11">3:11</span>  Ndax ndox mu lewet ak mu wex dinañu
ballandoo ci genn mbënn?

<span id="an_3:12">3:12</span>  Samay bokk, ndax mas ngeen a gis garabu
figg gu meññ oliw, walla garabu réseñ gu meññ ay figg? Mukk! Mbënnu
xorom mënta nàcc mukk ndox mu neex.

<span id="an_3:13">3:13</span>  Ana ku neex xel ci yéen, ana kuy boroom
xam-xam? Na ko wone ciy jëfam ak dundam gu sell, te feeñal xelam ci
jikkoom ju lewet.

<span id="an_3:14">3:14</span>  Waaye ku am ci sa xol farlu gu laloo
wextan ak wut aw tur, bul bàkku, di weddi dëgg.

<span id="an_3:15">3:15</span>  Xel moomu jógewul ci kaw; jëfu àddina
la, di jikkoy niti kese, te jóge ci Seytaane.

<span id="an_3:16">3:16</span>  Ndaxte fu wextan ak wut aw tur dugg,
indi fa xëccoo ak bépp ñaawteef.

<span id="an_3:17">3:17</span>  Waaye xel mi jóge ci kaw daa sell, ba
noppi ànd ak jàmm te lewet, nooy, fees dell ak yërmande ak jëf yu rafet;
àndul ak genn parlàqu, amul genn naaféq.

<span id="an_3:18">3:18</span>  Te nitu jàmm dina bey toolu jàmm, góob
njub.

<span id="an_4:1">4:1</span>  Xeex yi ak xuloo yi ci seen biir nag, lu
leen waral? Xanaa du ci seeni bëgg-bëgg, yiy xeex ci seeni cér?

<span id="an_4:2">4:2</span>  Dangeen di mébét waaye dungeen am; dangeen
di rey nit, boole ci kiñaan, waaye li ngeen di yóotu, dungeen ko jot;
dangeen di xuloo ak a xeex waaye dungeen am dara, ndaxte ñaanuleen
Yàlla.

<span id="an_4:3">4:3</span>  Bu ngeen ñaanee sax, dungeen jot dara,
ndax yéena ngi ñaan ci naaféq, ngir gën a topp seen nafsu.

<span id="an_4:4">4:4</span>  Yéen ñi fecci seen kóllëre ak Yàlla, xanaa
xamuleen ne mbëggeelu àddina, mbañeel la fa Yàlla? Ku bëgg a xaritoo ak
àddina nag, noonoo nga ak Yàlla.

<span id="an_4:5">4:5</span>  Xanaa yaakaar ngeen ne, Mbind mi day wax
cig neen, ci li mu ne: «Yàlla am na mbëggeel gu fiir ci Xel mi mu def ci
nun.»

<span id="an_4:6">4:6</span>  Waaye yiwu Yàllaa ko ëpp. Moom la Mbind mi
wax ne:«Yàlla dàq na ñi réy,waaye yiwal na ñi woyof.»

<span id="an_4:7">4:7</span>  Kon nag wàkkirluleen ci Yàlla, waaye
dàqleen Seytaane, te dina daw, ba sore leen.

<span id="an_4:8">4:8</span>  Jegeleen Yàlla, mu jege leen. Yéen
bàkkaarkat yi, sellal-leen seeni loxo; yéen ñi am xel ñaar, laabal-leen
seeni xol.

<span id="an_4:9">4:9</span>  Toroxluleen te naqarlu, bay jooy; defleen
seeni ree aw naqar, te seen mbég nekk tiis.

<span id="an_4:10">4:10</span>  Suufeel-leen seen bopp fa kanam Boroom
bi, kon dina leen yékkati.

<span id="an_4:11">4:11</span>  Yéen bokk yi, buleen ŋàññante. Ku ŋàññ
sa moroom mbaa nga ñaaw njort, ba àtte ko, diiŋat nga yoonu Yàlla te
àtte ko; ku àtte yoon wi nag sàmmoo ko, waaye danga koo àtte.

<span id="an_4:12">4:12</span>  Kenn rekk mooy tëral yoon, kooku rekk
mooy àtte; moo man a musle, moo man a alage. Te sax yaw miy àtte sa bokk
yaay kan?

<span id="an_4:13">4:13</span>  Léegi nag dégluleen, yéen ñiy wax ne:
«Tey walla ëllëg dinanu dem ca dëkk sàngam, def fa at, di fa sàkku
xaalis ci jula.»

<span id="an_4:14">4:14</span>  Ndax dangeen a xam seen ëllëg? Te luy
seen dund? Xanaa cóola doŋŋ luy naaw ci diir bu gàtt, daldi naaxsaay.

<span id="an_4:15">4:15</span>  Lii kay ngeen waroon a wax: «Bu soobee
Boroom bi, dinanu dund, tey def nàngam ak nàngam.»

<span id="an_4:16">4:16</span>  Waaye fi mu ne, naagu ngeen bay damu, te
damoo noonu baaxul.

<span id="an_4:17">4:17</span>  Kon nag ku xam def lu baax te defoo ko,
bàkkaar nga.

<span id="an_5:1">5:1</span>  Dégluleen yéen boroom alal yi, jooyleen te
naqarlu ndax mbugal, gi leen di xaar.

<span id="an_5:2">5:2</span>  Seen alal seey na, seen yére yi maxe na,

<span id="an_5:3">5:3</span>  seen wurus ak seen xaalis xomaag na. Te
xomaag jooju seede lay doon, su leen di daanlu, ba lakk leen ni safara.
Dajale ngeen alal ju ne gàññ, te fekk yéena ngi ci muju jamono.

<span id="an_5:4">5:4</span>  Dégluleen, jooyi xaalis bi ngeen sàcce ci
gubkat, yi leen doon liggéeyal, ak yuuxi góobkat yi, dugg nañu ci noppi
Yàlla Aji Kàttan ji.

<span id="an_5:5">5:5</span>  Ci barele ak bànneex ngeen dunde ci kaw
suuf, di yafal seen bopp, fekk bésu rendi baa ngii.

<span id="an_5:6">5:6</span>  Daan ngeen ku jub, ba rey ko sax, te
bañul.

<span id="an_5:7">5:7</span>  Yéen samay bokk, muñleen, ba Boroom bi
dellusi ci ndamam. Seetleen ci beykat bi, ni muy xaare njariñ ci
meññeefu suuf, tey muñ, céebo ba bët wàcc.

<span id="an_5:8">5:8</span>  Yéen itam nag muñleen te dëgëral seen xol,
xam ne ñëwu Boroom bi ci ndamam jege na.

<span id="an_5:9">5:9</span>  Buleen jàmbatante, samay bokk, ngir ragal
Yàlla àtte leen. Àttekat baa ngi ci bunt bi sax!

<span id="an_5:10">5:10</span>  Bokk yi, defleen yonent, yi wax ci turu
Boroom bi, seeni royukaay ci muñ tiis ak ci góor-góorlu.

<span id="an_5:11">5:11</span>  Xam ngeen ne ñiy góor-góorlu, ñu barkeel
lañu. Dégg ngeen muñ ga Ayóoba amoon, te gis muj gu rafet, ga ko Boroom
bi jagleel, ndax Boroom bi kuy ñeewante la te bare yërmande.

<span id="an_5:12">5:12</span>  Te li fi raw samay bokk, buleen waat
mukk, bu muy ci asamaan mbaa ci suuf mbaa ci leneen lu mu man a doon.
Nangeen yem ci: «Waaw,» ak «Déedéet,» ngir bañ cee layoo fa kanam Yàlla.

<span id="an_5:13">5:13</span>  Su amee ci yéen ku nekk ci tiis, na ñaan
ci Yàlla. Ku nekk ci mbég, na sant Yàlla ciy woy.

<span id="an_5:14">5:14</span>  Su amee ci yéen ku wopp, na woo njiiti
mbooloo mi, ñu ñaanal ko te diw boppam ci turu Boroom bi.

<span id="an_5:15">5:15</span>  Te ñaan gu ànd ak ngëm dina musal ki
wopp, ba Boroom bi yékkati ko. Te su ko fekkoon ak i bàkkaar sax, Yàlla
dina ko baal.

<span id="an_5:16">5:16</span>  Kon nag waxanteleen seeni bàkkaar tey
ñaanalante, ngir ngeen wér. Ñaanu aji jub gu dëggu, dooleem amul kem.

<span id="an_5:17">5:17</span>  Naka noonu Iliyas nit la woon ku bindoo
ni nun, waaye bi mu saxee ci ñaan Yàlla, ngir mu bañ a taw, ndox laalul
suuf diirub ñetti at ak genn-wàll.

<span id="an_5:18">5:18</span>  Gannaaw ga mu dellu ñaan, asamaan daldi
taw, te suuf si saxal meññeef.

<span id="an_5:19">5:19</span>  Samay bokk, su amee ci yéen ku réere
dëgg, te am ku ko gindi,

<span id="an_5:20">5:20</span>  na xam lii: ku gindi bàkkaarkat ci
réeram, musal nga nit ci dee te faral ko bàkkaar yu bare.

------------------------------------------------------------------------

[Next: 1 Peter](pe1)
