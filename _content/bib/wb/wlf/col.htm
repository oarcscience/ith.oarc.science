<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Colossians</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="phi.htm">Previous</A>&nbsp;
<A HREF="th1.htm">Next</A>&nbsp;
</CENTER>
<HR>
</p> <h3 align="center" align="center">Wolof Bible: Colossians</h3> 
<p><A NAME="an_1:1">1:1</A>&nbsp; Man Pool, ndawul Kirist Yeesu ci coobareg Y&#224;lla, man ak Timote sunu mbokk,</p> 
<p><A NAME="an_1:2">1:2</A>&nbsp; noo leen di bind, y&#233;en gaayi Y&#224;lla yu sell, yi d&#235;kk Kolos te di ay bokk ci g&#235;m Kirist. Na leen Y&#224;lla sunu Baay may yiw ak j&#224;mm.    </p> 
<p><A NAME="an_1:3">1:3</A>&nbsp; Dunu noppee sant Y&#224;lla, Baayu sunu Boroom Yeesu Kirist, saa su nu leen di &#241;aanal,</p> 
<p><A NAME="an_1:4">1:4</A>&nbsp; ndaxte y&#233;g nanu seen ng&#235;m ci Kirist Yeesu ak seen mb&#235;ggeel ci gaayi Y&#224;lla y&#233;pp. </p> 
<p><A NAME="an_1:5">1:5</A>&nbsp; Ng&#235;m googu ak mb&#235;ggeel googu &#241;u ngi sosoo ci yaakaaru &#235;ll&#235;g, jiy c&#233;r bi leen Y&#224;lla dencal ca asamaan. Mas ngeen a d&#233;gg yaakaar jooju ci k&#224;ddug d&#235;gg gi, di xebaar bu baax bi. </p> 
<p><A NAME="an_1:6">1:6</A>&nbsp; Ni xebaar bu baax bi w&#224;cce ci y&#233;en, noonu lay w&#224;cce ci &#224;ddina s&#233;pp, di me&#241;&#241; te di law. Te noonu lay doxale ci y&#233;en, li dale ci b&#233;s, ba ngeen d&#233;gge xebaaru yiwu Y&#224;lla, te xam d&#235;ggam gi mu &#235;mb;</p> 
<p><A NAME="an_1:7">1:7</A>&nbsp; moom ngeen j&#224;nge ci Epafras, miy sunu nawle ci ligg&#233;ey bi te nu sopp ko, di jawri&#241;u Kirist bu takku ngir seen njari&#241;. </p> 
<p><A NAME="an_1:8">1:8</A>&nbsp; Te moo nu y&#233;gal it mb&#235;ggeel, gi Xelu Y&#224;lla mi sol ci y&#233;en.    </p> 
<p><A NAME="an_1:9">1:9</A>&nbsp; Looloo tax ci sunu w&#224;llu bopp, ba nu ko y&#233;gee ba tey, j&#243;gunu ci di leen &#241;aanal. Nu ngi &#241;aan Y&#224;lla, ngeen xam bu baax coobareem ci xel mu mat ak r&#224;&#241;&#241;ee gu aju ci dooley Xelam. </p> 
<p><A NAME="an_1:10">1:10</A>&nbsp; Noonu dingeen dund dund gu d&#235;ppoo ak seen bokk ci Boroom bi, ba neex ko ci f&#224;nn gu nekk, di def b&#233;pp j&#235;f yu baax, te yokk seen xam-xam ci Y&#224;lla. </p> 
<p><A NAME="an_1:11">1:11</A>&nbsp; Te Y&#224;lla dina leen dooleel ak b&#233;pp doole, mu mengoo ak k&#224;ttanu ndamam, ngir ngeen man a tegoo coono te mu&#241;, ba fa mu&#241; di yem. </p> 
<p><A NAME="an_1:12">1:12</A>&nbsp; Dingeen g&#235;r&#235;m Y&#224;lla Baay bi, &#224;nd ci ak mb&#233;g, moom mi leen jagleel, ngeen bokk ci c&#233;r, bi mu dencal gaayam yu sell yi ci leer.    </p> 
<p><A NAME="an_1:13">1:13</A>&nbsp; Y&#224;lla musal na nu ci dooley l&#235;nd&#235;m, y&#243;bbu nu ci nguuru Doomam ji mu b&#235;gg, </p> 
<p><A NAME="an_1:14">1:14</A>&nbsp; moom mi nu jot, maanaam baal nu sunuy b&#224;kkaar.    </p> 
<p><A NAME="an_1:15">1:15</A>&nbsp; Doom jooju moo di melokaanu Y&#224;lla, ji kenn gisul. Mooy taaw bi, ki g&#235;n a m&#224;gg l&#233;pp luy mbindeef. </p> 
<p><A NAME="an_1:16">1:16</A>&nbsp; Ndaxte ci moom la Y&#224;lla s&#224;kke l&#233;pp lu nekk ci asamaan ak suuf, li &#241;uy gis ak li &#241;u m&#235;nul a gis, muy buur, njiit, kilifa mbaa boroom sa&#241;-sa&#241;. L&#233;pp lu &#241;u s&#224;kk, ci moom la&#241;u ko jaarale, ci moom la&#241;u ko j&#235;me. </p> 
<p><A NAME="an_1:17">1:17</A>&nbsp; Laata dara di am, fekkoon na moom mu nekk, te l&#233;pp a ngi j&#224;ppoo ci moom.    </p> 
<p><A NAME="an_1:18">1:18</A>&nbsp; Mooy bopp bi yilif j&#235;mm ji, di mbooloom &#241;i ko g&#235;m, ndaxte moom mooy nj&#224;lb&#233;en gi, di taaw bi, maanaam ki j&#235;kk a dekki, ngir muy kilifa ci b&#233;pp f&#224;nn. </p> 
<p><A NAME="an_1:19">1:19</A>&nbsp; Ndaxte soob na Y&#224;lla mu d&#235;kkal matam g&#233;pp ci moom </p> 
<p><A NAME="an_1:20">1:20</A>&nbsp; te jaar ci moom, jubale l&#233;pp ak boppam, muy ci kaw asamaan yi mbaa ci suuf, ba mu w&#224;ccee j&#224;mm jaarale ko ci deret ji tuuru, bi Doom ji deeyee ca bant ba.    </p> 
<p><A NAME="an_1:21">1:21</A>&nbsp; Te y&#233;en &#241;i sore woon Y&#224;lla te doon ay noonam ci seen xel ak seen j&#235;f yu bon, </p> 
<p><A NAME="an_1:22">1:22</A>&nbsp; l&#233;egi nag Y&#224;lla jubale na leen ak boppam jaare ko ci deewu Kirist ci yaramu nitam, ngir taxawal leen ca kanamam, ngeen sell te &#241;&#224;kk sikk ak i &#331;&#224;&#241;&#241;. </p> 
<p><A NAME="an_1:23">1:23</A>&nbsp; Loolu nag na fekk ngeen w&#233;y ci ng&#235;m, sampu ci ba d&#235;g&#235;r ci, tey s&#233;entu c&#233;r, bi leen xebaar bu baax bi jox. Te xebaar bu baax, boobu ngeen d&#233;gg te &#241;u y&#233;gal waa &#224;ddina s&#233;pp, man Pool moom laay y&#233;gle.    </p> 
<p><A NAME="an_1:24">1:24</A>&nbsp; L&#233;egi nag maa ngi am b&#224;nneex ci coono, yi may daj ngir seen njari&#241;; te li des sax ci fitnay Kirist, noonu laa koy &#224;ggalee ngir njari&#241;u mbooloom &#241;i g&#235;m, di j&#235;mmam. </p> 
<p><A NAME="an_1:25">1:25</A>&nbsp; Jawri&#241;u mbooloo moomu laa, ndaxte Y&#224;lla sas na ma ngir y&#233;en, may y&#233;gle fu nekk k&#224;ddoom, </p> 
<p><A NAME="an_1:26">1:26</A>&nbsp; maanaam ma y&#233;gle kumpa, gi n&#235;bbu woon ay jamonoy jamono, waaye l&#233;egi Y&#224;lla xamal na ko ay gaayam </p> 
<p><A NAME="an_1:27">1:27</A>&nbsp; ci xeeti &#224;ddina s&#233;pp. &#209;oom nag la Y&#224;lla b&#235;gg a xamal ni ndamu kumpa googu m&#224;gge, maanaam Kirist a ngi d&#235;kk ci y&#233;en, di yaakaar ju w&#233;r ci ndamu &#235;ll&#235;g.    </p> 
<p><A NAME="an_1:28">1:28</A>&nbsp; Moom Kirist lanuy y&#233;gle, di artu te di j&#224;ngal ku nekk, &#224;nd ak xel mu mat, ngir j&#233;bbal Y&#224;lla ku nekk ni ku mat ci Kirist. </p> 
<p><A NAME="an_1:29">1:29</A>&nbsp; Ci loolu laay j&#235;male sama ligg&#233;ey, di b&#235;ree dooley Kirist, jiy yengu ci man ak k&#224;ttan.</p> 
<p><A NAME="an_2:1">2:1</A>&nbsp; B&#235;gg naa nag, ngeen xam b&#235;re bu metti, bi may b&#235;re ngir y&#233;en, ngir waa Lawdise ak &#241;&#233;pp &#241;i ma musul a teg b&#235;t. Damay def sama kem-k&#224;ttan,</p> 
<p><A NAME="an_2:2">2:2</A>&nbsp; ngir ngeen am fit te nekk benn ci mb&#235;ggeel, ngir dajal noonu xam-xam bu mat, ba xam kumpag Y&#224;lla, di Kirist. </p> 
<p><A NAME="an_2:3">2:3</A>&nbsp; Ci moom la&#241;u denc l&#233;pp lu &#241;uy s&#224;kku ci xel ak ci xam-xam. </p> 
<p><A NAME="an_2:4">2:4</A>&nbsp; Maa ngi wax lii, ngir kenn ba&#241; leen a nax ci ay wax yu neex. </p> 
<p><A NAME="an_2:5">2:5</A>&nbsp; J&#235;mm ji &#241;&#235;wul waaye sama xel a ngi ci y&#233;en, di b&#233;g ci seen doxalin ak ng&#235;m gu d&#235;g&#235;r, gi ngeen am ci Kirist.    </p> 
<p><A NAME="an_2:6">2:6</A>&nbsp; Kon nag, ni ngeen nangoo Kirist Yeesu ni Boroom bi, dundeleen noonu ci moom. </p> 
<p><A NAME="an_2:7">2:7</A>&nbsp; Saxleen ci moom, di m&#224;gg ci moom, tey g&#235;n a d&#235;g&#235;r ci ng&#235;m, gi &#241;u leen j&#224;ngal, ba seen xol di baawaan ci g&#235;r&#235;m Y&#224;lla.    </p> 
<p><A NAME="an_2:8">2:8</A>&nbsp; Moytuleen ba kenn ba&#241; leen a f&#224;bbi ci ay xam-xami nit yuy naxi neen. Xam-xam yu mel noonu, &#241;u ngi soqikoo ci aada yu nit t&#235;ral, ci aaday &#224;ddina, waaye soqikoowul ci Kirist.    </p> 
<p><A NAME="an_2:9">2:9</A>&nbsp; Ndaxte ci Kirist, maanaam ci yaramu nitam, la matug Y&#224;lla g&#233;pp d&#235;kk, </p> 
<p><A NAME="an_2:10">2:10</A>&nbsp; te mat ngeen ci moom, miy buuru kilifa y&#233;pp ak boroom sa&#241;-sa&#241; y&#233;pp. </p> 
<p><A NAME="an_2:11">2:11</A>&nbsp; Ndax seen ng&#235;m ci moom xaraf ngeen xaraf bu loxol nit deful, maanaam Kirist summil na leen dooley b&#224;kkaar, ji moomoon seen yaram. Loolu mooy xaraf, bi Kirist def. </p> 
<p><A NAME="an_2:12">2:12</A>&nbsp; Bi &#241;u leen s&#243;obee ci ndox, suulaale na&#241;u leen ak moom, te it dekki ngeen ak moom, ndaxte g&#235;m ngeen ci dooley Y&#224;lla, ji ko dekkal ca n&#233;ew ya.    </p> 
<p><A NAME="an_2:13">2:13</A>&nbsp; Te y&#233;en &#241;i doon ndee fa kanam Y&#224;lla ndax seeni moy ak seen &#241;&#224;kka xaraf, Y&#224;lla dundalaat na leen ak Kirist, baal nu sunuy b&#224;kkaar y&#233;pp. </p> 
<p><A NAME="an_2:14">2:14</A>&nbsp; Mbind mi nu doon tii&#241;al, te daa nu yey ndax ay s&#224;rtam, Y&#224;lla far na ko, dindi ko, daajaale ko ca bant, ba Kirist deeye. </p> 
<p><A NAME="an_2:15">2:15</A>&nbsp; Futti na kilifa yi ak boroom sa&#241;-sa&#241; yi, weer leen ci kanamu &#241;&#233;pp, s&#235;kktal leen niy jaam ndax ndam la Kirist j&#235;le ca bant ba.    </p> 
<p><A NAME="an_2:16">2:16</A>&nbsp; Kon nag bu leen kenn teg too&#241; ci li j&#235;m ciy &#241;am mbaa naan, ci m&#224;ggal mbaa xewu weer wu fee&#241;, mbaa ci b&#233;su noflaay. </p> 
<p><A NAME="an_2:17">2:17</A>&nbsp; Loolu l&#233;pp nag takkandeer la woon buy misaal li waroon a &#241;&#235;w, waaye lu d&#235;ggu li mi ngi ci Kirist. </p> 
<p><A NAME="an_2:18">2:18</A>&nbsp; Kuy b&#233;g ci di toroxlu ci ngistal, di jaamu ay malaaka, buleen ko may, mu &#224;tte leen. Kooku dafay jeneer, di seet li koy fee&#241;u, bay tiitaroo xalaatam, fekk xalaatu nit kese la, te neen. </p> 
<p><A NAME="an_2:19">2:19</A>&nbsp; Taqul ci Kirist, miy bopp bi yilif j&#235;mm ji. Bopp bee tax ba j&#235;mm j&#233;pp, ji siddit yi ak tenqo yi t&#233;ye te taqale ko, di m&#224;gg m&#224;gg gi ko Y&#224;lla di jox.    </p> 
<p><A NAME="an_2:20">2:20</A>&nbsp; Ndegam deeyandoo ngeen ak Kirist, ba g&#233;nne noonu ci aaday &#224;ddina, lu tax ngeen di nangu, &#241;u di leen teg ay s&#224;rt yu mel nii: &#171;Bul fab, bul &#241;am, bul laal,&#187; ni bu seenug dund aju woon ci &#224;ddina si? </p> 
<p><A NAME="an_2:22">2:22</A>&nbsp; S&#224;rt yooyu &#241;u ngi aju ci ndigali nit &#241;i ak seen nj&#224;ngale. Y&#235;f yi &#241;u tudd y&#233;pp, dees na leen jari&#241;oo, ba &#241;u jeex. </p> 
<p><A NAME="an_2:23">2:23</A>&nbsp; D&#235;gg la, seeni s&#224;rt da&#241;uy d&#233;nkaane pasteef ci jaamu Y&#224;lla, di toroxlu ak di fitnaal seen yaram. Waaye s&#224;rt yooyu nag amu&#241;u benn njari&#241;, ngir nit &#241;i noot seen nafsu.</p> 
<p><A NAME="an_3:1">3:1</A>&nbsp; Kon nag ndegam dekkeendoo ngeen ak Kirist, wutleen y&#235;f, ya nekk ca kaw, fa Kirist toog ca ndeyjooru Y&#224;lla. </p> 
<p><A NAME="an_3:2">3:2</A>&nbsp; Fonkleen y&#235;f ya ca kaw, te ngeen ba&#241; a faale yi ci suuf,</p> 
<p><A NAME="an_3:3">3:3</A>&nbsp; ndaxte dee ngeen, te seen dund boole na&#241;u ko ak Kirist, denc ca Y&#224;lla. </p> 
<p><A NAME="an_3:4">3:4</A>&nbsp; Te b&#233;s bu Kirist miy seen dund fee&#241;ee, y&#233;en itam dingeen fee&#241; ak moom ci biir ndam.    </p> 
<p><A NAME="an_3:5">3:5</A>&nbsp; Kon nag li nekk ci y&#233;en te bokk ci mbiri &#224;ddina, j&#233;bbal-leen ko dee, yu deme ni ndoxaanu y&#224;qute, sobe, xemmem, b&#235;gg-b&#235;gg yu bon, ak b&#235;gge, maanaam bokkaale Y&#224;lla. </p> 
<p><A NAME="an_3:6">3:6</A>&nbsp; Yooyooy x&#235;cc merum Y&#224;lla. </p> 
<p><A NAME="an_3:7">3:7</A>&nbsp; Y&#233;en itam noonu ngeen daan doxale bu j&#235;kk, ba ngeen daan dunde noonu. </p> 
<p><A NAME="an_3:8">3:8</A>&nbsp; Waaye l&#233;egi b&#224;yyileen yii y&#233;pp: mer, xadar, ki&#241;aan ak di g&#233;nne ci seen g&#233;mmi&#241; sos ak wax ju &#241;aaw. </p> 
<p><A NAME="an_3:9">3:9</A>&nbsp; B&#224;yyileen di fen seeni moroom, ndaxte summi ngeen jikko ju bon, ji ngeen judduwaale, moom ak ay j&#235;fam; </p> 
<p><A NAME="an_3:10">3:10</A>&nbsp; te sol ngeen dund gu bees, gi Y&#224;lla s&#224;kk te di ko yeesal ba mu mel ni moom, ngir ngeen man koo xam bu w&#233;r. </p> 
<p><A NAME="an_3:11">3:11</A>&nbsp; Ci dund gu bees googu, amul Yawut ak ku dul Yawut, ku xaraf walla ku xaraful, jaam walla gor, ku j&#224;ngul ni Baarbaar yi, ak ku yeewuwul ni waa Sit, waaye Kirist ay l&#233;pp te d&#235;kk ci &#241;&#233;pp.    </p> 
<p><A NAME="an_3:12">3:12</A>&nbsp; Kon nag ndegam Y&#224;lla t&#224;nn na leen, sellal leen, sopp leen, solooleen boog y&#235;rmande, laabiir, woyof, lewet ak mu&#241;. </p> 
<p><A NAME="an_3:13">3:13</A>&nbsp; Mu&#241;alanteleen, di baalante, su amee kuy tawat moroomam. Baalanteleen, ni leen Boroom bi baale. </p> 
<p><A NAME="an_3:14">3:14</A>&nbsp; Ci kaw loolu l&#233;pp amleen mb&#235;ggeel, giy j&#243;kkaale l&#233;pp, ba mu mat.    </p> 
<p><A NAME="an_3:15">3:15</A>&nbsp; Na j&#224;mm ji Kirist di joxe noot seeni xol, ndaxte Y&#224;lla woo na leen ci loolu, mel ni ay c&#233;r yu bokk benn yaram; te g&#235;r&#235;mleen Y&#224;lla. </p> 
<p><A NAME="an_3:16">3:16</A>&nbsp; Na k&#224;ddug Kirist d&#235;kk ci y&#233;en, bay baawaan, ngeen di j&#224;ngalante ak a artoonte ci seen biir ak xel mu mat s&#235;kk, di woy ak a g&#235;r&#235;m Y&#224;lla ak seen xol b&#233;pp, ay taalifi Sab&#243;or, ay ka&#241; Y&#224;lla ak ay cant yu tukkee ci Xelum Y&#224;lla. </p> 
<p><A NAME="an_3:17">3:17</A>&nbsp; Te lu ngeen man a def, muy ci wax mbaa ci j&#235;f, w&#233;erleen ko ci turu Boroom bi Yeesu, jaare ci moom g&#235;r&#235;m Y&#224;lla Baay bi.    </p> 
<p><A NAME="an_3:18">3:18</A>&nbsp; Jig&#233;en &#241;i, na ku nekk nangul j&#235;kk&#235;ram, ndaxte looloo jekk ci &#241;i bokk ci Boroom bi.    </p> 
<p><A NAME="an_3:19">3:19</A>&nbsp; G&#243;or &#241;i, na ku nekk b&#235;gg jabaram te mu&#241;al ko.    </p> 
<p><A NAME="an_3:20">3:20</A>&nbsp; Xale yi, d&#233;ggal-leen seeni waajur ci l&#233;pp, ndaxte looloo rafet ci &#241;i bokk ci Boroom bi.    </p> 
<p><A NAME="an_3:21">3:21</A>&nbsp; Baay yi, buleen bundaxataal seeni doom, ngir ba&#241; a jeexal seen xol.    </p> 
<p><A NAME="an_3:22">3:22</A>&nbsp; Jaam yi, nangul-leen ci l&#233;pp seen sang, yi ci &#224;ddina. Buleen ko def rekk ci seen kanam, di s&#224;kku ng&#235;r&#235;m, waaye na nekk lu d&#235;ggu ci y&#233;en, ndax seen ragal Boroom bi. </p> 
<p><A NAME="an_3:23">3:23</A>&nbsp; Lu ngeen man a def, na ci seen xol t&#224;lli; ngeen def ko ngir Boroom bi, te du ngir nit, </p> 
<p><A NAME="an_3:24">3:24</A>&nbsp; xam ne Boroom bi dina fey seeni j&#235;f, mu di c&#233;r bi mu leen dencal. Kirist mooy Boroom, bi ngeen di ligg&#233;eyal. </p> 
<p><A NAME="an_3:25">3:25</A>&nbsp; Waaye ku def lu bon, Boroom bi dina la delloo sa j&#235;f, te du g&#235;nale.</p> 
<p><A NAME="an_4:1">4:1</A>&nbsp; Sang yi, yorleen seeni jaam ci nu jub te aw yoon, xam ne, am ngeen y&#233;en itam ab Sang ca asamaan.    </p> 
<p><A NAME="an_4:2">4:2</A>&nbsp; D&#235;kkleen ci &#241;aan Y&#224;lla, farlu ci, boole ci ng&#235;r&#235;m. </p> 
<p><A NAME="an_4:3">4:3</A>&nbsp; Te ngeen fasaale nu ci &#241;aan yi itam, ngir Y&#224;lla ubbil nu bunt, nu man a xamle k&#224;ddoom, di y&#233;gle kumpa gi di Kirist, muy kumpa gi waral &#241;u j&#233;ng ma. </p> 
<p><A NAME="an_4:4">4:4</A>&nbsp; &#209;aanleen ngir ma xamle ko ni mu ware.    </p> 
<p><A NAME="an_4:5">4:5</A>&nbsp; J&#235;feleen ak xel ci seen diggante ak waa &#224;ddina, te fu ngeen ame jot, fexeleen ba jari&#241;oo ko. </p> 
<p><A NAME="an_4:6">4:6</A>&nbsp; Na seen wax j&#233;pp fees ak yiw te am xorom, ngir ngeen xam nan ngeen war a tontoo ku nekk.    </p> 
<p><A NAME="an_4:7">4:7</A>&nbsp; Tisig, sama mbokk mi ma sopp, di jawri&#241; ju takku ak sama nawle ci ligg&#233;eyu Boroom bi, dina leen y&#233;gal l&#233;pp lu j&#235;m ci samay mbir. </p> 
<p><A NAME="an_4:8">4:8</A>&nbsp; Lii moo tax ma yebal ko ci y&#233;en: ngeen xam xebaar bi j&#243;ge ci nun, te it mu d&#235;f&#235;l seen xol. </p> 
<p><A NAME="an_4:9">4:9</A>&nbsp; Onesim lay &#224;ndal, sunu mbokk mu takku, mi nu sopp, te mu bokk ci y&#233;en. Dina&#241;u leen xamal l&#233;pp lu xew fii.    </p> 
<p><A NAME="an_4:10">4:10</A>&nbsp; Arist&#224;rk mi nekk ak man ci kaso bi, mu ngi leen di nuyu, moom ak M&#224;rk rakku Barnabas. Jot ngeen ay ndigal ci mbirum M&#224;rk: bu &#241;&#235;wee ci y&#233;en, teral-leen ko. </p> 
<p><A NAME="an_4:11">4:11</A>&nbsp; Yeesu mi &#241;uy d&#224;kkentale Yustus, moom it mu ngi leen di nuyu. &#209;oom rekk &#241;ooy Yawut yiy ligg&#233;eyandook man ngir nguuru Y&#224;lla, te &#241;oo f&#233;exal sama xol. </p> 
<p><A NAME="an_4:12">4:12</A>&nbsp; Jaamu Kirist, Epafras, mi bokk ci y&#233;en, mu ngi leen di nuyu. Du j&#243;g ci di leen &#241;aanal, farlu ci ni kuy b&#235;re, ngir ngeen taxaw temm ci coobareg Y&#224;lla g&#233;pp, &#224;nd ak ng&#235;m gu mat ak k&#243;olute gu w&#243;or. </p> 
<p><A NAME="an_4:13">4:13</A>&nbsp; Maa ngi koy seedeel ne, mu ngi sonn bu baax ngir y&#233;en, ngir waa Lawdise ak waa Yerapolis. </p> 
<p><A NAME="an_4:14">4:14</A>&nbsp; Luug, doktoor bi &#241;u sopp, mu ngi leen di nuyu, moom ak Demas. </p> 
<p><A NAME="an_4:15">4:15</A>&nbsp; Nuyul-leen nu mbokk, yi nekk Lawdise. Nuyul-leen nu itam Nimfa ak mbooloom &#241;i g&#235;m, miy daje ci k&#235;ram.    </p> 
<p><A NAME="an_4:16">4:16</A>&nbsp; Bu &#241;u j&#224;ngee bataaxal bii ci y&#233;en, fexeleen ba &#241;u j&#224;ng ko it ci mbooloom &#241;i g&#235;m mi nekk Lawdise, te y&#233;en it ngeen j&#224;ng bi ma y&#243;nnee waa Lawdise.    </p> 
<p><A NAME="an_4:17">4:17</A>&nbsp; Te neleen Arkib: &#171;Farlul ci sas, wi la Boroom bi s&#233;dde, ba matal ko.&#187;    </p> 
<p><A NAME="an_4:18">4:18</A>&nbsp; Man Pool maa leen di bind nuyoo bii ci sama loxob bopp. F&#224;ttalikuleen ne, da&#241;u maa j&#233;ng. Na yiwu Boroom bi &#224;nd ak y&#233;en!</p> 
<p><HR>
<CENTER>
<A HREF="th1.htm">Next: 1 Thessalonians</A></CENTER>
</BODY>
</HTML>
