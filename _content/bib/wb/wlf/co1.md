[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Wolof Bible: 1 Corinthians

<span id="an_1:1">1:1</span>  Man Pool, ndawul Kirist Yeesu ci coobareg
Yàlla, man ak Sosten sunu mbokk,

<span id="an_1:2">1:2</span>  noo leen di bind, yéen mbooloom Yàlla, mi
dëkk Korent. Nu ngi leen di nuyu, yéen ñi Yàlla sédde boppam jaare ci
Kirist Yeesu, yéen ñi Yàlla woo, ngeen sell, boole leen ak ñi nekk ci
àddina sépp tey tudd turu sunu Boroom Yeesu Kirist, miy seen Boroom, di
sunu bos.

<span id="an_1:3">1:3</span>  Na leen Yàlla sunu Baay ak Yeesu Kirist
Boroom bi may yiw ak jàmm.

<span id="an_1:4">1:4</span>  Duma jóg ci di sant Yàlla sama Boroom ci
seen mbir ndax yiw, wi mu leen may ci seen bokk ci Kirist Yeesu.

<span id="an_1:5">1:5</span>  Ndaxte ci yiwi Yàlla yépp ngeen woomle ci
Kirist, muy ci wax, muy ci xam-xam.

<span id="an_1:6">1:6</span>  Ndaxte li nu doon seedeel Kirist, Yàlla
dëggal na ko ci yéen.

<span id="an_1:7">1:7</span>  Noonu nag ñàkkuleen genn may léegi bi
ngeen di séentu waxtu, wi sunu Boroom Yeesu Kirist di feeñ ci biir
ndamam.

<span id="an_1:8">1:8</span>  Kirist dina leen dooleel ba ca muj ga,
ngir ngeen bañ a am wenn ŋàññ bés bu sunu Boroom Yeesu Kirist dellusee.

<span id="an_1:9">1:9</span>  Yàlla kuy sàmm kóllëre la, moom mi leen
woo, ngir ngeen bokk ak Doomam Yeesu Kirist, sunu Boroom.

<span id="an_1:10">1:10</span>  Waaye bokk yi, maa ngi leen di dénk ci
turu sunu Boroom Yeesu Kirist, ngeen juboo te bañ a féewaloo ci seen
biir. Waaye nangeen ànd te booloo, bokk xel, bokk xalaat.

<span id="an_1:11">1:11</span>  Ndaxte bokk yi, waa kër Kelowe xamal
nañu ma ne, dangeen di xuloo.

<span id="an_1:12">1:12</span>  Maa ngi ñëw ca wax ja: kenn ku nekk ci
yéena ngi naan: «Man ci Pool laa bokk!» «Man ci Apolos!» «Man ci Sefas!»
«Man ci Kirist!»

<span id="an_1:13">1:13</span>  Ndax Kirist dafa xaajoo? Ndax Pool lañu
daajoon ca bant ba, mu dee ngir yéen? Ndax sóob nañu leen ci ndox, ngir
wone ne bokk ngeen ci Pool?

<span id="an_1:14">1:14</span>  Maa ngi sant Yàlla ci li ma sóobul kenn
ci yéen, ku dul Kirispus ak Gayus,

<span id="an_1:15">1:15</span>  ngir kenn bañ a wax ne, ci sama tur lañu
ko sóob.

<span id="an_1:16">1:16</span>  Aaŋkay! Sóob naa it ci ndox waa kër
Estefanas. Waaye ci sama pàttaliku sóobuma keneen.

<span id="an_1:17">1:17</span>  Ndaxte Kirist yebalu ma ngir may sóobe
ci ndox, waaye da maa yebal, ngir may yégle xebaar bu baax bi, te ma bañ
koo def ak waxi xam-xamu nit, ngir bañ a ñàkkal faayda deewu Kirist ca
bant ba.

<span id="an_1:18">1:18</span>  Ndaxte yégleb deewu Kirist ca bant ba,
ag ndof la ci ñiy sànku. Waaye ci nun ñi aw ci yoonu mucc gi, dooley
Yàlla la.

<span id="an_1:19">1:19</span>  Ndaxte Mbind mi nee na:«Dinaa folli
xam-xamu boroom xam-xam yi,lem xalaati ñi am xel.»

<span id="an_1:20">1:20</span>  Ana boroom xam-xam bi? Ana kaaŋ mi? Ana
boroom làmmiñ wu neex, wi ci àddina sii? Xanaa Yàlla wonewul ne,
xam-xamu àddina si ag ndof la?

<span id="an_1:21">1:21</span>  Gannaaw àddina si ci xam-xamam demul ba
xam Yàlla --te Yàllaa dogal loolu ci xam-xamam — soob na Yàlla mu musal
ñi gëm, jaar ci yégleb xebaaru Kirist, fekk ag ndof la ci bëti nit.

<span id="an_1:22">1:22</span>  Ndaxte Yawut yi ñu ngi laaj ay firnde;
Gereg yi di wut xam-xam.

<span id="an_1:23">1:23</span>  Waaye nun nu ngi yégle Kirist, mi ñu
reyoon ca bant ba, te loolooy téq ngëmu Yawut yi, di ag ndof ci ñi dul
Yawut.

<span id="an_1:24">1:24</span>  Waaye ci ñi Yàlla woo, ñuy Yawut mbaa di
Gereg, Kirist mooy dooley Yàlla, di xam-xamu Yàlla.

<span id="an_1:25">1:25</span>  Li ñuy wax ag ndof ca wàllu Yàlla moo
gën a tedd xam-xamu nit. Te li ñuy wax ñàkk dooley Yàlla moo ëpp kàttan
dooley nit.

<span id="an_1:26">1:26</span>  Bokk yi, seetleen seen nekkin, bi leen
Yàlla di woo. Barewul woon ci yéen, ñi ñuy tudde ay boroom xam-xam mbaa
ay boroom doole mbaa ñu rafet ab juddu.

<span id="an_1:27">1:27</span>  Waaye li àddina teg ag ndof, Yàlla tànn
na ko, ngir rusloo boroom xam-xam yi; te li àddina teg ag ñàkk doole,
Yàlla tànn na ko, ngir rusloo boroom doole yi.

<span id="an_1:28">1:28</span>  Li dul juddu bu rafet te mat a xeeb ci
àddina, Yàlla tànn na ko; Yàlla tànn na li nekkul, ngir neenal li nekk.

<span id="an_1:29">1:29</span>  Noonu kenn du man a damu ca kanam Yàlla.

<span id="an_1:30">1:30</span>  Waaye Yàlla moo def ba ngeen bokk ci
Kirist, moom mi doon ci nun xam-xam bu jóge ca Yàlla, maanaam: sunu
njubte, sunu sellaay, sunu njot.

<span id="an_1:31">1:31</span>  Loolu dafa am, ngir li Mbind mi wax am,
ne: «Kuy damu, na damu ci Boroom bi.»

<span id="an_2:1">2:1</span>  Man ci sama bopp, bokk yi, bi ma ñëwee ci
yéen, ngir yégle mbóoti Yàlla, ñëwuma ci ay wax yu neex ak xam-xam bu
réy.

<span id="an_2:2">2:2</span>  Dogu woon naa ci bañ a xam dara ci seen
biir lu dul Yeesu Kirist, te muy ki ñu rey ca bant ba.

<span id="an_2:3">2:3</span>  Bi ma teewee ci yéen, ànd naa ak ñàkk
doole, ragal ak njàqare.

<span id="an_2:4">2:4</span>  Li ma wax ak li ma waare, defuma ko ci
làmmiñ wu neex, sukkandikoo ko ci xam-xamu nit, waaye ànd na ak ay
firnde yu soqikoo ci kàttanu Xelum Yàlla,

<span id="an_2:5">2:5</span>  ngir seen ngëm bañ a wékku ci xam-xamu nit
ñi waaye mu wékku ci dooley Yàlla.

<span id="an_2:6">2:6</span>  Moona am na xam-xam bu nuy yégal ñi mat,
xam-xam bu bokkul ci àddina si, te njiiti àddina si xamuñu ko, ñoom ñi
nar a wéy.

<span id="an_2:7">2:7</span>  Nu ngi yégle mbóotu xam-xamu Yàlla, mu
nëbbu woon te Yàlla dogal ko ngir sunu ndam, laata àddina di sosu.

<span id="an_2:8">2:8</span>  Kenn ci njiiti àddina amul woon xam-xam
boobu. Su ñu ko amoon, kon duñu rey Boroom ndam li ci bant bi.

<span id="an_2:9">2:9</span>  Waaye Mbind mi nee na:«Lu bët gisul,nopp
déggu kote xel xalaatu ko,loolu la Yàlla dencal ñi ko bëgg.»

<span id="an_2:10">2:10</span>  Fekk nag nun la ko Yàlla won, jaarale ko
ci Xelam. Xelum Yàlla mooy leeral lépp, ba ci xalaati Yàlla yi gën a
xóot.

<span id="an_2:11">2:11</span>  Kan ci nit ñi moo xam yëfi nit? Xanaa
xelum nit mi nekk ci moom rekk a ko xam. Noonu it kenn xamul yëfi Yàlla,
ku dul Xelum Yàlla.

<span id="an_2:12">2:12</span>  Nun nag Xel mi nu jot, jógewul ci
àddina, waaye Yàllaa nu ko sol.

<span id="an_2:13">2:13</span>  Te loolu nu Yàlla may, yéglewunu ko ci
ay baat yu soqikoo ci xam-xamu nit, waaye nu ngi koy yégle ci baat, yi
soqikoo ci Xelum Yàlla, di tekkantal yëfi Xelum Yàlla ci ay baat yu mu
nu sol.

<span id="an_2:14">2:14</span>  Nit kese du nangu yëfi Xelum Yàlla. Ag
ndof lay doon ci moom, te du ko man a nangu, ndaxte ku yor Xelum Yàlla
rekk moo ko man a ràññale.

<span id="an_2:15">2:15</span>  Nit ki yor Xelum Yàlla dafay àtte lépp,
te moom ci boppam, kenn du ko àtte.

<span id="an_2:16">2:16</span>  Ndaxte Mbind mi nee na:«Ana ku xam
xalaatu Boroom bi?Ku ko doon digal?» Waaye nun am nanu xalaatu Kirist.

<span id="an_3:1">3:1</span>  Man nag bokk yi, mënuma woon a wax ak yéen
ni ay nit ñuy déggal Xelum Yàlla, waaye waroon naa wax ak yéen ni ñuy
topp seen nafsu, mel ni ay liir ci seen dund ci Kirist.

<span id="an_3:2">3:2</span>  Nàmpaloon naa leen, waaye joxuma leen
dugub, ndaxte àttanuleen ko woon, te ba léegi sax àttanuleen ko

<span id="an_3:3">3:3</span>  ci li ngeen di topp seen nafsu. Bu ñeetaan
ak xuloo amee ci seen biir, xanaa du loolu mooy wone ne, dangeen a topp
seen nafsu, di doxale ni niti àddina?

<span id="an_3:4">3:4</span>  Bu kenn yéglee ne: «Man ci Pool laa bokk,»
keneen ne: «Man ci Apolos,» ndax jëfewuleen ni niti àddina rekk?

<span id="an_3:5">3:5</span>  Kuy Apolos? ak kuy Pool? Nun ay surga rekk
lanu, yu ngeen jaare, ba gëm. Te Boroom bi moo sas ku nekk liggéeyam.

<span id="an_3:6">3:6</span>  Maa jëmbët, Apolos suuxat, waaye Yàlla moo
jebbil.

<span id="an_3:7">3:7</span>  Ki jëmbët nag ak ki suuxat, kenn du ci
dara, waaye Yàlla miy jebbil rekk moo am solo.

<span id="an_3:8">3:8</span>  Ki jëmbët ak ki suuxat benn lañu. Teewul
nag ku nekk dina jot yool bu tollook liggéeyam.

<span id="an_3:9">3:9</span>  Nu ngi liggéeyandoo ci liggéeyu Yàlla;
yéenay toolu Yàlla, yéenay taaxum Yàlla.

<span id="an_3:10">3:10</span>  Man nag teg naa fondamaa bi, ni tabaxkat
bu man liggéeyam, dëppoo ak sas wi ma Yàlla jagleel ci kaw yiwam. Te
keneen a ngi tabax ci kaw; waaye na ku nekk teeylu ci ni muy tabaxe.

<span id="an_3:11">3:11</span>  Ci li jëm ci fondamaa bi, kenn mënu fee
tëral beneen bu dul bi fi xas a taxaw, muy Yeesu Kirist.

<span id="an_3:12">3:12</span>  Ku tabax ci kaw fondamaa bi, wurus,
xaalis, per, dénk, gittax walla boob,

<span id="an_3:13">3:13</span>  sa liggéey dina fés, ndaxte bés baa koy
xamle. Bés boobu dina fenk ni safara, te safara si dina nattu liggéeyu
ku nekk.

<span id="an_3:14">3:14</span>  Ku sa liggéey dëgër, dinga jot yool.

<span id="an_3:15">3:15</span>  Waaye ku sa liggéey lakk, dinga ñàkk.
Yaw ci sa bopp dinga mucc, waaye mel ni ku rëcc ci safara si.

<span id="an_3:16">3:16</span>  Xanaa xamuleen ne, yéenay kër Yàlla, te
Xelum Yàlla dëkk na ci yéen?

<span id="an_3:17">3:17</span>  Ku yàq kër Yàlla gi, Yàlla dina la yàq,
ndaxte kër Yàlla gi dafa sell, te yéenay kër googu.

<span id="an_3:18">3:18</span>  Kon bu kenn nax boppam: su kenn ci yéen
tegee boppam boroom xam-xam ci gis-gisu àddina sii, kooku na doon dof,
ngir am xam-xam bu wóor.

<span id="an_3:19">3:19</span>  Ndaxte xam-xamu àddina si, ndof la fa
Yàlla. Moom la Mbind mi ne: «Yàlla jàpp na ñu muus ñi, ba seen fiir
këppu ci seen kaw.»

<span id="an_3:20">3:20</span>  Te it: «Boroom bi xam na xalaati boroom
xam-xam yi; xam ne, duñu mujj fenn.»

<span id="an_3:21">3:21</span>  Kon nag bu kenn tiitaru ndax nit ñi,
ndaxte yéena moom lépp,

<span id="an_3:22">3:22</span>  muy Pool, di Apolos, di Sefas, di
àddina, di dund, di dee, di lu am, di luy ñëw; lépp, yéena ko moom.

<span id="an_3:23">3:23</span>  Te yéen, Kirist a leen moom, te Kirist,
Yàllaa ko moom.

<span id="an_4:1">4:1</span>  Nañu nu teg kon ay surgay Kirist, di ay
jawriñ yuy xamle mbóoti Yàlla.

<span id="an_4:2">4:2</span>  Li war ci jawriñ mooy mu takku ci
liggéeyam.

<span id="an_4:3">4:3</span>  Ngeen àtte ma walla ñeneen àtte ma,
amaluma ko solo. Te man sax duma àtte sama bopp.

<span id="an_4:4">4:4</span>  Sama xel yeddu ma ci dara, waaye loolu
taxul ma jub; ki may àtte mooy Boroom bi.

<span id="an_4:5">4:5</span>  Looloo tax buleen daan kenn ci àtte, bala
jamono ji di jot te Boroom bi ñëw. Mooy leeral yi nëbbu ci lëndëm, di
làññi mébétu xol yi. Bu ko defee ku nekk dina jot ci Yàlla ngërëm, li mu
yelloo.

<span id="an_4:6">4:6</span>  Bokk yi, ci loolu ma leen doon wax lépp
nag, misaal naa leen ko ci Apolos ak ci man, ngir ngeen xool ci nun, ba
xam li wax jii di tekki: «Bu seen xalaat weesu li Mbind mi wax.» Noonu
kenn du màggal kii, suufeel ki ci des.

<span id="an_4:7">4:7</span>  Ndaxte yaw, ku la def, ba nga gën a màgg
ñi ci des? Loo am lu ñu la mayul? Te bu ñu la ko mayee, lu tax nga di ci
tiitaru, mel ni mayuñu la ko?

<span id="an_4:8">4:8</span>  Yéen suur ngeen xaat! Woomle ngeen xaat!
Tàmbali ngeen di nguuru te agseegunu! Céy ni ma bëgge, ngeen di nguuru,
ba nu man a bokk ak yéen di nguuru!

<span id="an_4:9">4:9</span>  Xalaat naa ne, nun ndawi Kirist yi, Yàlla
def na ba nu mel ni nit ñu ñu jàppe ci xare te mujj ci sàppe yi, ñu
dogal seen dee, nuy ceetaanum mbindeef yépp, muy nit muy malaaka.

<span id="an_4:10">4:10</span>  Nun teg nañu nu ni ay dof ndax Kirist,
waaye yéen am ngeen xel ci Kirist. Néew nanu doole, waaye yéen am ngeen
doole. Nawees na leen, waaye nun dañu noo xeeb.

<span id="an_4:11">4:11</span>  Ba fii mu nekk, danoo xiif, mar te
rafle; ñu ngi nuy dóor, te dëkkunu fenn;

<span id="an_4:12">4:12</span>  nu ngi ñaq di jariñoo. Ku nu saaga, nu
ñaanal la lu baax. Coono bu ñu nu teg, nu tegoo ko.

<span id="an_4:13">4:13</span>  Ku nu ñaawal, nu tontu la tont lu rafet.
Fi mu ne noo mujj di mbalitu àddina, di ñu ñàkk njariñ ci lépp.

<span id="an_4:14">4:14</span>  Binduma leen loolu ngir ngeen am
yeraange, waaye dama koo def ngir artu leen, ndaxte yéenay samay doom te
bëgg naa leen.

<span id="an_4:15">4:15</span>  Su ngeen amee junniy njiit yu leen di
sàmm ci Kirist, ba tey benn baay rekk ngeen am, ndaxte maa leen yégal
xebaar bu baax bi, ba jur leen ci Kirist.

<span id="an_4:16">4:16</span>  Kon nag maa ngi leen di ñaan, ngeen roy
ci man.

<span id="an_4:17">4:17</span>  Looloo tax ma yebal ci yéen Timote, miy
sama doomu diine, di doom ju takku te ma bëgg ko. Dina leen fàttali ni
may dunde ci Kirist, te mu dëppook li may jàngale fu nekk ci mboolooy ñi
gëm ñépp.

<span id="an_4:18">4:18</span>  Am na ci seen biir ñuy tiitaru, di
xalaat ne, duma delluseeti ci yéen.

<span id="an_4:19">4:19</span>  Waaye bu soobee Boroom bi, léegi ma ñëw
ci yéen te seet boroom tiitar yooyu; waxuma seen kàddu, seen doole laay
seet.

<span id="an_4:20">4:20</span>  Ndaxte nguuru Yàlla du waxi kese, waaye
doole la.

<span id="an_4:21">4:21</span>  Lu leen gënal? Ma ñëw ci yéen, yor ab
yar, walla ma ànd ak mbëggeel, te lewet?

<span id="an_5:1">5:1</span>  Dégg nanu sax ñu naan, am na kuy moy Yàlla
ci seen biir, moy gu ni tollu, duñu ko gis sax ci ñi xamul Yàlla. Dem
na, ba am ci yéen kuy séy ak jabaru baayam.

<span id="an_5:2">5:2</span>  Moona yéen de, yéena ngi tiitaru. Waaye
dangeen a waroon a am naqar, ba dàq kiy def loolu ci seen biir!

<span id="an_5:3">5:3</span>  Man nag, jëmm ji sore na leen, waaye xel
mi mu ngi ci yéen, te àtte naa xaat kiy def loolu, ni su ma teewoon ci
seen biir. Dogal naa,

<span id="an_5:4">5:4</span>  ngeen daje ci turu Boroom bi Yeesu, te
sama xel teewe ko, ànd ak dooley Boroom bi Yeesu,

<span id="an_5:5">5:5</span>  nu jébbal nit kooku Seytaane, yaramam
yàqu, ngir ruuwam mucc keroog bésu Boroom bi.

<span id="an_5:6">5:6</span>  Seen tiitar bi jekkul dara. Xanaa xamuleen
ne, tuuti lawiir day tax tooyalu fariñ bépp funki?

<span id="an_5:7">5:7</span>  Ni ma leen ko man a misaale, jëleleen fi
bépp lawiir bu yàgg, ngir ngeen sell ni tooyal bu bees bu amul lawiir,
ndax nekk ngeen ko ba noppi. Ndaxte Kirist deeyal na nu ca bant ba, mel
ni mbote mu ñuy rendi, jébbal ko Yàlla ca màggalu bésu Jéggi ba.

<span id="an_5:8">5:8</span>  Kon nanu màggal sunu Màggal, waxuma ak
lawiir bu màggat biy misaal kiñaan ak lu bon, waaye ak mburu mu amul
lawiir, maanaam ci xol bu laab ak ci dëgg.

<span id="an_5:9">5:9</span>  Bindoon naa leen, ngeen bañ a séq dara ak
njaalookat yi.

<span id="an_5:10">5:10</span>  Bëgguma ci woon a limaale waa àddina,
maanaam njaalookat yi, nay yi, njublaŋ yi ak xërëmkat yi. Su ngeen séqul
ak ñooñu dara, kon fàww ngeen génn àddina.

<span id="an_5:11">5:11</span>  Lii laa leen bëggoon a wax: buleen séq
dara ak ku ñu tudde mbokk mu gëm Kirist, te fekk day njaaloo walla mu
nay walla muy xërëm walla muy xas nit walla muy màndi walla muy njublaŋ.
Nit ku mel noonu moom, buleen bokk ak moom, sax far di lekk.

<span id="an_5:12">5:12</span>  Ndax man maa war a àtte ñi bokkul ci
mbooloom ñi gëm Kirist? Déedéet! Waaye ñi bokk ci seen mbooloo yéena
leen war a àtte.

<span id="an_5:13">5:13</span>  Ñi bokkul ci mbooloom ñi gëm, Yàlla moo
leen di àtte. Waaye yéen, ni ko Mbind mi waxe: «Dàqleen ci seen biir kiy
def lu bon.»

<span id="an_6:1">6:1</span>  Te it bu kenn ci yéen amee lëj-lëj
digganteem ak mbokku taalibeem, lu tax muy dem ca àttekaayi ñi xamul
Yàlla, te bañ a dem ca gaayi Yàlla yi, ñu àtte ko?

<span id="an_6:2">6:2</span>  Xanaa dangeen a xamul ne, gaayi Yàlla yi
ñooy àtteji àddina? Te ndegam yéenay àtteji àddina, lu tere ngeen man a
àtte mbir yu ñàkk solo yi?

<span id="an_6:3">6:3</span>  Xanaa xamuleen ne, nooy àtteji malaaka yi?
waxatumaak mbiri àddina sii.

<span id="an_6:4">6:4</span>  Bu ngeen amee ay lëj-lëj yu mel noonu,
dangeen di wuti ay àttekat ci ay nit, ñi amul wenn yoon ci mbooloom ñi
gëm!

<span id="an_6:5">6:5</span>  Ma ne kon, war ngeen a rus! Xanaa amul ci
seen biir kenn ku am xel, ku man a àtte mbokkam yi?

<span id="an_6:6">6:6</span>  Waaye defuleen loolu; mbokk a ngi layoo ak
moroomam, rax-ca-dolli ci kanamu ñi gëmul lañu koy defe!

<span id="an_6:7">6:7</span>  Layoo bi sax wone na ne, bàyyi ngeen seen
warugar. Lu tax muñuleen sax tooñ, yi ñu leen di tooñ? Lu tax far
nanguwuleen, ñu sàcc leen?

<span id="an_6:8">6:8</span>  Waaye yéen sax yéenay tooñ ak di sàcc, te
seeni bokk ngeen koy def!

<span id="an_6:9">6:9</span>  Xanaa xamuleen ne, ñi jubadi duñu bokk ci
nguuru Yàlla? Bu leen ci kenn nax: ñiy doxaan walla xërëmkat yi ak
njaalookat yi ak góor-jigéen ñi ak ñi ko nangu,

<span id="an_6:10">6:10</span>  walla sàcc yi ak ñu bëgge ñi ak màndikat
yi ak ñiy xaste ak njublaŋ yi, duñu bokk ci nguuru Yàlla.

<span id="an_6:11">6:11</span>  Te am na ñu meloon noonu ci yéen. Waaye
Yàlla fóotal na leen seeni bàkkaar, sellal leen, àtte leen ni ñu jub, ci
turu Boroom bi Yeesu Kirist ak ci dooley Xelum Yàlla, sunu Boroom.

<span id="an_6:12">6:12</span>  Am na ci yéen ñu naan: «Sañ naa lépp.»
Waaw, waaye du lépp a jariñ nit. «Sañ naa lépp,» waaye duma bàyyi dara,
mu noot ma.

<span id="an_6:13">6:13</span>  Am na ci yéen ñu naan: «Ñam mooy jariñ
biir, te biir ay jariñoo ñam.» Waaw, te Yàlla dina leen yàq, ñoom ñaar
yépp. Waaye sàkkuñu yaram ngir moy Yàlla; dañu koo sàkk, ngir muy jariñ
Boroom bi, Boroom bi di ko jariñoo.

<span id="an_6:14">6:14</span>  Te Yàlla, mi dekkal Boroom bi, dina
dekkal it sunu yaram jaare ko ci dooleem.

<span id="an_6:15">6:15</span>  Xanaa xamuleen ne, seen yaram ñooy céri
Kirist? Ndax kon damay jël céri Kirist, def ko céri jigéeni moykat?
Mukk!

<span id="an_6:16">6:16</span>  Xanaa xamuleen ne, kuy ànd ak jigéen juy
moy dafay booloo ak moom, nekk benn? Ndaxte Mbind mi nee na: «Ñoom ñaar
dinañu doon benn.»

<span id="an_6:17">6:17</span>  Waaye nag kuy ànd ak Boroom bi, xel yi
dañuy booloo, nekk benn.

<span id="an_6:18">6:18</span>  Dawleen njaaloo! Bépp bàkkaar bu nit man
a def, du laal yaramam, waaye nag kuy njaaloo, dafay bàkkaar, di lor
yaramam.

<span id="an_6:19">6:19</span>  Xanaa xamuleen ne, seen yaram mooy kër
Yàlla gi? Gannaaw Xel mu Sell maa ngi ci yéen, te Yàllaa leen ko may,
kon moomuleen seen bopp,

<span id="an_6:20">6:20</span>  ndaxte Yàlla jot na leen ak njëg gu réy.
Kon nag màggal-leen Yàlla ci seen yaram.

<span id="an_7:1">7:1</span>  Nanu jàll nag léegi ci laaj, yi ngeen ma
doon bind, ci bañ a ànd ak jigéen, ndax lu baax la ci góor.

<span id="an_7:2">7:2</span>  Lii mooy sama xalaat: moy gu bare gi tax
na ba, na góor gu nekk am jabaram, jigéen ju nekk am jëkkëram.

<span id="an_7:3">7:3</span>  Jëkkër war na def warugaru jëkkër ci
jabaram; jabar it def warugaru jabar ci jëkkëram.

<span id="an_7:4">7:4</span>  Jigéen ji amul sañ-sañ ci yaramam moom
kenn; jëkkëram moo ko moom. Niki noonu it jëkkër ji amul sañ-sañ ci
yaramam; jabaram moo ko moom.

<span id="an_7:5">7:5</span>  Bu kenn tere boppam moroomam, su dul ne
dangeen a mànkoo ci def noonu ab diir, ngir gën a man a wéet ak Yàlla
ciy ñaan. Waaye su loolu weesoo, nangeen doxal yoonu séy; lu ko moy,
Seytaane dina leen fiir ndax seen ñàkk maandute.

<span id="an_7:6">7:6</span>  Li ma leen di wax fii du ndigal, waaye
dama leen di xamal li ñu leen may, ngeen def ko.

<span id="an_7:7">7:7</span>  Ndaxte dëgg-dëgg su ma sañoon, kon ñépp
mel ni man; waaye ku nekk ak li la Yàlla jagleel, kii ak may gii, kee ak
may gale.

<span id="an_7:8">7:8</span>  Lii laay yégal ñi séyul ak it ñi seen
jëkkër dee: baax na ci yéen, su fekkee dangeen a toog rekk ni man, bañ a
séy.

<span id="an_7:9">7:9</span>  Waaye su ngeen mënul a téye seen bopp,
nangeen séy, ndaxte séy moo gën xemmem di leen gaañ.

<span id="an_7:10">7:10</span>  Ñi séy nag, maa ngi leen di jox ndigal
lii --Boroom bi moo ko waxoon, du man — jigéen ju séy warul a teqalikoo
ak jëkkëram.

<span id="an_7:11">7:11</span>  Te bu teqalikoo ak moom, bumu séyaat,
mbaa boog na juboo ak jëkkëram. Te bu jëkkër ji fase jabaram.

<span id="an_7:12">7:12</span>  Ñi ci des nag, lii laa leen di wax
--Boroom bi waxu ko woon — su nit ku gëm Kirist amee jabar ju gëmul, te
mu nangoo séy ak moom, waru koo fase.

<span id="an_7:13">7:13</span>  Naka noonu it su jigéen ju gëm Kirist
amee jëkkër ju gëmul, te mu nangoo nekk ak moom, warul a tas.

<span id="an_7:14">7:14</span>  Li tax ma wax ko moo di, jëkkër ji
gëmul, Yàlla sellal na ko, ndax li mu ànd ak jabaram. Te it jigéen ji
gëmul, Yàlla sellal na ko, ndax li mu ànd ak jëkkëram ji gëm; lu ko moy,
seeni doom dinañu am sobe, te fekk dañoo sell.

<span id="an_7:15">7:15</span>  Waaye nag, su fekkee ki gëmul bëgg na
dem, na dem. Ci wàll googu nag, ki gëm Kirist, muy jëkkër ji walla jabar
ji, amul benn tënk, ndaxte Yàlla moo leen woo ngir ngeen dund ci jàmm.

<span id="an_7:16">7:16</span>  Loo ci xam, yaw jigéen ji, ndax dinga
gëmloo sa jëkkër Musalkat bi walla déet? Loo ci xam yaw jëkkër ji it,
ndax dinga gëmloo sa jabar Musalkat bi walla déet?

<span id="an_7:17">7:17</span>  Ku nekk nag na dund, ni ko ko Boroom bi
jagleele, mu mengoo ak ni mu meloon, bi ko Yàlla wooyee. Moom laay tëral
ci mboolooy ñi gëm yépp.

<span id="an_7:18">7:18</span>  Ki xaraf, bi ko Yàlla wooyee, warul a
jéem a far màndargam xaraf bi. Ki xaraful, bi ko Yàlla wooyee, aajowul
mu xaraf.

<span id="an_7:19">7:19</span>  Xaraf ak ñàkka xaraf lépp a yem; li am
solo moo di topp ndigali Yàlla.

<span id="an_7:20">7:20</span>  Na kenn ku nekk jàpp ci li mu nekkoon,
bi ko Yàlla wooyee.

<span id="an_7:21">7:21</span>  Ndax jaam nga woon, bi la Yàlla wooyee?
Na ci sa xel dal. Waaye soo amee bunt, ba yiwiku, nanga ci jaar.

<span id="an_7:22">7:22</span>  Ku nekkoon jaam, bi la Boroom bi wooyee,
Boroom bi goreel na la. Ba tey it ku nekkoon gor, bi ñu la wooyee, jaamu
Kirist nga.

<span id="an_7:23">7:23</span>  Gannaaw Yàlla jot na leen ak njëg gu
réy, buleen doon jaamub nit.

<span id="an_7:24">7:24</span>  Bokk yi, fàww ku nekk wéy ca kanam Yàlla
ci fànn ga mu nekkoon, bi ko Yàlla wooyee.

<span id="an_7:25">7:25</span>  Ci li jëm ci janq yi, awma ndigalu
Boroom bi, waaye maa ngi joxe sama xalaat, ni ku ñu wóolu ndax li ma jot
yërmandey Boroom bi.

<span id="an_7:26">7:26</span>  Bu nu seetee tiis wii fi teew nag, defe
naa ne li baax ci nit, moo di mu sax ci li mu nekk.

<span id="an_7:27">7:27</span>  Ndax takk nga jabar? Bul wut a tàggoo ak
moom. Ndax takkuloo jabar? Bul wut jabar.

<span id="an_7:28">7:28</span>  Waaye nag boo séyee, defoo bàkkaar, te
bu janq séyee, deful bàkkaar. Waaye ñi séy dinañu am naqar ci àddina, te
naqar woowu dama leen koo bëggoon fanqal, yéen ñi séyagul.

<span id="an_7:29">7:29</span>  Lii laa bëgg a wax, bokk yi: diir bu
gàtt rekk a fi des. Lu weesu tey, na góor ñi am jabar di def, ni bu ñu
ko amul woon;

<span id="an_7:30">7:30</span>  ñiy jooy, mel ni ñu jooyul; ñiy bég, mel
ni ñu bégul; ñiy jënd, ni ñu moomul li ñu jënd;

<span id="an_7:31">7:31</span>  ñiy jariñoo àddina, bañ cee xér. Ndaxte
àddina sii, ci ni mu mel, dootul yàggati.

<span id="an_7:32">7:32</span>  Bëggoon naa, ngeen bañ a am benn xalaat.
Góor gu takkul jabar dafay bàyyi xel ci mbiri Boroom bi, di wut a neex
Boroom bi.

<span id="an_7:33">7:33</span>  Waaye ku takk jabar, fàww mu bàyyi xel
ci mbiri àddina si, ak nu mu man a neexe jabaram,

<span id="an_7:34">7:34</span>  te noonu dafay daldi bare soxla. Te
jigéen ju séyul, walla janq, dafay bàyyi xel ci mbiri Boroom bi — bëgg
koo jox yaramam ak xelam. Waaye jigéen ji séy dafay bàyyi xel ci mbiri
àddina, ak nu mu man a neexe jëkkëram.

<span id="an_7:35">7:35</span>  Seen njariñ a tax ma wax lii, du ngir
teg leen yen bu ngeen àttanul, waaye ngeen man a jàppandil Boroom bi ci
njaamu gu rafet gu àndul ak genn njaaxle.

<span id="an_7:36">7:36</span>  Nanu jàll nag ci mbiri kiy takk ngoro te
amul pasteefu takk ndaw si. Su fekkee ne waxambaane wi xalaat na ne,
jëfewul nu jekk ak janq bi, fekk muy wees ag ndawam, te mu xalaat ne
dafa koo war a takk, kon na ko takk, ni mu ko bëgge; deful bàkkaar.

<span id="an_7:37">7:37</span>  Waaye nag su dogoo dëgg ci bañ a takk,
fekk sagoom rekk a tax te kenn tegu ko ko, kon ba tey def na lu baax.

<span id="an_7:38">7:38</span>  Noonu ku takk as ndawam def na lu baax,
rawatina nag ku takkul.

<span id="an_7:39">7:39</span>  Jigéen ji séy dina ànd ak jëkkëram giiru
dundam. Waaye su jëkkër ji faatoo, man na séy ak ku ko neex, su fekkee
ne góor gu gëm la.

<span id="an_7:40">7:40</span>  Moona nag dina gën a bég, bu toogee
noonu rekk. Loolu mooy sama xalaat, te defe naa ne, man it am naa Xelum
Yàlla.

<span id="an_8:1">8:1</span>  Léegi nag, ci li jëm ci yàpp wi ñu jébbal
xërëm yi: nun ñépp am nanu xam-xam, loolu dëgg la. Xam-xam day tax ba
nit yég boppam, waaye mbëggeel day yékkati ngëm.

<span id="an_8:2">8:2</span>  Ku xalaat ne xam nga dara, sa xam-xam
bënnagul.

<span id="an_8:3">8:3</span>  Waaye ku bëgg Yàlla, Yàlla xam la.

<span id="an_8:4">8:4</span>  Kon nag ci li jëm ci lekk yàpp wu ñu
jébbal xërëm yi, xam nanu ne, xërëm du dara ci àddina te xam nanu itam
ne, Yàlla kenn rekk la.

<span id="an_8:5">8:5</span>  Su fekkee ne am na sax yu ñuy teg Yàlla,
muy ci asamaan mbaa ci suuf --ndaxte am na yu bare yu ñu faral di
bokkaaleel Yàlla ak Boroom bi —

<span id="an_8:6">8:6</span>  ba tey ci nun, jenn Yàlla rekk a am, muy
Baay bi; lépp a ngi jóge ci moom te moom lanu nekkal. Te it benn Boroom
rekk a am, muy Yeesu Kirist; lépp a ngi jaare ci moom, te nun it nu ngi
dund jaare ci moom.

<span id="an_8:7">8:7</span>  Waaye ñépp xamuñu loolu. Am na ñu tàmmoon
xërëm yi, te léegi, bu ñu lekkatee yàppu sarax yi, dañuy xalaat ne,
xërëm lañu ko jagleel. Seen xel dafa leen di yedd, ndaxte ci seen ñàkka
xam dañuy foog ne, taq nañu sobe ndax ñam woowu.

<span id="an_8:8">8:8</span>  Waaye ñam mënul a tax nu neex Yàlla. Su nu
ci lekkee, du yokk dara ci nun. Su nu ci lekkul, du nu wàññi dara.

<span id="an_8:9">8:9</span>  Waaye moytuleen, ba sañ-sañ bi ngeen am,
bañ a yóbbe bàkkaar ñi seen ngëm néew.

<span id="an_8:10">8:10</span>  Su amee ku ngëmam néew, mu gis la, yaw
mi bare xam-xam, nga toog di lekk ca màggalukaayu xërëm ya, ndax du ko
xiir mu lekk yàppu sarax?

<span id="an_8:11">8:11</span>  Noonu sa xam-xam dina lor kooku ngëmam
néew, fekk sa mbokk moomu, Kirist dee na ngir moom!

<span id="an_8:12">8:12</span>  Su ngeen bàkkaaree, ba tooñ bokk yi néew
ngëm, di nëxal seen xel, bàkkaar ngeen ba tooñ Kirist.

<span id="an_8:13">8:13</span>  Kon bu sama mbokk sóoboo ci bàkkaar ndax
ñam wi ma lekk, dootuma lekk mukk yàpp, ngir bañ a sóob ci bàkkaar sama
mbokk mi.

<span id="an_9:1">9:1</span>  Ndax awma ndogal ci li may def? Ndax duma
ndawul Kirist? Ndax gisuma Yeesu sunu Boroom? Xanaa du yéena soqikoo ci
liggéey, bi ma Boroom bi sant?

<span id="an_9:2">9:2</span>  Su ma ñenn ñi tegul ndaw, moom laa ci
yéen, ndaxte yéenay firnde jiy wone ne, ndawul Boroom bi dëgg laa.

<span id="an_9:3">9:3</span>  Nii laay tontoo ñi may àtte:

<span id="an_9:4">9:4</span>  Xanaa sañunoo lekk ak a naan?

<span id="an_9:5">9:5</span>  Xanaa sañunoo indaale jabar ju gëm Kirist,
ni yeneen ndawul Kirist ak doomi ndeyu Boroom bi ak Sefas sax?

<span id="an_9:6">9:6</span>  Walla boog man ak Barnabas rekk noo war a
daan sunu doole?

<span id="an_9:7">9:7</span>  Kan moo mas a solu soldaar ci pexey
boppam? Kan mooy bey tool te du ci jariñu? Walla kan mooy sàmm jur te du
naan ca soow ma?

<span id="an_9:8">9:8</span>  Lii may wax, du ci yëfi doom Aadama rekk
laa ko jukkee; xanaa du yoon wi it moo ko santaane?

<span id="an_9:9">9:9</span>  Ndaxte bind nañu ci yoonu Musaa ne: «Bul
sunjuñ gémmiñu nag wu ñu takk ci bojjukaay.» Ndax mooy tekki nag ne,
Yàlla dafa bàyyi xel nag yi?

<span id="an_9:10">9:10</span>  Walla boog xanaa nun noo moom wax jooju?
Waaw, noo tax ñu bind loolu. Noonu kuy bey war na am yaakaar, te kuy
bojj di yaakaar a jot wàllam.

<span id="an_9:11">9:11</span>  Nu ji ci yéen yëfi Xelum Yàlla, ba noppi
góobe ci yéen yëfi àddina, ndax loolu dafa ëpp li nu war a séentu?

<span id="an_9:12">9:12</span>  Ndegam ñeneen a am sañ-sañ boobu ci
yéen, nun kon waxi-noppi. Waaye nag jariñoowunu sañ-sañ boobu. Danuy far
muñ lépp, ngir bañ a indi ndog ci yoonu xebaar bu baax bu Kirist bi.

<span id="an_9:13">9:13</span>  Xanaa xamuleen ne, ñiy liggéeyal yëf yu
sell yi, dañuy lekk ñam, wi ci kër Yàlla gi, te ñiy liggéey ci
saraxalukaay bi, dañuy jot seen wàll ci sarax yi?

<span id="an_9:14">9:14</span>  Naka noonu it Boroom bi digle na ne, ñiy
yégle xebaar bu baax bi, nanu ci dund.

<span id="an_9:15">9:15</span>  Waaye man jariñoowuma benn ci sañ-sañ
yooyu, te binduma yëf yooyu, ngir ngeen di ma defal yu ni mel. Dee sax
moo ma ko gënal — kenn du jële ci man mbir moomu may kañoo!

<span id="an_9:16">9:16</span>  Su may yégle xebaar bu baax bi, mënuma
cee kañu. Sas la, wu ñu ma sas. Dinaa torox, su ma yéglewul xebaar bu
baax bi!

<span id="an_9:17">9:17</span>  Su doon ci sama coobare laa yégle xebaar
bu baax bi, man naa ci séentu yool. Waaye defuma ko ci sama coobare,
ndaxte sas la, wu ñu ma sas.

<span id="an_9:18">9:18</span>  Kon nag lan mooy sama yool? Xanaa di
yégle xebaar bu baax bi ci dara, te bañ a jariñoo sañ-sañ boobu ma ci
yelloo.

<span id="an_9:19">9:19</span>  Gor laa te kenn moomu ma; teewul def naa
sama bopp jaamu ñépp, ngir man a gindi nit ñu bare ci Kirist.

<span id="an_9:20">9:20</span>  Ci biir Yawut yi, sol naa melow Yawut
yi, ngir gindi leen. Man ci sama bopp yoonu Musaa jiitalu ma, terewul bi
ma nekkee ci biir ñiy sàmm yoonu Musaa, sàmm naa yoon wa, ngir gindi
leen.

<span id="an_9:21">9:21</span>  Ci biir ñi nekkul ci yoonu Musaa,
faalewuma woon yoon wi, ngir gindi leen; waxuma ne, ànduma ak yoonu
Yàlla, waaye topp naa yoon ci sama bokk ak Kirist.

<span id="an_9:22">9:22</span>  Ci biir ñi néew ngëm, meloon naa ni ku
néew ngëm, ngir gindi leen. Doon naa lépp ci ñépp, ngir def lépp lu ma
man, ba ñenn mucc ci.

<span id="an_9:23">9:23</span>  Damaa def loolu lépp ndax xebaar bu baax
bi, ngir man it ma am wàll ci barkeem.

<span id="an_9:24">9:24</span>  Xanaa xamuleen ne, ñépp ñooy daw cib
rawante, waaye kenn rekk ay jël ndam li? Dawleen nag ngir jël ko.

<span id="an_9:25">9:25</span>  Ñiy joŋante ci po muy waral tàggat
yaram, dañuy xañ seen bopp lu bare. Dañu koy def, ngir am kaalag ndam gu
dul yàgg; waaye nun danu koy def, ngir am kaalag ndam gu sax ba fàww.

<span id="an_9:26">9:26</span>  Man nag noonu laay dawe, te duma
dawantu. Noonu laay bëree, waaye duma def ni nit kuy dóor ci jaww ji.

<span id="an_9:27">9:27</span>  Waaye damay noot sama yaram, ba moom ko,
ngir ragal a yégal ñi ci des xebaar bu baax bi, ba noppi Yàlla xañ ma
ndam li.

<span id="an_10:1">10:1</span>  Bokk yi, bëgguma ngeen umple li daloon
sunu maam ya. Ñoom ñépp niir wa tiimoon na leen, te ñoom ñépp jàll nañu
géej.

<span id="an_10:2">10:2</span>  Sóobu nañu ca ndoxu géej ga ak ca niir
wa, ba bokk noonu ci Musaa.

<span id="an_10:3">10:3</span>  Ñoom ñépp bokk nañoo lekk ñam, wa Yàlla
joxe,

<span id="an_10:4">10:4</span>  naan naan ga mu joxe, ndaxte ñu ngi doon
naan ca xeer, wa leen doon gunge, te xeer woowa Kirist la woon.

<span id="an_10:5">10:5</span>  Teewul ñi ëpp ci ñoom neexuñu woon
Yàlla, ba mu fàddoon leen ca màndiŋ ma.

<span id="an_10:6">10:6</span>  Mbir yooyu ay misaal lañu, yu nuy artu,
ngir benn bëgg-bëgg bu bon bañ noo jiital, na mu leen jiitale woon.

<span id="an_10:7">10:7</span>  Buleen jaamu ay xërëm, ni ko ñenn ñi ci
ñoom defe woon. Ndaxte Mbind mi nee na: «Mbooloo mi dafa toog, di lekk
ak di naan, ba noppi ñu jóg di mbumbaay.»

<span id="an_10:8">10:8</span>  Bunu njaaloo, ni ko ñenn ñi ci ñoom defe
woon, ba tax ñaar-fukki junni ak ñett ci ñoom dee ci benn bés.

<span id="an_10:9">10:9</span>  Bunu diiŋat Kirist, ni ko ñenn ñi ci
ñoom defe, ba ay jaan màtt leen, ñu dee.

<span id="an_10:10">10:10</span>  Buleen xultu, ni ko ñenn ñi ci ñoom
defe woon, ba tax malaakam Yàqkat mi rey leen.

<span id="an_10:11">10:11</span>  Mbir yooyu leen daloon misaal la ci
nun, te bind nañu ko ngir artu nu, nun ñiy dund ci jamono jii lépp mat.

<span id="an_10:12">10:12</span>  Kon nag kiy naw sa doole, ba yaakaar
ne taxaw nga, moytul a daanu ci bàkkaar!

<span id="an_10:13">10:13</span>  Benn nattu dabu leen bu wuute ak yi
dal nit ñépp. Te sax Yàlla kuy sàmm kóllëre la, te du nangu nattu bi
wees seen kàttan, waaye cib nattu, dina leen ubbil bunt bu ngeen man a
récce, ba ngeen man koo dékku.

<span id="an_10:14">10:14</span>  Looloo tax, sama soppe yi, nangeen daw
xërëm yi.

<span id="an_10:15">10:15</span>  Maa ngi wax ak yéen ñi am xel. Kon
seetleen li ma leen wax.

<span id="an_10:16">10:16</span>  Kaas bu yiw, bi tax nuy gërëm Yàlla,
ndax du wone sunu booloo ak deretu Kirist? Mburu mi nuy damm, xanaa du
dafay wone sunu booloo ak yaramu Kirist?

<span id="an_10:17">10:17</span>  Ndegam benn mburu rekk a am, kon nun
ñépp lu nu baree-bare, menn mbooloo lanu, ndaxte bokk nanu menn mburu
mi.

<span id="an_10:18">10:18</span>  Seetleen ci bànni Israyil. Ñiy lekk
sarax si ñu rendi, ndax booloowuñu ak Yàlla ji ñu jagleel saraxalukaay
ba? Aaŋkay!

<span id="an_10:19">10:19</span>  Li may wax, lu muy tekki? Ndax yàpp wi
ñu jagleel xërëm yi dafay dara? walla xërëm yi dañuy dara?

<span id="an_10:20">10:20</span>  Déedéet! Waaye sarax yi xërëmkat yi di
rendi, ay rab lañu ko jagleel; jagleeluñu ko Yàlla. Te man bëgguma,
ngeen booloo ak rab yi.

<span id="an_10:21">10:21</span>  Mënuleen a naan ci kaasu Boroom bi,
naan ci kaasu rab yi. Mënuleen a sukk ci reerub Boroom bi, sukk ci
reerub rab yi.

<span id="an_10:22">10:22</span>  Walla boog ndax danuy jéem a gillil
meru Boroom bi? Xanaa noo ko ëpp doole?

<span id="an_10:23">10:23</span>  Dafa am ñu naan: «Lépp lanu sañ.»
Waaw, waaye du lépp a baax ci nun. «Lépp lanu sañ,» waaye it lépp du
yékkati ngëm.

<span id="an_10:24">10:24</span>  Bu kenn seet njariñam rekk, waaye nay
seet njariñul moroomam.

<span id="an_10:25">10:25</span>  Man ngeen a lekk lépp lu ñuy jaay ca
ja ba, bañ cee boole ay laaj ngir dalal seen xel.

<span id="an_10:26">10:26</span>  Ndaxte Mbind mi nee na: «Àddina ak li
ci biiram lépp, Boroom bi moo ko moom.»

<span id="an_10:27">10:27</span>  Ku xamul Yàlla nag, bu leen wooyee aw
ñam këram, te ngeen nangoo dem, lekkleen lépp lu ñu leen dëj, bañ a
laajte dara ngir dalal seen xel.

<span id="an_10:28">10:28</span>  Waaye bu leen kenn nee: «Lii sarax la,
bu ñu jagleel xërëm yi,» suurleen ko ndax ki leen ko xamal, ngir xel mu
dal.

<span id="an_10:29">10:29</span>  Waxuma sa xel yaw, waaye xelu keneen
laay wax. Waaye nga ne: «Li ma sañ a def, lu tax nit ku xelam dalul di
am dara lu mu ciy wax?

<span id="an_10:30">10:30</span>  Su ma lekkee dara di ci sant Yàlla, lu
tax ñu may wax lu ñaaw, fekk sant naa ci Yàlla.»

<span id="an_10:31">10:31</span>  Kon su ngeen di lekk walla ngeen di
naan, walla lu ngeen man a def, defleen lépp ngir màggal Yàlla.

<span id="an_10:32">10:32</span>  Buleen def dara lu man a fanq ngëmu
Yawut yi walla ñi dul Yawut walla mbooloom Yàlla.

<span id="an_10:33">10:33</span>  Noonu laay def man ci sama bopp: damay
wut a neex ñépp ci lépp. Wutuma lu may jariñ, waaye luy jariñ ñu bare
laay wut, ngir ñu mucc.

<span id="an_11:1">11:1</span>  Royleen ma nag, ni may roye Kirist.

<span id="an_11:2">11:2</span>  Maa ngi leen di sant ci li ngeen may
fàttaliku ci lépp, ak ci li ngeen di topp dénkaane, yi ma leen dénk.

<span id="an_11:3">11:3</span>  Waaye nag bëgg naa ngeen xam lii: Kirist
mooy kilifag bépp góor, góor di kilifag jigéen, te Yàlla di kilifag
Kirist.

<span id="an_11:4">11:4</span>  Kon nag góor guy ñaan Yàlla, walla muy
wax ci kàddug Yàlla, fekk mu teg dara ci boppam, day suufeel Kirist,
kilifaam.

<span id="an_11:5">11:5</span>  Waaye bu jigéen musóoruwul, buy ñaan
walla buy wax ci kàddug Yàlla, kooku day suufeel jëkkëram jiy kilifaam,
ndaxte day mel ni jigéen ju ñu wat.

<span id="an_11:6">11:6</span>  Jigéen ju dul musóoru, bu yaboo, mu
watu. Waaye su fekkee ne jigéen dafay am kersa, su wàññee kawaram walla
mu watu, fàww kon mu musóoru.

<span id="an_11:7">11:7</span>  Góor nag moom warul a teg dara ci
boppam, ndaxte mooy melokaanu Yàlla te dafay wone ndamu Yàlla. Jigéen
moom dafay wone ndamu góor.

<span id="an_11:8">11:8</span>  Ndaxte jëlewuñu góor ci jigéen, waaye
jigéen lañu jële ci góor.

<span id="an_11:9">11:9</span>  Te sàkkuñu góor ngir jigéen, waaye
jigéen lañu sàkk ngir góor.

<span id="an_11:10">11:10</span>  Looloo tax jigéen war a teg ci kaw
boppam luy màndargaal kilifteef ga, ndax malaaka yi.

<span id="an_11:11">11:11</span>  Teewul nag ci sunu booloo ak Boroom
bi, jigéen a ngi wéeru ci góor, te góor a ngi wéeru ci jigéen.

<span id="an_11:12">11:12</span>  Ni ñu sàkke jigéen ci góor, noonu la
góor juddoo ci jigéen, te lépp a ngi jóge ca Yàlla.

<span id="an_11:13">11:13</span>  Seetleen mbir mii: ndax jekk na jigéen
bañ a musóoru, buy ñaan Yàlla?

<span id="an_11:14">11:14</span>  Xanaa du àddina ci boppam dafa leen di
won ne, gàcce la ci góor, ngir muy yar kawar gu bare?

<span id="an_11:15">11:15</span>  Waaye loolu nag ab taar la ci jigéen.
Dañoo jagleel jigéen kawar gu gudd, muy muuraay ci moom.

<span id="an_11:16">11:16</span>  Waaye su kenn bëggee werante ci mbir
moomu, na xam lii: amunu beneen aada ci njàng mi, du nun walla mboolooy
Yàlla.

<span id="an_11:17">11:17</span>  Bi may tollu ci ndigal yi, mënuma leen
a sant, ndaxte seeni ndaje loraange lañuy jur, waaye du njariñ.

<span id="an_11:18">11:18</span>  Ci bu jëkk dégg naa lii: bu ngeen di
daje, am na ci yéen ñuy féewaloo, te xaw naa koo gëm.

<span id="an_11:19">11:19</span>  Fàww mu am ay féewaloo ci seen biir,
ngir ñu man a xàmmi ñi neex Yàlla ci yéen.

<span id="an_11:20">11:20</span>  Bu ngeen dajee, mënuleen a wax ne
reeru Boroom bi ngeen di lekk.

<span id="an_11:21">11:21</span>  Ndaxte bu ngeen dee lekk, ku nekk
dafay gaawantu di lekk reeram, ba tax ñenn ñaa ngi xiif, fekk ñeneen di
màndi.

<span id="an_11:22">11:22</span>  Xanaa amuleen kër yu ngeen di lekke ak
di naane? Walla ndax dangeen a xeeb mbooloom Yàlla? Walla ngeen bëgg a
rusloo ñi amul dara? Lu ma leen ci war a wax nag? Ma gërëm leen ci
loolu? Mukk! Gërëmuma leen.

<span id="an_11:23">11:23</span>  Li ma jële ci Boroom bi, moom laa leen
jottali: Boroom bi Yeesu, ci guddi gi ñu ko woree, dafa jël mburu,

<span id="an_11:24">11:24</span>  sant Yàlla, damm ko ne: «Lii sama
yaram la, wi ma joxe ngir yéen. Defleen lii, ngir fàttaliku ma.»

<span id="an_11:25">11:25</span>  Noonu itam bi ñu lekkee ba noppi, mu
jël kaas bi ne leen: «Kaas bii mooy misaal kóllëre gu bees, gi Yàlla fas
jaarale ko ci sama deret. Defleen lii ngir fàttaliku ma.»

<span id="an_11:26">11:26</span>  Ndaxte saa su ngeen di lekk mburu mii,
walla ngeen di naan ci kaas bii, yéena ngi yégle deewu Boroom bi, ba
kera muy ñëw.

<span id="an_11:27">11:27</span>  Kon nag képp ku jekkadi ni mu lekke ci
mburu mi te naane ni ci kaasu Boroom bi, tooñ nga yaramu Boroom bi ak
deretam.

<span id="an_11:28">11:28</span>  Na ku nekk seetlu boppam nag, sog a
lekk ci mburu mi te naan ci kaas bi.

<span id="an_11:29">11:29</span>  Ku lekk mburu mi, naan ci kaas bi,
fekk faalewuloo solos yaramu Kirist wi, sa lekk ak sa naan dina xëcc
àtteb Yàlla ci sa kaw.

<span id="an_11:30">11:30</span>  Looloo tax ñu bare ci yéen wopp te
ñàkk doole, ba ñenn ñi faatu.

<span id="an_11:31">11:31</span>  Su nu doon seetlu sunu bopp ni mu
ware, kon àtte du nu dal.

<span id="an_11:32">11:32</span>  Waaye bu nu Boroom bi dee àtte, da nuy
yar ngir bañ noo boole ci mbugalu àddina.

<span id="an_11:33">11:33</span>  Noonu nag bokk yi, bu ngeen dajee, di
lekk reeru Boroom bi, nangeen xaarante.

<span id="an_11:34">11:34</span>  Ku xiif, na lekke këram, ngir bañ a
indi ci yéen àtteb Yàlla ndax seen ndaje yi. Yeneen fànn yi ci des nag,
bu ma ñëwee ci yéen, dinaa ko seet.

<span id="an_12:1">12:1</span>  Léegi nag bokk yi, ci li jëm ci mayi
Xelum Yàlla, bëgguma ngeen umple ci dara.

<span id="an_12:2">12:2</span>  Xam ngeen ne, bi ngeen xamagul woon
Yàlla, xërëm, yi mënul a wax, ñoo leen jiitaloon, di leen wommat.

<span id="an_12:3">12:3</span>  Moo tax ma leen di xamal lii: ku Xelum
Yàlla solu du wax ne: «Yeesu dafa araam.» Te it kenn mënul a wax ne:
«Yeesu mooy Boroom bi,» su ko ko Xelum Yàlla waxloowul.

<span id="an_12:4">12:4</span>  Am na fànni may yu bare yu jóge ci Xelum
Yàlla, waaye menn Xel moomu moo koy séddale.

<span id="an_12:5">12:5</span>  Am na ay sas yu bare, waaye benn Boroom
bi la.

<span id="an_12:6">12:6</span>  Am na ay fànn yu bare yu Yàllay feeñale
dooleem, waaye jenn Yàlla ji mooy jëfe doole yooyu yépp ci ñépp.

<span id="an_12:7">12:7</span>  Noonu Yàlla jox na ku nekk fànn gu muy
feeñale Xelam mu Sell mi ngir njariñul ñépp.

<span id="an_12:8">12:8</span>  Am na ku Yàlla sédde, jaarale ko ci
Xelam, mayu wax ak xel mu leer, keneen am mayu xam-xam, te mu bawoo ci
menn Xel mi.

<span id="an_12:9">12:9</span>  Keneen it menn Xel mi jox ko ngëm,
keneen di wéral ay jàngoro ci kàttanu Xel moomu,

<span id="an_12:10">12:10</span>  keneen di def ay kéemaan, am kuy wax
ci kàddug Yàlla, am keneen kuy ràññee li jóge ci Xelum Yàlla ak li jóge
ci yeneen xel yi, keneen it di wax ay xeeti làkk, ak kuy firi làkk
yooyu.

<span id="an_12:11">12:11</span>  Loolu lépp, menn Xel moomu moo koy
def, ku nekk mu sédd la ci, ni mu ko soobe.

<span id="an_12:12">12:12</span>  Noona la ci yaramu nit. Yaram wenn la,
teewul am na cér yu bare. Waaye céri yaram yépp, ak li ñuy baree-bare,
ñoo bokk, doon wenn yaram. Te noonu la Kirist mel.

<span id="an_12:13">12:13</span>  Yàlla sóob na nu ci menn Xelam mi,
ngir nu doon wenn yaram: nuy Yawut walla nu dul Yawut, nuy jaam mbaa
gor, nun ñépp Yàlla may na nu, nu naan ci menn Xel mi.

<span id="an_12:14">12:14</span>  Yaram du benn cér, waaye cér yu bare
la.

<span id="an_12:15">12:15</span>  Kon bu tànk nee: «Man duma loxo, kon
bokkuma ci yaram,» du ko teree bokk ci céri yaram yi.

<span id="an_12:16">12:16</span>  Te bu nopp nee: «Duma bët, kon bokkuma
ci yaram,» du ko teree bokk ci céri yaram yi.

<span id="an_12:17">12:17</span>  Bu yaram wépp doon bët, kon nan lay
dégge? Walla bu yaram wépp doon nopp, kon nan lay xeeñtoo?

<span id="an_12:18">12:18</span>  Waaye Yàlla dafa riime céri yaram wi,
def bu ci nekk fa mu ko soobe.

<span id="an_12:19">12:19</span>  Bu lépp doon benn cér, kon fu yaram di
nekk?

<span id="an_12:20">12:20</span>  Cér yi daal, bare nañu waaye wenn
yaram rekk a am.

<span id="an_12:21">12:21</span>  Bët nag mënul ne loxo: «Soxlawuma la!»
Te bopp it mënul ne tànk yi: «Soxlawuma leen!»

<span id="an_12:22">12:22</span>  Loolu sax mënul a am, ndaxte céri
yaram, yi gën a néew doole, ñoo gën a am jariñ.

<span id="an_12:23">12:23</span>  Te cér yi gën a ñàkk maana, ñoom lanuy
gën a topptoo. Cér yi ci rafetul a tudd, ñoom lanuy gën a suturaal,

<span id="an_12:24">12:24</span>  fekk yi gën a rafet, soxlawul nu leen
di suturaale noonu. Waaye Yàlla dafa boole sunu céri yaram yi, ngir gën
a teral cér yi ko soxla.

<span id="an_12:25">12:25</span>  Noonu yaram du séddaloo, waaye cér bu
ci nekk dina dimbali yi ci des.

<span id="an_12:26">12:26</span>  Bu sa benn céru yaram dee metti,
yeneen yi ci des yépp dañuy bokk, yég metit wi. Te bu dee dangaa fonk sa
benn céru yaram it, ndax du sa yaram wépp a ciy bànneexu?

<span id="an_12:27">12:27</span>  Léegi benn yaram ngeen, muy yaramu
Kirist, te kenn ku nekk ci yéen cér nga ci.

<span id="an_12:28">12:28</span>  Te Yàlla teg na ci mbooloom ñi gëm, ku
nekk ak sa may: ci bu jëkk ay ndawi Kirist, teg ca ñiy wax ci kàddug
Yàlla, teg ca ñiy jàngale, ñiy def ay kéemaan, ñi am mayu wéral ay
jàngoro, ñiy dimbalee, ñiy jiite, ñiy wax ay xeeti làkk.

<span id="an_12:29">12:29</span>  Ndax ñépp ay ndawi Kirist lañu? Ndax
ñépp dañuy wax ci kàddug Yàlla? Ndax ñépp ay jàngale? Ndax ñépp ay def
kéemaan?

<span id="an_12:30">12:30</span>  Ndax ñépp a am mayu wéral ay jàngoro?
Ndax ñépp ay wax ay làkk? Ndax ñépp a leen di firi?

<span id="an_12:31">12:31</span>  Waaye fonkleen may yi gën. Léegi nag
ma won leen yoon wu gën lépp.

<span id="an_13:1">13:1</span>  Su fekkee ne damay wax làkki nit ñi ak
yu malaaka yi sax, te boolewuma ci mbëggeel, duma dara lu dul ndënd muy
riir, walla jóolóoli buy kandaŋ-kandaŋi.

<span id="an_13:2">13:2</span>  Su ma yéglee wax ju tukkee ci Yàlla, ma
xam lépp luy kumpa, ma yor xam-xam bépp, te gëm Yàlla ba man a randal ay
tund, fekk boolewuma ci mbëggeel, duma dara.

<span id="an_13:3">13:3</span>  Te it su ma doon saraxe li ma am lépp,
di bàyyi ñu lakk sama yaram, ba rey ma, su ma ci boolewul mbëggeel, du
ma jariñ dara.

<span id="an_13:4">13:4</span>  Ku bëgg dafay muñ te laabiir. Ku bëgg du
kiñaan, du kañu, du tiitaru,

<span id="an_13:5">13:5</span>  du def lu jekkadi, du wut njariñu
boppam, du naqari deret, du ñaaw njort.

<span id="an_13:6">13:6</span>  Du bég ci lu awul yoon, waaye dina bég
ci lépp luy jollil dëgg.

<span id="an_13:7">13:7</span>  Mbëggeel day baale lépp, am gëm ci lépp,
yaakaar lépp, muñ lépp.

<span id="an_13:8">13:8</span>  Mbëggeel amul àpp. Ñiy wax ci kàddug
Yàlla dinañu noppi, ñiy wax ay làkk dinañu ko bàyyi, ñiy xamle xam-xamu
Yàlla wàcc.

<span id="an_13:9">13:9</span>  Xam-xam bi nu am des na, te ni nu
jottalee xebaar bi nu Yàlla dénk des na.

<span id="an_13:10">13:10</span>  Waaye li mat, bu dikkee, li matul jóge
fi.

<span id="an_13:11">13:11</span>  Bi ma dee xale, dama doon wax ni xale,
di dégge ni xale, di xalaate ni xale. Waaye bi ma doonee mag, bàyyi naa
lu bokkoon cig ndaw.

<span id="an_13:12">13:12</span>  Tey jii gis bu lëndëm lanuy gis, ni
takkandeer ci seetu bu lëndëm, bu ëllëgee dinanu gis jaxran. Tey jii
sama xam-xam des na, bu ëllëgee dinaa xam ba mat sëkk, ni ma Yàlla xame.

<span id="an_13:13">13:13</span>  Léegi nag ñett yii ñooy sax: ngëm,
yaakaar, mbëggeel; te mbëggeel moo ci raw.

<span id="an_14:1">14:1</span>  Xintewooleen mbëggeel te fonk mayi Xelum
Yàlla, rawatina mayu wax ci kàddug Yàlla,

<span id="an_14:2">14:2</span>  ndaxte kiy wax aw làkk, waxul ak nit ñi,
waaye Yàlla lay waxal, ndaxte kenn déggul li muy wax. Dafay wax ay mbóot
ci xelam.

<span id="an_14:3">14:3</span>  Waaye kiy jottali kàddug Yàlla, nit ñi
lay waxal ngir yékkati seen ngëm, di leen dénk ak a dëfël.

<span id="an_14:4">14:4</span>  Kiy wax aw làkk dafay yokk boppam, waaye
kiy wax ci kàddug Yàlla, dafay yokk ngëmu mbooloo mi.

<span id="an_14:5">14:5</span>  Léegi nag bëgg naa yéen ñépp, ngeen di
wax ay làkk, waaye li ma gënal mooy ngeen di wax ci kàddug Yàlla. Kiy
wax ci kàddug Yàlla moo gën kiy wax ay làkk, su firiwul li muy wax, ngir
ngëmu mbooloo mi yokku.

<span id="an_14:6">14:6</span>  Kon nag bokk yi, su ma ñëwee ci yéen, di
wax ay làkk, lu ma leen di jariñ? Dara, su ma leen indilul dëgg gu Yàlla
feeñal, walla xam-xam walla kàddu gu tukkee ca Yàlla, walla am njàngale.

<span id="an_14:7">14:7</span>  Noonu la mel itam ci yëf yi dundul tey
riir, ni toxoro walla xalam. Su li ci jibe leerul, naka la nit man a
ràññee li mbiibi toxoro walla buumi xalam di wax?

<span id="an_14:8">14:8</span>  Rax-ca-dolli su liit gi jibul bu leer,
kuy man a waajal xare ba?

<span id="an_14:9">14:9</span>  Noonu itam bu ngeen génnewul ay wax yu
leer ci seen gémmiñ, nan lañuy man a xame li ngeen di wax? Dingeen wax
cig neen!

<span id="an_14:10">14:10</span>  Xawma ñaata xeeti làkk a am ci àddina,
te wu ci nekk am na lu muy tekki.

<span id="an_14:11">14:11</span>  Su ma xamul nag làkk wi ñu may làkk,
doxandéem laay doon ci ki koy wax, te ki koy wax it doxandéem la ci man.

<span id="an_14:12">14:12</span>  Yéen itam, gannaaw dangeen a fonk mayi
Xelum Yàlla, jéemleen a ëpple ci liy yokk ngëmu mbooloo mi.

<span id="an_14:13">14:13</span>  Looloo tax kiy wax aw làkk, na ñaan
ngir mu man a firi li looluy tekki.

<span id="an_14:14">14:14</span>  Su may ñaan Yàlla ci aw làkk, sama xol
day ñaan, waaye sama xel amalul kenn njariñ.

<span id="an_14:15">14:15</span>  Kon nag lu muy indi? Bu may ñaan,
dinaa ànd ak sama xol, àndaale ak sama xel. Bu may woy, dinaa ànd ak
sama xol, àndaale ak sama xel.

<span id="an_14:16">14:16</span>  Walla, boo dee gërëm Yàlla, ànd ci ak
sa xol rekk, kon ku musul a jàng mbir yooyu, nan la man a waxe: «Amiin,»
ci sa cant Yàlla googu? Ndaxte xamul li ngay wax.

<span id="an_14:17">14:17</span>  Dëgg la, dangay sant Yàlla bu baax,
waaye ki ci des, ngëmam yokkuwul.

<span id="an_14:18">14:18</span>  Maa ngi sant Yàlla ci li may wax ay
làkk, ba raw leen yéen ñépp.

<span id="an_14:19">14:19</span>  Waaye ci ndajem mbooloom ñi gëm, wax
juróomi baat yu am njariñ, ngir jàngal ñi ci des, moo ma gënal wax fukki
junniy baat ciw làkk.

<span id="an_14:20">14:20</span>  Bokk yi, buleen melati ni ay xale, ci
ni ngeen di xalaate. Ci lu jëm ci lu bon, mel-leen ni ay xale, waaye ci
seeni xalaat, mel-leen ni ay mag.

<span id="an_14:21">14:21</span>  Bind nañu ci téereb yoon wi:«Dinaa wax
ak mbooloo mii,jaare ko ci ay nit, ñuy wax yeneen làkk,ak ay gémmiñi
doxandéem,waaye ba tey duñu ma déglu.» Moom la Boroom bi wax.

<span id="an_14:22">14:22</span>  Ci noonu wax ay làkk, firnde la ci ñi
gëmul, te du firnde ci ñi gëm. Te it wax ci kàddug Yàlla, du firnde ci
ñi gëmul, waaye firnde la ci ñi gëm.

<span id="an_14:23">14:23</span>  Kon nag su fekkee ku jàngul mbiri
Kirist walla ku gëmul dugg ca mbooloo ma, fekk ñépp di wax ay làkk, ndax
du wax ne, dangeen a dof?

<span id="an_14:24">14:24</span>  Waaye bu ñépp dee wax ci kàddug Yàlla,
te ku gëmul dugg fa, walla ku jàngul mbiri Kirist, wax yi ñépp wax dafay
wone bàkkaaram te àtte ko,

<span id="an_14:25">14:25</span>  ba kumpay xolam feeñ. Bu ko defee dina
dëpp jëwam ci suuf, di màggal Yàlla te naan: «Dëgg-dëgg Yàllaa ngi ci
seen biir.»

<span id="an_14:26">14:26</span>  Kon nag bokk yi, lu muy indi? Bu ngeen
dajee, kii am aw taalif, kii am njàngale, kii dëgg gu Yàlla feeñal, kii
di wax aw làkk, kee di ko firi. Na loolu lépp aw ci yoonu yokk ngëmu
mbooloo mi.

<span id="an_14:27">14:27</span>  Su amee kuy wax aw làkk, na ñaar wax
walla gën gaa bare ñett. Nañu ko toppante, te kenn di firi.

<span id="an_14:28">14:28</span>  Su amul kuy firi, kooku di wax aw
làkk, na noppi ci ndajem mbooloo mi. Na waxanteek Yàlla ci xolam.

<span id="an_14:29">14:29</span>  Ci ñiy wax ci kàddug Yàlla nag, na
ñaar walla ñett wax, te ñi ci des ràññee li ñuy wax.

<span id="an_14:30">14:30</span>  Su amee ku toog te Yàlla feeñal ko
dëgg, na ki doon wax noppi.

<span id="an_14:31">14:31</span>  Yéen ñépp man ngeen a kenn-kennoo wax
ci kàddug Yàlla, ngir ñépp jàng te dégg li ñu leen di dénk.

<span id="an_14:32">14:32</span>  Ñiy jottali kàddug Yàlla dañoo moom
seen xel,

<span id="an_14:33">14:33</span>  ndaxte Yàlla du Yàllay lëj-lëj waaye
Yàllay jàmm la. Ci mboolooy gaayi Yàlla yépp,

<span id="an_14:34">14:34</span>  na jigéen ñi noppi ci ndaje mi, ndaxte
sañuñu faa wax. Nañu doon jigéen ñu nangu, ni ko yoon wi tërale.

<span id="an_14:35">14:35</span>  Te su ñu bëggee laaj dara, nañu ko
laaj seen jëkkër ca kër ga, ndaxte jigéen di wax ci ndajem mbooloom ñi
gëm, gàcce la.

<span id="an_14:36">14:36</span>  Ndax ci yéen la kàddug Yàlla sosoo?
Walla ndax ci yéen rekk la agsi?

<span id="an_14:37">14:37</span>  Su kenn xalaatee ne, mooy wax ci
kàddug Yàlla, walla mu xalaat ne, Xelum Yàlla jagleel na may, na nangu
ne lii ma leen bind ndigalu Boroom bi la.

<span id="an_14:38">14:38</span>  Te su ko xeebee it, ñu xeeb ko.

<span id="an_14:39">14:39</span>  Kon nag bokk yi, farluleen ci di wax
ci kàddug Yàlla, te buleen tere kenn muy wax ay làkk.

<span id="an_14:40">14:40</span>  Waaye nag, na lépp di dox ciy teggin
te aw yoon.

<span id="an_15:1">15:1</span>  Léegi nag bokk yi, maa ngi leen di
fàttali xebaar bu baax bi ma leen yégal. Xebaar bu baax boobu, nangu
ngeen ko te yéena ngi ciy sax.

<span id="an_15:2">15:2</span>  Ci moom ngeen jaare, ba mucc, bu ngeen
téyee bu dëgër njàngale mi, ni ma leen ko yégale. Walla xanaa boog gëm
ngeen ko cig neen?

<span id="an_15:3">15:3</span>  Li ma jotoon, jottali naa leen ko, te
moo jëkk ci maana yi: Kirist dee na ngir dindi sunuy bàkkaar, ni ko
Mbind mi tërale,

<span id="an_15:4">15:4</span>  suul nañu ko, mu dekki ca ñetteelu fan
ba, ni ko Mbind mi tërale.

<span id="an_15:5">15:5</span>  Feeñu na Sefas, teg ca fukki taalibe ya
ak ñaar.

<span id="an_15:6">15:6</span>  Gannaaw ga feeñu na lu ëpp juróomi
téeméeri bokki taalibe ci benn yoon. Te ñu bare ci ñoom ñu ngi dund ba
léegi, waaye am na ci ñu nelaw.

<span id="an_15:7">15:7</span>  Ba noppi feeñu na Saag ak ndawi Kirist
yépp.

<span id="an_15:8">15:8</span>  Man nag la mujj a feeñu, ma mel ni liir
bu judduwul ci jamonoom.

<span id="an_15:9">15:9</span>  Ndaxte maa gën a ñàkk solo ci ndawi
Kirist yi, te yeyoowuma sax, ñu may wooye ndaw, man mi doon fitnaal
mbooloom Yàlla.

<span id="an_15:10">15:10</span>  Waaye nag yiwu Yàlla moo tax ma doon
li ma doon, te yiw, wi mu wone ci man, du cig neen. Waaye sax maa gën a
liggéey ñi ci des ñépp: du ci man, waaye yiwu Yàlla, wiy jëf ci man, moo
tax.

<span id="an_15:11">15:11</span>  Noonu nag muy man muy ñoom, dénkaane
boobu lanuy yégle, te moom ngeen gëm.

<span id="an_15:12">15:12</span>  Waaye su nu yéglee ne, Kirist dekki
na, nan la ñenn ñi ci yéen man a waxe ne, néew yi duñu dekki?

<span id="an_15:13">15:13</span>  Su fekkee ne ñi dee duñu dekki, kon
Kirist it dekkiwul.

<span id="an_15:14">15:14</span>  Te su Kirist dekkiwul, sunu waare day
neen, te it seen ngëm day neen.

<span id="an_15:15">15:15</span>  Rax-ca-dolli gis nañu ne, seedeel nanu
Yàlla ay fen, ndaxte seede nanu ci mbiram ne, dekkal na Yeesu, te fekk
dekkalu ko, su néew yi dul dekki.

<span id="an_15:16">15:16</span>  Su néew yi dul dekki, Kirist moom it
dekkiwul.

<span id="an_15:17">15:17</span>  Te su Kirist dekkiwul, seen ngëm du am
solo, ba tey yéena ngi ci seeni bàkkaar.

<span id="an_15:18">15:18</span>  Te it ñi dee ba noppi ci Kirist sànku
nañu.

<span id="an_15:19">15:19</span>  Su fekkee ci giiru dund gii rekk la
sunu yaakaar ci Kirist ame solo, kon noo gën a mat a yërëm ñépp.

<span id="an_15:20">15:20</span>  Waaye léegi Kirist dekki na, di ku
jëkk a dekki, ni gub yi ñu jëkk a tànne ci ngóob mi, jagleel leen Yàlla.

<span id="an_15:21">15:21</span>  Gannaaw ci nit la dee jaar, dugg
àddina, kon it ci nit la ndekkite jaar.

<span id="an_15:22">15:22</span>  Kon ni ñépp deeye ci seen bokk ci
Aadama, noonu la ñépp di dundaate ci seen bokk ci Kirist.

<span id="an_15:23">15:23</span>  Waaye ku nekk ak ayam. Kirist moo
jëkk, mel ni gub yi ñu jëkk a tànne ci ngóob mi, ba noppi, bu Kirist
dellusee, ñi bokk ci moom jël seen ay.

<span id="an_15:24">15:24</span>  Gannaaw ga, mujug jamono taxaw, te
Kirist dina noot gépp kilifa ak bépp sañ-sañ ak doole, ba noppi delloo
nguur gi kiy Yàlla di Baayam.

<span id="an_15:25">15:25</span>  Ndaxte fàww Kirist nguuru, ba kera
Yàlla di daaneel noonam yépp ciy tànkam.

<span id="an_15:26">15:26</span>  Noon bu mujj, bi mu fiy jële, mooy
dee.

<span id="an_15:27">15:27</span>  Ndaxte Mbind mi nee na: «Yàlla nootal
na ko lépp, mu teg ci tànk.» Waaye bu Mbind mi nee, «noot na lépp,» wóor
na ne, moom mi ko nootal lépp, génne na ci boppam.

<span id="an_15:28">15:28</span>  Léegi bu ñu ko nootalee lépp nag, moom
Kirist muy Doom ji dina delloo kilifteef gi Yàlla, mi ko nootal lépp,
ngir Yàlla nekk buur ci lépp.

<span id="an_15:29">15:29</span>  Su ndekkite amul, kon ñi ñu sóob ci
ndox ngir ñi dee, lu mu leen di jariñ? Su dekki amul, kon lu tax ñu leen
di sóob ngir ñi dee?

<span id="an_15:30">15:30</span>  Te nun it lu tax fu nu tollu nu jaay
sunu bakkan?

<span id="an_15:31">15:31</span>  Bokk yi, ni ma damoo ci yéen ndax
Yeesu Kirist, ni la ma wóore ne, bés bu nekk ma riisu dee.

<span id="an_15:32">15:32</span>  Su fekkee ne ci ni ñu ko waxe, xeex
naa ca dëkku Efes ak rabi àll, kon ban njariñ la may amal? Su néew yi
dul woon dekki, am na lu ci léeb wax:«Nanu lekk di naan, ndaxte ëllëg
dinanu dee.»

<span id="an_15:33">15:33</span>  Bu leen ko réere mbir: «Ànd bu bon
dina yàq nit ku baax.»

<span id="an_15:34">15:34</span>  Delloosileen xel yi te bàyyi bàkkaar,
ndaxte am na ci yéen, ñu umple Yàlla. Kon war ngeen a rus!

<span id="an_15:35">15:35</span>  Waaye dina am kuy naan: «Nan la néew
yi di dekkee? Wan yaram lañuy dellusee?»

<span id="an_15:36">15:36</span>  Yaa gàtt xel! Li ngay ji, du jebbi
dund gu bees, fi ak deewul ba noppi.

<span id="an_15:37">15:37</span>  Te li ngay ji du jëmmi gàncax giy
ñëwi, waaye pepp kese la, maanaam dugub, walla weneen jiwu.

<span id="an_15:38">15:38</span>  Noonu Yàlla jox ko jëmm ju ko neex,
jiwu wu nekk ak jëmmam.

<span id="an_15:39">15:39</span>  Jëmmi mbindeef yépp a wuute: nit ak
jëmmam, mala, picc, jën — yu ci nekk ak sa jëmmi bopp.

<span id="an_15:40">15:40</span>  Am na itam ay jëmm ca asamaan ak ay
jëmm ci suuf. Leeru jëmm ca asamaan wuute na ak gi ci suuf.

<span id="an_15:41">15:41</span>  Jant bi, weer wi ak biddiiw, lu nekk
ak sag leer. Te it leeru biddiiw bu nekk dina wuute ak moroomam.

<span id="an_15:42">15:42</span>  Noonu la ndekkitel néew yi di deme. Bu
ñu suulee néew bi, dañoo ji lu yàqu. Bu dekkee, du yàqooti ba abadan.

<span id="an_15:43">15:43</span>  Lu ñàkk solo lañuy suul; mu dekki ak
ndam. Lu néew doole lañuy suul, mu dekki ak kàttan.

<span id="an_15:44">15:44</span>  Bu ñu koy suul, yaram lay doon wu
soloo woon ruu. Bu dekkee, doon yaram wu soloo ndamu Xelum Yàlla. Ndegam
am na yaram wu soloo ruu, kon dina am yaram wu soloo ndamu Xelum Yàlla.

<span id="an_15:45">15:45</span>  Mbind mi nee na: «Nit ku jëkk ka,
Aadama, doon na boroom ruu,» waaye Aadama mu mujj mi doon na Xel muy
joxe dund.

<span id="an_15:46">15:46</span>  Yaram wi soloo ndamu Xelum Yàlla
jiituwul; yaramu doom Aadama moo jiitu; yaramu ndam li moo ci topp.

<span id="an_15:47">15:47</span>  Nit ku jëkk ka pëndu suuf la woon;
ñaareelu nit ki di Kirist, mi ngi jóge asamaan.

<span id="an_15:48">15:48</span>  Waa àddina yor nañu jëmmi nit, ki ñu
sàkke ci suuf; noonu it ñi bokk ci asamaan dinañu yor melokaanu ki jóge
ci asamaan.

<span id="an_15:49">15:49</span>  Te ni nu yore melokaanu ki ñu sàkke ci
suuf, noonu lanuy yoreji melokaanu ki jóge ca asamaan.

<span id="an_15:50">15:50</span>  Li may wax nag bokk yi, moo di ne,
sunu yaram wii mënul a am wàll ci nguuru Yàlla, te lu yàqu mënul a am
wàll ci liy sax abadan.

<span id="an_15:51">15:51</span>  Lii ma leen di xamal, mbóotu Yàlla la.
Dégluleen, dunu jaar ci dee nun ñépp, waaye nun ñépp dinanu soppiku,

<span id="an_15:52">15:52</span>  ci saa su gàtt, ci xef-ak-xippi, bu
liit gu mujj gi jibee. Ndax liit gi dina jib, néew yi dekki, di dund
abadan, te nun dinanu soppiku.

<span id="an_15:53">15:53</span>  Yaram wu yàqu war na sol jëmm ja dul
yàqooti, te yaram wiy dee sol dund gu sax abadan.

<span id="an_15:54">15:54</span>  Bu li yàqu solee melokaanu li dul
yàqu, te liy dee sol melokaanu liy sax abadan, kon lii ñu wax ci Mbind
mi mat:«Yàlla noot na dee, ba labal ko ci ndamam.

<span id="an_15:55">15:55</span>  Céy yaw dee! Ana sa ndam?Céy yaw dee!
Ana sa daŋar ji ngay fitte?»

<span id="an_15:56">15:56</span>  Daŋaru dee mooy bàkkaar, te dooley
bàkkaar mooy Yoon wi.

<span id="an_15:57">15:57</span>  Waaye jërë-jëf yaw Yàlla, ji nu jox
ndam li jaarale ko ci sunu Boroom Yeesu Kirist!

<span id="an_15:58">15:58</span>  Kon nag sama bokk yi ma sopp, nangeen
takku, sampu ba dëgër, te gën a sawar ci liggéeyu Boroom bi, xam ne seen
liggéey, bi jëm ci Boroom bi, du neen.

<span id="an_16:1">16:1</span>  Léegi nag ci li jëm ci ndimbal, li ñuy
sàkkal gaayi Yàlla yi, defleen li ma tëral ci mboolooy ñi gëm te nekk ci
diiwaanu Galasi.

<span id="an_16:2">16:2</span>  Bés bu jëkk ci ayu-bés yi, na ku nekk
ber lu mu àttan, denc ko, ngir saa yu ma dikkee, ñu bañ di wër di laaj
xaalis.

<span id="an_16:3">16:3</span>  Su ma dikkee, dinaa dénk seen xaalis ñi
ngeen tànn, yónni leen Yerusalem, boole ko ak bataaxal.

<span id="an_16:4">16:4</span>  Su aajoo ma demal sama bopp, kon dinañu
ànd ak man.

<span id="an_16:5">16:5</span>  Gannaaw bu ma jàllee diiwaanu Maseduwan,
dinaa ñëw ci yéen, ndaxte fas naa ko yéenee jàll.

<span id="an_16:6">16:6</span>  Man na am ma yàgg ci yéen, jombul sax ma
lollikoo fi yéen. Noonu dingeen taxawu sama yoon, fu ma man a jëm.

<span id="an_16:7">16:7</span>  Ndaxte fi mu ne bëgguma leen a gis rekk,
jàll, waaye yaakaar naa ne, dinaa toog ci yéen ab diir, bu neexee Boroom
bi.

<span id="an_16:8">16:8</span>  Ba tey dinaa toog fii ci dëkku Efes ba
màggalu Pàntakot,

<span id="an_16:9">16:9</span>  ndaxte Yàlla ubbil na ma bunt, ba mu ne
làññ, ngir may def liggéey bu man a am muj gu rafet, te noon yu bare
bëgg a gàllankoor liggéey bi.

<span id="an_16:10">16:10</span>  Bu leen Timote ganesee, fexeleen ba
bumu am njàqare ci seen biir, ndaxte dafay liggéeyal Boroom bi ni man.

<span id="an_16:11">16:11</span>  Kon bu ko kenn xeeb. Nangeen taxawu
yoonam, ba mu dellusi ci man ci jàmm, ndaxte maa ngi koy xaar ak bokk
yi.

<span id="an_16:12">16:12</span>  Naka Apolos sunu mbokk mi nag moom,
xiir naa ko ay yooni yoon, mu ñëw ci yéen, ànd ak bokk yi. Waaye fi mu
ne dëppoowul ak coobareem. Dina ñëw saa su ko manee.

<span id="an_16:13">16:13</span>  Farluleen te dëgër ci ngëm, di
góor-góorlu te am pasteef.

<span id="an_16:14">16:14</span>  Lépp li ngeen di def, defleen ko ak
mbëggeel.

<span id="an_16:15">16:15</span>  Xam ngeen ne, Estefanas ak njabootam
ñoo jëkk a nangu xebaar bu baax bi ci diiwaanu Akayi, te ñoo joxe seen
bopp, ngir liggéeyal gaayi Yàlla yi. Kon nag bokk yi, maa ngi leen di
ñaan,

<span id="an_16:16">16:16</span>  ngeen nangul nit ñu mel noonu, ñoom ak
képp ku ànd ak ñoom ci liggéey bi.

<span id="an_16:17">16:17</span>  Bi ma Estefanas ak Fortunatus ak
Akaykus seetsee, bég naa ci lool. Taxawal nañu leen ci topptoo, bi ngeen
yéene woon ci man te tële ko.

<span id="an_16:18">16:18</span>  Seral nañu sama xol ak seen yos itam.
Kon fonkleen nit ñu mel noonu.

<span id="an_16:19">16:19</span>  Mboolooy ñi gëm te nekk diiwaanu Asi
ñu ngi leen di nuyu. Akilas ak Pirsil, ñu ngi leen di nuyu bu baax ci
Boroom bi, ñoom ak mbooloom ñi gëm tey daje seen kër.

<span id="an_16:20">16:20</span>  Bokk yépp ñu ngi leen di nuyu.
Saafoonteleen ak xol bu laab.

<span id="an_16:21">16:21</span>  Man Pool maa bind nuyoo bii ci sama
loxob bopp.

<span id="an_16:22">16:22</span>  Képp ku bañ Boroom bi, Yal na ko Yàlla
alag. Boroom bi, ñëwal!

<span id="an_16:23">16:23</span>  Na yiwu Boroom bi Yeesu ànd ak yéen.

<span id="an_16:24">16:24</span>  Bëgg naa leen yéen ñépp ndax sunu
booloo ak Yeesu Kirist.

------------------------------------------------------------------------

[Next: 2 Corinthians](co2)
