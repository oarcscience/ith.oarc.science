<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): 1 Corinthians</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="rom">Previous</A>&nbsp;
<A HREF="co2">Next</A>&nbsp;
</CENTER>
<HR>
</p> <h3 align="center" align="center">Wolof Bible: 1 Corinthians</h3> 
<p><A NAME="an_1:1">1:1</A>&nbsp; Man Pool, ndawul Kirist Yeesu ci coobareg Y&#224;lla, man ak Sosten sunu mbokk,</p> 
<p><A NAME="an_1:2">1:2</A>&nbsp; noo leen di bind, y&#233;en mbooloom Y&#224;lla, mi d&#235;kk Korent. Nu ngi leen di nuyu, y&#233;en &#241;i Y&#224;lla s&#233;dde boppam jaare ci Kirist Yeesu, y&#233;en &#241;i Y&#224;lla woo, ngeen sell, boole leen ak &#241;i nekk ci &#224;ddina s&#233;pp tey tudd turu sunu Boroom Yeesu Kirist, miy seen Boroom, di sunu bos. </p> 
<p><A NAME="an_1:3">1:3</A>&nbsp; Na leen Y&#224;lla sunu Baay ak Yeesu Kirist Boroom bi may yiw ak j&#224;mm.    </p> 
<p><A NAME="an_1:4">1:4</A>&nbsp; Duma j&#243;g ci di sant Y&#224;lla sama Boroom ci seen mbir ndax yiw, wi mu leen may ci seen bokk ci Kirist Yeesu. </p> 
<p><A NAME="an_1:5">1:5</A>&nbsp; Ndaxte ci yiwi Y&#224;lla y&#233;pp ngeen woomle ci Kirist, muy ci wax, muy ci xam-xam. </p> 
<p><A NAME="an_1:6">1:6</A>&nbsp; Ndaxte li nu doon seedeel Kirist, Y&#224;lla d&#235;ggal na ko ci y&#233;en. </p> 
<p><A NAME="an_1:7">1:7</A>&nbsp; Noonu nag &#241;&#224;kkuleen genn may l&#233;egi bi ngeen di s&#233;entu waxtu, wi sunu Boroom Yeesu Kirist di fee&#241; ci biir ndamam. </p> 
<p><A NAME="an_1:8">1:8</A>&nbsp; Kirist dina leen dooleel ba ca muj ga, ngir ngeen ba&#241; a am wenn &#331;&#224;&#241;&#241; b&#233;s bu sunu Boroom Yeesu Kirist dellusee. </p> 
<p><A NAME="an_1:9">1:9</A>&nbsp; Y&#224;lla kuy s&#224;mm k&#243;ll&#235;re la, moom mi leen woo, ngir ngeen bokk ak Doomam Yeesu Kirist, sunu Boroom.    </p> 
<p><A NAME="an_1:10">1:10</A>&nbsp; Waaye bokk yi, maa ngi leen di d&#233;nk ci turu sunu Boroom Yeesu Kirist, ngeen juboo te ba&#241; a f&#233;ewaloo ci seen biir. Waaye nangeen &#224;nd te booloo, bokk xel, bokk xalaat. </p> 
<p><A NAME="an_1:11">1:11</A>&nbsp; Ndaxte bokk yi, waa k&#235;r Kelowe xamal na&#241;u ma ne, dangeen di xuloo. </p> 
<p><A NAME="an_1:12">1:12</A>&nbsp; Maa ngi &#241;&#235;w ca wax ja: kenn ku nekk ci y&#233;ena ngi naan: &#171;Man ci Pool laa bokk!&#187; &#171;Man ci Apolos!&#187; &#171;Man ci Sefas!&#187; &#171;Man ci Kirist!&#187;    </p> 
<p><A NAME="an_1:13">1:13</A>&nbsp; Ndax Kirist dafa xaajoo? Ndax Pool la&#241;u daajoon ca bant ba, mu dee ngir y&#233;en? Ndax s&#243;ob na&#241;u leen ci ndox, ngir wone ne bokk ngeen ci Pool? </p> 
<p><A NAME="an_1:14">1:14</A>&nbsp; Maa ngi sant Y&#224;lla ci li ma s&#243;obul kenn ci y&#233;en, ku dul Kirispus ak Gayus, </p> 
<p><A NAME="an_1:15">1:15</A>&nbsp; ngir kenn ba&#241; a wax ne, ci sama tur la&#241;u ko s&#243;ob. </p> 
<p><A NAME="an_1:16">1:16</A>&nbsp; Aa&#331;kay! S&#243;ob naa it ci ndox waa k&#235;r Estefanas. Waaye ci sama p&#224;ttaliku s&#243;obuma keneen. </p> 
<p><A NAME="an_1:17">1:17</A>&nbsp; Ndaxte Kirist yebalu ma ngir may s&#243;obe ci ndox, waaye da maa yebal, ngir may y&#233;gle xebaar bu baax bi, te ma ba&#241; koo def ak waxi xam-xamu nit, ngir ba&#241; a &#241;&#224;kkal faayda deewu Kirist ca bant ba.    </p> 
<p><A NAME="an_1:18">1:18</A>&nbsp; Ndaxte y&#233;gleb deewu Kirist ca bant ba, ag ndof la ci &#241;iy s&#224;nku. Waaye ci nun &#241;i aw ci yoonu mucc gi, dooley Y&#224;lla la. </p> 
<p><A NAME="an_1:19">1:19</A>&nbsp; Ndaxte Mbind mi nee na:&#171;Dinaa folli xam-xamu boroom xam-xam yi,lem xalaati &#241;i am xel.&#187;    </p> 
<p><A NAME="an_1:20">1:20</A>&nbsp; Ana boroom xam-xam bi? Ana kaa&#331; mi? Ana boroom l&#224;mmi&#241; wu neex, wi ci &#224;ddina sii? Xanaa Y&#224;lla wonewul ne, xam-xamu &#224;ddina si ag ndof la? </p> 
<p><A NAME="an_1:21">1:21</A>&nbsp; Gannaaw &#224;ddina si ci xam-xamam demul ba xam Y&#224;lla --te Y&#224;llaa dogal loolu ci xam-xamam &#8212; soob na Y&#224;lla mu musal &#241;i g&#235;m, jaar ci y&#233;gleb xebaaru Kirist, fekk ag ndof la ci b&#235;ti nit. </p> 
<p><A NAME="an_1:22">1:22</A>&nbsp; Ndaxte Yawut yi &#241;u ngi laaj ay firnde; Gereg yi di wut xam-xam. </p> 
<p><A NAME="an_1:23">1:23</A>&nbsp; Waaye nun nu ngi y&#233;gle Kirist, mi &#241;u reyoon ca bant ba, te loolooy t&#233;q ng&#235;mu Yawut yi, di ag ndof ci &#241;i dul Yawut. </p> 
<p><A NAME="an_1:24">1:24</A>&nbsp; Waaye ci &#241;i Y&#224;lla woo, &#241;uy Yawut mbaa di Gereg, Kirist mooy dooley Y&#224;lla, di xam-xamu Y&#224;lla. </p> 
<p><A NAME="an_1:25">1:25</A>&nbsp; Li &#241;uy wax ag ndof ca w&#224;llu Y&#224;lla moo g&#235;n a tedd xam-xamu nit. Te li &#241;uy wax &#241;&#224;kk dooley Y&#224;lla moo &#235;pp k&#224;ttan dooley nit.    </p> 
<p><A NAME="an_1:26">1:26</A>&nbsp; Bokk yi, seetleen seen nekkin, bi leen Y&#224;lla di woo. Barewul woon ci y&#233;en, &#241;i &#241;uy tudde ay boroom xam-xam mbaa ay boroom doole mbaa &#241;u rafet ab juddu. </p> 
<p><A NAME="an_1:27">1:27</A>&nbsp; Waaye li &#224;ddina teg ag ndof, Y&#224;lla t&#224;nn na ko, ngir rusloo boroom xam-xam yi; te li &#224;ddina teg ag &#241;&#224;kk doole, Y&#224;lla t&#224;nn na ko, ngir rusloo boroom doole yi. </p> 
<p><A NAME="an_1:28">1:28</A>&nbsp; Li dul juddu bu rafet te mat a xeeb ci &#224;ddina, Y&#224;lla t&#224;nn na ko; Y&#224;lla t&#224;nn na li nekkul, ngir neenal li nekk. </p> 
<p><A NAME="an_1:29">1:29</A>&nbsp; Noonu kenn du man a damu ca kanam Y&#224;lla. </p> 
<p><A NAME="an_1:30">1:30</A>&nbsp; Waaye Y&#224;lla moo def ba ngeen bokk ci Kirist, moom mi doon ci nun xam-xam bu j&#243;ge ca Y&#224;lla, maanaam: sunu njubte, sunu sellaay, sunu njot. </p> 
<p><A NAME="an_1:31">1:31</A>&nbsp; Loolu dafa am, ngir li Mbind mi wax am, ne: &#171;Kuy damu, na damu ci Boroom bi.&#187;</p> 
<p><A NAME="an_2:1">2:1</A>&nbsp; Man ci sama bopp, bokk yi, bi ma &#241;&#235;wee ci y&#233;en, ngir y&#233;gle mb&#243;oti Y&#224;lla, &#241;&#235;wuma ci ay wax yu neex ak xam-xam bu r&#233;y. </p> 
<p><A NAME="an_2:2">2:2</A>&nbsp; Dogu woon naa ci ba&#241; a xam dara ci seen biir lu dul Yeesu Kirist, te muy ki &#241;u rey ca bant ba. </p> 
<p><A NAME="an_2:3">2:3</A>&nbsp; Bi ma teewee ci y&#233;en, &#224;nd naa ak &#241;&#224;kk doole, ragal ak nj&#224;qare. </p> 
<p><A NAME="an_2:4">2:4</A>&nbsp; Li ma wax ak li ma waare, defuma ko ci l&#224;mmi&#241; wu neex, sukkandikoo ko ci xam-xamu nit, waaye &#224;nd na ak ay firnde yu soqikoo ci k&#224;ttanu Xelum Y&#224;lla,</p> 
<p><A NAME="an_2:5">2:5</A>&nbsp; ngir seen ng&#235;m ba&#241; a w&#233;kku ci xam-xamu nit &#241;i waaye mu w&#233;kku ci dooley Y&#224;lla.    </p> 
<p><A NAME="an_2:6">2:6</A>&nbsp; Moona am na xam-xam bu nuy y&#233;gal &#241;i mat, xam-xam bu bokkul ci &#224;ddina si, te njiiti &#224;ddina si xamu&#241;u ko, &#241;oom &#241;i nar a w&#233;y. </p> 
<p><A NAME="an_2:7">2:7</A>&nbsp; Nu ngi y&#233;gle mb&#243;otu xam-xamu Y&#224;lla, mu n&#235;bbu woon te Y&#224;lla dogal ko ngir sunu ndam, laata &#224;ddina di sosu. </p> 
<p><A NAME="an_2:8">2:8</A>&nbsp; Kenn ci njiiti &#224;ddina amul woon xam-xam boobu. Su &#241;u ko amoon, kon du&#241;u rey Boroom ndam li ci bant bi. </p> 
<p><A NAME="an_2:9">2:9</A>&nbsp; Waaye Mbind mi nee na:&#171;Lu b&#235;t gisul,nopp d&#233;ggu kote xel xalaatu ko,loolu la Y&#224;lla dencal &#241;i ko b&#235;gg.&#187;</p> 
<p><A NAME="an_2:10">2:10</A>&nbsp; Fekk nag nun la ko Y&#224;lla won, jaarale ko ci Xelam. Xelum Y&#224;lla mooy leeral l&#233;pp, ba ci xalaati Y&#224;lla yi g&#235;n a x&#243;ot. </p> 
<p><A NAME="an_2:11">2:11</A>&nbsp; Kan ci nit &#241;i moo xam y&#235;fi nit? Xanaa xelum nit mi nekk ci moom rekk a ko xam. Noonu it kenn xamul y&#235;fi Y&#224;lla, ku dul Xelum Y&#224;lla. </p> 
<p><A NAME="an_2:12">2:12</A>&nbsp; Nun nag Xel mi nu jot, j&#243;gewul ci &#224;ddina, waaye Y&#224;llaa nu ko sol. </p> 
<p><A NAME="an_2:13">2:13</A>&nbsp; Te loolu nu Y&#224;lla may, y&#233;glewunu ko ci ay baat yu soqikoo ci xam-xamu nit, waaye nu ngi koy y&#233;gle ci baat, yi soqikoo ci Xelum Y&#224;lla, di tekkantal y&#235;fi Xelum Y&#224;lla ci ay baat yu mu nu sol. </p> 
<p><A NAME="an_2:14">2:14</A>&nbsp; Nit kese du nangu y&#235;fi Xelum Y&#224;lla. Ag ndof lay doon ci moom, te du ko man a nangu, ndaxte ku yor Xelum Y&#224;lla rekk moo ko man a r&#224;&#241;&#241;ale. </p> 
<p><A NAME="an_2:15">2:15</A>&nbsp; Nit ki yor Xelum Y&#224;lla dafay &#224;tte l&#233;pp, te moom ci boppam, kenn du ko &#224;tte. </p> 
<p><A NAME="an_2:16">2:16</A>&nbsp; Ndaxte Mbind mi nee na:&#171;Ana ku xam xalaatu Boroom bi?Ku ko doon digal?&#187; Waaye nun am nanu xalaatu Kirist. </p> 
<p><A NAME="an_3:1">3:1</A>&nbsp; Man nag bokk yi, m&#235;numa woon a wax ak y&#233;en ni ay nit &#241;uy d&#233;ggal Xelum Y&#224;lla, waaye waroon naa wax ak y&#233;en ni &#241;uy topp seen nafsu, mel ni ay liir ci seen dund ci Kirist. </p> 
<p><A NAME="an_3:2">3:2</A>&nbsp; N&#224;mpaloon naa leen, waaye joxuma leen dugub, ndaxte &#224;ttanuleen ko woon, te ba l&#233;egi sax &#224;ttanuleen ko</p> 
<p><A NAME="an_3:3">3:3</A>&nbsp; ci li ngeen di topp seen nafsu. Bu &#241;eetaan ak xuloo amee ci seen biir, xanaa du loolu mooy wone ne, dangeen a topp seen nafsu, di doxale ni niti &#224;ddina?</p> 
<p><A NAME="an_3:4">3:4</A>&nbsp; Bu kenn y&#233;glee ne: &#171;Man ci Pool laa bokk,&#187; keneen ne: &#171;Man ci Apolos,&#187; ndax j&#235;fewuleen ni niti &#224;ddina rekk?    </p> 
<p><A NAME="an_3:5">3:5</A>&nbsp; Kuy Apolos? ak kuy Pool? Nun ay surga rekk lanu, yu ngeen jaare, ba g&#235;m. Te Boroom bi moo sas ku nekk ligg&#233;eyam. </p> 
<p><A NAME="an_3:6">3:6</A>&nbsp; Maa j&#235;mb&#235;t, Apolos suuxat, waaye Y&#224;lla moo jebbil. </p> 
<p><A NAME="an_3:7">3:7</A>&nbsp; Ki j&#235;mb&#235;t nag ak ki suuxat, kenn du ci dara, waaye Y&#224;lla miy jebbil rekk moo am solo. </p> 
<p><A NAME="an_3:8">3:8</A>&nbsp; Ki j&#235;mb&#235;t ak ki suuxat benn la&#241;u. Teewul nag ku nekk dina jot yool bu tollook ligg&#233;eyam. </p> 
<p><A NAME="an_3:9">3:9</A>&nbsp; Nu ngi ligg&#233;eyandoo ci ligg&#233;eyu Y&#224;lla; y&#233;enay toolu Y&#224;lla, y&#233;enay taaxum Y&#224;lla.    </p> 
<p><A NAME="an_3:10">3:10</A>&nbsp; Man nag teg naa fondamaa bi, ni tabaxkat bu man ligg&#233;eyam, d&#235;ppoo ak sas wi ma Y&#224;lla jagleel ci kaw yiwam. Te keneen a ngi tabax ci kaw; waaye na ku nekk teeylu ci ni muy tabaxe. </p> 
<p><A NAME="an_3:11">3:11</A>&nbsp; Ci li j&#235;m ci fondamaa bi, kenn m&#235;nu fee t&#235;ral beneen bu dul bi fi xas a taxaw, muy Yeesu Kirist. </p> 
<p><A NAME="an_3:12">3:12</A>&nbsp; Ku tabax ci kaw fondamaa bi, wurus, xaalis, per, d&#233;nk, gittax walla boob, </p> 
<p><A NAME="an_3:13">3:13</A>&nbsp; sa ligg&#233;ey dina f&#233;s, ndaxte b&#233;s baa koy xamle. B&#233;s boobu dina fenk ni safara, te safara si dina nattu ligg&#233;eyu ku nekk. </p> 
<p><A NAME="an_3:14">3:14</A>&nbsp; Ku sa ligg&#233;ey d&#235;g&#235;r, dinga jot yool. </p> 
<p><A NAME="an_3:15">3:15</A>&nbsp; Waaye ku sa ligg&#233;ey lakk, dinga &#241;&#224;kk. Yaw ci sa bopp dinga mucc, waaye mel ni ku r&#235;cc ci safara si.    </p> 
<p><A NAME="an_3:16">3:16</A>&nbsp; Xanaa xamuleen ne, y&#233;enay k&#235;r Y&#224;lla, te Xelum Y&#224;lla d&#235;kk na ci y&#233;en? </p> 
<p><A NAME="an_3:17">3:17</A>&nbsp; Ku y&#224;q k&#235;r Y&#224;lla gi, Y&#224;lla dina la y&#224;q, ndaxte k&#235;r Y&#224;lla gi dafa sell, te y&#233;enay k&#235;r googu.    </p> 
<p><A NAME="an_3:18">3:18</A>&nbsp; Kon bu kenn nax boppam: su kenn ci y&#233;en tegee boppam boroom xam-xam ci gis-gisu &#224;ddina sii, kooku na doon dof, ngir am xam-xam bu w&#243;or. </p> 
<p><A NAME="an_3:19">3:19</A>&nbsp; Ndaxte xam-xamu &#224;ddina si, ndof la fa Y&#224;lla. Moom la Mbind mi ne: &#171;Y&#224;lla j&#224;pp na &#241;u muus &#241;i, ba seen fiir k&#235;ppu ci seen kaw.&#187; </p> 
<p><A NAME="an_3:20">3:20</A>&nbsp; Te it: &#171;Boroom bi xam na xalaati boroom xam-xam yi; xam ne, du&#241;u mujj fenn.&#187;    </p> 
<p><A NAME="an_3:21">3:21</A>&nbsp; Kon nag bu kenn tiitaru ndax nit &#241;i, ndaxte y&#233;ena moom l&#233;pp, </p> 
<p><A NAME="an_3:22">3:22</A>&nbsp; muy Pool, di Apolos, di Sefas, di &#224;ddina, di dund, di dee, di lu am, di luy &#241;&#235;w; l&#233;pp, y&#233;ena ko moom. </p> 
<p><A NAME="an_3:23">3:23</A>&nbsp; Te y&#233;en, Kirist a leen moom, te Kirist, Y&#224;llaa ko moom.</p> 
<p><A NAME="an_4:1">4:1</A>&nbsp; Na&#241;u nu teg kon ay surgay Kirist, di ay jawri&#241; yuy xamle mb&#243;oti Y&#224;lla. </p> 
<p><A NAME="an_4:2">4:2</A>&nbsp; Li war ci jawri&#241; mooy mu takku ci ligg&#233;eyam. </p> 
<p><A NAME="an_4:3">4:3</A>&nbsp; Ngeen &#224;tte ma walla &#241;eneen &#224;tte ma, amaluma ko solo. Te man sax duma &#224;tte sama bopp. </p> 
<p><A NAME="an_4:4">4:4</A>&nbsp; Sama xel yeddu ma ci dara, waaye loolu taxul ma jub; ki may &#224;tte mooy Boroom bi. </p> 
<p><A NAME="an_4:5">4:5</A>&nbsp; Looloo tax buleen daan kenn ci &#224;tte, bala jamono ji di jot te Boroom bi &#241;&#235;w. Mooy leeral yi n&#235;bbu ci l&#235;nd&#235;m, di l&#224;&#241;&#241;i m&#233;b&#233;tu xol yi. Bu ko defee ku nekk dina jot ci Y&#224;lla ng&#235;r&#235;m, li mu yelloo.    </p> 
<p><A NAME="an_4:6">4:6</A>&nbsp; Bokk yi, ci loolu ma leen doon wax l&#233;pp nag, misaal naa leen ko ci Apolos ak ci man, ngir ngeen xool ci nun, ba xam li wax jii di tekki: &#171;Bu seen xalaat weesu li Mbind mi wax.&#187; Noonu kenn du m&#224;ggal kii, suufeel ki ci des. </p> 
<p><A NAME="an_4:7">4:7</A>&nbsp; Ndaxte yaw, ku la def, ba nga g&#235;n a m&#224;gg &#241;i ci des? Loo am lu &#241;u la mayul? Te bu &#241;u la ko mayee, lu tax nga di ci tiitaru, mel ni mayu&#241;u la ko?    </p> 
<p><A NAME="an_4:8">4:8</A>&nbsp; Y&#233;en suur ngeen xaat! Woomle ngeen xaat! T&#224;mbali ngeen di nguuru te agseegunu! C&#233;y ni ma b&#235;gge, ngeen di nguuru, ba nu man a bokk ak y&#233;en di nguuru!</p> 
<p><A NAME="an_4:9">4:9</A>&nbsp; Xalaat naa ne, nun ndawi Kirist yi, Y&#224;lla def na ba nu mel ni nit &#241;u &#241;u j&#224;ppe ci xare te mujj ci s&#224;ppe yi, &#241;u dogal seen dee, nuy ceetaanum mbindeef y&#233;pp, muy nit muy malaaka. </p> 
<p><A NAME="an_4:10">4:10</A>&nbsp; Nun teg na&#241;u nu ni ay dof ndax Kirist, waaye y&#233;en am ngeen xel ci Kirist. N&#233;ew nanu doole, waaye y&#233;en am ngeen doole. Nawees na leen, waaye nun da&#241;u noo xeeb. </p> 
<p><A NAME="an_4:11">4:11</A>&nbsp; Ba fii mu nekk, danoo xiif, mar te rafle; &#241;u ngi nuy d&#243;or, te d&#235;kkunu fenn; </p> 
<p><A NAME="an_4:12">4:12</A>&nbsp; nu ngi &#241;aq di jari&#241;oo. Ku nu saaga, nu &#241;aanal la lu baax. Coono bu &#241;u nu teg, nu tegoo ko. </p> 
<p><A NAME="an_4:13">4:13</A>&nbsp; Ku nu &#241;aawal, nu tontu la tont lu rafet. Fi mu ne noo mujj di mbalitu &#224;ddina, di &#241;u &#241;&#224;kk njari&#241; ci l&#233;pp.    </p> 
<p><A NAME="an_4:14">4:14</A>&nbsp; Binduma leen loolu ngir ngeen am yeraange, waaye dama koo def ngir artu leen, ndaxte y&#233;enay samay doom te b&#235;gg naa leen. </p> 
<p><A NAME="an_4:15">4:15</A>&nbsp; Su ngeen amee junniy njiit yu leen di s&#224;mm ci Kirist, ba tey benn baay rekk ngeen am, ndaxte maa leen y&#233;gal xebaar bu baax bi, ba jur leen ci Kirist. </p> 
<p><A NAME="an_4:16">4:16</A>&nbsp; Kon nag maa ngi leen di &#241;aan, ngeen roy ci man. </p> 
<p><A NAME="an_4:17">4:17</A>&nbsp; Looloo tax ma yebal ci y&#233;en Timote, miy sama doomu diine, di doom ju takku te ma b&#235;gg ko. Dina leen f&#224;ttali ni may dunde ci Kirist, te mu d&#235;ppook li may j&#224;ngale fu nekk ci mboolooy &#241;i g&#235;m &#241;&#233;pp.    </p> 
<p><A NAME="an_4:18">4:18</A>&nbsp; Am na ci seen biir &#241;uy tiitaru, di xalaat ne, duma delluseeti ci y&#233;en. </p> 
<p><A NAME="an_4:19">4:19</A>&nbsp; Waaye bu soobee Boroom bi, l&#233;egi ma &#241;&#235;w ci y&#233;en te seet boroom tiitar yooyu; waxuma seen k&#224;ddu, seen doole laay seet. </p> 
<p><A NAME="an_4:20">4:20</A>&nbsp; Ndaxte nguuru Y&#224;lla du waxi kese, waaye doole la. </p> 
<p><A NAME="an_4:21">4:21</A>&nbsp; Lu leen g&#235;nal? Ma &#241;&#235;w ci y&#233;en, yor ab yar, walla ma &#224;nd ak mb&#235;ggeel, te lewet?</p> 
<p><A NAME="an_5:1">5:1</A>&nbsp; D&#233;gg nanu sax &#241;u naan, am na kuy moy Y&#224;lla ci seen biir, moy gu ni tollu, du&#241;u ko gis sax ci &#241;i xamul Y&#224;lla. Dem na, ba am ci y&#233;en kuy s&#233;y ak jabaru baayam. </p> 
<p><A NAME="an_5:2">5:2</A>&nbsp; Moona y&#233;en de, y&#233;ena ngi tiitaru. Waaye dangeen a waroon a am naqar, ba d&#224;q kiy def loolu ci seen biir!</p> 
<p><A NAME="an_5:3">5:3</A>&nbsp; Man nag, j&#235;mm ji sore na leen, waaye xel mi mu ngi ci y&#233;en, te &#224;tte naa xaat kiy def loolu, ni su ma teewoon ci seen biir. Dogal naa,</p> 
<p><A NAME="an_5:4">5:4</A>&nbsp; ngeen daje ci turu Boroom bi Yeesu, te sama xel teewe ko, &#224;nd ak dooley Boroom bi Yeesu,</p> 
<p><A NAME="an_5:5">5:5</A>&nbsp; nu j&#233;bbal nit kooku Seytaane, yaramam y&#224;qu, ngir ruuwam mucc keroog b&#233;su Boroom bi.    </p> 
<p><A NAME="an_5:6">5:6</A>&nbsp; Seen tiitar bi jekkul dara. Xanaa xamuleen ne, tuuti lawiir day tax tooyalu fari&#241; b&#233;pp funki?</p> 
<p><A NAME="an_5:7">5:7</A>&nbsp; Ni ma leen ko man a misaale, j&#235;leleen fi b&#233;pp lawiir bu y&#224;gg, ngir ngeen sell ni tooyal bu bees bu amul lawiir, ndax nekk ngeen ko ba noppi. Ndaxte Kirist deeyal na nu ca bant ba, mel ni mbote mu &#241;uy rendi, j&#233;bbal ko Y&#224;lla ca m&#224;ggalu b&#233;su J&#233;ggi ba. </p> 
<p><A NAME="an_5:8">5:8</A>&nbsp; Kon nanu m&#224;ggal sunu M&#224;ggal, waxuma ak lawiir bu m&#224;ggat biy misaal ki&#241;aan ak lu bon, waaye ak mburu mu amul lawiir, maanaam ci xol bu laab ak ci d&#235;gg.    </p> 
<p><A NAME="an_5:9">5:9</A>&nbsp; Bindoon naa leen, ngeen ba&#241; a s&#233;q dara ak njaalookat yi. </p> 
<p><A NAME="an_5:10">5:10</A>&nbsp; B&#235;gguma ci woon a limaale waa &#224;ddina, maanaam njaalookat yi, nay yi, njubla&#331; yi ak x&#235;r&#235;mkat yi. Su ngeen s&#233;qul ak &#241;oo&#241;u dara, kon f&#224;ww ngeen g&#233;nn &#224;ddina. </p> 
<p><A NAME="an_5:11">5:11</A>&nbsp; Lii laa leen b&#235;ggoon a wax: buleen s&#233;q dara ak ku &#241;u tudde mbokk mu g&#235;m Kirist, te fekk day njaaloo walla mu nay walla muy x&#235;r&#235;m walla muy xas nit walla muy m&#224;ndi walla muy njubla&#331;. Nit ku mel noonu moom, buleen bokk ak moom, sax far di lekk.    </p> 
<p><A NAME="an_5:12">5:12</A>&nbsp; Ndax man maa war a &#224;tte &#241;i bokkul ci mbooloom &#241;i g&#235;m Kirist? D&#233;ed&#233;et! Waaye &#241;i bokk ci seen mbooloo y&#233;ena leen war a &#224;tte. </p> 
<p><A NAME="an_5:13">5:13</A>&nbsp; &#209;i bokkul ci mbooloom &#241;i g&#235;m, Y&#224;lla moo leen di &#224;tte. Waaye y&#233;en, ni ko Mbind mi waxe: &#171;D&#224;qleen ci seen biir kiy def lu bon.&#187;</p> 
<p><A NAME="an_6:1">6:1</A>&nbsp; Te it bu kenn ci y&#233;en amee l&#235;j-l&#235;j digganteem ak mbokku taalibeem, lu tax muy dem ca &#224;ttekaayi &#241;i xamul Y&#224;lla, te ba&#241; a dem ca gaayi Y&#224;lla yi, &#241;u &#224;tte ko?</p> 
<p><A NAME="an_6:2">6:2</A>&nbsp; Xanaa dangeen a xamul ne, gaayi Y&#224;lla yi &#241;ooy &#224;tteji &#224;ddina? Te ndegam y&#233;enay &#224;tteji &#224;ddina, lu tere ngeen man a &#224;tte mbir yu &#241;&#224;kk solo yi?</p> 
<p><A NAME="an_6:3">6:3</A>&nbsp; Xanaa xamuleen ne, nooy &#224;tteji malaaka yi? waxatumaak mbiri &#224;ddina sii. </p> 
<p><A NAME="an_6:4">6:4</A>&nbsp; Bu ngeen amee ay l&#235;j-l&#235;j yu mel noonu, dangeen di wuti ay &#224;ttekat ci ay nit, &#241;i amul wenn yoon ci mbooloom &#241;i g&#235;m!</p> 
<p><A NAME="an_6:5">6:5</A>&nbsp; Ma ne kon, war ngeen a rus! Xanaa amul ci seen biir kenn ku am xel, ku man a &#224;tte mbokkam yi?</p> 
<p><A NAME="an_6:6">6:6</A>&nbsp; Waaye defuleen loolu; mbokk a ngi layoo ak moroomam, rax-ca-dolli ci kanamu &#241;i g&#235;mul la&#241;u koy defe!    </p> 
<p><A NAME="an_6:7">6:7</A>&nbsp; Layoo bi sax wone na ne, b&#224;yyi ngeen seen warugar. Lu tax mu&#241;uleen sax too&#241;, yi &#241;u leen di too&#241;? Lu tax far nanguwuleen, &#241;u s&#224;cc leen?</p> 
<p><A NAME="an_6:8">6:8</A>&nbsp; Waaye y&#233;en sax y&#233;enay too&#241; ak di s&#224;cc, te seeni bokk ngeen koy def!    </p> 
<p><A NAME="an_6:9">6:9</A>&nbsp; Xanaa xamuleen ne, &#241;i jubadi du&#241;u bokk ci nguuru Y&#224;lla? Bu leen ci kenn nax: &#241;iy doxaan walla x&#235;r&#235;mkat yi ak njaalookat yi ak g&#243;or-jig&#233;en &#241;i ak &#241;i ko nangu, </p> 
<p><A NAME="an_6:10">6:10</A>&nbsp; walla s&#224;cc yi ak &#241;u b&#235;gge &#241;i ak m&#224;ndikat yi ak &#241;iy xaste ak njubla&#331; yi, du&#241;u bokk ci nguuru Y&#224;lla. </p> 
<p><A NAME="an_6:11">6:11</A>&nbsp; Te am na &#241;u meloon noonu ci y&#233;en. Waaye Y&#224;lla f&#243;otal na leen seeni b&#224;kkaar, sellal leen, &#224;tte leen ni &#241;u jub, ci turu Boroom bi Yeesu Kirist ak ci dooley Xelum Y&#224;lla, sunu Boroom.    </p> 
<p><A NAME="an_6:12">6:12</A>&nbsp; Am na ci y&#233;en &#241;u naan: &#171;Sa&#241; naa l&#233;pp.&#187; Waaw, waaye du l&#233;pp a jari&#241; nit. &#171;Sa&#241; naa l&#233;pp,&#187; waaye duma b&#224;yyi dara, mu noot ma. </p> 
<p><A NAME="an_6:13">6:13</A>&nbsp; Am na ci y&#233;en &#241;u naan: &#171;&#209;am mooy jari&#241; biir, te biir ay jari&#241;oo &#241;am.&#187; Waaw, te Y&#224;lla dina leen y&#224;q, &#241;oom &#241;aar y&#233;pp. Waaye s&#224;kku&#241;u yaram ngir moy Y&#224;lla; da&#241;u koo s&#224;kk, ngir muy jari&#241; Boroom bi, Boroom bi di ko jari&#241;oo. </p> 
<p><A NAME="an_6:14">6:14</A>&nbsp; Te Y&#224;lla, mi dekkal Boroom bi, dina dekkal it sunu yaram jaare ko ci dooleem. </p> 
<p><A NAME="an_6:15">6:15</A>&nbsp; Xanaa xamuleen ne, seen yaram &#241;ooy c&#233;ri Kirist? Ndax kon damay j&#235;l c&#233;ri Kirist, def ko c&#233;ri jig&#233;eni moykat? Mukk! </p> 
<p><A NAME="an_6:16">6:16</A>&nbsp; Xanaa xamuleen ne, kuy &#224;nd ak jig&#233;en juy moy dafay booloo ak moom, nekk benn? Ndaxte Mbind mi nee na: &#171;&#209;oom &#241;aar dina&#241;u doon benn.&#187; </p> 
<p><A NAME="an_6:17">6:17</A>&nbsp; Waaye nag kuy &#224;nd ak Boroom bi, xel yi da&#241;uy booloo, nekk benn.    </p> 
<p><A NAME="an_6:18">6:18</A>&nbsp; Dawleen njaaloo! B&#233;pp b&#224;kkaar bu nit man a def, du laal yaramam, waaye nag kuy njaaloo, dafay b&#224;kkaar, di lor yaramam. </p> 
<p><A NAME="an_6:19">6:19</A>&nbsp; Xanaa xamuleen ne, seen yaram mooy k&#235;r Y&#224;lla gi? Gannaaw Xel mu Sell maa ngi ci y&#233;en, te Y&#224;llaa leen ko may, kon moomuleen seen bopp, </p> 
<p><A NAME="an_6:20">6:20</A>&nbsp; ndaxte Y&#224;lla jot na leen ak nj&#235;g gu r&#233;y. Kon nag m&#224;ggal-leen Y&#224;lla ci seen yaram. </p> 
<p><A NAME="an_7:1">7:1</A>&nbsp; Nanu j&#224;ll nag l&#233;egi ci laaj, yi ngeen ma doon bind, ci ba&#241; a &#224;nd ak jig&#233;en, ndax lu baax la ci g&#243;or. </p> 
<p><A NAME="an_7:2">7:2</A>&nbsp; Lii mooy sama xalaat: moy gu bare gi tax na ba, na g&#243;or gu nekk am jabaram, jig&#233;en ju nekk am j&#235;kk&#235;ram. </p> 
<p><A NAME="an_7:3">7:3</A>&nbsp; J&#235;kk&#235;r war na def warugaru j&#235;kk&#235;r ci jabaram; jabar it def warugaru jabar ci j&#235;kk&#235;ram. </p> 
<p><A NAME="an_7:4">7:4</A>&nbsp; Jig&#233;en ji amul sa&#241;-sa&#241; ci yaramam moom kenn; j&#235;kk&#235;ram moo ko moom. Niki noonu it j&#235;kk&#235;r ji amul sa&#241;-sa&#241; ci yaramam; jabaram moo ko moom. </p> 
<p><A NAME="an_7:5">7:5</A>&nbsp; Bu kenn tere boppam moroomam, su dul ne dangeen a m&#224;nkoo ci def noonu ab diir, ngir g&#235;n a man a w&#233;et ak Y&#224;lla ciy &#241;aan. Waaye su loolu weesoo, nangeen doxal yoonu s&#233;y; lu ko moy, Seytaane dina leen fiir ndax seen &#241;&#224;kk maandute. </p> 
<p><A NAME="an_7:6">7:6</A>&nbsp; Li ma leen di wax fii du ndigal, waaye dama leen di xamal li &#241;u leen may, ngeen def ko. </p> 
<p><A NAME="an_7:7">7:7</A>&nbsp; Ndaxte d&#235;gg-d&#235;gg su ma sa&#241;oon, kon &#241;&#233;pp mel ni man; waaye ku nekk ak li la Y&#224;lla jagleel, kii ak may gii, kee ak may gale.    </p> 
<p><A NAME="an_7:8">7:8</A>&nbsp; Lii laay y&#233;gal &#241;i s&#233;yul ak it &#241;i seen j&#235;kk&#235;r dee: baax na ci y&#233;en, su fekkee dangeen a toog rekk ni man, ba&#241; a s&#233;y. </p> 
<p><A NAME="an_7:9">7:9</A>&nbsp; Waaye su ngeen m&#235;nul a t&#233;ye seen bopp, nangeen s&#233;y, ndaxte s&#233;y moo g&#235;n xemmem di leen gaa&#241;.    </p> 
<p><A NAME="an_7:10">7:10</A>&nbsp; &#209;i s&#233;y nag, maa ngi leen di jox ndigal lii --Boroom bi moo ko waxoon, du man &#8212; jig&#233;en ju s&#233;y warul a teqalikoo ak j&#235;kk&#235;ram. </p> 
<p><A NAME="an_7:11">7:11</A>&nbsp; Te bu teqalikoo ak moom, bumu s&#233;yaat, mbaa boog na juboo ak j&#235;kk&#235;ram. Te bu j&#235;kk&#235;r ji fase jabaram.    </p> 
<p><A NAME="an_7:12">7:12</A>&nbsp; &#209;i ci des nag, lii laa leen di wax --Boroom bi waxu ko woon &#8212; su nit ku g&#235;m Kirist amee jabar ju g&#235;mul, te mu nangoo s&#233;y ak moom, waru koo fase. </p> 
<p><A NAME="an_7:13">7:13</A>&nbsp; Naka noonu it su jig&#233;en ju g&#235;m Kirist amee j&#235;kk&#235;r ju g&#235;mul, te mu nangoo nekk ak moom, warul a tas. </p> 
<p><A NAME="an_7:14">7:14</A>&nbsp; Li tax ma wax ko moo di, j&#235;kk&#235;r ji g&#235;mul, Y&#224;lla sellal na ko, ndax li mu &#224;nd ak jabaram. Te it jig&#233;en ji g&#235;mul, Y&#224;lla sellal na ko, ndax li mu &#224;nd ak j&#235;kk&#235;ram ji g&#235;m; lu ko moy, seeni doom dina&#241;u am sobe, te fekk da&#241;oo sell.    </p> 
<p><A NAME="an_7:15">7:15</A>&nbsp; Waaye nag, su fekkee ki g&#235;mul b&#235;gg na dem, na dem. Ci w&#224;ll googu nag, ki g&#235;m Kirist, muy j&#235;kk&#235;r ji walla jabar ji, amul benn t&#235;nk, ndaxte Y&#224;lla moo leen woo ngir ngeen dund ci j&#224;mm. </p> 
<p><A NAME="an_7:16">7:16</A>&nbsp; Loo ci xam, yaw jig&#233;en ji, ndax dinga g&#235;mloo sa j&#235;kk&#235;r Musalkat bi walla d&#233;et? Loo ci xam yaw j&#235;kk&#235;r ji it, ndax dinga g&#235;mloo sa jabar Musalkat bi walla d&#233;et?    </p> 
<p><A NAME="an_7:17">7:17</A>&nbsp; Ku nekk nag na dund, ni ko ko Boroom bi jagleele, mu mengoo ak ni mu meloon, bi ko Y&#224;lla wooyee. Moom laay t&#235;ral ci mboolooy &#241;i g&#235;m y&#233;pp. </p> 
<p><A NAME="an_7:18">7:18</A>&nbsp; Ki xaraf, bi ko Y&#224;lla wooyee, warul a j&#233;em a far m&#224;ndargam xaraf bi. Ki xaraful, bi ko Y&#224;lla wooyee, aajowul mu xaraf. </p> 
<p><A NAME="an_7:19">7:19</A>&nbsp; Xaraf ak &#241;&#224;kka xaraf l&#233;pp a yem; li am solo moo di topp ndigali Y&#224;lla. </p> 
<p><A NAME="an_7:20">7:20</A>&nbsp; Na kenn ku nekk j&#224;pp ci li mu nekkoon, bi ko Y&#224;lla wooyee. </p> 
<p><A NAME="an_7:21">7:21</A>&nbsp; Ndax jaam nga woon, bi la Y&#224;lla wooyee? Na ci sa xel dal. Waaye soo amee bunt, ba yiwiku, nanga ci jaar. </p> 
<p><A NAME="an_7:22">7:22</A>&nbsp; Ku nekkoon jaam, bi la Boroom bi wooyee, Boroom bi goreel na la. Ba tey it ku nekkoon gor, bi &#241;u la wooyee, jaamu Kirist nga. </p> 
<p><A NAME="an_7:23">7:23</A>&nbsp; Gannaaw Y&#224;lla jot na leen ak nj&#235;g gu r&#233;y, buleen doon jaamub nit. </p> 
<p><A NAME="an_7:24">7:24</A>&nbsp; Bokk yi, f&#224;ww ku nekk w&#233;y ca kanam Y&#224;lla ci f&#224;nn ga mu nekkoon, bi ko Y&#224;lla wooyee.    </p> 
<p><A NAME="an_7:25">7:25</A>&nbsp; Ci li j&#235;m ci janq yi, awma ndigalu Boroom bi, waaye maa ngi joxe sama xalaat, ni ku &#241;u w&#243;olu ndax li ma jot y&#235;rmandey Boroom bi. </p> 
<p><A NAME="an_7:26">7:26</A>&nbsp; Bu nu seetee tiis wii fi teew nag, defe naa ne li baax ci nit, moo di mu sax ci li mu nekk. </p> 
<p><A NAME="an_7:27">7:27</A>&nbsp; Ndax takk nga jabar? Bul wut a t&#224;ggoo ak moom. Ndax takkuloo jabar? Bul wut jabar. </p> 
<p><A NAME="an_7:28">7:28</A>&nbsp; Waaye nag boo s&#233;yee, defoo b&#224;kkaar, te bu janq s&#233;yee, deful b&#224;kkaar. Waaye &#241;i s&#233;y dina&#241;u am naqar ci &#224;ddina, te naqar woowu dama leen koo b&#235;ggoon fanqal, y&#233;en &#241;i s&#233;yagul.    </p> 
<p><A NAME="an_7:29">7:29</A>&nbsp; Lii laa b&#235;gg a wax, bokk yi: diir bu g&#224;tt rekk a fi des. Lu weesu tey, na g&#243;or &#241;i am jabar di def, ni bu &#241;u ko amul woon; </p> 
<p><A NAME="an_7:30">7:30</A>&nbsp; &#241;iy jooy, mel ni &#241;u jooyul; &#241;iy b&#233;g, mel ni &#241;u b&#233;gul; &#241;iy j&#235;nd, ni &#241;u moomul li &#241;u j&#235;nd; </p> 
<p><A NAME="an_7:31">7:31</A>&nbsp; &#241;iy jari&#241;oo &#224;ddina, ba&#241; cee x&#233;r. Ndaxte &#224;ddina sii, ci ni mu mel, dootul y&#224;ggati.    </p> 
<p><A NAME="an_7:32">7:32</A>&nbsp; B&#235;ggoon naa, ngeen ba&#241; a am benn xalaat. G&#243;or gu takkul jabar dafay b&#224;yyi xel ci mbiri Boroom bi, di wut a neex Boroom bi. </p> 
<p><A NAME="an_7:33">7:33</A>&nbsp; Waaye ku takk jabar, f&#224;ww mu b&#224;yyi xel ci mbiri &#224;ddina si, ak nu mu man a neexe jabaram, </p> 
<p><A NAME="an_7:34">7:34</A>&nbsp; te noonu dafay daldi bare soxla. Te jig&#233;en ju s&#233;yul, walla janq, dafay b&#224;yyi xel ci mbiri Boroom bi &#8212; b&#235;gg koo jox yaramam ak xelam. Waaye jig&#233;en ji s&#233;y dafay b&#224;yyi xel ci mbiri &#224;ddina, ak nu mu man a neexe j&#235;kk&#235;ram. </p> 
<p><A NAME="an_7:35">7:35</A>&nbsp; Seen njari&#241; a tax ma wax lii, du ngir teg leen yen bu ngeen &#224;ttanul, waaye ngeen man a j&#224;ppandil Boroom bi ci njaamu gu rafet gu &#224;ndul ak genn njaaxle.    </p> 
<p><A NAME="an_7:36">7:36</A>&nbsp; Nanu j&#224;ll nag ci mbiri kiy takk ngoro te amul pasteefu takk ndaw si. Su fekkee ne waxambaane wi xalaat na ne, j&#235;fewul nu jekk ak janq bi, fekk muy wees ag ndawam, te mu xalaat ne dafa koo war a takk, kon na ko takk, ni mu ko b&#235;gge; deful b&#224;kkaar. </p> 
<p><A NAME="an_7:37">7:37</A>&nbsp; Waaye nag su dogoo d&#235;gg ci ba&#241; a takk, fekk sagoom rekk a tax te kenn tegu ko ko, kon ba tey def na lu baax. </p> 
<p><A NAME="an_7:38">7:38</A>&nbsp; Noonu ku takk as ndawam def na lu baax, rawatina nag ku takkul.</p> 
<p><A NAME="an_7:39">7:39</A>&nbsp; Jig&#233;en ji s&#233;y dina &#224;nd ak j&#235;kk&#235;ram giiru dundam. Waaye su j&#235;kk&#235;r ji faatoo, man na s&#233;y ak ku ko neex, su fekkee ne g&#243;or gu g&#235;m la. </p> 
<p><A NAME="an_7:40">7:40</A>&nbsp; Moona nag dina g&#235;n a b&#233;g, bu toogee noonu rekk. Loolu mooy sama xalaat, te defe naa ne, man it am naa Xelum Y&#224;lla. </p> 
<p><A NAME="an_8:1">8:1</A>&nbsp; L&#233;egi nag, ci li j&#235;m ci y&#224;pp wi &#241;u j&#233;bbal x&#235;r&#235;m yi: nun &#241;&#233;pp am nanu xam-xam, loolu d&#235;gg la. Xam-xam day tax ba nit y&#233;g boppam, waaye mb&#235;ggeel day y&#233;kkati ng&#235;m. </p> 
<p><A NAME="an_8:2">8:2</A>&nbsp; Ku xalaat ne xam nga dara, sa xam-xam b&#235;nnagul. </p> 
<p><A NAME="an_8:3">8:3</A>&nbsp; Waaye ku b&#235;gg Y&#224;lla, Y&#224;lla xam la.    </p> 
<p><A NAME="an_8:4">8:4</A>&nbsp; Kon nag ci li j&#235;m ci lekk y&#224;pp wu &#241;u j&#233;bbal x&#235;r&#235;m yi, xam nanu ne, x&#235;r&#235;m du dara ci &#224;ddina te xam nanu itam ne, Y&#224;lla kenn rekk la. </p> 
<p><A NAME="an_8:5">8:5</A>&nbsp; Su fekkee ne am na sax yu &#241;uy teg Y&#224;lla, muy ci asamaan mbaa ci suuf --ndaxte am na yu bare yu &#241;u faral di bokkaaleel Y&#224;lla ak Boroom bi &#8212; </p> 
<p><A NAME="an_8:6">8:6</A>&nbsp; ba tey ci nun, jenn Y&#224;lla rekk a am, muy Baay bi; l&#233;pp a ngi j&#243;ge ci moom te moom lanu nekkal. Te it benn Boroom rekk a am, muy Yeesu Kirist; l&#233;pp a ngi jaare ci moom, te nun it nu ngi dund jaare ci moom.    </p> 
<p><A NAME="an_8:7">8:7</A>&nbsp; Waaye &#241;&#233;pp xamu&#241;u loolu. Am na &#241;u t&#224;mmoon x&#235;r&#235;m yi, te l&#233;egi, bu &#241;u lekkatee y&#224;ppu sarax yi, da&#241;uy xalaat ne, x&#235;r&#235;m la&#241;u ko jagleel. Seen xel dafa leen di yedd, ndaxte ci seen &#241;&#224;kka xam da&#241;uy foog ne, taq na&#241;u sobe ndax &#241;am woowu. </p> 
<p><A NAME="an_8:8">8:8</A>&nbsp; Waaye &#241;am m&#235;nul a tax nu neex Y&#224;lla. Su nu ci lekkee, du yokk dara ci nun. Su nu ci lekkul, du nu w&#224;&#241;&#241;i dara.</p> 
<p><A NAME="an_8:9">8:9</A>&nbsp; Waaye moytuleen, ba sa&#241;-sa&#241; bi ngeen am, ba&#241; a y&#243;bbe b&#224;kkaar &#241;i seen ng&#235;m n&#233;ew. </p> 
<p><A NAME="an_8:10">8:10</A>&nbsp; Su amee ku ng&#235;mam n&#233;ew, mu gis la, yaw mi bare xam-xam, nga toog di lekk ca m&#224;ggalukaayu x&#235;r&#235;m ya, ndax du ko xiir mu lekk y&#224;ppu sarax? </p> 
<p><A NAME="an_8:11">8:11</A>&nbsp; Noonu sa xam-xam dina lor kooku ng&#235;mam n&#233;ew, fekk sa mbokk moomu, Kirist dee na ngir moom! </p> 
<p><A NAME="an_8:12">8:12</A>&nbsp; Su ngeen b&#224;kkaaree, ba too&#241; bokk yi n&#233;ew ng&#235;m, di n&#235;xal seen xel, b&#224;kkaar ngeen ba too&#241; Kirist. </p> 
<p><A NAME="an_8:13">8:13</A>&nbsp; Kon bu sama mbokk s&#243;oboo ci b&#224;kkaar ndax &#241;am wi ma lekk, dootuma lekk mukk y&#224;pp, ngir ba&#241; a s&#243;ob ci b&#224;kkaar sama mbokk mi.</p> 
<p><A NAME="an_9:1">9:1</A>&nbsp; Ndax awma ndogal ci li may def? Ndax duma ndawul Kirist? Ndax gisuma Yeesu sunu Boroom? Xanaa du y&#233;ena soqikoo ci ligg&#233;ey, bi ma Boroom bi sant?</p> 
<p><A NAME="an_9:2">9:2</A>&nbsp; Su ma &#241;enn &#241;i tegul ndaw, moom laa ci y&#233;en, ndaxte y&#233;enay firnde jiy wone ne, ndawul Boroom bi d&#235;gg laa.    </p> 
<p><A NAME="an_9:3">9:3</A>&nbsp; Nii laay tontoo &#241;i may &#224;tte:</p> 
<p><A NAME="an_9:4">9:4</A>&nbsp; Xanaa sa&#241;unoo lekk ak a naan?</p> 
<p><A NAME="an_9:5">9:5</A>&nbsp; Xanaa sa&#241;unoo indaale jabar ju g&#235;m Kirist, ni yeneen ndawul Kirist ak doomi ndeyu Boroom bi ak Sefas sax?</p> 
<p><A NAME="an_9:6">9:6</A>&nbsp; Walla boog man ak Barnabas rekk noo war a daan sunu doole?    </p> 
<p><A NAME="an_9:7">9:7</A>&nbsp; Kan moo mas a solu soldaar ci pexey boppam? Kan mooy bey tool te du ci jari&#241;u? Walla kan mooy s&#224;mm jur te du naan ca soow ma?</p> 
<p><A NAME="an_9:8">9:8</A>&nbsp; Lii may wax, du ci y&#235;fi doom Aadama rekk laa ko jukkee; xanaa du yoon wi it moo ko santaane?</p> 
<p><A NAME="an_9:9">9:9</A>&nbsp; Ndaxte bind na&#241;u ci yoonu Musaa ne: &#171;Bul sunju&#241; g&#233;mmi&#241;u nag wu &#241;u takk ci bojjukaay.&#187; Ndax mooy tekki nag ne, Y&#224;lla dafa b&#224;yyi xel nag yi? </p> 
<p><A NAME="an_9:10">9:10</A>&nbsp; Walla boog xanaa nun noo moom wax jooju? Waaw, noo tax &#241;u bind loolu. Noonu kuy bey war na am yaakaar, te kuy bojj di yaakaar a jot w&#224;llam. </p> 
<p><A NAME="an_9:11">9:11</A>&nbsp; Nu ji ci y&#233;en y&#235;fi Xelum Y&#224;lla, ba noppi g&#243;obe ci y&#233;en y&#235;fi &#224;ddina, ndax loolu dafa &#235;pp li nu war a s&#233;entu? </p> 
<p><A NAME="an_9:12">9:12</A>&nbsp; Ndegam &#241;eneen a am sa&#241;-sa&#241; boobu ci y&#233;en, nun kon waxi-noppi. Waaye nag jari&#241;oowunu sa&#241;-sa&#241; boobu. Danuy far mu&#241; l&#233;pp, ngir ba&#241; a indi ndog ci yoonu xebaar bu baax bu Kirist bi. </p> 
<p><A NAME="an_9:13">9:13</A>&nbsp; Xanaa xamuleen ne, &#241;iy ligg&#233;eyal y&#235;f yu sell yi, da&#241;uy lekk &#241;am, wi ci k&#235;r Y&#224;lla gi, te &#241;iy ligg&#233;ey ci saraxalukaay bi, da&#241;uy jot seen w&#224;ll ci sarax yi? </p> 
<p><A NAME="an_9:14">9:14</A>&nbsp; Naka noonu it Boroom bi digle na ne, &#241;iy y&#233;gle xebaar bu baax bi, nanu ci dund.    </p> 
<p><A NAME="an_9:15">9:15</A>&nbsp; Waaye man jari&#241;oowuma benn ci sa&#241;-sa&#241; yooyu, te binduma y&#235;f yooyu, ngir ngeen di ma defal yu ni mel. Dee sax moo ma ko g&#235;nal &#8212; kenn du j&#235;le ci man mbir moomu may ka&#241;oo! </p> 
<p><A NAME="an_9:16">9:16</A>&nbsp; Su may y&#233;gle xebaar bu baax bi, m&#235;numa cee ka&#241;u. Sas la, wu &#241;u ma sas. Dinaa torox, su ma y&#233;glewul xebaar bu baax bi! </p> 
<p><A NAME="an_9:17">9:17</A>&nbsp; Su doon ci sama coobare laa y&#233;gle xebaar bu baax bi, man naa ci s&#233;entu yool. Waaye defuma ko ci sama coobare, ndaxte sas la, wu &#241;u ma sas. </p> 
<p><A NAME="an_9:18">9:18</A>&nbsp; Kon nag lan mooy sama yool? Xanaa di y&#233;gle xebaar bu baax bi ci dara, te ba&#241; a jari&#241;oo sa&#241;-sa&#241; boobu ma ci yelloo.    </p> 
<p><A NAME="an_9:19">9:19</A>&nbsp; Gor laa te kenn moomu ma; teewul def naa sama bopp jaamu &#241;&#233;pp, ngir man a gindi nit &#241;u bare ci Kirist. </p> 
<p><A NAME="an_9:20">9:20</A>&nbsp; Ci biir Yawut yi, sol naa melow Yawut yi, ngir gindi leen. Man ci sama bopp yoonu Musaa jiitalu ma, terewul bi ma nekkee ci biir &#241;iy s&#224;mm yoonu Musaa, s&#224;mm naa yoon wa, ngir gindi leen. </p> 
<p><A NAME="an_9:21">9:21</A>&nbsp; Ci biir &#241;i nekkul ci yoonu Musaa, faalewuma woon yoon wi, ngir gindi leen; waxuma ne, &#224;nduma ak yoonu Y&#224;lla, waaye topp naa yoon ci sama bokk ak Kirist. </p> 
<p><A NAME="an_9:22">9:22</A>&nbsp; Ci biir &#241;i n&#233;ew ng&#235;m, meloon naa ni ku n&#233;ew ng&#235;m, ngir gindi leen. Doon naa l&#233;pp ci &#241;&#233;pp, ngir def l&#233;pp lu ma man, ba &#241;enn mucc ci. </p> 
<p><A NAME="an_9:23">9:23</A>&nbsp; Damaa def loolu l&#233;pp ndax xebaar bu baax bi, ngir man it ma am w&#224;ll ci barkeem.    </p> 
<p><A NAME="an_9:24">9:24</A>&nbsp; Xanaa xamuleen ne, &#241;&#233;pp &#241;ooy daw cib rawante, waaye kenn rekk ay j&#235;l ndam li? Dawleen nag ngir j&#235;l ko. </p> 
<p><A NAME="an_9:25">9:25</A>&nbsp; &#209;iy jo&#331;ante ci po muy waral t&#224;ggat yaram, da&#241;uy xa&#241; seen bopp lu bare. Da&#241;u koy def, ngir am kaalag ndam gu dul y&#224;gg; waaye nun danu koy def, ngir am kaalag ndam gu sax ba f&#224;ww. </p> 
<p><A NAME="an_9:26">9:26</A>&nbsp; Man nag noonu laay dawe, te duma dawantu. Noonu laay b&#235;ree, waaye duma def ni nit kuy d&#243;or ci jaww ji. </p> 
<p><A NAME="an_9:27">9:27</A>&nbsp; Waaye damay noot sama yaram, ba moom ko, ngir ragal a y&#233;gal &#241;i ci des xebaar bu baax bi, ba noppi Y&#224;lla xa&#241; ma ndam li.</p> 
<p><A NAME="an_10:1">10:1</A>&nbsp; Bokk yi, b&#235;gguma ngeen umple li daloon sunu maam ya. &#209;oom &#241;&#233;pp niir wa tiimoon na leen, te &#241;oom &#241;&#233;pp j&#224;ll na&#241;u g&#233;ej. </p> 
<p><A NAME="an_10:2">10:2</A>&nbsp; S&#243;obu na&#241;u ca ndoxu g&#233;ej ga ak ca niir wa, ba bokk noonu ci Musaa. </p> 
<p><A NAME="an_10:3">10:3</A>&nbsp; &#209;oom &#241;&#233;pp bokk na&#241;oo lekk &#241;am, wa Y&#224;lla joxe,</p> 
<p><A NAME="an_10:4">10:4</A>&nbsp; naan naan ga mu joxe, ndaxte &#241;u ngi doon naan ca xeer, wa leen doon gunge, te xeer woowa Kirist la woon. </p> 
<p><A NAME="an_10:5">10:5</A>&nbsp; Teewul &#241;i &#235;pp ci &#241;oom neexu&#241;u woon Y&#224;lla, ba mu f&#224;ddoon leen ca m&#224;ndi&#331; ma.    </p> 
<p><A NAME="an_10:6">10:6</A>&nbsp; Mbir yooyu ay misaal la&#241;u, yu nuy artu, ngir benn b&#235;gg-b&#235;gg bu bon ba&#241; noo jiital, na mu leen jiitale woon. </p> 
<p><A NAME="an_10:7">10:7</A>&nbsp; Buleen jaamu ay x&#235;r&#235;m, ni ko &#241;enn &#241;i ci &#241;oom defe woon. Ndaxte Mbind mi nee na: &#171;Mbooloo mi dafa toog, di lekk ak di naan, ba noppi &#241;u j&#243;g di mbumbaay.&#187;</p> 
<p><A NAME="an_10:8">10:8</A>&nbsp; Bunu njaaloo, ni ko &#241;enn &#241;i ci &#241;oom defe woon, ba tax &#241;aar-fukki junni ak &#241;ett ci &#241;oom dee ci benn b&#233;s. </p> 
<p><A NAME="an_10:9">10:9</A>&nbsp; Bunu dii&#331;at Kirist, ni ko &#241;enn &#241;i ci &#241;oom defe, ba ay jaan m&#224;tt leen, &#241;u dee. </p> 
<p><A NAME="an_10:10">10:10</A>&nbsp; Buleen xultu, ni ko &#241;enn &#241;i ci &#241;oom defe woon, ba tax malaakam Y&#224;qkat mi rey leen.    </p> 
<p><A NAME="an_10:11">10:11</A>&nbsp; Mbir yooyu leen daloon misaal la ci nun, te bind na&#241;u ko ngir artu nu, nun &#241;iy dund ci jamono jii l&#233;pp mat. </p> 
<p><A NAME="an_10:12">10:12</A>&nbsp; Kon nag kiy naw sa doole, ba yaakaar ne taxaw nga, moytul a daanu ci b&#224;kkaar! </p> 
<p><A NAME="an_10:13">10:13</A>&nbsp; Benn nattu dabu leen bu wuute ak yi dal nit &#241;&#233;pp. Te sax Y&#224;lla kuy s&#224;mm k&#243;ll&#235;re la, te du nangu nattu bi wees seen k&#224;ttan, waaye cib nattu, dina leen ubbil bunt bu ngeen man a r&#233;cce, ba ngeen man koo d&#233;kku.    </p> 
<p><A NAME="an_10:14">10:14</A>&nbsp; Looloo tax, sama soppe yi, nangeen daw x&#235;r&#235;m yi. </p> 
<p><A NAME="an_10:15">10:15</A>&nbsp; Maa ngi wax ak y&#233;en &#241;i am xel. Kon seetleen li ma leen wax. </p> 
<p><A NAME="an_10:16">10:16</A>&nbsp; Kaas bu yiw, bi tax nuy g&#235;r&#235;m Y&#224;lla, ndax du wone sunu booloo ak deretu Kirist? Mburu mi nuy damm, xanaa du dafay wone sunu booloo ak yaramu Kirist? </p> 
<p><A NAME="an_10:17">10:17</A>&nbsp; Ndegam benn mburu rekk a am, kon nun &#241;&#233;pp lu nu baree-bare, menn mbooloo lanu, ndaxte bokk nanu menn mburu mi.    </p> 
<p><A NAME="an_10:18">10:18</A>&nbsp; Seetleen ci b&#224;nni Israyil. &#209;iy lekk sarax si &#241;u rendi, ndax booloowu&#241;u ak Y&#224;lla ji &#241;u jagleel saraxalukaay ba? Aa&#331;kay! </p> 
<p><A NAME="an_10:19">10:19</A>&nbsp; Li may wax, lu muy tekki? Ndax y&#224;pp wi &#241;u jagleel x&#235;r&#235;m yi dafay dara? walla x&#235;r&#235;m yi da&#241;uy dara? </p> 
<p><A NAME="an_10:20">10:20</A>&nbsp; D&#233;ed&#233;et! Waaye sarax yi x&#235;r&#235;mkat yi di rendi, ay rab la&#241;u ko jagleel; jagleelu&#241;u ko Y&#224;lla. Te man b&#235;gguma, ngeen booloo ak rab yi. </p> 
<p><A NAME="an_10:21">10:21</A>&nbsp; M&#235;nuleen a naan ci kaasu Boroom bi, naan ci kaasu rab yi. M&#235;nuleen a sukk ci reerub Boroom bi, sukk ci reerub rab yi. </p> 
<p><A NAME="an_10:22">10:22</A>&nbsp; Walla boog ndax danuy j&#233;em a gillil meru Boroom bi? Xanaa noo ko &#235;pp doole?    </p> 
<p><A NAME="an_10:23">10:23</A>&nbsp; Dafa am &#241;u naan: &#171;L&#233;pp lanu sa&#241;.&#187; Waaw, waaye du l&#233;pp a baax ci nun. &#171;L&#233;pp lanu sa&#241;,&#187; waaye it l&#233;pp du y&#233;kkati ng&#235;m. </p> 
<p><A NAME="an_10:24">10:24</A>&nbsp; Bu kenn seet njari&#241;am rekk, waaye nay seet njari&#241;ul moroomam.    </p> 
<p><A NAME="an_10:25">10:25</A>&nbsp; Man ngeen a lekk l&#233;pp lu &#241;uy jaay ca ja ba, ba&#241; cee boole ay laaj ngir dalal seen xel. </p> 
<p><A NAME="an_10:26">10:26</A>&nbsp; Ndaxte Mbind mi nee na: &#171;&#192;ddina ak li ci biiram l&#233;pp, Boroom bi moo ko moom.&#187;    </p> 
<p><A NAME="an_10:27">10:27</A>&nbsp; Ku xamul Y&#224;lla nag, bu leen wooyee aw &#241;am k&#235;ram, te ngeen nangoo dem, lekkleen l&#233;pp lu &#241;u leen d&#235;j, ba&#241; a laajte dara ngir dalal seen xel. </p> 
<p><A NAME="an_10:28">10:28</A>&nbsp; Waaye bu leen kenn nee: &#171;Lii sarax la, bu &#241;u jagleel x&#235;r&#235;m yi,&#187; suurleen ko ndax ki leen ko xamal, ngir xel mu dal. </p> 
<p><A NAME="an_10:29">10:29</A>&nbsp; Waxuma sa xel yaw, waaye xelu keneen laay wax. Waaye nga ne: &#171;Li ma sa&#241; a def, lu tax nit ku xelam dalul di am dara lu mu ciy wax? </p> 
<p><A NAME="an_10:30">10:30</A>&nbsp; Su ma lekkee dara di ci sant Y&#224;lla, lu tax &#241;u may wax lu &#241;aaw, fekk sant naa ci Y&#224;lla.&#187;</p> 
<p><A NAME="an_10:31">10:31</A>&nbsp; Kon su ngeen di lekk walla ngeen di naan, walla lu ngeen man a def, defleen l&#233;pp ngir m&#224;ggal Y&#224;lla. </p> 
<p><A NAME="an_10:32">10:32</A>&nbsp; Buleen def dara lu man a fanq ng&#235;mu Yawut yi walla &#241;i dul Yawut walla mbooloom Y&#224;lla. </p> 
<p><A NAME="an_10:33">10:33</A>&nbsp; Noonu laay def man ci sama bopp: damay wut a neex &#241;&#233;pp ci l&#233;pp. Wutuma lu may jari&#241;, waaye luy jari&#241; &#241;u bare laay wut, ngir &#241;u mucc. </p> 
<p><A NAME="an_11:1">11:1</A>&nbsp; Royleen ma nag, ni may roye Kirist.    </p> 
<p><A NAME="an_11:2">11:2</A>&nbsp; Maa ngi leen di sant ci li ngeen may f&#224;ttaliku ci l&#233;pp, ak ci li ngeen di topp d&#233;nkaane, yi ma leen d&#233;nk.    </p> 
<p><A NAME="an_11:3">11:3</A>&nbsp; Waaye nag b&#235;gg naa ngeen xam lii: Kirist mooy kilifag b&#233;pp g&#243;or, g&#243;or di kilifag jig&#233;en, te Y&#224;lla di kilifag Kirist. </p> 
<p><A NAME="an_11:4">11:4</A>&nbsp; Kon nag g&#243;or guy &#241;aan Y&#224;lla, walla muy wax ci k&#224;ddug Y&#224;lla, fekk mu teg dara ci boppam, day suufeel Kirist, kilifaam. </p> 
<p><A NAME="an_11:5">11:5</A>&nbsp; Waaye bu jig&#233;en mus&#243;oruwul, buy &#241;aan walla buy wax ci k&#224;ddug Y&#224;lla, kooku day suufeel j&#235;kk&#235;ram jiy kilifaam, ndaxte day mel ni jig&#233;en ju &#241;u wat. </p> 
<p><A NAME="an_11:6">11:6</A>&nbsp; Jig&#233;en ju dul mus&#243;oru, bu yaboo, mu watu. Waaye su fekkee ne jig&#233;en dafay am kersa, su w&#224;&#241;&#241;ee kawaram walla mu watu, f&#224;ww kon mu mus&#243;oru. </p> 
<p><A NAME="an_11:7">11:7</A>&nbsp; G&#243;or nag moom warul a teg dara ci boppam, ndaxte mooy melokaanu Y&#224;lla te dafay wone ndamu Y&#224;lla. Jig&#233;en moom dafay wone ndamu g&#243;or. </p> 
<p><A NAME="an_11:8">11:8</A>&nbsp; Ndaxte j&#235;lewu&#241;u g&#243;or ci jig&#233;en, waaye jig&#233;en la&#241;u j&#235;le ci g&#243;or. </p> 
<p><A NAME="an_11:9">11:9</A>&nbsp; Te s&#224;kku&#241;u g&#243;or ngir jig&#233;en, waaye jig&#233;en la&#241;u s&#224;kk ngir g&#243;or. </p> 
<p><A NAME="an_11:10">11:10</A>&nbsp; Looloo tax jig&#233;en war a teg ci kaw boppam luy m&#224;ndargaal kilifteef ga, ndax malaaka yi.    </p> 
<p><A NAME="an_11:11">11:11</A>&nbsp; Teewul nag ci sunu booloo ak Boroom bi, jig&#233;en a ngi w&#233;eru ci g&#243;or, te g&#243;or a ngi w&#233;eru ci jig&#233;en. </p> 
<p><A NAME="an_11:12">11:12</A>&nbsp; Ni &#241;u s&#224;kke jig&#233;en ci g&#243;or, noonu la g&#243;or juddoo ci jig&#233;en, te l&#233;pp a ngi j&#243;ge ca Y&#224;lla.    </p> 
<p><A NAME="an_11:13">11:13</A>&nbsp; Seetleen mbir mii: ndax jekk na jig&#233;en ba&#241; a mus&#243;oru, buy &#241;aan Y&#224;lla? </p> 
<p><A NAME="an_11:14">11:14</A>&nbsp; Xanaa du &#224;ddina ci boppam dafa leen di won ne, g&#224;cce la ci g&#243;or, ngir muy yar kawar gu bare? </p> 
<p><A NAME="an_11:15">11:15</A>&nbsp; Waaye loolu nag ab taar la ci jig&#233;en. Da&#241;oo jagleel jig&#233;en kawar gu gudd, muy muuraay ci moom. </p> 
<p><A NAME="an_11:16">11:16</A>&nbsp; Waaye su kenn b&#235;ggee werante ci mbir moomu, na xam lii: amunu beneen aada ci nj&#224;ng mi, du nun walla mboolooy Y&#224;lla.    </p> 
<p><A NAME="an_11:17">11:17</A>&nbsp; Bi may tollu ci ndigal yi, m&#235;numa leen a sant, ndaxte seeni ndaje loraange la&#241;uy jur, waaye du njari&#241;. </p> 
<p><A NAME="an_11:18">11:18</A>&nbsp; Ci bu j&#235;kk d&#233;gg naa lii: bu ngeen di daje, am na ci y&#233;en &#241;uy f&#233;ewaloo, te xaw naa koo g&#235;m. </p> 
<p><A NAME="an_11:19">11:19</A>&nbsp; F&#224;ww mu am ay f&#233;ewaloo ci seen biir, ngir &#241;u man a x&#224;mmi &#241;i neex Y&#224;lla ci y&#233;en. </p> 
<p><A NAME="an_11:20">11:20</A>&nbsp; Bu ngeen dajee, m&#235;nuleen a wax ne reeru Boroom bi ngeen di lekk. </p> 
<p><A NAME="an_11:21">11:21</A>&nbsp; Ndaxte bu ngeen dee lekk, ku nekk dafay gaawantu di lekk reeram, ba tax &#241;enn &#241;aa ngi xiif, fekk &#241;eneen di m&#224;ndi. </p> 
<p><A NAME="an_11:22">11:22</A>&nbsp; Xanaa amuleen k&#235;r yu ngeen di lekke ak di naane? Walla ndax dangeen a xeeb mbooloom Y&#224;lla? Walla ngeen b&#235;gg a rusloo &#241;i amul dara? Lu ma leen ci war a wax nag? Ma g&#235;r&#235;m leen ci loolu? Mukk! G&#235;r&#235;muma leen.    </p> 
<p><A NAME="an_11:23">11:23</A>&nbsp; Li ma j&#235;le ci Boroom bi, moom laa leen jottali: Boroom bi Yeesu, ci guddi gi &#241;u ko woree, dafa j&#235;l mburu, </p> 
<p><A NAME="an_11:24">11:24</A>&nbsp; sant Y&#224;lla, damm ko ne: &#171;Lii sama yaram la, wi ma joxe ngir y&#233;en. Defleen lii, ngir f&#224;ttaliku ma.&#187; </p> 
<p><A NAME="an_11:25">11:25</A>&nbsp; Noonu itam bi &#241;u lekkee ba noppi, mu j&#235;l kaas bi ne leen: &#171;Kaas bii mooy misaal k&#243;ll&#235;re gu bees, gi Y&#224;lla fas jaarale ko ci sama deret. Defleen lii ngir f&#224;ttaliku ma.&#187; </p> 
<p><A NAME="an_11:26">11:26</A>&nbsp; Ndaxte saa su ngeen di lekk mburu mii, walla ngeen di naan ci kaas bii, y&#233;ena ngi y&#233;gle deewu Boroom bi, ba kera muy &#241;&#235;w.    </p> 
<p><A NAME="an_11:27">11:27</A>&nbsp; Kon nag k&#233;pp ku jekkadi ni mu lekke ci mburu mi te naane ni ci kaasu Boroom bi, too&#241; nga yaramu Boroom bi ak deretam. </p> 
<p><A NAME="an_11:28">11:28</A>&nbsp; Na ku nekk seetlu boppam nag, sog a lekk ci mburu mi te naan ci kaas bi. </p> 
<p><A NAME="an_11:29">11:29</A>&nbsp; Ku lekk mburu mi, naan ci kaas bi, fekk faalewuloo solos yaramu Kirist wi, sa lekk ak sa naan dina x&#235;cc &#224;tteb Y&#224;lla ci sa kaw. </p> 
<p><A NAME="an_11:30">11:30</A>&nbsp; Looloo tax &#241;u bare ci y&#233;en wopp te &#241;&#224;kk doole, ba &#241;enn &#241;i faatu. </p> 
<p><A NAME="an_11:31">11:31</A>&nbsp; Su nu doon seetlu sunu bopp ni mu ware, kon &#224;tte du nu dal. </p> 
<p><A NAME="an_11:32">11:32</A>&nbsp; Waaye bu nu Boroom bi dee &#224;tte, da nuy yar ngir ba&#241; noo boole ci mbugalu &#224;ddina.    </p> 
<p><A NAME="an_11:33">11:33</A>&nbsp; Noonu nag bokk yi, bu ngeen dajee, di lekk reeru Boroom bi, nangeen xaarante. </p> 
<p><A NAME="an_11:34">11:34</A>&nbsp; Ku xiif, na lekke k&#235;ram, ngir ba&#241; a indi ci y&#233;en &#224;tteb Y&#224;lla ndax seen ndaje yi. Yeneen f&#224;nn yi ci des nag, bu ma &#241;&#235;wee ci y&#233;en, dinaa ko seet. </p> 
<p><A NAME="an_12:1">12:1</A>&nbsp; L&#233;egi nag bokk yi, ci li j&#235;m ci mayi Xelum Y&#224;lla, b&#235;gguma ngeen umple ci dara. </p> 
<p><A NAME="an_12:2">12:2</A>&nbsp; Xam ngeen ne, bi ngeen xamagul woon Y&#224;lla, x&#235;r&#235;m, yi m&#235;nul a wax, &#241;oo leen jiitaloon, di leen wommat. </p> 
<p><A NAME="an_12:3">12:3</A>&nbsp; Moo tax ma leen di xamal lii: ku Xelum Y&#224;lla solu du wax ne: &#171;Yeesu dafa araam.&#187; Te it kenn m&#235;nul a wax ne: &#171;Yeesu mooy Boroom bi,&#187; su ko ko Xelum Y&#224;lla waxloowul.    </p> 
<p><A NAME="an_12:4">12:4</A>&nbsp; Am na f&#224;nni may yu bare yu j&#243;ge ci Xelum Y&#224;lla, waaye menn Xel moomu moo koy s&#233;ddale. </p> 
<p><A NAME="an_12:5">12:5</A>&nbsp; Am na ay sas yu bare, waaye benn Boroom bi la. </p> 
<p><A NAME="an_12:6">12:6</A>&nbsp; Am na ay f&#224;nn yu bare yu Y&#224;llay fee&#241;ale dooleem, waaye jenn Y&#224;lla ji mooy j&#235;fe doole yooyu y&#233;pp ci &#241;&#233;pp.    </p> 
<p><A NAME="an_12:7">12:7</A>&nbsp; Noonu Y&#224;lla jox na ku nekk f&#224;nn gu muy fee&#241;ale Xelam mu Sell mi ngir njari&#241;ul &#241;&#233;pp. </p> 
<p><A NAME="an_12:8">12:8</A>&nbsp; Am na ku Y&#224;lla s&#233;dde, jaarale ko ci Xelam, mayu wax ak xel mu leer, keneen am mayu xam-xam, te mu bawoo ci menn Xel mi. </p> 
<p><A NAME="an_12:9">12:9</A>&nbsp; Keneen it menn Xel mi jox ko ng&#235;m, keneen di w&#233;ral ay j&#224;ngoro ci k&#224;ttanu Xel moomu, </p> 
<p><A NAME="an_12:10">12:10</A>&nbsp; keneen di def ay k&#233;emaan, am kuy wax ci k&#224;ddug Y&#224;lla, am keneen kuy r&#224;&#241;&#241;ee li j&#243;ge ci Xelum Y&#224;lla ak li j&#243;ge ci yeneen xel yi, keneen it di wax ay xeeti l&#224;kk, ak kuy firi l&#224;kk yooyu. </p> 
<p><A NAME="an_12:11">12:11</A>&nbsp; Loolu l&#233;pp, menn Xel moomu moo koy def, ku nekk mu s&#233;dd la ci, ni mu ko soobe.    </p> 
<p><A NAME="an_12:12">12:12</A>&nbsp; Noona la ci yaramu nit. Yaram wenn la, teewul am na c&#233;r yu bare. Waaye c&#233;ri yaram y&#233;pp, ak li &#241;uy baree-bare, &#241;oo bokk, doon wenn yaram. Te noonu la Kirist mel. </p> 
<p><A NAME="an_12:13">12:13</A>&nbsp; Y&#224;lla s&#243;ob na nu ci menn Xelam mi, ngir nu doon wenn yaram: nuy Yawut walla nu dul Yawut, nuy jaam mbaa gor, nun &#241;&#233;pp Y&#224;lla may na nu, nu naan ci menn Xel mi.    </p> 
<p><A NAME="an_12:14">12:14</A>&nbsp; Yaram du benn c&#233;r, waaye c&#233;r yu bare la. </p> 
<p><A NAME="an_12:15">12:15</A>&nbsp; Kon bu t&#224;nk nee: &#171;Man duma loxo, kon bokkuma ci yaram,&#187; du ko teree bokk ci c&#233;ri yaram yi. </p> 
<p><A NAME="an_12:16">12:16</A>&nbsp; Te bu nopp nee: &#171;Duma b&#235;t, kon bokkuma ci yaram,&#187; du ko teree bokk ci c&#233;ri yaram yi. </p> 
<p><A NAME="an_12:17">12:17</A>&nbsp; Bu yaram w&#233;pp doon b&#235;t, kon nan lay d&#233;gge? Walla bu yaram w&#233;pp doon nopp, kon nan lay xee&#241;too? </p> 
<p><A NAME="an_12:18">12:18</A>&nbsp; Waaye Y&#224;lla dafa riime c&#233;ri yaram wi, def bu ci nekk fa mu ko soobe. </p> 
<p><A NAME="an_12:19">12:19</A>&nbsp; Bu l&#233;pp doon benn c&#233;r, kon fu yaram di nekk? </p> 
<p><A NAME="an_12:20">12:20</A>&nbsp; C&#233;r yi daal, bare na&#241;u waaye wenn yaram rekk a am.    </p> 
<p><A NAME="an_12:21">12:21</A>&nbsp; B&#235;t nag m&#235;nul ne loxo: &#171;Soxlawuma la!&#187; Te bopp it m&#235;nul ne t&#224;nk yi: &#171;Soxlawuma leen!&#187; </p> 
<p><A NAME="an_12:22">12:22</A>&nbsp; Loolu sax m&#235;nul a am, ndaxte c&#233;ri yaram, yi g&#235;n a n&#233;ew doole, &#241;oo g&#235;n a am jari&#241;. </p> 
<p><A NAME="an_12:23">12:23</A>&nbsp; Te c&#233;r yi g&#235;n a &#241;&#224;kk maana, &#241;oom lanuy g&#235;n a topptoo. C&#233;r yi ci rafetul a tudd, &#241;oom lanuy g&#235;n a suturaal, </p> 
<p><A NAME="an_12:24">12:24</A>&nbsp; fekk yi g&#235;n a rafet, soxlawul nu leen di suturaale noonu. Waaye Y&#224;lla dafa boole sunu c&#233;ri yaram yi, ngir g&#235;n a teral c&#233;r yi ko soxla. </p> 
<p><A NAME="an_12:25">12:25</A>&nbsp; Noonu yaram du s&#233;ddaloo, waaye c&#233;r bu ci nekk dina dimbali yi ci des. </p> 
<p><A NAME="an_12:26">12:26</A>&nbsp; Bu sa benn c&#233;ru yaram dee metti, yeneen yi ci des y&#233;pp da&#241;uy bokk, y&#233;g metit wi. Te bu dee dangaa fonk sa benn c&#233;ru yaram it, ndax du sa yaram w&#233;pp a ciy b&#224;nneexu?    </p> 
<p><A NAME="an_12:27">12:27</A>&nbsp; L&#233;egi benn yaram ngeen, muy yaramu Kirist, te kenn ku nekk ci y&#233;en c&#233;r nga ci. </p> 
<p><A NAME="an_12:28">12:28</A>&nbsp; Te Y&#224;lla teg na ci mbooloom &#241;i g&#235;m, ku nekk ak sa may: ci bu j&#235;kk ay ndawi Kirist, teg ca &#241;iy wax ci k&#224;ddug Y&#224;lla, teg ca &#241;iy j&#224;ngale, &#241;iy def ay k&#233;emaan, &#241;i am mayu w&#233;ral ay j&#224;ngoro, &#241;iy dimbalee, &#241;iy jiite, &#241;iy wax ay xeeti l&#224;kk. </p> 
<p><A NAME="an_12:29">12:29</A>&nbsp; Ndax &#241;&#233;pp ay ndawi Kirist la&#241;u? Ndax &#241;&#233;pp da&#241;uy wax ci k&#224;ddug Y&#224;lla? Ndax &#241;&#233;pp ay j&#224;ngale? Ndax &#241;&#233;pp ay def k&#233;emaan? </p> 
<p><A NAME="an_12:30">12:30</A>&nbsp; Ndax &#241;&#233;pp a am mayu w&#233;ral ay j&#224;ngoro? Ndax &#241;&#233;pp ay wax ay l&#224;kk? Ndax &#241;&#233;pp a leen di firi? </p> 
<p><A NAME="an_12:31">12:31</A>&nbsp; Waaye fonkleen may yi g&#235;n. L&#233;egi nag ma won leen yoon wu g&#235;n l&#233;pp. </p> 
<p><A NAME="an_13:1">13:1</A>&nbsp; Su fekkee ne damay wax l&#224;kki nit &#241;i ak yu malaaka yi sax, te boolewuma ci mb&#235;ggeel, duma dara lu dul nd&#235;nd muy riir, walla j&#243;ol&#243;oli buy kanda&#331;-kanda&#331;i. </p> 
<p><A NAME="an_13:2">13:2</A>&nbsp; Su ma y&#233;glee wax ju tukkee ci Y&#224;lla, ma xam l&#233;pp luy kumpa, ma yor xam-xam b&#233;pp, te g&#235;m Y&#224;lla ba man a randal ay tund, fekk boolewuma ci mb&#235;ggeel, duma dara. </p> 
<p><A NAME="an_13:3">13:3</A>&nbsp; Te it su ma doon saraxe li ma am l&#233;pp, di b&#224;yyi &#241;u lakk sama yaram, ba rey ma, su ma ci boolewul mb&#235;ggeel, du ma jari&#241; dara.    </p> 
<p><A NAME="an_13:4">13:4</A>&nbsp; Ku b&#235;gg dafay mu&#241; te laabiir. Ku b&#235;gg du ki&#241;aan, du ka&#241;u, du tiitaru,</p> 
<p><A NAME="an_13:5">13:5</A>&nbsp; du def lu jekkadi, du wut njari&#241;u boppam, du naqari deret, du &#241;aaw njort. </p> 
<p><A NAME="an_13:6">13:6</A>&nbsp; Du b&#233;g ci lu awul yoon, waaye dina b&#233;g ci l&#233;pp luy jollil d&#235;gg. </p> 
<p><A NAME="an_13:7">13:7</A>&nbsp; Mb&#235;ggeel day baale l&#233;pp, am g&#235;m ci l&#233;pp, yaakaar l&#233;pp, mu&#241; l&#233;pp.    </p> 
<p><A NAME="an_13:8">13:8</A>&nbsp; Mb&#235;ggeel amul &#224;pp. &#209;iy wax ci k&#224;ddug Y&#224;lla dina&#241;u noppi, &#241;iy wax ay l&#224;kk dina&#241;u ko b&#224;yyi, &#241;iy xamle xam-xamu Y&#224;lla w&#224;cc. </p> 
<p><A NAME="an_13:9">13:9</A>&nbsp; Xam-xam bi nu am des na, te ni nu jottalee xebaar bi nu Y&#224;lla d&#233;nk des na. </p> 
<p><A NAME="an_13:10">13:10</A>&nbsp; Waaye li mat, bu dikkee, li matul j&#243;ge fi. </p> 
<p><A NAME="an_13:11">13:11</A>&nbsp; Bi ma dee xale, dama doon wax ni xale, di d&#233;gge ni xale, di xalaate ni xale. Waaye bi ma doonee mag, b&#224;yyi naa lu bokkoon cig ndaw. </p> 
<p><A NAME="an_13:12">13:12</A>&nbsp; Tey jii gis bu l&#235;nd&#235;m lanuy gis, ni takkandeer ci seetu bu l&#235;nd&#235;m, bu &#235;ll&#235;gee dinanu gis jaxran. Tey jii sama xam-xam des na, bu &#235;ll&#235;gee dinaa xam ba mat s&#235;kk, ni ma Y&#224;lla xame.    </p> 
<p><A NAME="an_13:13">13:13</A>&nbsp; L&#233;egi nag &#241;ett yii &#241;ooy sax: ng&#235;m, yaakaar, mb&#235;ggeel; te mb&#235;ggeel moo ci raw.</p> 
<p><A NAME="an_14:1">14:1</A>&nbsp; Xintewooleen mb&#235;ggeel te fonk mayi Xelum Y&#224;lla, rawatina mayu wax ci k&#224;ddug Y&#224;lla,</p> 
<p><A NAME="an_14:2">14:2</A>&nbsp; ndaxte kiy wax aw l&#224;kk, waxul ak nit &#241;i, waaye Y&#224;lla lay waxal, ndaxte kenn d&#233;ggul li muy wax. Dafay wax ay mb&#243;ot ci xelam. </p> 
<p><A NAME="an_14:3">14:3</A>&nbsp; Waaye kiy jottali k&#224;ddug Y&#224;lla, nit &#241;i lay waxal ngir y&#233;kkati seen ng&#235;m, di leen d&#233;nk ak a d&#235;f&#235;l. </p> 
<p><A NAME="an_14:4">14:4</A>&nbsp; Kiy wax aw l&#224;kk dafay yokk boppam, waaye kiy wax ci k&#224;ddug Y&#224;lla, dafay yokk ng&#235;mu mbooloo mi. </p> 
<p><A NAME="an_14:5">14:5</A>&nbsp; L&#233;egi nag b&#235;gg naa y&#233;en &#241;&#233;pp, ngeen di wax ay l&#224;kk, waaye li ma g&#235;nal mooy ngeen di wax ci k&#224;ddug Y&#224;lla. Kiy wax ci k&#224;ddug Y&#224;lla moo g&#235;n kiy wax ay l&#224;kk, su firiwul li muy wax, ngir ng&#235;mu mbooloo mi yokku.    </p> 
<p><A NAME="an_14:6">14:6</A>&nbsp; Kon nag bokk yi, su ma &#241;&#235;wee ci y&#233;en, di wax ay l&#224;kk, lu ma leen di jari&#241;? Dara, su ma leen indilul d&#235;gg gu Y&#224;lla fee&#241;al, walla xam-xam walla k&#224;ddu gu tukkee ca Y&#224;lla, walla am nj&#224;ngale. </p> 
<p><A NAME="an_14:7">14:7</A>&nbsp; Noonu la mel itam ci y&#235;f yi dundul tey riir, ni toxoro walla xalam. Su li ci jibe leerul, naka la nit man a r&#224;&#241;&#241;ee li mbiibi toxoro walla buumi xalam di wax?</p> 
<p><A NAME="an_14:8">14:8</A>&nbsp; Rax-ca-dolli su liit gi jibul bu leer, kuy man a waajal xare ba?</p> 
<p><A NAME="an_14:9">14:9</A>&nbsp; Noonu itam bu ngeen g&#233;nnewul ay wax yu leer ci seen g&#233;mmi&#241;, nan la&#241;uy man a xame li ngeen di wax? Dingeen wax cig neen! </p> 
<p><A NAME="an_14:10">14:10</A>&nbsp; Xawma &#241;aata xeeti l&#224;kk a am ci &#224;ddina, te wu ci nekk am na lu muy tekki. </p> 
<p><A NAME="an_14:11">14:11</A>&nbsp; Su ma xamul nag l&#224;kk wi &#241;u may l&#224;kk, doxand&#233;em laay doon ci ki koy wax, te ki koy wax it doxand&#233;em la ci man. </p> 
<p><A NAME="an_14:12">14:12</A>&nbsp; Y&#233;en itam, gannaaw dangeen a fonk mayi Xelum Y&#224;lla, j&#233;emleen a &#235;pple ci liy yokk ng&#235;mu mbooloo mi.    </p> 
<p><A NAME="an_14:13">14:13</A>&nbsp; Looloo tax kiy wax aw l&#224;kk, na &#241;aan ngir mu man a firi li looluy tekki. </p> 
<p><A NAME="an_14:14">14:14</A>&nbsp; Su may &#241;aan Y&#224;lla ci aw l&#224;kk, sama xol day &#241;aan, waaye sama xel amalul kenn njari&#241;. </p> 
<p><A NAME="an_14:15">14:15</A>&nbsp; Kon nag lu muy indi? Bu may &#241;aan, dinaa &#224;nd ak sama xol, &#224;ndaale ak sama xel. Bu may woy, dinaa &#224;nd ak sama xol, &#224;ndaale ak sama xel. </p> 
<p><A NAME="an_14:16">14:16</A>&nbsp; Walla, boo dee g&#235;r&#235;m Y&#224;lla, &#224;nd ci ak sa xol rekk, kon ku musul a j&#224;ng mbir yooyu, nan la man a waxe: &#171;Amiin,&#187; ci sa cant Y&#224;lla googu? Ndaxte xamul li ngay wax. </p> 
<p><A NAME="an_14:17">14:17</A>&nbsp; D&#235;gg la, dangay sant Y&#224;lla bu baax, waaye ki ci des, ng&#235;mam yokkuwul.    </p> 
<p><A NAME="an_14:18">14:18</A>&nbsp; Maa ngi sant Y&#224;lla ci li may wax ay l&#224;kk, ba raw leen y&#233;en &#241;&#233;pp. </p> 
<p><A NAME="an_14:19">14:19</A>&nbsp; Waaye ci ndajem mbooloom &#241;i g&#235;m, wax jur&#243;omi baat yu am njari&#241;, ngir j&#224;ngal &#241;i ci des, moo ma g&#235;nal wax fukki junniy baat ciw l&#224;kk.    </p> 
<p><A NAME="an_14:20">14:20</A>&nbsp; Bokk yi, buleen melati ni ay xale, ci ni ngeen di xalaate. Ci lu j&#235;m ci lu bon, mel-leen ni ay xale, waaye ci seeni xalaat, mel-leen ni ay mag. </p> 
<p><A NAME="an_14:21">14:21</A>&nbsp; Bind na&#241;u ci t&#233;ereb yoon wi:&#171;Dinaa wax ak mbooloo mii,jaare ko ci ay nit, &#241;uy wax yeneen l&#224;kk,ak ay g&#233;mmi&#241;i doxand&#233;em,waaye ba tey du&#241;u ma d&#233;glu.&#187; Moom la Boroom bi wax.    </p> 
<p><A NAME="an_14:22">14:22</A>&nbsp; Ci noonu wax ay l&#224;kk, firnde la ci &#241;i g&#235;mul, te du firnde ci &#241;i g&#235;m. Te it wax ci k&#224;ddug Y&#224;lla, du firnde ci &#241;i g&#235;mul, waaye firnde la ci &#241;i g&#235;m. </p> 
<p><A NAME="an_14:23">14:23</A>&nbsp; Kon nag su fekkee ku j&#224;ngul mbiri Kirist walla ku g&#235;mul dugg ca mbooloo ma, fekk &#241;&#233;pp di wax ay l&#224;kk, ndax du wax ne, dangeen a dof? </p> 
<p><A NAME="an_14:24">14:24</A>&nbsp; Waaye bu &#241;&#233;pp dee wax ci k&#224;ddug Y&#224;lla, te ku g&#235;mul dugg fa, walla ku j&#224;ngul mbiri Kirist, wax yi &#241;&#233;pp wax dafay wone b&#224;kkaaram te &#224;tte ko, </p> 
<p><A NAME="an_14:25">14:25</A>&nbsp; ba kumpay xolam fee&#241;. Bu ko defee dina d&#235;pp j&#235;wam ci suuf, di m&#224;ggal Y&#224;lla te naan: &#171;D&#235;gg-d&#235;gg Y&#224;llaa ngi ci seen biir.&#187;    </p> 
<p><A NAME="an_14:26">14:26</A>&nbsp; Kon nag bokk yi, lu muy indi? Bu ngeen dajee, kii am aw taalif, kii am nj&#224;ngale, kii d&#235;gg gu Y&#224;lla fee&#241;al, kii di wax aw l&#224;kk, kee di ko firi. Na loolu l&#233;pp aw ci yoonu yokk ng&#235;mu mbooloo mi. </p> 
<p><A NAME="an_14:27">14:27</A>&nbsp; Su amee kuy wax aw l&#224;kk, na &#241;aar wax walla g&#235;n gaa bare &#241;ett. Na&#241;u ko toppante, te kenn di firi. </p> 
<p><A NAME="an_14:28">14:28</A>&nbsp; Su amul kuy firi, kooku di wax aw l&#224;kk, na noppi ci ndajem mbooloo mi. Na waxanteek Y&#224;lla ci xolam.    </p> 
<p><A NAME="an_14:29">14:29</A>&nbsp; Ci &#241;iy wax ci k&#224;ddug Y&#224;lla nag, na &#241;aar walla &#241;ett wax, te &#241;i ci des r&#224;&#241;&#241;ee li &#241;uy wax. </p> 
<p><A NAME="an_14:30">14:30</A>&nbsp; Su amee ku toog te Y&#224;lla fee&#241;al ko d&#235;gg, na ki doon wax noppi. </p> 
<p><A NAME="an_14:31">14:31</A>&nbsp; Y&#233;en &#241;&#233;pp man ngeen a kenn-kennoo wax ci k&#224;ddug Y&#224;lla, ngir &#241;&#233;pp j&#224;ng te d&#233;gg li &#241;u leen di d&#233;nk. </p> 
<p><A NAME="an_14:32">14:32</A>&nbsp; &#209;iy jottali k&#224;ddug Y&#224;lla da&#241;oo moom seen xel, </p> 
<p><A NAME="an_14:33">14:33</A>&nbsp; ndaxte Y&#224;lla du Y&#224;llay l&#235;j-l&#235;j waaye Y&#224;llay j&#224;mm la. Ci mboolooy gaayi Y&#224;lla y&#233;pp, </p> 
<p><A NAME="an_14:34">14:34</A>&nbsp; na jig&#233;en &#241;i noppi ci ndaje mi, ndaxte sa&#241;u&#241;u faa wax. Na&#241;u doon jig&#233;en &#241;u nangu, ni ko yoon wi t&#235;rale. </p> 
<p><A NAME="an_14:35">14:35</A>&nbsp; Te su &#241;u b&#235;ggee laaj dara, na&#241;u ko laaj seen j&#235;kk&#235;r ca k&#235;r ga, ndaxte jig&#233;en di wax ci ndajem mbooloom &#241;i g&#235;m, g&#224;cce la.    </p> 
<p><A NAME="an_14:36">14:36</A>&nbsp; Ndax ci y&#233;en la k&#224;ddug Y&#224;lla sosoo? Walla ndax ci y&#233;en rekk la agsi? </p> 
<p><A NAME="an_14:37">14:37</A>&nbsp; Su kenn xalaatee ne, mooy wax ci k&#224;ddug Y&#224;lla, walla mu xalaat ne, Xelum Y&#224;lla jagleel na may, na nangu ne lii ma leen bind ndigalu Boroom bi la. </p> 
<p><A NAME="an_14:38">14:38</A>&nbsp; Te su ko xeebee it, &#241;u xeeb ko.    </p> 
<p><A NAME="an_14:39">14:39</A>&nbsp; Kon nag bokk yi, farluleen ci di wax ci k&#224;ddug Y&#224;lla, te buleen tere kenn muy wax ay l&#224;kk. </p> 
<p><A NAME="an_14:40">14:40</A>&nbsp; Waaye nag, na l&#233;pp di dox ciy teggin te aw yoon. </p> 
<p><A NAME="an_15:1">15:1</A>&nbsp; L&#233;egi nag bokk yi, maa ngi leen di f&#224;ttali xebaar bu baax bi ma leen y&#233;gal. Xebaar bu baax boobu, nangu ngeen ko te y&#233;ena ngi ciy sax. </p> 
<p><A NAME="an_15:2">15:2</A>&nbsp; Ci moom ngeen jaare, ba mucc, bu ngeen t&#233;yee bu d&#235;g&#235;r nj&#224;ngale mi, ni ma leen ko y&#233;gale. Walla xanaa boog g&#235;m ngeen ko cig neen?    </p> 
<p><A NAME="an_15:3">15:3</A>&nbsp; Li ma jotoon, jottali naa leen ko, te moo j&#235;kk ci maana yi: Kirist dee na ngir dindi sunuy b&#224;kkaar, ni ko Mbind mi t&#235;rale,</p> 
<p><A NAME="an_15:4">15:4</A>&nbsp; suul na&#241;u ko, mu dekki ca &#241;etteelu fan ba, ni ko Mbind mi t&#235;rale. </p> 
<p><A NAME="an_15:5">15:5</A>&nbsp; Fee&#241;u na Sefas, teg ca fukki taalibe ya ak &#241;aar. </p> 
<p><A NAME="an_15:6">15:6</A>&nbsp; Gannaaw ga fee&#241;u na lu &#235;pp jur&#243;omi t&#233;em&#233;eri bokki taalibe ci benn yoon. Te &#241;u bare ci &#241;oom &#241;u ngi dund ba l&#233;egi, waaye am na ci &#241;u nelaw. </p> 
<p><A NAME="an_15:7">15:7</A>&nbsp; Ba noppi fee&#241;u na Saag ak ndawi Kirist y&#233;pp. </p> 
<p><A NAME="an_15:8">15:8</A>&nbsp; Man nag la mujj a fee&#241;u, ma mel ni liir bu judduwul ci jamonoom. </p> 
<p><A NAME="an_15:9">15:9</A>&nbsp; Ndaxte maa g&#235;n a &#241;&#224;kk solo ci ndawi Kirist yi, te yeyoowuma sax, &#241;u may wooye ndaw, man mi doon fitnaal mbooloom Y&#224;lla. </p> 
<p><A NAME="an_15:10">15:10</A>&nbsp; Waaye nag yiwu Y&#224;lla moo tax ma doon li ma doon, te yiw, wi mu wone ci man, du cig neen. Waaye sax maa g&#235;n a ligg&#233;ey &#241;i ci des &#241;&#233;pp: du ci man, waaye yiwu Y&#224;lla, wiy j&#235;f ci man, moo tax. </p> 
<p><A NAME="an_15:11">15:11</A>&nbsp; Noonu nag muy man muy &#241;oom, d&#233;nkaane boobu lanuy y&#233;gle, te moom ngeen g&#235;m.    </p> 
<p><A NAME="an_15:12">15:12</A>&nbsp; Waaye su nu y&#233;glee ne, Kirist dekki na, nan la &#241;enn &#241;i ci y&#233;en man a waxe ne, n&#233;ew yi du&#241;u dekki? </p> 
<p><A NAME="an_15:13">15:13</A>&nbsp; Su fekkee ne &#241;i dee du&#241;u dekki, kon Kirist it dekkiwul. </p> 
<p><A NAME="an_15:14">15:14</A>&nbsp; Te su Kirist dekkiwul, sunu waare day neen, te it seen ng&#235;m day neen. </p> 
<p><A NAME="an_15:15">15:15</A>&nbsp; Rax-ca-dolli gis na&#241;u ne, seedeel nanu Y&#224;lla ay fen, ndaxte seede nanu ci mbiram ne, dekkal na Yeesu, te fekk dekkalu ko, su n&#233;ew yi dul dekki. </p> 
<p><A NAME="an_15:16">15:16</A>&nbsp; Su n&#233;ew yi dul dekki, Kirist moom it dekkiwul. </p> 
<p><A NAME="an_15:17">15:17</A>&nbsp; Te su Kirist dekkiwul, seen ng&#235;m du am solo, ba tey y&#233;ena ngi ci seeni b&#224;kkaar. </p> 
<p><A NAME="an_15:18">15:18</A>&nbsp; Te it &#241;i dee ba noppi ci Kirist s&#224;nku na&#241;u. </p> 
<p><A NAME="an_15:19">15:19</A>&nbsp; Su fekkee ci giiru dund gii rekk la sunu yaakaar ci Kirist ame solo, kon noo g&#235;n a mat a y&#235;r&#235;m &#241;&#233;pp.    </p> 
<p><A NAME="an_15:20">15:20</A>&nbsp; Waaye l&#233;egi Kirist dekki na, di ku j&#235;kk a dekki, ni gub yi &#241;u j&#235;kk a t&#224;nne ci ng&#243;ob mi, jagleel leen Y&#224;lla. </p> 
<p><A NAME="an_15:21">15:21</A>&nbsp; Gannaaw ci nit la dee jaar, dugg &#224;ddina, kon it ci nit la ndekkite jaar. </p> 
<p><A NAME="an_15:22">15:22</A>&nbsp; Kon ni &#241;&#233;pp deeye ci seen bokk ci Aadama, noonu la &#241;&#233;pp di dundaate ci seen bokk ci Kirist. </p> 
<p><A NAME="an_15:23">15:23</A>&nbsp; Waaye ku nekk ak ayam. Kirist moo j&#235;kk, mel ni gub yi &#241;u j&#235;kk a t&#224;nne ci ng&#243;ob mi, ba noppi, bu Kirist dellusee, &#241;i bokk ci moom j&#235;l seen ay. </p> 
<p><A NAME="an_15:24">15:24</A>&nbsp; Gannaaw ga, mujug jamono taxaw, te Kirist dina noot g&#233;pp kilifa ak b&#233;pp sa&#241;-sa&#241; ak doole, ba noppi delloo nguur gi kiy Y&#224;lla di Baayam. </p> 
<p><A NAME="an_15:25">15:25</A>&nbsp; Ndaxte f&#224;ww Kirist nguuru, ba kera Y&#224;lla di daaneel noonam y&#233;pp ciy t&#224;nkam. </p> 
<p><A NAME="an_15:26">15:26</A>&nbsp; Noon bu mujj, bi mu fiy j&#235;le, mooy dee. </p> 
<p><A NAME="an_15:27">15:27</A>&nbsp; Ndaxte Mbind mi nee na: &#171;Y&#224;lla nootal na ko l&#233;pp, mu teg ci t&#224;nk.&#187; Waaye bu Mbind mi nee, &#171;noot na l&#233;pp,&#187; w&#243;or na ne, moom mi ko nootal l&#233;pp, g&#233;nne na ci boppam. </p> 
<p><A NAME="an_15:28">15:28</A>&nbsp; L&#233;egi bu &#241;u ko nootalee l&#233;pp nag, moom Kirist muy Doom ji dina delloo kilifteef gi Y&#224;lla, mi ko nootal l&#233;pp, ngir Y&#224;lla nekk buur ci l&#233;pp.    </p> 
<p><A NAME="an_15:29">15:29</A>&nbsp; Su ndekkite amul, kon &#241;i &#241;u s&#243;ob ci ndox ngir &#241;i dee, lu mu leen di jari&#241;? Su dekki amul, kon lu tax &#241;u leen di s&#243;ob ngir &#241;i dee? </p> 
<p><A NAME="an_15:30">15:30</A>&nbsp; Te nun it lu tax fu nu tollu nu jaay sunu bakkan? </p> 
<p><A NAME="an_15:31">15:31</A>&nbsp; Bokk yi, ni ma damoo ci y&#233;en ndax Yeesu Kirist, ni la ma w&#243;ore ne, b&#233;s bu nekk ma riisu dee. </p> 
<p><A NAME="an_15:32">15:32</A>&nbsp; Su fekkee ne ci ni &#241;u ko waxe, xeex naa ca d&#235;kku Efes ak rabi &#224;ll, kon ban njari&#241; la may amal? Su n&#233;ew yi dul woon dekki, am na lu ci l&#233;eb wax:&#171;Nanu lekk di naan, ndaxte &#235;ll&#235;g dinanu dee.&#187;</p> 
<p><A NAME="an_15:33">15:33</A>&nbsp; Bu leen ko r&#233;ere mbir: &#171;&#192;nd bu bon dina y&#224;q nit ku baax.&#187; </p> 
<p><A NAME="an_15:34">15:34</A>&nbsp; Delloosileen xel yi te b&#224;yyi b&#224;kkaar, ndaxte am na ci y&#233;en, &#241;u umple Y&#224;lla. Kon war ngeen a rus!    </p> 
<p><A NAME="an_15:35">15:35</A>&nbsp; Waaye dina am kuy naan: &#171;Nan la n&#233;ew yi di dekkee? Wan yaram la&#241;uy dellusee?&#187; </p> 
<p><A NAME="an_15:36">15:36</A>&nbsp; Yaa g&#224;tt xel! Li ngay ji, du jebbi dund gu bees, fi ak deewul ba noppi. </p> 
<p><A NAME="an_15:37">15:37</A>&nbsp; Te li ngay ji du j&#235;mmi g&#224;ncax giy &#241;&#235;wi, waaye pepp kese la, maanaam dugub, walla weneen jiwu. </p> 
<p><A NAME="an_15:38">15:38</A>&nbsp; Noonu Y&#224;lla jox ko j&#235;mm ju ko neex, jiwu wu nekk ak j&#235;mmam. </p> 
<p><A NAME="an_15:39">15:39</A>&nbsp; J&#235;mmi mbindeef y&#233;pp a wuute: nit ak j&#235;mmam, mala, picc, j&#235;n &#8212; yu ci nekk ak sa j&#235;mmi bopp. </p> 
<p><A NAME="an_15:40">15:40</A>&nbsp; Am na itam ay j&#235;mm ca asamaan ak ay j&#235;mm ci suuf. Leeru j&#235;mm ca asamaan wuute na ak gi ci suuf. </p> 
<p><A NAME="an_15:41">15:41</A>&nbsp; Jant bi, weer wi ak biddiiw, lu nekk ak sag leer. Te it leeru biddiiw bu nekk dina wuute ak moroomam.    </p> 
<p><A NAME="an_15:42">15:42</A>&nbsp; Noonu la ndekkitel n&#233;ew yi di deme. Bu &#241;u suulee n&#233;ew bi, da&#241;oo ji lu y&#224;qu. Bu dekkee, du y&#224;qooti ba abadan. </p> 
<p><A NAME="an_15:43">15:43</A>&nbsp; Lu &#241;&#224;kk solo la&#241;uy suul; mu dekki ak ndam. Lu n&#233;ew doole la&#241;uy suul, mu dekki ak k&#224;ttan. </p> 
<p><A NAME="an_15:44">15:44</A>&nbsp; Bu &#241;u koy suul, yaram lay doon wu soloo woon ruu. Bu dekkee, doon yaram wu soloo ndamu Xelum Y&#224;lla. Ndegam am na yaram wu soloo ruu, kon dina am yaram wu soloo ndamu Xelum Y&#224;lla. </p> 
<p><A NAME="an_15:45">15:45</A>&nbsp; Mbind mi nee na: &#171;Nit ku j&#235;kk ka, Aadama, doon na boroom ruu,&#187; waaye Aadama mu mujj mi doon na Xel muy joxe dund.    </p> 
<p><A NAME="an_15:46">15:46</A>&nbsp; Yaram wi soloo ndamu Xelum Y&#224;lla jiituwul; yaramu doom Aadama moo jiitu; yaramu ndam li moo ci topp. </p> 
<p><A NAME="an_15:47">15:47</A>&nbsp; Nit ku j&#235;kk ka p&#235;ndu suuf la woon; &#241;aareelu nit ki di Kirist, mi ngi j&#243;ge asamaan. </p> 
<p><A NAME="an_15:48">15:48</A>&nbsp; Waa &#224;ddina yor na&#241;u j&#235;mmi nit, ki &#241;u s&#224;kke ci suuf; noonu it &#241;i bokk ci asamaan dina&#241;u yor melokaanu ki j&#243;ge ci asamaan. </p> 
<p><A NAME="an_15:49">15:49</A>&nbsp; Te ni nu yore melokaanu ki &#241;u s&#224;kke ci suuf, noonu lanuy yoreji melokaanu ki j&#243;ge ca asamaan.    </p> 
<p><A NAME="an_15:50">15:50</A>&nbsp; Li may wax nag bokk yi, moo di ne, sunu yaram wii m&#235;nul a am w&#224;ll ci nguuru Y&#224;lla, te lu y&#224;qu m&#235;nul a am w&#224;ll ci liy sax abadan. </p> 
<p><A NAME="an_15:51">15:51</A>&nbsp; Lii ma leen di xamal, mb&#243;otu Y&#224;lla la. D&#233;gluleen, dunu jaar ci dee nun &#241;&#233;pp, waaye nun &#241;&#233;pp dinanu soppiku, </p> 
<p><A NAME="an_15:52">15:52</A>&nbsp; ci saa su g&#224;tt, ci xef-ak-xippi, bu liit gu mujj gi jibee. Ndax liit gi dina jib, n&#233;ew yi dekki, di dund abadan, te nun dinanu soppiku. </p> 
<p><A NAME="an_15:53">15:53</A>&nbsp; Yaram wu y&#224;qu war na sol j&#235;mm ja dul y&#224;qooti, te yaram wiy dee sol dund gu sax abadan. </p> 
<p><A NAME="an_15:54">15:54</A>&nbsp; Bu li y&#224;qu solee melokaanu li dul y&#224;qu, te liy dee sol melokaanu liy sax abadan, kon lii &#241;u wax ci Mbind mi mat:&#171;Y&#224;lla noot na dee, ba labal ko ci ndamam. </p> 
<p><A NAME="an_15:55">15:55</A>&nbsp; C&#233;y yaw dee! Ana sa ndam?C&#233;y yaw dee! Ana sa da&#331;ar ji ngay fitte?&#187;</p> 
<p><A NAME="an_15:56">15:56</A>&nbsp; Da&#331;aru dee mooy b&#224;kkaar, te dooley b&#224;kkaar mooy Yoon wi. </p> 
<p><A NAME="an_15:57">15:57</A>&nbsp; Waaye j&#235;r&#235;-j&#235;f yaw Y&#224;lla, ji nu jox ndam li jaarale ko ci sunu Boroom Yeesu Kirist!    </p> 
<p><A NAME="an_15:58">15:58</A>&nbsp; Kon nag sama bokk yi ma sopp, nangeen takku, sampu ba d&#235;g&#235;r, te g&#235;n a sawar ci ligg&#233;eyu Boroom bi, xam ne seen ligg&#233;ey, bi j&#235;m ci Boroom bi, du neen.</p> 
<p><A NAME="an_16:1">16:1</A>&nbsp; L&#233;egi nag ci li j&#235;m ci ndimbal, li &#241;uy s&#224;kkal gaayi Y&#224;lla yi, defleen li ma t&#235;ral ci mboolooy &#241;i g&#235;m te nekk ci diiwaanu Galasi. </p> 
<p><A NAME="an_16:2">16:2</A>&nbsp; B&#233;s bu j&#235;kk ci ayu-b&#233;s yi, na ku nekk ber lu mu &#224;ttan, denc ko, ngir saa yu ma dikkee, &#241;u ba&#241; di w&#235;r di laaj xaalis. </p> 
<p><A NAME="an_16:3">16:3</A>&nbsp; Su ma dikkee, dinaa d&#233;nk seen xaalis &#241;i ngeen t&#224;nn, y&#243;nni leen Yerusalem, boole ko ak bataaxal. </p> 
<p><A NAME="an_16:4">16:4</A>&nbsp; Su aajoo ma demal sama bopp, kon dina&#241;u &#224;nd ak man.    </p> 
<p><A NAME="an_16:5">16:5</A>&nbsp; Gannaaw bu ma j&#224;llee diiwaanu Maseduwan, dinaa &#241;&#235;w ci y&#233;en, ndaxte fas naa ko y&#233;enee j&#224;ll. </p> 
<p><A NAME="an_16:6">16:6</A>&nbsp; Man na am ma y&#224;gg ci y&#233;en, jombul sax ma lollikoo fi y&#233;en. Noonu dingeen taxawu sama yoon, fu ma man a j&#235;m. </p> 
<p><A NAME="an_16:7">16:7</A>&nbsp; Ndaxte fi mu ne b&#235;gguma leen a gis rekk, j&#224;ll, waaye yaakaar naa ne, dinaa toog ci y&#233;en ab diir, bu neexee Boroom bi. </p> 
<p><A NAME="an_16:8">16:8</A>&nbsp; Ba tey dinaa toog fii ci d&#235;kku Efes ba m&#224;ggalu P&#224;ntakot,</p> 
<p><A NAME="an_16:9">16:9</A>&nbsp; ndaxte Y&#224;lla ubbil na ma bunt, ba mu ne l&#224;&#241;&#241;, ngir may def ligg&#233;ey bu man a am muj gu rafet, te noon yu bare b&#235;gg a g&#224;llankoor ligg&#233;ey bi.    </p> 
<p><A NAME="an_16:10">16:10</A>&nbsp; Bu leen Timote ganesee, fexeleen ba bumu am nj&#224;qare ci seen biir, ndaxte dafay ligg&#233;eyal Boroom bi ni man. </p> 
<p><A NAME="an_16:11">16:11</A>&nbsp; Kon bu ko kenn xeeb. Nangeen taxawu yoonam, ba mu dellusi ci man ci j&#224;mm, ndaxte maa ngi koy xaar ak bokk yi.    </p> 
<p><A NAME="an_16:12">16:12</A>&nbsp; Naka Apolos sunu mbokk mi nag moom, xiir naa ko ay yooni yoon, mu &#241;&#235;w ci y&#233;en, &#224;nd ak bokk yi. Waaye fi mu ne d&#235;ppoowul ak coobareem. Dina &#241;&#235;w saa su ko manee.    </p> 
<p><A NAME="an_16:13">16:13</A>&nbsp; Farluleen te d&#235;g&#235;r ci ng&#235;m, di g&#243;or-g&#243;orlu te am pasteef. </p> 
<p><A NAME="an_16:14">16:14</A>&nbsp; L&#233;pp li ngeen di def, defleen ko ak mb&#235;ggeel.    </p> 
<p><A NAME="an_16:15">16:15</A>&nbsp; Xam ngeen ne, Estefanas ak njabootam &#241;oo j&#235;kk a nangu xebaar bu baax bi ci diiwaanu Akayi, te &#241;oo joxe seen bopp, ngir ligg&#233;eyal gaayi Y&#224;lla yi. Kon nag bokk yi, maa ngi leen di &#241;aan, </p> 
<p><A NAME="an_16:16">16:16</A>&nbsp; ngeen nangul nit &#241;u mel noonu, &#241;oom ak k&#233;pp ku &#224;nd ak &#241;oom ci ligg&#233;ey bi. </p> 
<p><A NAME="an_16:17">16:17</A>&nbsp; Bi ma Estefanas ak Fortunatus ak Akaykus seetsee, b&#233;g naa ci lool. Taxawal na&#241;u leen ci topptoo, bi ngeen y&#233;ene woon ci man te t&#235;le ko. </p> 
<p><A NAME="an_16:18">16:18</A>&nbsp; Seral na&#241;u sama xol ak seen yos itam. Kon fonkleen nit &#241;u mel noonu.    </p> 
<p><A NAME="an_16:19">16:19</A>&nbsp; Mboolooy &#241;i g&#235;m te nekk diiwaanu Asi &#241;u ngi leen di nuyu. Akilas ak Pirsil, &#241;u ngi leen di nuyu bu baax ci Boroom bi, &#241;oom ak mbooloom &#241;i g&#235;m tey daje seen k&#235;r. </p> 
<p><A NAME="an_16:20">16:20</A>&nbsp; Bokk y&#233;pp &#241;u ngi leen di nuyu. Saafoonteleen ak xol bu laab.    </p> 
<p><A NAME="an_16:21">16:21</A>&nbsp; Man Pool maa bind nuyoo bii ci sama loxob bopp.    </p> 
<p><A NAME="an_16:22">16:22</A>&nbsp; K&#233;pp ku ba&#241; Boroom bi, Yal na ko Y&#224;lla alag. Boroom bi, &#241;&#235;wal!    </p> 
<p><A NAME="an_16:23">16:23</A>&nbsp; Na yiwu Boroom bi Yeesu &#224;nd ak y&#233;en.    </p> 
<p><A NAME="an_16:24">16:24</A>&nbsp; B&#235;gg naa leen y&#233;en &#241;&#233;pp ndax sunu booloo ak Yeesu Kirist.</p> 
<p><HR>
<CENTER>
<A HREF="co2">Next: 2 Corinthians</A></CENTER>
</BODY>
</HTML>
