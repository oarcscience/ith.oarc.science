[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Wolof Bible: 1 John

<span id="an_1:1">1:1</span>  Nu ngi leen di bind ci mbirum Ki ñuy wax
Kàddug dund, moom mi amoon ca njàlbéen ga; mi nu dégg te gis ko ak sunuy
bët, mi nu xool te laal ko ak sunuy loxo.

<span id="an_1:2">1:2</span>  Dund feeñ na, te gis nanu ko; te moom
lanuy seedeel, di leen yégal dund gu dul jeex, googu nekkoon ci wetu
Yàlla Baay bi te feeñu nu.

<span id="an_1:3">1:3</span>  Li nu gis te dégg ko, nu ngi leen koy
yégal, ngir yéen itam ngeen bokk ak nun. Te dëgg-dëgg bokk nanu ci Baay
bi ak Doomam, Yeesu Kirist.

<span id="an_1:4">1:4</span>  Nu ngi leen di bind yëf yii, ngir sunu
mbég mat sëkk, nun ñépp.

<span id="an_1:5">1:5</span>  Xebaar bi nu dégg ci Yeesu Kirist, di leen
ko yégal, mooy lii: Yàlla Leer la, te genn lëndëm nekkul ci moom.

<span id="an_1:6">1:6</span>  Su nu waxee ne, bokk nanu ci moom, tey dox
ci lëndëm, danuy fen ci sunuy wax ak sunuy jëf.

<span id="an_1:7">1:7</span>  Waaye bu nuy dox ci leer, ni mu nekke moom
ci boppam ci leer, kon bokk nanu ci sunu biir, te deretu Yeesu Doomam
dina nu sellal ci bépp bàkkaar.

<span id="an_1:8">1:8</span>  Su nu waxee ne amunu bàkkaar, kon nax nanu
sunu bopp, te dëgg nekkul ci nun.

<span id="an_1:9">1:9</span>  Su nu nangoo sunuy bàkkaar ci kanamam,
fekk kuy sàmm kóllëre la te jub, ngir baal nu sunuy bàkkaar te sellal nu
ci lépp lu jubadi.

<span id="an_1:10">1:10</span>  Su nu waxee ne defunu bàkkaar, teg nanu
ko kuy tebbi waxam, te kàddoom duggagul ci sunu xol.

<span id="an_2:1">2:1</span>  Samay doom, maa ngi leen di bind yëf yii,
ngir ngeen bañ a def bàkkaar. Waaye su kenn defee bàkkaar, ba tey am
nanu ku nuy rammu ci Baay bi, mooy Yeesu Kirist mu jub mi.

<span id="an_2:2">2:2</span>  Te moo joxe bakkanam, ngir dindi sunuy
bàkkaar, te du sax sunuy bàkkaar rekk, waaye yu àddina sépp.

<span id="an_2:3">2:3</span>  Ci lii lanu xame ne, xam nanu ko: sàmm ay
ndigalam.

<span id="an_2:4">2:4</span>  Ku wax ne xam nga ko, te sàmmoo ay
ndigalam, dangay fen, te dëgg nekkul ci yaw.

<span id="an_2:5">2:5</span>  Kuy sàmm kàddug Yàlla, dëgg-dëgg sa
mbëggeel ci Yàlla mat na sëkk. Ci loolu lanu xame ne, nekk nanu ci moom.

<span id="an_2:6">2:6</span>  Ku wax ne ci Yàlla nga sax, fàww nga dund,
ni Yeesu Kirist daan dunde moom ci boppam.

<span id="an_2:7">2:7</span>  Samay soppe, li ma leen di bind du ndigal
lu bees, waaye ndigal lu yàgg la; la ngeen jotoon ca ndoorte la. Te
ndigal lu yàgg loolu, mooy kàddu gi ngeen déggoon.

<span id="an_2:8">2:8</span>  Teewul ndigal lu bees laa leen di bind, lu
amoon ci dundu Yeesu, te am it ci seen dund; ndaxte lëndëm gaa ngi wéy,
te leer gu wóor gi fenk na xaat.

<span id="an_2:9">2:9</span>  Ku wax ne yaa ngi ci leer, tey bañ sa
mbokk, yaa ngi ci lëndëm ba tey.

<span id="an_2:10">2:10</span>  Kuy sopp sa mbokk, yaa ngi dëkk ci leer,
te luy yóbbe nit bàkkaar du nekk ci yaw.

<span id="an_2:11">2:11</span>  Waaye kuy bañ sa mbokk, ci lëndëm nga
nekk, di ci dox, te xamoo foo jëm, ndax lëndëm muur na say bët.

<span id="an_2:12">2:12</span>  Samay doom, maa ngi leen di bind,ndax
baalees na leen seeni bàkkaar ci turu Kirist.

<span id="an_2:13">2:13</span>  Maa ngi leen di bind, yéen baay yi,ndax
xam ngeen Ki nekkoon ca njàlbéen ga ba tey.Maa ngi leen di bind, yéen
waxambaane yi,ndax daaneel ngeen Ibliis.

<span id="an_2:14">2:14</span>  Bind naa leen, samay doom,ndax xam ngeen
Yàlla Baay bi.Bind naa leen, yéen baay yi,ndax xam ngeen Ki nekkoon ca
njàlbéen ga ba tey.Bind naa leen, yéen waxambaane yi,ndax yéena ngi
dëgër,ndax kàddug Yàllaa ngi dëkk ci yéen,te daaneel ngeen Ibliis.

<span id="an_2:15">2:15</span>  Buleen sopp àddina ak li ci biiram. Ku
sopp àddina, mbëggeelu Baay bi nekkul ci moom.

<span id="an_2:16">2:16</span>  Ndaxte lépp lu nekk ci àddina, maanaam
bëgg-bëggu yaram ak xemmemu bët ak réyug àddina, loolu du jóge ci Baay
bi waaye ci àddina.

<span id="an_2:17">2:17</span>  Te àddina day wéy, waaye kuy def
coobareg Yàlla dinga sax ba fàww.

<span id="an_2:18">2:18</span>  Samay doom, waxtu wu mujj wi jot na!
Dégg ngeen ne, benn Bañaaleb Kirist dina ñëw; te dëgg la, bañaaley
Kirist yu bare feeñ nañu. Ci loolu lanu xame ne, waxtu wu mujj wi jot
na.

<span id="an_2:19">2:19</span>  Ci sunu biir lañu jóge, waaye bokkuñu
woon ci nun; ndaxte su ñu bokkoon ci nun, kon dinañu des ci nun. Waaye
dàggeeku nañu nu, ngir mu leer ne, kenn ci ñoom bokkul woon ci nun.

<span id="an_2:20">2:20</span>  Yéen nag, Aji Sell ji sol na leen Xelam,
te yéen ñépp am ngeen xam-xam.

<span id="an_2:21">2:21</span>  Bind naa leen, du ndax xamuleen dëgg,
waaye ndax xam ngeen ko, xam it ne wenn fen du jóge ci dëgg.

<span id="an_2:22">2:22</span>  Kan mooy fenkat bi? Mooy kiy weddi ne
Yeesu mooy Kirist, Almasi bi. Kooka mooy Bañaaleb Kirist, biy weddi Baay
bi ak Doom ji.

<span id="an_2:23">2:23</span>  Ku weddi Doom ji, amuloo itam Baay bi;
ku seedeel Doom ji, am nga it Baay bi.

<span id="an_2:24">2:24</span>  Yéen nag, la ngeen déggoon ca ndoorte
la, na sax ci yéen. Loolu ngeen déggoon ca ndoorte la, su saxee ci yéen,
dingeen sax yéen itam ci Doom ji ak ci Baay bi.

<span id="an_2:25">2:25</span>  Te li mu nu digoon mooy lii: dund gu dul
jeex.

<span id="an_2:26">2:26</span>  Bind naa leen lii ci mbirum ñi leen di
bëgg a réeral.

<span id="an_2:27">2:27</span>  Yéen nag, Xel mi leen Kirist sol a ngi
dëkk ci yéen, te soxlawuleen kenn jàngal leen dara. Waaye Xel mi mu leen
sol, mi ngi leen di jàngal lépp, te li mu leen di jàngal mooy dëgg; kon
nag saxleen ci moom, ni mu leen ko jàngale.

<span id="an_2:28">2:28</span>  Gannaaw loolu nag yéen samay doom,
saxleen ci Kirist, ngir bés bu feeñee, nu am kóolute ci kanamam te bañ a
rus ba sëngéem cig dikkam.

<span id="an_2:29">2:29</span>  Gannaaw xam ngeen ne ku jub la, dingeen
xam it ne, képp kuy def lu jub juddu nga ci moom.

<span id="an_3:1">3:1</span>  Xool-leen mbëggeel gi nu Baay bi jox, ni
mu réye, ba nu man a tudd doomi Yàlla. Te moom lanu. Moo tax àddina xamu
nu, ndaxte xamu ko woon, moom itam.

<span id="an_3:2">3:2</span>  Samay soppe, léegi doomi Yàlla lanu, te li
nu nar a nekki feeñagul, waaye xam nanu ne, bés bu Almasi bi feeñee,
dinanu nirook moom, ndaxte dinanu ko gis, na mu mel.

<span id="an_3:3">3:3</span>  Te képp ku am yaakaar jooju ci moom, dinga
sellal sa bopp, ni mu selle moom.

<span id="an_3:4">3:4</span>  Ku def bàkkaar, jàdd nga yoon; ndaxte
bàkkaar mooy jàdd yoon.

<span id="an_3:5">3:5</span>  Te xam ngeen ne Yeesu Kirist feeñ na, ngir
dindi bàkkaar yi, te moom amul benn bàkkaar.

<span id="an_3:6">3:6</span>  Képp ku sax ci moom, doo sax ci bàkkaar;
kuy def bàkkaar, gisuloo ko te xamuloo ko.

<span id="an_3:7">3:7</span>  Samay doom, bu leen kenn nax! Kuy def lu
jub, ku jub nga, ni Kirist jube moom ci boppam.

<span id="an_3:8">3:8</span>  Kuy def bàkkaar, ci Seytaane nga bokk,
ndax Seytaane ca njàlbéen ga ba tey day bàkkaar. Te Doomu Yàlla ji ñëw
na, ngir nasaxal jëfi Seytaane.

<span id="an_3:9">3:9</span>  Ku juddu ci Yàlla doo def bàkkaar, ndax
Yàlla sol na la jikkoom, te doo man a sax ci bàkkaar, ndax juddu nga ci
Yàlla.

<span id="an_3:10">3:10</span>  Lii mooy ràññale doomi Yàlla ak doomi
Seytaane: képp ku dul def lu jub bokkoo ci Yàlla; naka noonu itam ku
soppul sa mbokk bokkoo ci Yàlla.

<span id="an_3:11">3:11</span>  Ndaxte xebaar, bi ngeen déggoon ca
ndoorte la, mooy lii: nanu bëggante,

<span id="an_3:12">3:12</span>  te bañ a mel ni Kayin, mi bokkoon ci
Ibliis, ba rey rakkam. Lu tax mu rey ko nag? Ndaxte ay jëfam dañoo bon,
te yu rakkam jub.

<span id="an_3:13">3:13</span>  Bokk yi, bu leen àddina bañee, buleen ci
jaaxle.

<span id="an_3:14">3:14</span>  Mbëggeel gi nu bëgg sunuy bokk moo nuy
xamal ne, jóge nanu ci dee, tàbbi ci dund. Ku bëggul sa mbokk, yaa ngi
ci dee ba tey.

<span id="an_3:15">3:15</span>  Képp ku bañ sa mbokk, reykat nga; te xam
ngeen ne, ku rey nit amuloo dund gu dul jeex.

<span id="an_3:16">3:16</span>  Ci lii lanuy xàmmee luy mbëggeel: Kirist
joxe na bakkanam ngir nun; te nun itam war nanoo joxe sunu bakkan ngir
sunuy bokk.

<span id="an_3:17">3:17</span>  Waaye ku am alalu àddina te gis sa mbokk
nekk ci soxla, nga dummóoyu ko, nan la mbëggeelu Yàlla dëkke ci yaw?

<span id="an_3:18">3:18</span>  Samay doom, bunu bëggante ci wax mbaa ci
làmmiñ rekk, waaye ci jëf ak ci dëgg.

<span id="an_3:19">3:19</span>  Ci loolu lanu xame ne, nu ngi ci dëgg;
te waxtu wu sunu xol di xeex ak nun, dinanu ko dalal ci kanamam; ndaxte
Yàllaa ëpp sunu xol te xam na lépp.

<span id="an_3:21">3:21</span>  Samay soppe, bu nu sunu xol daanul, kon
man nanoo jege Yàlla ak kóolute.

<span id="an_3:22">3:22</span>  Te lépp lu nu koy ñaan, dinanu ko jot ci
moom, ndaxte nu ngi sàmm ay ndigalam, di def lu ko neex.

<span id="an_3:23">3:23</span>  Ndigalam mooy lii: nu gëm turu Doomam,
Yeesu Kirist, tey bëggante, ni mu nu ko digale.

<span id="an_3:24">3:24</span>  Kuy sàmm ndigalu Yàlla, dinga sax ci
moom, mu dëkk ci yaw. Te Xel mi mu nu jox, moo nuy xamal ne, dëkk na ci
nun.

<span id="an_4:1">4:1</span>  Samay soppe, buleen gëm xel mu nekk, waaye
nattuleen xel yi, ba xam ndax ci Yàlla lañu jóge walla déet, ndaxte
naaféq yu bare yu mbubboo turu yonent jóg nañu, tasaaroo ci àddina si.

<span id="an_4:2">4:2</span>  Ci lii lanu xàmmee Xelum Yàlla: mépp xel
mu nangu ne, Yeesu Kirist ñëw na, nekk nit, ci Yàlla la bokk.

<span id="an_4:3">4:3</span>  Waaye mépp xel mu nanguwul Yeesu, bokkul
ci Yàlla. Xel moomu mooy xelum Bañaaleb Kirist, mi ngeen déggoon ne dina
ñëw, te léegi sax mu ngi ci biir àddina.

<span id="an_4:4">4:4</span>  Yéen samay doom, ci Yàlla ngeen bokk, te
daan ngeen yonent yu naaféq yooyu, ndaxte Ki nekk ci yéen moo ëpp doole
ki nekk ci àddina.

<span id="an_4:5">4:5</span>  Ñoom ci àddina lañu bokk; moo tax ñuy wax
waxi àddina, te àddina di leen déglu.

<span id="an_4:6">4:6</span>  Nun nag ci Yàlla lanu bokk. Ku xam Yàlla
dinga nu déglu; ku bokkul ci Yàlla doo nu déglu. Ci loolu lanuy xàmmee
Xel miy dëgg ak xel mi dul dëgg.

<span id="an_4:7">4:7</span>  Samay soppe, nanu bëggante, ndax mbëggeel
ci Yàlla la bawoo; képp ku bëgg sa mbokk nag, ci Yàlla nga juddoo, te
xam nga Yàlla.

<span id="an_4:8">4:8</span>  Ku bëggul sa mbokk, xamuloo Yàlla, ndax
Yàlla mbëggeel la.

<span id="an_4:9">4:9</span>  Nii la Yàlla wonee mbëggeelam ci nun;
yónni na ci àddina jenn Doomam ji mu am kepp, ngir nu am dund ci moom.

<span id="an_4:10">4:10</span>  Lii mooy mbëggeel, du sunu mbëggeel ci
Yàlla, waaye mbëggeelam ci nun, ba mu yónni Doomam, mu joxe bakkanam,
ngir dindi sunuy bàkkaar.

<span id="an_4:11">4:11</span>  Samay soppe, bu nu Yàlla bëggee nii, nun
itam war nanoo bëggante.

<span id="an_4:12">4:12</span>  Kenn musul a gis Yàlla, waaye bu nu
bëggantee, Yàllaa ngi dëkk ci nun te mbëggeelam mat na sëkk ci nun.

<span id="an_4:13">4:13</span>  Ci lii lanuy xame ne, sax nanu ci Yàlla,
te moom itam dëkk na ci nun: sol na nu Xelam.

<span id="an_4:14">4:14</span>  Te nun gis nanu te seede ne, Baay bi
yónni na Doom ji, mu nekk Musalkatu àddina.

<span id="an_4:15">4:15</span>  Képp ku nangu ne, Yeesu Doomu Yàlla la,
Yàlla dëkk na ci yaw, te yaw it sax nga ci Yàlla.

<span id="an_4:16">4:16</span>  Mbëggeel gi Yàlla am ci nun, xam nanu ko
te gëm ko. Yàlla mbëggeel la, te képp ku sax ci mbëggeel, yaa ngi sax ci
Yàlla, mu dëkk ci yaw.

<span id="an_4:17">4:17</span>  Ni Kirist mel, noonu lanu mel nun itam
ci àddina. Ci loolu la mbëggeel mate sëkk ci nun, ngir nu am kóolute
bésu àtte ba.

<span id="an_4:18">4:18</span>  Genn ragal amul ci mbëggeel, waaye
mbëggeel gu mat sëkk day dàq ragal. Ndaxte ragal day ànd ak mbugal; te
ku ragal, mbëggeel matul sëkk ci yaw.

<span id="an_4:19">4:19</span>  Danuy wéy ci mbëggeel, ndax moo nu jëkk
a bëgg.

<span id="an_4:20">4:20</span>  Su kenn nee: «Bëgg naa Yàlla,» te
bëgguloo sa mbokk, dangay fen; ndaxte ku bëggul sa mbokk mi ngay gis,
doo man a bëgg Yàlla mi nga gisul.

<span id="an_4:21">4:21</span>  Te jox na nu ndigal lii: ku bëgg Yàlla,
nga bëgg sa mbokk.

<span id="an_5:1">5:1</span>  Képp ku gëm ne Yeesu mooy Almasi bi, juddu
nga ci Yàlla; te ku bëgg waajur, dinga bëgg itam ki mu jur.

<span id="an_5:2">5:2</span>  Xam nanu ne, bëgg nanu doomi Yàlla yi ci
lii: bëgg Yàlla tey sàmm ay ndigalam.

<span id="an_5:3">5:3</span>  Ndaxte mbëggeel ci Yàlla mooy sàmm ay
ndigalam; te ay ndigalam diisuñu.

<span id="an_5:4">5:4</span>  Ndaxte képp ku juddu ci Yàlla day noot
àddina; te li nuy noote àddina mooy sunu ngëm.

<span id="an_5:5">5:5</span>  Ku noot àddina mooy kan? Mooy ki gëm ne,
Yeesu mooy Doomu Yàlla.

<span id="an_5:6">5:6</span>  Yeesu Kirist mooy ki ñëw, jaar ci ndox ak
deret; du ci ndox rekk, waaye ndox ak deret. Te Xelu Yàlla mi moo koy
seedeel, ndax Xel mi mooy dëgg.

<span id="an_5:7">5:7</span>  Ndaxte am na ñetti seede:

<span id="an_5:8">5:8</span>  Xel mi, ndox ak deret, te ñoom ñett ñépp,
ñoo bokk benn baat.

<span id="an_5:9">5:9</span>  Seedes nit, dinanu ko nangu, waaye seedes
Yàlla moo gën a wóor, ndax boobu seede mooy li Yàlla seede ci Doomam.

<span id="an_5:10">5:10</span>  Ku gëm Doomu Yàlla ji, am nga seede
boobu ci sa xol. Ku gëmul Yàlla, teg nga ko kuy tebbi waxam ndaxte
gëmuloo li Yàlla seede ci Doomam.

<span id="an_5:11">5:11</span>  Te seede si mooy lii: Yàlla jox na nu
dund gu dul jeex, te dund googoo ngi ci Doomam.

<span id="an_5:12">5:12</span>  Ku am Doom ji, am nga dund; ku amul
Doomu Yàlla, amuloo dund.

<span id="an_5:13">5:13</span>  Maa ngi leen di bind yëf yii, yéen ñi
gëm turu Doomu Yàlla ji, ngir ngeen xam ne, am ngeen dund gu dul jeex.

<span id="an_5:14">5:14</span>  Kóolute gi nu am ci kanam Yàlla mooy
lii, su nu ko ñaanee dara ci coobareem, dina nu nangul.

<span id="an_5:15">5:15</span>  Gannaaw xam nañu ne, dina nangu lépp lu
nu koy ñaan, xam nanu it ne, li nu ko ñaan, jox na nu ko.

<span id="an_5:16">5:16</span>  Ku gis mbokkam, muy def bàkkaar bu jarul
dee, na ko ñaanal, te Yàlla dina ko may dund. Ku def bàkkaar bu jarul
dee laa wax. Ndaxte am na bàkkaar bu jar dee; boobu taxul may wax, mu
ñaanal ko.

<span id="an_5:17">5:17</span>  Gépp jubadi bàkkaar la, waaye am na
bàkkaar bu jarul dee.

<span id="an_5:18">5:18</span>  Xam nanu ne, képp ku juddu ci Yàlla doo
sax ci bàkkaar, waaye Doomu Yàlla ji mooy wottu sa bakkan, ba Ibliis du
la manal dara.

<span id="an_5:19">5:19</span>  Nun nag xam nanu ne, nu ngi ci Yàlla, te
àddina sépp a ngi tëdd ci loxoy Ibliis.

<span id="an_5:20">5:20</span>  Xam nanu ne, Doomu Yàlla ji ñëw na te
may na nu xel, ba nu man a xam Aji Wóor ji. Te nu ngi ci Aji Wóor ji ak
ci Doomam Yeesu Kirist. Kooku mooy Yàlla ju wóor, ji yor dund gu dul
jeex.

<span id="an_5:21">5:21</span>  Samay doom, wottuleen seen bopp ciy
xërëm.

------------------------------------------------------------------------

[Next: 2 John](jo2)
