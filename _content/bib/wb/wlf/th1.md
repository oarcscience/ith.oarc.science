[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](col)  [Next](th2) 

------------------------------------------------------------------------

### Wolof Bible: 1 Thessalonians

<span id="an_1:1">1:1</span>  Nun Pool, Silwan ak Timote noo ngi leen di
bind, yéen mbooloom ñi gëm ci dëkku Tesalonig te nekk ci Yàlla Baay bi
ak Boroom bi Yeesu Kirist. Na yiw ak jàmm ànd ak yéen.

<span id="an_1:2">1:2</span>  Bët bu set nu ngi sant Yàlla ndax yéen, di
leen boole ci sunuy ñaan.

<span id="an_1:3">1:3</span>  Dunu noppee fàttaliku ci kanam Yàlla sunu
Baay jëf ji juddu ci seen ngëm, liggéey bi tukkee ci seen mbëggeel, ak
muñ gi sosoo ci seen yaakaar ci sunu Boroom Yeesu Kirist.

<span id="an_1:4">1:4</span>  Bokk yi, yéen ñi Yàlla bëgg, xam nanu ne
Yàlla tànn na leen;

<span id="an_1:5">1:5</span>  ndaxte xebaar bu baax, bi nu leen doon
yégal, yemul woon ci ay wax rekk, waaye àndoon na ak kàttan ak Xel mu
Sell mi ak kóolute gu mag. Xam ngeen sunu taxawaay ci seen biir ngir
seen njariñ.

<span id="an_1:6">1:6</span>  Te aw ngeen sunuy tànk ak yu Boroom bi, ci
li ngeen nangu xebaar bi ci biir fitna yu metti, ànd ak mbég ci dooley
Xel mu Sell mi.

<span id="an_1:7">1:7</span>  Noonu ngeen daldi nekk royukaay ngir ñi
gëm ñépp ci diiwaani Maseduwan ak Akayi.

<span id="an_1:8">1:8</span>  Ndaxte kàddug Boroom bi jollee na ci seen
biir, te yemul ci Maseduwan ak Akayi rekk, waaye seen gëm Yàlla siiw na
fépp. Matul sax nu di ci wax dara,

<span id="an_1:9">1:9</span>  ndaxte ñoom ci seen bopp ñooy seede li
sunu ngan def ci seen biir. Maanaam, ni ngeen dëddoo xërëm yi, jublu ci
Yàlla te di ko jaamu, moom miy Yàlla Aji Dund ju dëggu ji,

<span id="an_1:10">1:10</span>  te ngeen di séentu Doomam bàyyikoo
asamaan, moom Yeesu mi mu dekkal te di nu musal ci merum Yàlla, mi nar a
ñëw.

<span id="an_2:1">2:1</span>  Waaw bokk yi, xam ngeen ne, ngan gi nu
leen ganesi woon du nganug neen.

<span id="an_2:2">2:2</span>  Laata nuy ñëw, jaar nanu ci fitna ak
toroxte ca dëkku Filib, ni ngeen ko xame; waaye Yàlla sunu Boroom may na
nu fit, ba li tongoonte bi metti lépp it, yégal nanu leen xebaaru Yàlla
bu baax bi.

<span id="an_2:3">2:3</span>  Ndaxte sunu waaraate wéeruwul cig réer
walla ci njublaŋ walla ciy nax.

<span id="an_2:4">2:4</span>  Waaye gannaaw Yàlla moo nu seet, ba wóolu
nu te dénk nu xebaar bu baax bi, kon noonu lanuy waaree, du ngir neex
nit ñi, waaye ngir neex Yàlla, miy seet xol yi.

<span id="an_2:5">2:5</span>  Musunoo jey kenn, yéen xam ngeen ko; sunu
waare musul a ëmb bëgge, Yàlla seede na ko;

<span id="an_2:6">2:6</span>  musunoo sàkku ngërëmu nit, muy ci yéen,
muy ci ñeneen.

<span id="an_2:7">2:7</span>  Manoon nanoo diis ci seen kaw sax, nun ñiy
ndawi Kirist, waaye woyofoon nanu ci seen biir, te lewet ni jaboot buy
uuf doomam.

<span id="an_2:8">2:8</span>  Cofeel gi nu am ci yéen tax na, bëggunu
woon a yem ci xamal leen xebaaru Yàlla bu baax bi, waaye jox leen it
sunu bakkan, ndaxte sunu xol seeyoon na ci yéen.

<span id="an_2:9">2:9</span>  Bokk yi, yéena ngi fàttaliku sunu coono ak
sunu ñaq; xam ngeen ni nu liggéeye guddi ak bëccëg, ngir bañ a diis ci
seen kaw, ci di leen yégal xebaaru Yàlla.

<span id="an_2:10">2:10</span>  Naka sunu diggante ak yéen ñi gëm, doxal
nanu ko doxalin wu sell te jub te amul sikk: seede ngeen ko, te Yàlla it
seede na ko.

<span id="an_2:11">2:11</span>  Xam ngeen ne, dénk nanu leen kenn-kenn,
ni baay di def ak doomam, dëfëlal leen seen xol te dëggal ci yéen, ngeen
dund dund gu neex Yàlla, moom mi leen di woo, ngeen séddu ci nguuram ak
ndamam.

<span id="an_2:13">2:13</span>  Te it dunu noppee sant Yàlla ci lii: ba
ngeen jotee kàddug Yàlla, gi nu doon waare, nangu ngeen ko, waxuma ni
kàddug nit waaye ni kàddug Yàlla, ndaxte moom la ci dëgg-dëgg, te mu ngi
jëf ci yéen ñi gëm.

<span id="an_2:14">2:14</span>  Ndaxte bokk yi, aw ngeen ci tànki
mboolooy Yàlla, yi nekk ca réewu Yawut ya tey daje ci turu Kirist Yeesu;
fitna ya ñu daj ca Yawut ya, yéen it seen waa réew teg nañu leen ko.

<span id="an_2:15">2:15</span>  Ñoom Yawut yi rey nañu Boroom bi Yeesu,
ni ñu reye woon yonent yi; teg nañu nu fitna yu metti; neexuñu Yàlla,
ànduñu ak kenn,

<span id="an_2:16">2:16</span>  di nu teree wax ak ñi dul Yawut, ngir
bañ ñu mucc. Duñu noppee xuus ci biir bàkkaar, waaye merum Yàlla xëppu
na ci seen kaw.

<span id="an_2:17">2:17</span>  Nun nag bokk yi, ba ñu ma leen xañee ab
diir --xol yi taxul may wax, waaye jëmm yi rekk — jéem nanu leen a gis
ak sunu kem-kàttan, ndax namm nanu leen, ba sunu xol seey ci gis leen.

<span id="an_2:18">2:18</span>  Kon jàppoon nanu leen a seetsi — man
Pool sax ay yooni yoon, waaye Seytaane téq na ma.

<span id="an_2:19">2:19</span>  Ndaxte bés bu Yeesu sunu Boroom
dellusee, te nu fekke ko, kan mooy sunu yaakaar? Kan mooy sunu mbég? Kan
mooy sunu kaala, gi nuy tiitaroo?

<span id="an_2:20">2:20</span>  Xanaa du yéen? Waaw yéenay sunu ndam,
yéenay sunu mbég.

<span id="an_3:1">3:1</span>  Kon nag, ba nu ko mënatul a dékku, nangu
nanu ñu bàyyi nu, nun doŋŋ, ca dëkku Aten,

<span id="an_3:2">3:2</span>  te yónni nanu Timote, sunu mbokk ak sunu
nawle ci liggéeyu Yàlla ak ci waareb xebaaru Kirist. Yónni nanu ko, ngir
mu dénk leen, tey feddali seen ngëm,

<span id="an_3:3">3:3</span>  ngir kenn bañ a raf ndax nattu, yi ngeen
di jaar. Yéen ci seen bopp xam ngeen ne, nattu mooy sunu cér.

<span id="an_3:4">3:4</span>  Ba nu nekkee ak yéen sax, waxoon nanu
leen, waxati ko ne, fàww nu sonn; te noonu la ame, yéen xam ngeen ko.

<span id="an_3:5">3:5</span>  Noonu ba ma ko mënatul a dékku, yónnee
naa, ngir xam fu seen ngëm tollu, ngir ragal Seytaane fiir leen, ba sunu
ñaq neen.

<span id="an_3:6">3:6</span>  Waaye léegi Timote bawoo na ci yéen,
indaale xebaar yu neex ci seen ngëm ak seen mbëggeel; xamal na nu ne,
yéena ngi am pàttaliku yu rafet ci nun te namm nu lool, ni nu leen namme
yéen itam.

<span id="an_3:7">3:7</span>  Noonu bokk yi, ci biir tiis ak coono yi nu
nekk, seen ngëm dëfël na sunu xol.

<span id="an_3:8">3:8</span>  Ndaxte noo ngi dund dëgg-dëgg, ndegam
yéena ngi sax ci Boroom bi.

<span id="an_3:9">3:9</span>  Ndaw cant yu bare yu nu war a sant Yàlla
ndax yéen! Ndaw mbég mu bare, mi nu am ci kanamam ndax yéen!

<span id="an_3:10">3:10</span>  Guddi ak bëccëg nu ngi wàkkirlu ci ñaan
Yàlla, ngir gis leen, ba man a mottali seen ngëm.

<span id="an_3:11">3:11</span>  Na Yàlla sunu Baay moom ci boppam ak
Yeesu sunu Boroom jubal sunu yoon ci yéen.

<span id="an_3:12">3:12</span>  Na leen Boroom bi dolli mbëggeel gu tar,
ngeen bëggante te bëgg ñépp, ni nu leen bëgge nun.

<span id="an_3:13">3:13</span>  Na samp seeni xol noonu ci cell gu amul
sikk fa kanam Yàlla sunu Baay, ba bés bu Yeesu sunu Boroom dellusee, ànd
ak gaayam yu sell yépp.

<span id="an_4:1">4:1</span>  Léegi nag bokk yi, jot ngeen ci nun, nan
ngeen war a dunde ba neex Yàlla, te moom ngeen di def. Waaye ci turu
Boroom bi Yeesu nu ngi leen di ñaan ak a dénk, ngeen gën koo feddali.

<span id="an_4:2">4:2</span>  Ndaxte xam ngeen ndigal, yi nu leen jox ci
wàllu Yeesu Boroom bi.

<span id="an_4:3">4:3</span>  Lii nag mooy coobareg Yàlla: ngeen sell,
maanaam ngeen moytu njaaloo;

<span id="an_4:4">4:4</span>  ngeen noot seeni cér ci cell ak tedd,

<span id="an_4:5">4:5</span>  te xemmem bañ leen a jiital, ni xeeti
àddina yi xamul Yàlla.

<span id="an_4:6">4:6</span>  Ci mbir mii nag, bu kenn ci yéen laal yëfi
jaambur, ngir bañ koo tooñ. Ndaxte waxoon nanu leen bu yàgg te artu leen
ne, ñiy def loolu, Boroom bi dina leen mbugal.

<span id="an_4:7">4:7</span>  Ndaxte Yàlla woo na nu, nu dund ci cell,
waaye du ci sobe.

<span id="an_4:8">4:8</span>  Ku tanqamlu wax jii nag, defoo ko nit,
Yàlla nga ko def, moom mi leen di jox Xel mu Sell mi.

<span id="an_4:9">4:9</span>  Ci lu jëm ci bëggante ci seen biir, matul
nu leen di bind dara, ndaxte Yàlla def na ci seen xol, ngeen bëggante.

<span id="an_4:10">4:10</span>  Te moom ngeen di def ci bokk yépp, yi ci
diiwaanu Maseduwan. Waaye bokk yi, maa ngi leen di xiirtal, ngeen gën
cee sax.

<span id="an_4:11">4:11</span>  Fullawooleen a dund ci jàmm, di topptoo
seen mbiri bopp tey lekk seen ñaq, ni nu leen ko sante woon.

<span id="an_4:12">4:12</span>  Noonu dingeen dund dund gu jekk ci
kanamu waa àddina, te it dungeen soxlaal kenn dara.

<span id="an_4:13">4:13</span>  Ci mbirum ñi nelaw nag bokk yi, bëgguñu
ngeen réere mbir, ba tiis ni aji gëmul, yi amul benn yaakaar.

<span id="an_4:14">4:14</span>  Ndegam gëm nanu ne, Yeesu dee na te
dekki, noonu it Yàlla dina indaale ak Yeesu ñépp ñi ko gëm te nelaw.

<span id="an_4:15">4:15</span>  Nu ngi leen di wax lii tukkee ci Boroom
bi: nun ñiy dund te des fi, ba kera Boroom biy dellusi, dunu jiitu ñi
nelaw.

<span id="an_4:16">4:16</span>  Ndaxte ndigal lu jamp dina jib, baatu
kilifa ci malaaka yi dégtu, liitu Yàlla jolli, te Boroom bi moom ci
boppam dina wàcce ca asamaan. Booba ñi gëm Kirist te dee dinañu jëkk a
dekki;

<span id="an_4:17">4:17</span>  gannaaw loolu nun ñiy dund te des fi,
dinañu ne fëyy ak ñoom jëm ci niir yi, taseji ak Boroom bi ci jaww ji.
Te noonu dinanu nekk ak Boroom bi ba fàww.

<span id="an_4:18">4:18</span>  Kon nag na ku nekk di dëfël sa xolu
moroom ak kàddu yooyu.

<span id="an_5:1">5:1</span>  Waaye bokk yi, ci li jëm ci jamono yi ak
waxtu, yi loolu di am, matul nu leen ciy bind dara.

<span id="an_5:2">5:2</span>  Ndaxte xam ngeen bu wér ne, ni sàcc di
ñëwe guddi, noonu la bésu Boroom bi di ñëwe.

<span id="an_5:3">5:3</span>  Fekk nit ñiy naan: «Lépp a ngi ci jàmm, ba
ne leww,» booba musiba bett leen, ni aw mat di bette jigéen ju ëmb, te
kenn du ci mucc.

<span id="an_5:4">5:4</span>  Waaye yéen bokk yi, nekkuleen cig lëndëm,
ba tax bés boobu bett leen ni sàcc.

<span id="an_5:5">5:5</span>  Ndaxte yéen ñépp ci leer ak bëccëg ngeen
bokk; bokkunu ci guddi ak lëndëm.

<span id="an_5:6">5:6</span>  Kon nag bunu nelaw ni ñeneen ñi, waaye
nanu xool te maandu.

<span id="an_5:7">5:7</span>  Ndaxte ñiy nelaw, guddi lañuy nelaw, te
ñiy màndi, guddi lañuy màndi.

<span id="an_5:8">5:8</span>  Waaye nun ñiy waa bëccëg, nanu maandu te
ràngoo ngir xare bi: ngëm ak mbëggeel, muy kiiraayu dënn, ak kóoluteg
mucc, muy mbaxanam xare.

<span id="an_5:9">5:9</span>  Ndaxte Yàlla jaglewu nu meram, waaye mucc
la nu jagleel ndax darajay sunu Boroom Yeesu Kirist.

<span id="an_5:10">5:10</span>  Deeyal na nu, ngir nu man a dund ak
moom, bu nu nelawee ak bu nu nelawagul.

<span id="an_5:11">5:11</span>  Kon nag nangeen dëgëralante te yokkante
seen ngëm, ni ngeen koy defe.

<span id="an_5:12">5:12</span>  Gannaaw loolu bokk yi, ci lu jëm ci
njiit, yi Boroom bi teg ci seen kanam te ñuy liggéey ci seen biir, di
leen artu, maa ngi leen di ñaan ngeen déglu leen;

<span id="an_5:13">5:13</span>  rax-ca-dolli ngeen naw leen seen
kem-kàttan te bëgg leen ndax seen liggéey. Na jàmm am ci seen biir.

<span id="an_5:14">5:14</span>  Bokk yi, nu ngi leen di dénk, ngeen yedd
ñi feñaag, dëfël ñi seen yasara yàcciku, dimbali ñi néew doole, tey
muñal ñépp.

<span id="an_5:15">5:15</span>  Saxleen ci baax ci seen biir ak ci ñépp,
te bañ a feyantoo.

<span id="an_5:16">5:16</span>  Deeleen bég

<span id="an_5:17">5:17</span>  te sax ciy ñaan Yàlla,

<span id="an_5:18">5:18</span>  di ko gërëm ci lépp, ndaxte loolu mooy
coobareg Yàlla ci yéen ci seen bokk ci Kirist Yeesu.

<span id="an_5:19">5:19</span>  Buleen fey taalu Xelum Yàlla,

<span id="an_5:20">5:20</span>  di xeeb waxu yonent yi.

<span id="an_5:21">5:21</span>  Waaye seetleen mbir yépp, jàpp ci li
baax,

<span id="an_5:22">5:22</span>  dëddu lépp lu ci bon.

<span id="an_5:23">5:23</span>  Na leen Yàlla Boroom jàmm sellal, ba
ngeen mat sëkk; na sàmm seen xel mépp, seen xol bépp ak seen yaram wépp,
ngir dara bañ cee am sikk, ba bés bu sunu Boroom Yeesu Kirist dellusee.

<span id="an_5:24">5:24</span>  Yàlla, mi leen woo ci loolu, kuy sàmm
kóllëre la, te dina ko def.

<span id="an_5:25">5:25</span>  Bokk yi, buleen nu fàtte ci seeni ñaan.

<span id="an_5:26">5:26</span>  Nuyul-leen nu bokk yépp ak saafoonte bu
laab.

<span id="an_5:27">5:27</span>  Maa ngi leen di dénk ci kanamu Boroom
bi, ngeen jàngal bataaxal bii bokk yépp.

<span id="an_5:28">5:28</span>  Na yiwu sunu Boroom Yeesu Kirist ànd ak
yéen.

------------------------------------------------------------------------

[Next: 2 Thessalonians](th2)
