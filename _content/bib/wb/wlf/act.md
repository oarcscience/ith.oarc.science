[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joh)  [Next](rom) 

------------------------------------------------------------------------

### Wolof Bible: Acts

<span id="an_1:1">1:1</span>  Yaw Teyofil, téere bu jëkk, ba ma bindoon,
ëmb na lépp li Yeesu tàmbali woon a jëf ak a jàngale,

<span id="an_1:2">1:2</span>  ba ci bés, ba ko Yàlla yéege ci asamaan.
Lu ko jiitu joxoon na ay ndigal, jaare ci Xel mu Sell mi, jëm ci ndaw ya
mu tànnoon.

<span id="an_1:3">1:3</span>  Gannaaw ay coonoom, ñëw na ci ñoom, di
leen won ay firnde yu bare te wér ne mu ngi dund; mu feeñu leen diirub
ñeent-fukki fan, di diisoo ak ñoom ci lu jëm ci nguuru Yàlla.

<span id="an_1:4">1:4</span>  Am bés muy lekk ak ñoom, mu sant leen ne:
«Buleen sore Yerusalem, waaye ngeen xaar li Baay bi dige woon te ma
waxoon leen ko.

<span id="an_1:5">1:5</span>  Ndaxte Yaxya daa na sóob nit ñi ci ndox,
waaye yéen dees na leen sóob ci Xel mu Sell mi fi ak ay fan yu néew.»

<span id="an_1:6">1:6</span>  Bi ñu dajaloo ak moom nag, ñu laaj ko:
«Boroom bi, ndax ci jamono jii ngay yékkatiwaat nguuru Israyil?»

<span id="an_1:7">1:7</span>  Mu tontu leen: «Ngeen xam jamono yi ak
saa, yi Baay bi dogal ci sañ-sañam, loolu mayuñu leen ko.

<span id="an_1:8">1:8</span>  Waaye bu Xel mu Sell mi ñëwee ci yéen,
dingeen jot kàttan te nekk samay seede ci dëkku Yerusalem, ca diiwaani
Yude ak Samari yépp ak ba fa àddina yem.»

<span id="an_1:9">1:9</span>  Bi mu waxee loolu, te ñu di ko xool, Yàlla
yéege na ko, te aw niir jël ko, làq ko seeni bët.

<span id="an_1:10">1:10</span>  Bi muy dem nag, te ñu ne jàkk asamaan,
ñaar ñu sol yu weex daldi ne seef, taxaw ci seen wet.

<span id="an_1:11">1:11</span>  Ñu ne leen: «Yéen waa Galile, lu tax
ngeen taxaw, di xool ci asamaan? Yeesu male ñu jële ci seen biir, yéege
ko asamaan, dina dellusi ni ngeen ko gise, muy dem asamaan.»

<span id="an_1:12">1:12</span>  Bi loolu amee ñu jóge ca tund, woowu ñuy
wax tundu Oliw ya, te mu dend ak Yerusalem lu tollu ak kilomet, ñu daldi
dellu Yerusalem.

<span id="an_1:13">1:13</span>  Bi ñu dikkee, ñu yéeg ca néeg, ba sut ca
taax ma, fa ñuy dal. Ñoo doon Piyeer ak Yowaana, Saag ak Andare, Filib
ak Tomaa, Bartelemi ak Macë, Saag doomu Alfe, ak Simoŋ mi bokkoon ci
mbooloo mi ñuy wax Ñi farlu ci moom seen réew; ak Yudaa doomu Saag.

<span id="an_1:14">1:14</span>  Ñoom ñépp ñoo bokk menn xel, di wéy ci
ñaan ci Yàlla, ànd ak jigéen ñi ak Maryaama, ndeyu Yeesu, ak rakki Yeesu
yu góor.

<span id="an_1:15">1:15</span>  Ca bés yooya nag Piyeer taxaw ca digg
bokk ya, di mbooloo mu tollu ni téeméer ak ñaar-fukk.

<span id="an_1:16">1:16</span>  Mu ne leen: «Bokk yi, li Xel mu Sell mi
waxoon ci Mbind mi jaarale ko ci gémmiñu Daawuda, fàww mu am. Waxoon na
ci mbirum Yudaa, mi wommat ñi jàpp Yeesu

<span id="an_1:17">1:17</span>  te mu bokkoon ci nun, ba am cér ci
liggéey bi.»

<span id="an_1:18">1:18</span>  --Pey gi Yudaa jotoon ci ñaawteefam, mu
jënd ci tool, daanu fa, ba fàcc, ay buttitam tuuru.

<span id="an_1:19">1:19</span>  Loolu siiwoon na ci waa Yerusalem, moo
tax ci seen làkk ñuy tudde tool ba Akeldama, maanaam «Toolu deret.» —

<span id="an_1:20">1:20</span>  Piyeer teg ca ne: «Ndaxte lii lañu bind
ci téereb Sabóor:“Na këram gental,bu fa kenn dëkk.” Te it:“Na keneen bey
sasam.”

<span id="an_1:21">1:21</span>  Kon ñeel na nu, nu tànn kenn ci ñi bokk
ak nun, diir bi Yeesu doon dem ak a dikk ci sunu biir,

<span id="an_1:22">1:22</span>  li dale ci bi ko Yaxya sóobee ci ndox,
ba bés ba ko Yàlla jële ci sunu biir, yéege ko. Kooku war na ànd ak nun,
di seedeel ndekkitel Yeesu.»

<span id="an_1:23">1:23</span>  Bi ko Piyeer waxee, ñu tudd ñaar:
Yuusufa, mi ñu dippee Barsabas te di ko dàkkentale Yustus, moom ak
Macas.

<span id="an_1:24">1:24</span>  Ñu ñaan ci Yàlla ne: «Boroom bi, yaw mi
xam xolu nit ñépp, won nu ki nga tànn ci ñaar ñii,

<span id="an_1:25">1:25</span>  mu yenu liggéeyu nekk sa ndaw, wuutu
Yudaa, mi ko bàyyi, dem bérabam.»

<span id="an_1:26">1:26</span>  Noonu ñu boole leen, tegoo ay bant, bant
ba dal ca Macas, mu fekki fukki ndaw ya ak benn.

<span id="an_2:1">2:1</span>  Bi bésu màggalu Pàntakot agsee, ñoom ñépp
booloo nañu ci benn bérab.

<span id="an_2:2">2:2</span>  Ca saa sa riir jollee asamaan, mel ni
ngelaw lu gaaw te bare doole, daldi fees dell kër, ga ñu toog.

<span id="an_2:3">2:3</span>  Te ay làmmiñ yu mel ni safara feeñu leen,
ñu tasaaroo ci seen biir, toŋ ca kaw kenn ku nekk.

<span id="an_2:4">2:4</span>  Noonu ñu fees ak Xel mu Sell mi ñoom ñépp,
ñu daldi wax yeneeni làkk, ni leen Xel mu Sell mi maye, ñu wax ko.

<span id="an_2:5">2:5</span>  Fekk booba amoon na ay Yawut yu daloon
Yerusalem, doon ay nit ñu ragal Yàlla te bokk ci xeeti àddina yépp.

<span id="an_2:6">2:6</span>  Bi nit ñi déggee riir ma nag, ñépp
dajaloo, daldi waaru ci li ñu leen dégg, ñuy wax ku nekk sa làkk.

<span id="an_2:7">2:7</span>  Ñu waaru te yéemu naa: «Gisleen, ñiy wax
ñépp, ndax duñu waa diiwaanu Galile?

<span id="an_2:8">2:8</span>  Naka la man a ame nag, nu di leen dégg,
kenn ku nekk ci nun, ñuy wax ci sa làmmiñ, wi nga nàmp?

<span id="an_2:9">2:9</span>  Nun ñi ay Pàrt, waa Medi ak waa Elam, nun
ñi dëkk Mesopotami, réewu Yawut yi, Kapados, Pont ak Asi,

<span id="an_2:10">2:10</span>  di waa Firisi, Pamfili, Misra ak weti
Libi, yi dend ak Siren, nun ak gan ñi jóge Room,

<span id="an_2:11">2:11</span>  Yawut yi ak ñi tuub ci yoonu Yawut yi,
waa Kereet ak Araab yi, nun ñépp nu ngi leen di dégg, ñuy yégle màggaayi
Yàlla ci sunuy làkk!»

<span id="an_2:12">2:12</span>  Noonu ñépp waaru, ba jaaxle lool, ñuy
waxante ci seen biir ne: «Lii lu muy tekki?»

<span id="an_2:13">2:13</span>  Waaye ñenn ñi di leen ñaawal ne: «Waay!
ñii dañoo màndi ak biiñ.»

<span id="an_2:14">2:14</span>  Ci kaw loolu Piyeer taxaw, ànd ak fukki
ndaw ya ak benn, mu wax ci kaw, di yégal mbooloo ma ne: «Bokki Yawut yi
ak yéen ñépp ñi dëkk Yerusalem, dégluleen bu baax te xam lii ma leen di
wax!

<span id="an_2:15">2:15</span>  Nit ñii màndiwuñu, ci ni ngeen ko fooge,
ndaxte nu ngi ci yoor-yoor rekk.

<span id="an_2:16">2:16</span>  Waaye lii mooy li Yàlla waxoon, jaarale
ko ci yonentam Yowel ne:

<span id="an_2:17">2:17</span>  “Yàlla nee na: Ci bés yu mujj yi,dinaa
tuur ci sama Xel ci kaw nit ñépp;seen xeet wu góor ak wu jigéendinañu
wax ci kàddug Yàlla;waxambaane yi dinañu gis ay peeñute màggat yi di
gént ay gént.

<span id="an_2:18">2:18</span>  Waaw ci bés yooyu dinaa tuur ci sama
Xelci sama kaw jaam yu góor ak yu jigéen,te dinañu wax ci kàddug Yàlla.

<span id="an_2:19">2:19</span>  Dinaa wone ay kéemaan ci kaw ci
asamaanak ay firnde ci suuf ci àddina,muy deret, safara ak ay niiri
saxar.

<span id="an_2:20">2:20</span>  Jant bi dina daldi lëndëm,weer wi
deretal,bala bésu Boroom biy ñëw,di bés bu mag, bi ànd ak ndam.

<span id="an_2:21">2:21</span>  Booba nag ku woo Boroom bi ci aw
turam,dinga mucc.”

<span id="an_2:22">2:22</span>  «Yéen bokki Israyil, dégluleen wax jii!
Yeesu mi dëkk Nasaret, nit la woon, ku Yàlla dëggal ci seen kanam ciy
kéemaan, ay jaloore ak firnde, ya Yàlla defoon jaarale ko ci moom ci
seen biir; yéen xam ngeen ko.

<span id="an_2:23">2:23</span>  Moom nag jébbale nañu ko, jaar ci nas,
bi Yàlla dogaloon te xam ko lu jiitu; te yéen rey ngeen ko ci daaj ko ci
bant, jaarale ko ci loxoy bàkkaarkat.

<span id="an_2:24">2:24</span>  Waaye Yàlla dekkal na ko, daggal ko
buumi dee, ndaxte dee mënu koo téye.

<span id="an_2:25">2:25</span>  Daawuda wax na ci mbiram ne:“Saa su ne
gis naa Boroom bi ci sama kanam,gannaaw mu ngi ci sama ndeyjoor,kon duma
raf.

<span id="an_2:26">2:26</span>  Moo tax sama xol sedd,may woy sama
bànneex,te it sama yaram di tëdd ci yaakaar.

<span id="an_2:27">2:27</span>  Ndaxte doo bàyyi sama ruu ci barsàq,te
doo seetaan sa waa ju sell, mu yàqu.

<span id="an_2:28">2:28</span>  Xamal nga ma yoonu dund;dinga ma
béglooji ci sa kanam.”

<span id="an_2:29">2:29</span>  «Bokk yi, man naa leen a wax lu wóor ci
mbirum maam Daawuda, ne dee na te suul nañu ko; bàmmeelam mu ngi ci nun
ba tey.

<span id="an_2:30">2:30</span>  Waaye yonent la woon, te xamoon na ne,
Yàlla digoon na ko ci ngiñ ne, dina teg ci nguuram kenn ci askanam.

<span id="an_2:31">2:31</span>  Kon gis na lu ñëwagul, di wax ci mbirum
ndekkitel Kirist ne, bàyyiwuñu ko ci barsàq, te yaramam yàquwul.

<span id="an_2:32">2:32</span>  Yeesu moomu nag, Yàlla dekkal na ko; nun
ñépp seede nanu ko.

<span id="an_2:33">2:33</span>  Yàlla yéege na ko ak ndeyjooram, te jot
na ci Baay bi Xel mu Sell mi ñu dige woon, ba tuur lii ngeen gis te dégg
ko.

<span id="an_2:34">2:34</span>  Ndaxte du Daawudaa yéeg ci asamaan,
waaye moom ci boppam nee na:“Boroom bi wax na sama Boroom:‘Toogal ci
sama ndeyjoor,

<span id="an_2:35">2:35</span>  ba kera may daaneelsay noon ci sa
kanam.’ ”

<span id="an_2:36">2:36</span>  «Na bànni Israyil gépp xam bu wóor nag
ne, Yeesu moomu ngeen daajoon ci bant, Yàlla def na ko Boroom ak Almasi
bi.»

<span id="an_2:37">2:37</span>  Bi ko mbooloo ma déggee, naqaru xol wu
metti jàpp leen; ñu daldi ne Piyeer ak ndaw ya ca des: «Bokk yi, lu nu
war a def?»

<span id="an_2:38">2:38</span>  Piyeer tontu leen ne: «Tuubleen seeni
bàkkaar, te kenn ku nekk ci yéen, ñu sóob ko ci ndox ci turu Yeesu
Kirist. Noonu Yàlla dina leen baal seeni bàkkaar te may leen Xel mu Sell
mi.

<span id="an_2:39">2:39</span>  Ndaxte li Yàlla dige woon, yéena ko moom
ak seeni doom ak ñu sore ñépp, di ñépp ñi Yàlla sunu Boroom di woo ci
moom.»

<span id="an_2:40">2:40</span>  Noonu mu artu leen ak yeneen wax yu
bare, di leen dénk ne: «Rëccleen ci niti jamono ju dëng jii.»

<span id="an_2:41">2:41</span>  Ñi nangu ay waxam nag, ñu sóob leen ci
ndox, te ca bés booba lu mat limub ñetti junniy nit yokku nañu ci ñoom.

<span id="an_2:42">2:42</span>  Ñoom nag ñuy wéy ci njàngalem ndaw yi ak
cig bokk, ci damm mburu ak ñaan ci Yàlla.

<span id="an_2:43">2:43</span>  Ragal jàpp ñépp, te ndaw yi di def ay
kéemaan ak ay firnde yu bare.

<span id="an_2:44">2:44</span>  Ñi gëm nag dañoo booloo te bokk lépp.

<span id="an_2:45">2:45</span>  Ñu jaay seeni suuf ak seen alal, séddoo
ko, ku nekk ak la ngay soxla.

<span id="an_2:46">2:46</span>  Te bés bu nekk ñu saxoo teew ak benn
xalaat ca kër Yàlla ga, tey damm mburu ca kër ya; ñuy lekk seen ñam ak
xol bu laab tey bég,

<span id="an_2:47">2:47</span>  di màggal Yàlla te am yiw ci wetu nit
ñépp. Noonu bés bu nekk Boroom bi di yokk ca mbooloo ma ñi mucc.

<span id="an_3:1">3:1</span>  Am bés Piyeer ak Yowaana dem, ba bëgg a
dugg ca kër Yàlla ga ca waxtuw ñaan, maanaam tisbaar.

<span id="an_3:2">3:2</span>  Fekk ñu indi fa nit ku judduwaale lafañ,
ñu di ko teg bés bu nekk ca bunt, ba ñuy wooye Bunt bu rafet ba, ca kër
Yàlla ga, ngir muy yelwaan ña fay dugg.

<span id="an_3:3">3:3</span>  Bi mu gisee Piyeer ak Yowaana nag, ñuy
dugg ca kër Yàlla ga, mu dékk leen loxo.

<span id="an_3:4">3:4</span>  Ci kaw loolu Piyeer ak Yowaana ne ko jàkk,
te Piyeer ne ko: «Xool nu.»

<span id="an_3:5">3:5</span>  Lafañ bi xool leen, yaakaar ne dina jot
dara ci ñoom.

<span id="an_3:6">3:6</span>  Noonu Piyeer ne ko: «Awma xaalis, awma
wurus, waaye li ma am, dinaa la ko jox: ci turu Yeesu Kirist mu Nasaret
doxal!»

<span id="an_3:7">3:7</span>  Mu jàpp ci loxol ndeyjooram, yékkati ko.
Ci saa si ay tànkam ak ay kostanam dëgër.

<span id="an_3:8">3:8</span>  Mu tëb, daldi taxaw, di dox. Mu dugg ak
ñoom ca kër Yàlla ga, muy dox, di tëb tey sant Yàlla.

<span id="an_3:9">3:9</span>  Noonu ñépp gis ko, muy dox, di sant Yàlla.

<span id="an_3:10">3:10</span>  Te ñu xàmmi ko, ne moo daan toog, di
yelwaan ca Bunt bu rafet ba ca kër Yàlla ga. Ñu daldi waaru lool te
yéemu ci li ko dikkal.

<span id="an_3:11">3:11</span>  Naka waa ji taq ci Piyeer ak Yowaana,
ñépp waaru; ñu daldi daw, fekksi leen ca bérab ba ñuy wax Werandaa bu
Suleymaan.

<span id="an_3:12">3:12</span>  Bi Piyeer gisee loolu nag, mu ne mbooloo
mi: «Yéen waa Israyil, lu tax ngeen waaru ci lii? Lu tax ngeen di nu
xool jàkk, mel ni ci sunu kàttan, mbaa ci sunu ragal Yàlla lanu doxloo
kii?

<span id="an_3:13">3:13</span>  Yàllay Ibraayma ak Isaaxa ak Yanqóoba,
di Yàllay sunuy maam, màggal na Ndawam Yeesu; yéena xàcceek moom, ba
jébbal ko Pilaat, fekk naroon na koo bàyyi.

<span id="an_3:14">3:14</span>  Yéen xeeb ngeen Aji Sell ji te Jub, te
tinul ab reykat.

<span id="an_3:15">3:15</span>  Bóom ngeen Aji Dundal ji, waaye Yàlla
dekkal na ko; seede nanu ko nun ñépp.

<span id="an_3:16">3:16</span>  Ci gëm turam la nit, kii ngeen di gis te
xam ko, dëgëre; waaw, turu Yeesu ak ngëm gi jóge ci moom, moo tax mu wér
peŋŋ ci seen kanam, yéen ñépp.

<span id="an_3:17">3:17</span>  «Léegi nag bokk yi, xam naa ne, ñàkka
xam a tax ngeen def ko, yéen ak seeni kilifa.

<span id="an_3:18">3:18</span>  Waaye noonu la Yàlla amale li mu yégle
woon lu jiitu jaarale ko ci gémmiñug yonent yépp naan, Almaseem dina
sonn.

<span id="an_3:19">3:19</span>  Tuubleen seeni bàkkaar nag te woññiku ci
Yàlla, ngir seeni bàkkaar far.

<span id="an_3:20">3:20</span>  Noonu jamonoy péex dina bawoo ci Boroom
bi, te muy yebal Almasi bi mu leen jagleel, maanaam Yeesu.

<span id="an_3:21">3:21</span>  Asamaan war na koo yor, ba jamono ju ñuy
defaraat lépp, di jamono ji Yàlla waxoon jaarale ko ci gémmiñug yonentam
yu sell yépp, li dale ci njàlbéenug àddina.

<span id="an_3:22">3:22</span>  Ndaxte Musaa nee woon na: “Boroom bi
seen Yàlla dina leen feeñalal ci seen xeet Yonent ni man; nangeen ko
déggal ci lépp lu mu leen wax.

<span id="an_3:23">3:23</span>  Képp ku déggalul Yonent boobu, dees na
la far ci xeet wi.”

<span id="an_3:24">3:24</span>  «Li dale sax ci Samwil ak ñi ci topp,
bépp yonent bu wax yégle na bés yii.

<span id="an_3:25">3:25</span>  Yéen nag yéenay donn yonent yi ak
kóllëre, gi Yàlla fasoon ak seeni maam, bi mu naan Ibraayma: “Xeeti
àddina yépp dinañu barkeel ci ki soqikoo ci yaw.”

<span id="an_3:26">3:26</span>  Yàlla feeñal na Ndawam, jëkk koo yebal
ci yéen, ngir barkeel leen, ci woññi leen kenn ku nekk ci say bàkkaar.»

<span id="an_4:1">4:1</span>  Bi ñuy wax ak mbooloo ma, saraxalekat ya
ak kilifag ñiy wottu kër Yàlla ga ak Sadusen ya daanu ci seen kaw.

<span id="an_4:2">4:2</span>  Ñu mer lool ci li ñuy waar nit ñi, di
yégle ndekkitel ñi dee, sukkandikoo ko ci ndekkitel Yeesu.

<span id="an_4:3">4:3</span>  Noonu ñu jàpp leen, tëj leen ba ca ëllëg
sa, ndaxte mu nga doon tàmbalee guddi.

<span id="an_4:4">4:4</span>  Waaye ñu bare ca ña dégg wax ja gëm nañu,
te limu góor ñi gëm yokku na, ba mat juróomi junni.

<span id="an_4:5">4:5</span>  Ca ëllëg sa nag kilifay Yawut yi ak njiit
yi ak xutbakat yi dajaloo ci Yerusalem.

<span id="an_4:6">4:6</span>  Ràññe nañu ci: Anas, miy saraxalekat bu
mag bi, Kayif, Yowaana, Alegsàndar ak bokki saraxalekat bu mag bi.

<span id="an_4:7">4:7</span>  Ñu dëj Piyeer ak Yowaana ca digg ba, laaj
leen ne: «Lii ngeen def, ci gan kàttan, mbaa ci turu kan, ngeen ko
defe?»

<span id="an_4:8">4:8</span>  Ci kaw loolu Piyeer daldi fees ak Xel mu
Sell mi, ne leen: «Yéen kilifay xeet wi ak njiit yi,

<span id="an_4:9">4:9</span>  bu fekkee ne xettali nit ku wopp, ba mu
wér, moo tax ngeen dëj nu ci pénc mi tey,

<span id="an_4:10">4:10</span>  nangeen xam lii, yéen ñépp ak bànni
Israyil gépp! Ci turu Yeesu Kirist mu Nasaret, mi ngeen daajoon ca bant
te Yàlla dekkal ko, ci tur woowu la nit kii jële ag wér, ba taxaw ci
seen kanam.

<span id="an_4:11">4:11</span>  Yeesu moomu mooy:“Doj wi ngeen xeeboon,
yéen tabaxkat yi,te moo doon doju koñ.”

<span id="an_4:12">4:12</span>  Te mucc amul ci keneen, ndaxte ci ron
asamaan amul weneen tur wu ñu maye ci nit ñi, wu nu war a mucce.»

<span id="an_4:13">4:13</span>  Kon bi ñu gisee fit, wi Piyeer ak
Yowaana àndal, te ñu xam ne, musuñoo jàng mbaa ñuy gëstu ci diine, ñu
daldi waaru, ràññee ne, daa nañu ànd ak Yeesu.

<span id="an_4:14">4:14</span>  Te bi ñu gisee nit, ka ñu fajoon, taxaw
ak ñoom, mënuñu caa teg dara.

<span id="an_4:15">4:15</span>  Noonu ñu santaane, ñu génne leen, ñu
daldi gise ci seen biir,

<span id="an_4:16">4:16</span>  ne: «Lu nuy def ak ñii? Ndaxte def nañu
kéemaan gu siiw; loolu leer na ñi dëkk Yerusalem ñépp, te mënunu koo
weddi.

<span id="an_4:17">4:17</span>  Waaye ngir mbir mi bañ a law ci xeet wi,
nanu leen aaye, ñu bañ a waxati ak kenn ci tur woowu.»

<span id="an_4:18">4:18</span>  Noonu ñu woo leen, ñu tere leen bu wóor,
ñu waxati mbaa waare dara ci turu Yeesu.

<span id="an_4:19">4:19</span>  Waaye Piyeer ak Yowaana tontu leen ne:
«Bu fekkee ne déggal leen te bàyyi Yàlla moo jub ci kanam Yàlla,
seetleen ko.

<span id="an_4:20">4:20</span>  Waaye nun mënunoo bañ a wax li nu gis te
dégg ko.»

<span id="an_4:21">4:21</span>  Noonu kilifa yi tëkkuwaat leen, yiwi
leen, ñu dem. Ndaxte amuñu benn bunt ci ñoom ngir mbugal leen, fekk ñépp
di màggal Yàlla ci li xewoon.

<span id="an_4:22">4:22</span>  Ndaxte nit, ka ñu fajoon ci kéemaan
googu, weesoon na ñeent-fukki at.

<span id="an_4:23">4:23</span>  Bi ñu leen yiwee nag, ñu dem ci seeni
bokk, nettali leen li saraxalekat yu mag ya ak njiit ya waxoon lépp.

<span id="an_4:24">4:24</span>  Bi ko bokk ya déggee nag, ñu mànkoo,
diis seen kàddu Yàlla ne: «Boroom bi, yaa sàkk asamaan, suuf, géej ak
lépp li nekk ci seen biir.

<span id="an_4:25">4:25</span>  Yaa wax, jaar ci sunu maam Daawuda sa
jaam, mi doon gémmiñu Xel mu Sell mi, ne:“Lu tax xeeti àddina di bax?Lu
tax ñuy fexe lu mënul a am?

<span id="an_4:26">4:26</span>  Buuri àddina dañoo booloo,te kilifa yi
dajaloo,di bañ Boroom bi ak Almaseem.”

<span id="an_4:27">4:27</span>  Ndaxte ci dëgg ci dëkk bii, Erodd ak
Poñsë Pilaat ànd ak xeeti àddina ak bànni Israyil, likkoo nañu, ngir
daaneel sa Ndaw lu sell li nga fal, di Yeesu,

<span id="an_4:28">4:28</span>  te def lépp, li sa kàttan ak sa ndigal
tëraloon.

<span id="an_4:29">4:29</span>  Léegi nag Boroom bi, seetal seeni tëkku
te may say jaam, nuy wax sa kàddu ak fit.

<span id="an_4:30">4:30</span>  Tàllalal sa loxo, ci wéral ak ci wone ay
kéemaan ak ay firnde, jaarale ko ci turu Yeesu, sa Ndaw lu sell li.»

<span id="an_4:31">4:31</span>  Bi ñu ñaanee ba noppi, bérab ba ñu
booloo woon daldi yengatu; te ñoom ñépp fees ak Xel mu Sell mi, ñuy wax
kàddug Yàlla ak fit wu dëgër.

<span id="an_4:32">4:32</span>  Noonu mbooloom ñu gëm ñi bokk menn xel
ak benn xalaat. Kenn daawul aakimoo dara ci alalam, waaye ñoo bokkoon
lépp.

<span id="an_4:33">4:33</span>  Te ndaw yi di seedeel ndekkitel Yeesu
Boroom bi ak kàttan gu réy. Te yiw wu yaatu ëmb leen, ñoom ñépp.

<span id="an_4:34">4:34</span>  Kenn ci ñoom ñàkkul dara, ndaxte képp ku
nekk boroom suuf mbaa am ay kër, jaay na ko, indi njëg gi,

<span id="an_4:35">4:35</span>  teg ko ci loxoy ndaw ya; ñu di ci sédd,
kenn ku nekk li mu soxla.

<span id="an_4:36">4:36</span>  Noonu amoon na fa ku tudd Yuusufa, te
ndaw yi dàkkentale ko Barnabas, miy tekki «Kiy dëgëral fit yi,» mu
soqikoo ci giiru Lewi, te juddoo dunu Sipar.

<span id="an_4:37">4:37</span>  Moom nag jaay na tool, ba mu moom, indi
xaalis ba, teg ko ci loxoy ndaw ya.

<span id="an_5:1">5:1</span>  Naka noonu nit ku tudd Anañas, ànd ak
Safira jabaram, jaay làccu suuf.

<span id="an_5:2">5:2</span>  Mu dencal boppam benn cér ca njëg ga, ànd
ca ak jabaram; ba noppi mu indi cér ba ca des, teg ko ci loxoy ndaw ya.

<span id="an_5:3">5:3</span>  Bi mu ko defee Piyeer ne ko: «Anañas, lu
tax nga bàyyi Seytaane dugg la, ba fees sa xol, ngay wor Xel mu Sell mi,
ci li nga dencal sa bopp benn cér ci njëg gi?

<span id="an_5:4">5:4</span>  Bi mu jaragul, ndax moomuloo ko woon? Te
bi mu jaree, ndax yilifuloo woon njëg gi? Lu tax nga fas ci sa xol def
nii? Woruloo nit ñi, waaye Yàlla nga wor.»

<span id="an_5:5">5:5</span>  Bi Anañas déggee baat yooyu, mu daanu dee.
Ñi ko dégg ñépp tiit, ba ne nërëm.

<span id="an_5:6">5:6</span>  Noonu waxambaane ya jóg, ñu sàng ko, yóbbu
ko, jébbal Yàlla.

<span id="an_5:7">5:7</span>  Ñetti waxtu gannaaw ga, jabaram duggsi,
fekk xamul la fa xew.

<span id="an_5:8">5:8</span>  Piyeer daldi ko ne: «Wax ma, ndax lii mooy
njëgu tool bi?» Mu tontu ko: «Waawaaw, lii la.»

<span id="an_5:9">5:9</span>  Ci kaw loolu Piyeer ne ko: «Lu tax ngeen
ànd, di diiŋat Xelu Boroom bi? Ñi denci woon sa jëkkër ñu ngi nii ci
bunt bi, te dinañu la yóbbu.»

<span id="an_5:10">5:10</span>  Ca saa sa mu daanu ciy tànkam dee. Bi
waxambaane ya agsee nag, ñu fekk ko, mu faatu; ñu yóbbu ko, def ko ci
wetu jëkkëram.

<span id="an_5:11">5:11</span>  Noonu tiitaange ju mag tàbbi ci mbooloom
ñi gëm ñépp ak ñi ko dégg ñépp.

<span id="an_5:12">5:12</span>  Bi loolu amee ay kéemaan ak ay firnde yu
bare di xew ci nit ñi, jaare ca loxoy ndaw ya. Ñépp di booloo ca
Werandaa bu Suleymaan ca kër Yàlla ga.

<span id="an_5:13">5:13</span>  Te kenn ci ña ca des ñemewul a booloo ak
ñoom, waaye nit ñépp di leen màggal.

<span id="an_5:14">5:14</span>  Moona ay nit ñu gën a bare, góor ak
jigéen, di gëm Boroom bi, tey taq ci ñoom.

<span id="an_5:15">5:15</span>  Nit ñi indi sax ñu wopp ca mbedd ya, teg
leen ca ay lal yu ndaw ak ay leeso, ngir bu Piyeer di jaar, doonte
takkandeeram sax yiir ñenn ci ñoom.

<span id="an_5:16">5:16</span>  Te it nit ñu bare dajaloo, jóge ca dëkk
ya wër Yerusalem, ñu indi ay jarag ak ñu rab yu bon sadd; te ñoom ñépp
daldi wér.

<span id="an_5:17">5:17</span>  Booba saraxalekat bu mag ba jóg ak
gàngooram gépp, maanaam kureelu Sadusen, ga fa dëkk. Kiñaan gu mag jàpp
leen,

<span id="an_5:18">5:18</span>  ba ñu jàpp ndaw ya, tëj leen ca kaso ba.

<span id="an_5:19">5:19</span>  Waaye ci guddi malaakam Boroom bi ubbi
buntu kaso ba, génne leen ci biti naan:

<span id="an_5:20">5:20</span>  «Demleen taxaw ca kër Yàlla ga, te xamal
nit ñi lépp lu jëm ci dund gu wóor gii.»

<span id="an_5:21">5:21</span>  Bi ñu déggee loolu, ñu dugg ca kër Yàlla
ga ci suba teel, daldi waare. Bi ñu koy def, saraxalekat bu mag ba ak
gàngooram ñëw, woolu kureelu àttekat ya, maanaam mbooloom njiiti bànni
Israyil gépp; ñu yónnee, ngir jëli ndaw ya ca kaso ba.

<span id="an_5:22">5:22</span>  Waaye bi wottukati kër Yàlla ga agsee ca
kaso ba, gisuñu leen fa; ñu daldi dellusi, yégle ko

<span id="an_5:23">5:23</span>  ne: «Fekk nanu kaso ba tëju bu wóor ak
wottukat ya taxaw ca bunt ya, waaye bi nu ko tijjee, fekkunu kenn ci
biir.»

<span id="an_5:24">5:24</span>  Bi kilifag wottukati kër Yàlla ga ak
saraxalekat yu mag ya déggee loolu, ñu daldi ciy jaaxle lool, ñuy
laajante, fu lii di mujj.

<span id="an_5:25">5:25</span>  Noonu benn waay ñëw, yégal leen ne: «Nit
ñi ngeen tëjoon ñu ngi taxaw ca kër Yàlla ga, di jàngal nit ñi.»

<span id="an_5:26">5:26</span>  Ci kaw loolu kilifa ga ak wottukat ya
dem jëli leen; waaye boolewuñu ci fitna, ngir ragal nit ñi sànni leen ay
xeer.

<span id="an_5:27">5:27</span>  Bi ñu leen indee, ñu dëj leen ci kanamu
mbooloo ma. Saraxalekat bu mag ba laaj leen

<span id="an_5:28">5:28</span>  ne: «Ndax terewunu leen ci lu wér, ngeen
waare ci tur woowu, te fi mu ne dajal ngeen Yerusalem ak seeni waare,
rax-ca-dolli yéena ngi nuy fexee taqal deretu nit kooku.»

<span id="an_5:29">5:29</span>  Waaye Piyeer ak ndaw ya tontu leen ne:
«Déggal Yàlla moo gën déggal nit.

<span id="an_5:30">5:30</span>  Yàllay sunuy maam dekkal na Yeesu, mi
ngeen bóomoon ci wékk ko ca bant ba.

<span id="an_5:31">5:31</span>  Te Yàlla yékkati na ko ci ndeyjooram, mu
nekk Buur ak Musalkat, ngir may bànni Israyil réccu, ba mu baal leen
seeni bàkkaar.

<span id="an_5:32">5:32</span>  Seede nanu loolu, nun ak Xel mu Sell, mi
Yàlla may ñi koy déggal.»

<span id="an_5:33">5:33</span>  Bi ñu déggee loolu, ñu mer ba seen xol
di dagg, ñu bëgg leen a rey.

<span id="an_5:34">5:34</span>  Waaye amoon na fa nit ku tudd Gamaleel,
bokk ci tariixab Farisen ya, di xutbakat bu tedd ci yoonu Musaa, mu jóg
ca mbooloo ma, santaane ñu génne leen tuuti.

<span id="an_5:35">5:35</span>  Bi ñu ko defee mu ne leen: «Yéen bokki
Israyil, moytuleen li ngeen di def nit ñooñu.

<span id="an_5:36">5:36</span>  Ndaxte bu yàggul Tëdas jógoon na,
mbubboo daraja, ba lu mat ñeenti téeméeri nit takktoo ak moom. Tëdas
moomu nag reyees na ko, te ñi ko toppoon ñépp tasaaroo, ba seen pexe
nasax.

<span id="an_5:37">5:37</span>  Gannaawam it Yudaa mu Galile jóg, ca
jamono ja ñu doon bind waa réew ma, mu jógloo nit ñu bare, ñu ànd ak
moom. Moom itam dee na, te ay nitam ñépp tasaaroo.

<span id="an_5:38">5:38</span>  Léegi maa ngi leen di wax, génnleen ci
mbirum ñooñu te bàyyi leen ñu dem. Ndaxte bu seen pas-pas mbaa seen jëf
dee pexem nit, dina yàqu.

<span id="an_5:39">5:39</span>  Waaye bu fekkee ne ndogalu Yàlla la,
dungeen ko man a fanq, ngir ragal a jànkoonte ak Yàlla.»

<span id="an_5:40">5:40</span>  Bi mu waxee loolu, ñu fekk ko ci
xalaatam; ñu woo ndaw ya, daldi leen dóor ay yar, tere leen, ñu waxati
dara ci turu Yeesu, ba noppi bàyyi leen, ñu dem.

<span id="an_5:41">5:41</span>  Ndaw ya nag jóge ca kanam kureelu
àttekat ya, bég ci li leen Yàlla jàppe, ñu yeyoo yenu toroxte ngir Tur
wa.

<span id="an_5:42">5:42</span>  Noonu bés bu nekk ca kër Yàlla ga ak ca
kër ya, daawuñu noppee jàngale ak a xamle xebaar bu baax bi, ne Yeesu
mooy Almasi bi.

<span id="an_6:1">6:1</span>  Ca bés yooyu, naka taalibe yi di gën a
bare, Yawut yiy làkk gereg tàmbalee ñaxtu ci mbirum Yawut tigi yi, te
lii a ko waral: jigéen ñi seen jëkkër dee, te ñu bokk ci ñoom,
naraalewuñu leen ca ndimbal, la ñuy séddale bés bu nekk.

<span id="an_6:2">6:2</span>  Noonu fukki ndaw ya ak ñaar woo mbooloom
taalibe ya ne leen: «Nu bàyyi kàddug Yàlla, di topptoo mbirum séddale,
loolu jekkul ci nun.

<span id="an_6:3">6:3</span>  Kon nag bokk yi, tànnleen juróom-ñaari nit
ci seen biir, ñu am seede su rafet te fees ak Xel mu Sell mi ak sago, nu
dénk leen liggéey bii.

<span id="an_6:4">6:4</span>  Waaye nun dinanu wéy ci ñaan ci Yàlla ak
ci yenub xamle kàddu gi.»

<span id="an_6:5">6:5</span>  Lii ñu wax nag neex na mbooloo mépp. Noonu
ñu tànn Ecen, di nit ku fees ak ngëm ak Xel mu Sell mi, boole ci Filib
ak Porokor, teg ca Nikanor, Timon, Parmenas ak Nikolas, mi juddoo Ancos
te tuub ci yoonu Yawut ya.

<span id="an_6:6">6:6</span>  Ñu jébbal leen ndaw ya, ñaanal leen, teg
leen loxo.

<span id="an_6:7">6:7</span>  Noonu kàddug Yàlla di law, ba mbooloom
taalibe yi di yokku bu bare ci Yerusalem; te saraxalekat yu bare déggal
Yàlla ci topp yoonu ngëm wi.

<span id="an_6:8">6:8</span>  Naka noona Ecen, mi fees ak yiw ak kàttan,
di def ay kéemaan yu mag ak ay firnde ca nit ña.

<span id="an_6:9">6:9</span>  Waaye ay nit jóg, bokk ci jàngu, bi ñuy
wax Jàngub ñi ñu goreel, di ay niti dëkki Siren ak Alegsàndiri, ak it
waa diiwaani Silisi ak Asi. Ñuy werante ak Ecen,

<span id="an_6:10">6:10</span>  waaye àttanuñu sagoom ak Xel mi muy
waxe.

<span id="an_6:11">6:11</span>  Kon ñu daldi jënd ay nit, ñu ne: «Dégg
nanu ko, muy sosal Musaa ak Yàlla.»

<span id="an_6:12">6:12</span>  Noonu ñu jógloo nit ñi ak njiit yi ak
xutbakat yi, ñu dal ci kawam, jàpp ko, yóbbu ko ca kureelu àttekat ya.

<span id="an_6:13">6:13</span>  Te ñu sàkk ay naaféq yuy seede ne: «Kii
du bàyyee wax lu juuyoo ak bérab bu sell ba ak yoonu Musaa.

<span id="an_6:14">6:14</span>  Ndaxte dégg nanu, muy wax ne, Yeesum
Nasaret moomu dina daaneel bérab bii te soppi aada, yi nu Musaa batale
woon.»

<span id="an_6:15">6:15</span>  Bi ñu ko waxee, ña toogoon ñépp ca
mbooloo ma xool ko jàkk, gis xar-kanamam, mu mel ni xar-kanamu malaaka.

<span id="an_7:1">7:1</span>  Noonu saraxalekat bu mag ba ne ko: «Ndax
loolu dëgg la?»

<span id="an_7:2">7:2</span>  Ecen tontu ko: «Yéen samay bokk ak samay
baay, dégluleen! Yàlla, miy Boroom ndam, feeñu woon na sunu maam
Ibraayma, bi mu nekkee réewu Mesopotami, te dëkkagul woon Karan.

<span id="an_7:3">7:3</span>  Mu ne ko: “Toxul sa réew, bàyyi say bokk,
te ñëw ci réew, mi ma lay won.”

<span id="an_7:4">7:4</span>  «Ci kaw loolu mu génn réewu niti Kalde,
dëkksi Karan. Te bi baayam faatoo, Yàlla toxale ko foofa, dëël ko ci
réew, mi ngeen dëkk léegi.

<span id="an_7:5">7:5</span>  Waaye mayu ko fa genn moomeel gu mu war a
donnale, du sax fu mu man a teg tànkam; waaye dig na ko ne, dina ko may
réew mi, mu yilif ko moom ak askanam, fekk booba amagul doom.

<span id="an_7:6">7:6</span>  Yàlla ne ko: “Ñi soqikoo ci yaw dinañu
ganeyaan ci réew mu ñu dëkkul; dees na leen def ay jaam, di leen fitnaal
diirub ñeenti téeméeri at.”

<span id="an_7:7">7:7</span>  Waaye Yàlla nee na: “Xeet wi leen jaamloo,
man maa leen di àtte te gannaaw loolu dinañu génn, di ma jaamu ci bérab
bii.”

<span id="an_7:8">7:8</span>  Yàlla nag tëral kóllëre seen diggante, fas
ko ci màndargam xaraf. Noonu Ibraayma jur Isaaxa, xarafal ko ca
juróom-ñetteelu fan ba; Isaaxa def noonu Yanqóoba, Yanqóoba it def noonu
fukki maam ya ak ñaar, ñi sos xeet wi.

<span id="an_7:9">7:9</span>  «Naka maam yooyu, dañoo iñaane Yuusufa, ba
jaay ko, mu jëm réewu Misra. Waaye Yàlla taxawu ko,

<span id="an_7:10">7:10</span>  génne ko ci coonoom yépp, defal ko yiw
ak xel ci kanamu Firawna, buuru Misra, mu def ko kilifag Misra ak këram
gépp.

<span id="an_7:11">7:11</span>  «Bi loolu amee xiif tàbbi ci biir Misra
ak réewu Kanaan mépp, ba toskare ja metti lool, te sunuy maam amatuñu lu
ñu lekk.

<span id="an_7:12">7:12</span>  Yanqóoba nag dégg ne, Misra am na dugub,
mu yebal ca sunuy maam, ñu dem fa yoon wu jëkk.

<span id="an_7:13">7:13</span>  Bi fa ay doomi baayam delloo nag,
Yuusufa xàmmiku leen, te Firawna xamante ak njabootam.

<span id="an_7:14">7:14</span>  Ci kaw loolu Yuusufa yeble, woo baayam
ak mbokkam yépp, ñuy juróom-ñaar-fukki nit ak juróom.

<span id="an_7:15">7:15</span>  Noonu Yanqóoba dem Misra, faatu fa, moom
ak sunuy maam.

<span id="an_7:16">7:16</span>  Gannaaw loolu ñu yóbbu seeni néew Sikem,
dugal leen ca bàmmeel, ba Ibraayma jëndoon ak xaalis ca doomi Emor ca
Sikem.

<span id="an_7:17">7:17</span>  «Bi loolu wéyee jamono ji jege woon na,
ngir Yàlla amal li mu digoon Ibraayma ci ngiñ; fekk xeet wa di law tey
gën a bare ci Misra,

<span id="an_7:18">7:18</span>  ba keroog beneen buur bu xamul Yuusufa
di falu ci Misra.

<span id="an_7:19">7:19</span>  Buur boobu nag dafa daan nax sunu xeet,
di fitnaal sunuy maam, ba di leen sànniloo seeni doom, ngir ñu dee.

<span id="an_7:20">7:20</span>  «Booba nag la Musaa juddu, di ku rafet
ci kanam Yàlla; ñu yor ko ñetti weer ci biir kër baayam,

<span id="an_7:21">7:21</span>  ba noppi sànni ko. Noonu doom ju jigéen
ju Firawna for ko, yar ko ni doomam.

<span id="an_7:22">7:22</span>  Musaa nag di ku yeewu ci xam-xamu waa
Misra bépp, di jàmbaar ci wax ak jëf.

<span id="an_7:23">7:23</span>  «Bi mu demee ba am ñeent-fukki at, mu
fas yéeney seeti ay bokkam, maanaam bànni Israyil.

<span id="an_7:24">7:24</span>  Noonu mu gis ca ku ñuy néewal doole, mu
sotle ko, feyyul ko, ba dóor waayi Misra ja.

<span id="an_7:25">7:25</span>  Mu defe ne, ay bokkam dinañu xam ne, ciy
loxoom la leen Yàllay musale, waaye xamuñu ko.

<span id="an_7:26">7:26</span>  Ca ëllëg sa mu juux ci ay Yawut yuy
xeex, mu di leen jéem a jubale ne leen: “Yéen ay bokk ngeen, lu tax
ngeen di xeex?”

<span id="an_7:27">7:27</span>  Waaye kiy néewal doole moroomam bëmëx ko
ne: “Ku la teg kilifa ak àttekat ci sunu kaw?

<span id="an_7:28">7:28</span>  Ndax danga maa bëgg a rey, ni nga defoon
démb waayi Misra ja?”

<span id="an_7:29">7:29</span>  Bi Musaa déggee wax jooju, mu daldi daw,
dem réewu Majan, di fa ab doxandéem; mu séy fa, ba am ñaari doom.

<span id="an_7:30">7:30</span>  «Lu ko wees ñeent-fukki at nag, bi mu
nekkee ca màndiŋu tundu Sinayi, malaaka feeñu ko ci takk-takku safara ci
biir as ngarab.

<span id="an_7:31">7:31</span>  Bi ko Musaa gisee, mu daldi waaru ci li
mu gis; mu jegesi ngir niir ko, dégg baatu Boroom bi ne ko:

<span id="an_7:32">7:32</span>  “Man maay sa Yàllay maam, di Yàllay
Ibraayma, Isaaxa ak Yanqóoba.” Ci kaw loolu Musaa tiit bay lox, te
ñemeetul a xool.

<span id="an_7:33">7:33</span>  Noonu Boroom bi ne ko: “Summil say dàll,
ndaxte bérab bi nga taxaw, bérab bu sell la.

<span id="an_7:34">7:34</span>  Gis naa bu baax fitnay sama xeet ci
Misra te dégg naa seeni tawat, kon wàcc naa ngir musal leen. Léegi nag
ñëwal, dinaa la yebal Misra.”

<span id="an_7:35">7:35</span>  «Musaa moomu bañoon nañu ko, ba ne ko:
“Ku la teg kilifa ak àttekat?” Waaye moom la Yàlla yebal, jaarale ko ci
malaaka mi ko feeñu ca ngarab sa, ngir mu nekk kilifa gu leen di goreel.

<span id="an_7:36">7:36</span>  Moo leen génne réewu Misra, di def ay
kéemaan ak ay firnde ca réew ma, ca Géej gu xonq ga ak ca màndiŋ ma
diirub ñeent-fukki at.

<span id="an_7:37">7:37</span>  Musaa moomu moo ne woon bànni Israyil:
“Yàlla dina leen feeñalal ci seeni bokk Yonent bu mel ni man.”

<span id="an_7:38">7:38</span>  Te moo nekkoon ak mbooloo ma ca màndiŋ
ma, ànd ak sunuy maam, wéttalikoo malaaka, mi waxoon ak moom ci tundu
Sinayi. Te mu jote ci Yàlla kàddu yiy dund, ngir jottali nu ko.

<span id="an_7:39">7:39</span>  Waaye sunuy maam nanguwuñu koo déggal;
dañu koo bañ te seeni xel dëpp, dellu Misra.

<span id="an_7:40">7:40</span>  Ñu sant Aaroona ne: “Sàkkal nu ay yàlla
yuy jiitu ci sunu kanam, ndaxte Musaa male nu génne ci réewu Misra,
xamunu lu ko dal.”

<span id="an_7:41">7:41</span>  Booba nag ñu tëgglu aw sëllu, muy xërëm,
ñu di ko tuuru, di bànneexu ci seeni jëfi loxo.

<span id="an_7:42">7:42</span>  Waaye bi ñu ko defee Yàlla dëddu leen,
bërgël leen, ñuy jaamu biddiiwi asamaan. Moom lañu bind ci téereb yonent
yi ne:“Yéen bànni Israyil, ndax rendi ngeen jur,jébbal ma, boole ko ak i
sarax,diirub ñeent-fukki at ca màndiŋ ma?

<span id="an_7:43">7:43</span>  Yóbbu ngeen sax fu nekk tànt,biy
màggalukaayu Molog ak biddiiwub Refan,bi ñu daan bokkaaleel Yàlla,di ay
nataal, yi ngeen defoon ngir màggal leen!Kon nag dinaa leen toxal,yóbbu
leen ci gannaaw réewu Babilon.”

<span id="an_7:44">7:44</span>  «Sunuy maam amoon nañu ca màndiŋ ma
tàntu màggalukaay, bi ëmboon li Yàlla seede. Tànt boobu nag defoon nañu
ko, roye ko ci bi Musaa gisoon, ni ko ko Yàlla sante woon.

<span id="an_7:45">7:45</span>  Te gannaaw ga, bi Yosuwe nekkee kilifag
sunuy maam, ñu jot tànt ba ñoom it, yóbbu ko ca réew, ma ñu nangu ca
xeet ya Yàlla dàq ci seen kanam. Tànt ba nekk fa, ba ci jamonoy Daawuda.

<span id="an_7:46">7:46</span>  Moom yiw na fa kanam Yàlla, mu ñaan ko,
mu sàkkal ko kër ngir askanu Yanqóoba.

<span id="an_7:47">7:47</span>  Waaye Suleymaan moo tabaxal Yàlla kër
ga.

<span id="an_7:48">7:48</span>  «Moona Aji Kawe ji du dëkk ci fu loxol
nit defar; moom la ab yonent wax ne:

<span id="an_7:49">7:49</span>  “Asamaan mooy sama jal,te suuf mooy sama
tegukaayu tànk.Kon gan kër ngeen may tabaxal,mbaa fan mooy sama bérabu
noppalukaay?

<span id="an_7:50">7:50</span>  Ndax du sama loxo moo defar yëf yooyu
yépp?— Moom la Boroom bi doon wax.”

<span id="an_7:51">7:51</span>  «Yéen ñi dëgër bopp, ànd ak xol buy bañ
ak ay nopp yuy fatt, mel ni ñi xamul Yàlla. Dungeen noppeek a diiroo ak
Xel mu Sell mi; ni ko seen baay yi daan defe, noonu ngeen di def yéen
itam.

<span id="an_7:52">7:52</span>  Kan ca yonent ya la seeni maam tegul
woon ay fitna? Rey nañu ñi doon yégle ñëwug Aji Jub ji, moom mi ngeen
jébbale léegi, ba ñu rey ko.

<span id="an_7:53">7:53</span>  Jot ngeen yoonu Musaa, wi Yàlla wàcce
jaarale ko ci ay malaaka, te sàggane ngeen ko.»

<span id="an_7:54">7:54</span>  Bi ñu déggee loolu nag, seeni xol di
dagg, ñuy yéyu, jëm ci kawam.

<span id="an_7:55">7:55</span>  Waaye Ecen, mi fees ak Xel mu Sell mi,
ne jàkk ci asamaan, gis ndamu Yàlla, te gis Yeesu mi taxaw ci ndeyjooru
Yàlla.

<span id="an_7:56">7:56</span>  Mu ne: «Seetleen, maa ngi gis asamaan yi
ubbiku, te Doomu nit kaa ngii taxaw ci ndeyjooru Yàlla.»

<span id="an_7:57">7:57</span>  Bi ñu déggee loolu, ñu daldi xaacu ca
kaw, tey dar seeni nopp; ñu ànd, ne milib ci kawam;

<span id="an_7:58">7:58</span>  ñu wat-wate ko, génne ko dëkk ba, dóor
ko ay doj, ba mu dee. Seede ya tegoon nañu seeni yére ci tànki
waxambaane wu tudd Sool.

<span id="an_7:59">7:59</span>  Noonu ñu dóor Ecen ay doj, muy ñaan
Yàlla ne: «Boroom bi Yeesu, nangul sama ruu!»

<span id="an_7:60">7:60</span>  Bi mu ko waxee, mu sukk, wax ak baat bu
kawe: «Boroom bi, bu leen bindal bàkkaar bii,» ba noppi mu nelaw.

<span id="an_8:1">8:1</span>  Sool moom ànd na ci ñi doon rey Ecen. Bés
booba nag fitna ju metti dal na ci mbooloom ñi gëm, mi nekk Yerusalem,
ba ñépp, ñu moy ndaw ya, tasaaroo ci diiwaani Yude ak Samari.

<span id="an_8:2">8:2</span>  Ay nit ñu ragal Yàlla fab Ecen, jébbal ko
Boroom bi, di ko jooy bu wér.

<span id="an_8:3">8:3</span>  Waaye naka Sool, mu ngay tas mbooloom ñi
gëm, di tàbbi ca kër ya, tey jàpp góor ak jigéen, di leen tëj kaso.

<span id="an_8:4">8:4</span>  Ñi tasaaroo nag dem fu nekk, di fa xamle
xebaar bu baax bu kàddug Yàlla.

<span id="an_8:5">8:5</span>  Naka Filib mu dem ca benn dëkk ca Samari,
di leen yégal Kirist.

<span id="an_8:6">8:6</span>  Bi ko mbooloo mi déggee te gis kéemaan yi
muy def, ñu bokk benn xalaat, fekki ko ci li mu wax.

<span id="an_8:7">8:7</span>  Ndaxte ay rab yu bon bàyyi nañu nit ñu
bare, ña ñu jàppoon, di yuuxu ci kaw; te ñu bare ñu làggi ak ñu lafañ
daldi wér.

<span id="an_8:8">8:8</span>  Noonu mbég mu réy tàbbi ca dëkk ba.

<span id="an_8:9">8:9</span>  Amoon na nag nit ku tudd Simoŋ, di
luxuskat bu yàgg ca dëkk ba, te daan yéem waa Samari gépp, ci naan: «Aji
Màgg laa.»

<span id="an_8:10">8:10</span>  Kon ñépp, mag ak ndaw, taq ci moom ne:
«Kii mooy jaasiy Aji Kàttan ji.»

<span id="an_8:11">8:11</span>  Ñu taq ci moom, ndax li mu leen yàgg a
waar ci ay luxus.

<span id="an_8:12">8:12</span>  Waaye bi ñu gëmee xebaar bu baax, bi
Filib yégle jëm ci nguurug Yàlla ak turu Yeesu Kirist, góor ak jigéen
daldi nangu, ñu sóob leen ci ndox.

<span id="an_8:13">8:13</span>  Simoŋ sax gëm, ñu sóob ko ci ndox; mu
wéy nag ci topp Filib, di waaru ci kéemaan yi ak firnde yu mag yiy am.

<span id="an_8:14">8:14</span>  Bi nga xamee ne ndaw yi nekk Yerusalem
yég nañu ne, waa Samari nangu nañu kàddug Yàlla; ñu yónni fa Piyeer ak
Yowaana.

<span id="an_8:15">8:15</span>  Ñu dem fa nag, ñaanal leen, ngir ñu jot
Xel mu Sell mi.

<span id="an_8:16">8:16</span>  Ndaxte wàccagul ci kenn ci ñoom, waaye
sóoboon nañu leen rekk ci ndox ci turu Boroom bi Yeesu.

<span id="an_8:17">8:17</span>  Noonu Piyeer ak Yowaana teg leen loxo,
ñu jot Xel mu Sell mi.

<span id="an_8:18">8:18</span>  Bi Simoŋ gisee nag ne Yàlla may na Xel
mi jaarale ko ci loxoy ndaw ya, mu indil leen xaalis,

<span id="an_8:19">8:19</span>  ne leen: «Mayleen ma sañ-sañ boobu, ba
ku ma teg samay loxo, nga jot Xel mu Sell mi.»

<span id="an_8:20">8:20</span>  Waaye Piyeer ne ko: «Asarul ak sa
xaalis, yaw mi yaakaar ne, man ngaa jënd mayu Yàlla ak xaalis.

<span id="an_8:21">8:21</span>  Amuloo benn wàll mbaa cér ci lii, ndaxte
sa xol laabul ci kanam Yàlla.

<span id="an_8:22">8:22</span>  Réccul nag sa coxor te ñaan Boroom bi,
mu baal la sa xalaatu xol, su manee am.

<span id="an_8:23">8:23</span>  Ndaxte gis naa ne, sóobu nga ci lu wex
xat ci kanam Yàlla, te bàkkaar noot na la.»

<span id="an_8:24">8:24</span>  Simoŋ nag ne leen: «Ñaanal-leen ma ci
Boroom bi, ngir mu fegal ma li ngeen wax.»

<span id="an_8:25">8:25</span>  Noonu bi ñu seedeelee Yàlla te wax ci
kàddoom, ñu dellu Yerusalem, di xamle xebaar bu baax bi ci dëkk yu bare
yu waa Samari.

<span id="an_8:26">8:26</span>  Naka noonu benn malaakam Boroom bi ne
Filib: «Jógal te jublu Misra, jaar ci yoon wi jóge Yerusalem, jëm Gasa,
di màndiŋ.»

<span id="an_8:27">8:27</span>  Filib jóg dem. Noonu mu gis fa nitu
Ecópi ku yoom, di jaraaf ju mag ci Kandas, buur bu jigéen bu Ecópi, te
di ko wottul xaalisam bépp. Fekk mu ñëwoon Yerusalem, ngir màggalsi
Yàlla, bay dellu;

<span id="an_8:28">8:28</span>  mu toog ci watiiram, di jàng téereb
yonent Yàlla Esayi.

<span id="an_8:29">8:29</span>  Xel mi nag ne Filib: «Dabal watiir
wale.»

<span id="an_8:30">8:30</span>  Noonu Filib dawsi, mu dégg waayi Ecópi
ja, di jàng téereb yonent Yàlla Esayi. Mu laaj ko: «Ndax xam nga li ngay
jàng?»

<span id="an_8:31">8:31</span>  Mu tontu ko ne: «Nu ma ko man a xame, su
ma ko kenn firilul?» Mu woo Filib nag, mu yéeg, toog ak moom.

<span id="an_8:32">8:32</span>  Fekk aaya yii la doon jàng ci Mbind
mi:«Yóbbu nañu ko ni xar mu ñuy rendiji;ni mburt mu luu ci kanami
watkat,mu ne cell.

<span id="an_8:33">8:33</span>  Ci toroxteem nangu nañu dëggam;ñi mu
tollool jamono, ku ci xalaat lii?Jële nañu bakkanam ci àddina.»

<span id="an_8:34">8:34</span>  Jaraaf ja nag ne Filib: «Maa ngi lay
laaj, ci mbirum kan la yonent bi jëmale wax ji? Ndax mbirum boppam lay
wax mbaa mu keneen?»

<span id="an_8:35">8:35</span>  Noonu Filib tàmbali ci aaya yooyu, xamal
ko xebaar bu baax bi ci mbirum Yeesu.

<span id="an_8:36">8:36</span>  Bi ñuy jaar ci yoon wi, ñu agsi ci ndox.
Jaraaf ja ne ko: «Ndox a ngi nii, ana lu tere, nga sóob ma ci?»

<span id="an_8:38">8:38</span>  Mu santaane nag, ñu taxawal watiir wa;
Filib ak jaraaf ja wàcc ñoom ñaar ci biir ndox ma, mu sóob ko ca.

<span id="an_8:39">8:39</span>  Ba noppi ñu génn ca ndox ma, te ca saa
sa Xelu Boroom bi fëkk Filib, ba jaraaf ja gisatu ko, waaye mu toppaat
yoonam, ànd ak mbég.

<span id="an_8:40">8:40</span>  Filib moom teeri dëkku Asot, muy jaar ci
dëkk yépp, di fa xamle xebaar bu baax bi, ba kera muy ñëw dëkku Sesare.

<span id="an_9:1">9:1</span>  Naka Sool, muy tëkkoo rey taalibey Boroom
bi, ba di ko noyyee far. Mu dem nag ca saraxalekat bu mag ba,

<span id="an_9:2">9:2</span>  laaj ko ay bataaxal yu muy yóbbul jànguy
dëkku Damas. Noonu ñu mu fa fekk, te ñu bokk ci yoon wi, góor mbaa
jigéen, mu am dogalu yeew leen, indi leen Yerusalem.

<span id="an_9:3">9:3</span>  Waaye bi muy jub Damas, ca saa sa leer gu
jóge asamaan melax, ba ëmb ko.

<span id="an_9:4">9:4</span>  Mu daanu ci suuf, dégg baat bu ko ne:
«Sool, Sool, lu tax nga di ma fitnaal?»

<span id="an_9:5">9:5</span>  Mu wuyu ne: «Yaay kan Boroom bi?» Boroom
bi ne ko: «Maay Yeesu, mi ngay fitnaal.

<span id="an_9:6">9:6</span>  Waaye jógal, dugg ca dëkk ba, te dinañu la
wax li nga war a def.»

<span id="an_9:7">9:7</span>  Nit ñi ànd ak moom nag taxaw, waaru ba
luu, ci li ñu dégg baat bi te gisuñu kenn.

<span id="an_9:8">9:8</span>  Noonu Sool jóg, xippi, waaye gisul dara;
kon ñu wommat ko, yóbbu ko Damas.

<span id="an_9:9">9:9</span>  Diirub ñetti fan gisul dara, lekkul,
naanul.

<span id="an_9:10">9:10</span>  Amoon na nag ci Damas taalibe bu tudd
Anañas. Bi loolu amee nag Boroom bi feeñu ko ne: «Anañas!» Mu wuyu: «Maa
ngi nii Boroom bi.»

<span id="an_9:11">9:11</span>  Boroom bi ne ko: «Jógal, nga jaar ci
mbedd, mi ñuy wax Mbedd mu jub mi, te seet ci kër Yudaa nit ku tudd Sool
te dëkk Tars, ndaxte mu ngay ñaan.

<span id="an_9:12">9:12</span>  Te gis na cim peeñu nit ku tudd Anañas,
mu dugg, teg ko ay loxo, ba muy gisaat.»

<span id="an_9:13">9:13</span>  Waaye Anañas tontu ko ne: «Boroom bi,
dégg naa ci nit ñu bare ci mbirum kooku, ñu seede lu bare lu bon lu mu
def say gaay ci Yerusalem.

<span id="an_9:14">9:14</span>  Te indaale na fii sax sañ-sañ bu jóge ci
saraxalekat yu mag ya, ngir yeew képp kuy tudd saw tur.»

<span id="an_9:15">9:15</span>  Waaye Boroom bi ne ko: «Demal, ndaxte
maa ko tànn, muy sama jëfandukaay, ngir yóbbu sama tur fa kanam ñi
nekkul Yawut ak fa kanam buur yi ak bànni Israyil.

<span id="an_9:16">9:16</span>  Te dinaa ko won coono yu bare yu mu war
a dékku ngir sama tur.»

<span id="an_9:17">9:17</span>  Ci kaw loolu Anañas dem, dugg ca kër ga,
teg ay loxoom Sool. Mu ne ko: «Sool sama mbokk, Boroom bi Yeesu, mi la
feeñu woon ci kaw yoon wi, bi ngay dikk, moo ma yónni, ngir nga dellu di
gis te fees ak Xel mu Sell mi.»

<span id="an_9:18">9:18</span>  Ca saa sa lu mel ni ay waasintoor génne
ci ay bëtam, mu daldi gisaat. Noonu mu jóg, ñu sóob ko ci ndox;

<span id="an_9:19">9:19</span>  ba noppi mu lekk, amaat doole. Bi mu ko
defee mu toog ay fan ak taalibe, ya nekk Damas.

<span id="an_9:20">9:20</span>  Ca saa sa muy yégle ca jàngu ya ne,
Yeesu mooy Doomu Yàlla.

<span id="an_9:21">9:21</span>  Ñi ko dégg ñépp waaru naan: «Ndax du kii
moo daan tas ñiy tudd tur woowu ci Yerusalem, te mu ñëw fii, ngir yeew
leen, yóbbu ci kanamu saraxalekat yu mag ya?»

<span id="an_9:22">9:22</span>  Moona Sool di gën a am kàttan, bay
jaaxal Yawut yi dëkk Damas, ci di leen wax ay firnde, ne Yeesu mooy
Almasi bi.

<span id="an_9:23">9:23</span>  Ba ñu ca tegee ay fani fan, Yawut yi
daldi gise, ngir reylu ko.

<span id="an_9:24">9:24</span>  Waaye Sool yég seen pexe. Fekk guddi ak
bëccëg ñu doon wottu bunt yi yépp, ngir man koo bóom.

<span id="an_9:25">9:25</span>  Noonu taalibe yi jël ko ci guddi, def ko
ci dàmba gu réy, jaarale ko ci miir bi, yoor ko ci suuf.

<span id="an_9:26">9:26</span>  Bi Sool agsee Yerusalem, mu jéem a ànd
ak taalibe yi, waaye ñépp ragal ko, ndax gëmuñu woon ag taalibeem.

<span id="an_9:27">9:27</span>  Ci kaw loolu Barnabas jël ko, yóbbu ko
ca ndaw ya, nettali leen, ni Sool gise Boroom bi ci kaw yoon wi, ak li
mu ko wax, rax-ca-dolli fit wi mu doon waxe ci turu Yeesu ci Damas.

<span id="an_9:28">9:28</span>  Noonu mu nekk ak ñoom ci Yerusalem, di
dugg ak a génn, di wax ak fit ci turu Boroom bi.

<span id="an_9:29">9:29</span>  Muy wax ak di werante ak Yawut yiy làkk
gereg, waaye ñu di ko wut a rey.

<span id="an_9:30">9:30</span>  Bi ko bokk yi yégee nag, ñu yóbbu ko
dëkku Sesare, yebal ko dëkku Tars.

<span id="an_9:31">9:31</span>  Noonu mbooloom ñi gëm nekk ci jàmm ci
biir diiwaani Yude gépp ak Galile ak Samari; ñuy gën a dëgër, di wéy ci
ragal Yàlla, tey yokku ci ndimbalu Xel mu Sell mi.

<span id="an_9:32">9:32</span>  Piyeer nag di wër, di jaar fu nekk, tey
dem ci gaayi Yàlla yi dëkk Lidd,

<span id="an_9:33">9:33</span>  mu gis fa nit ku làggi, tudd Ene, tëdd
ci basaŋ diirub juróom-ñetti at.

<span id="an_9:34">9:34</span>  Piyeer ne ko: «Ene, Yeesu Kirist faj na
la; jógal te defar sa lal.» Noonu mu daldi jóg ca saa sa.

<span id="an_9:35">9:35</span>  Bi ko waa diiwaani Lidd ak Saron gépp
gisee, ñu daldi woññiku ci Boroom bi.

<span id="an_9:36">9:36</span>  Amoon na nag ci dëkku Yope taalibe bu
jigéen bu tudd Tabita, liy tekki «Dorkas,» maanaam «kewel,» te muy wéy
ci jëf yu baax ak saraxe.

<span id="an_9:37">9:37</span>  Ca fan yooyu mu daanu wopp, ba faatu;
noonu ñu sang ko, teg ko ca néeg, ba sut ca taax ma.

<span id="an_9:38">9:38</span>  Gannaaw Lidd sorewul ak Yope nag, te
taalibe yi dégg ne, Piyeer a nga fa, ñu yónnee ko ñaari nit, ñaan ko mu
ñëw ci ñoom ci saa si.

<span id="an_9:39">9:39</span>  Bi ko Piyeer déggee, mu jóg, ànd ak
ñoom. Bi mu ñëwee, ñu yóbbu ko ca néeg bu kawe ba. Fekk fa ay jigéen ñi
seeni jëkkër faatu, ñu daldi wër Piyeer, ñépp di jooy, di ko won
kamisool ya ak mbubb, ya Dorkas daan defar cig dundam.

<span id="an_9:40">9:40</span>  Ci kaw loolu Piyeer génne ñépp ci biti,
mu sukk, ñaan ci Yàlla, ba noppi walbatiku ca néew ba ne ko: «Tabita,
jógal!» Noonu mu xippi, gis Piyeer, daldi toog.

<span id="an_9:41">9:41</span>  Piyeer may ko loxo, yékkati ko. Mu woo
gaayi Yàlla ya ak jigéen ña, won leen ko, muy dund.

<span id="an_9:42">9:42</span>  Mbir ma siiw ca Yope gépp, ba ñu bare
gëm Boroom bi.

<span id="an_9:43">9:43</span>  Gannaaw loolu Piyeer toog ay fan ci
Yope, ci këru ku tudd Simoŋ, miy wullikat.

<span id="an_10:1">10:1</span>  Amoon na ci Sesare nit ku tudd Korney,
nekk njiitu xare, mu bokk ci mbooloom xare, mi ñuy wax mu Itali.

<span id="an_10:2">10:2</span>  Moom nag ku farlu woon ci Yàlla la, te
ragal ko, moom ak waa këram gépp; muy sarax ñu bare ci bànni Israyil,
tey saxoo ci ñaan ci Yàlla.

<span id="an_10:3">10:3</span>  Am bés ci tisbaar nag mu am peeñu, gis
bu leer malaakam Yàlla feeñu ko ne ko: «Korney!»

<span id="an_10:4">10:4</span>  Noonu Korney ne ko jàkk, daldi tiit ne
ko: «Kilifa gi, lu mu doon?» Malaaka ma ne ko: «Say ñaan ak say sarax
yéeg na fa kanam Yàlla, te nangul na la.

<span id="an_10:5">10:5</span>  Yónnil léegi nag ay nit ci dëkku Yope,
ñu woo ku tudd Simoŋ, mi ñu dàkkentale Piyeer.

<span id="an_10:6">10:6</span>  Mu nga dal fa Simoŋ wullikat, bi këram
nekk ci wetu géej.»

<span id="an_10:7">10:7</span>  Bi malaaka mi doon wax ak moom demee,
Korney woo ñaar ci ay surgaam ak benn xarekat bu farlu ci Yàlla ci ñi
koy topptoo;

<span id="an_10:8">10:8</span>  mu nettali leen lépp, yebal leen Yope.

<span id="an_10:9">10:9</span>  Ca ëllëg sa, ba ñuy jaar ca yoon wa, ba
jub dëkk ba, Piyeer yéeg ca kaw taax ma ci digg-bëccëg ngir ñaan ci
Yàlla.

<span id="an_10:10">10:10</span>  Noonu xiif dab ko fa, mu bëgg a lekk.
Waaye bi ñu koy toggal, Yàlla feeñu ko.

<span id="an_10:11">10:11</span>  Mu xool asamaan ubbiku, gis lu mel ni
sér bu mag bu ñu téye ci ñeenti laf ya, yoor ko, mu jëm suuf.

<span id="an_10:12">10:12</span>  Boroom ñeenti tànk yépp ñu nga ca, ak
yiy raam ci suuf, ak picci asamaan.

<span id="an_10:13">10:13</span>  Te baat ne ko: «Jógal, Piyeer, rey te
lekk.»

<span id="an_10:14">10:14</span>  Waaye Piyeer tontu ko: «Mukk, Boroom
bi, ndaxte musumaa lekk dara lu daganul mbaa lu araam.»

<span id="an_10:15">10:15</span>  Waaye baat bi wax ak moom ñaareelu
yoon ne ko: «Lu Yàlla sellal, bu ko araamal.»

<span id="an_10:16">10:16</span>  Ñu def ko nag, ba muy ñetti yoon, ba
noppi ñu ne cas sér ba, jëme asamaan.

<span id="an_10:17">10:17</span>  Bi loolu amee Piyeer jaaxle lool ci lu
peeñu miy tekki; fekk booba nit ñi Korney yebal, laajte woon nañu kër
Simoŋ, ba agsi ci bunt bi.

<span id="an_10:18">10:18</span>  Ñu woote nag naan: «Simoŋ, mi ñu
dàkkentale Piyeer, ndax fi la dëkk?»

<span id="an_10:19">10:19</span>  Bi Piyeer di rabal xelam ci peeñu ma,
Xel mi ne ko: «Ñetti nit a ngi nii, di la wut.

<span id="an_10:20">10:20</span>  Jógal, nga wàcc te ànd ak ñoom; bul
werante, ndaxte maa leen yebal.»

<span id="an_10:21">10:21</span>  Piyeer wàcc nag ne nit ñi: «Maa ngi
nii, man mi ngeen di wut; lu doon seeni tànk?»

<span id="an_10:22">10:22</span>  Ñu tontu ko: «Korney, njiitu xare ba,
nit ku jub la te ragal Yàlla, ba am seede su rafet ci bànni Israyil
gépp. Malaaka mu sell nag sant na ko, mu woolu la ci këram te déglu li
ngay wax.»

<span id="an_10:23">10:23</span>  Ci kaw loolu Piyeer dugal leen, dalal
leen. Ba bët setee, Piyeer jóg, dem ak ñoom, ànd ak ñenn ci bokk yi dëkk
Yope,

<span id="an_10:24">10:24</span>  te bés ba ca topp mu dikk Sesare. Fekk
Korney woo na këram ay bokkam ak i xaritam yi ko gën a jege, di xaar
Piyeer.

<span id="an_10:25">10:25</span>  Bi Piyeer duggee nag, Korney daje ak
moom, daanu ciy tànkam, sargal ko.

<span id="an_10:26">10:26</span>  Waaye Piyeer yékkati ko ne: «Jógal,
man it nit rekk laa.»

<span id="an_10:27">10:27</span>  Noonu muy waxtaan ak moom, duggsi,
fekk fa ndajem nit ñu bare.

<span id="an_10:28">10:28</span>  Mu ne leen: «Xam ngeen ne, aaye nañu
Yawut, mu jaxasoo ak ku mu bokkalul xeet, mbaa mu dugg ci këram. Waaye
Yàlla won na ma ne, warumaa ne kenn setul mbaa araam na.

<span id="an_10:29">10:29</span>  Looloo tax, bi ngeen ma wooloo, ñëw
naa ci lu àndul ak werante. Maa ngi leen di laaj nag, lu ngeen may
doye?»

<span id="an_10:30">10:30</span>  Ci kaw loolu Korney tontu ne: «Ñetti
fan a ngii may ñaan ci sama biir kër ci waxtu wii, maanaam tisbaar. Ci
saa si ku sol yére yuy melax taxaw ci sama kanam,

<span id="an_10:31">10:31</span>  mu ne ma: “Korney, say ñaan nangu na,
te say sarax egg nañu fa kanam Yàlla.

<span id="an_10:32">10:32</span>  Yónneel nag ci Yope, woolu Simoŋ, mi
ñu dàkkentale Piyeer; mu nga dal ci kër Simoŋ miy wullikat ca wetu géej
ga.”

<span id="an_10:33">10:33</span>  Yónnee naa nag ci ni mu gën a gaawe,
woolu la; te maa ngi lay sant ci li nga ñëw. Léegi nag nun ñépp nu ngi
fi ci kanam Yàlla, ngir déglu lépp li la Boroom bi sant.»

<span id="an_10:34">10:34</span>  Noonu Piyeer jël kàddu ga ne leen: «Ci
dëgg gis naa ne, Yàlla du gënale,

<span id="an_10:35">10:35</span>  waaye ci xeet yépp, ku ko ragal tey
def lu jub, moom la nangu.

<span id="an_10:36">10:36</span>  Yónnee na kàddoom bànni Israyil, di
leen xebaar jàmm, jaarale ko ci Yeesu Kirist, miy Boroom lépp.

<span id="an_10:37">10:37</span>  Xam ngeen li xewoon ci réewum Yawut
yépp, li ko tàmbalee ci diiwaanu Galile, topp ci waareb Yaxya, mu naan
nit ñi, mu sóob leen ci ndox.

<span id="an_10:38">10:38</span>  Xam ngeen ne Yàlla fal na Yeesum
Nasaret, sol ko Xel mu Sell mi ak kàttan; muy wër, di def lu baax ak di
faj ñépp ñi nekkoon ci kilifteefu Seytaane, ndaxte Yàlla ànd na ak moom.

<span id="an_10:39">10:39</span>  «Seede nanu li mu def lépp ci biir
réewu Yawut ya ak Yerusalem. Moona rey nañu ko ci wékk ko ci bant.

<span id="an_10:40">10:40</span>  Waaye Yàlla dekkal na ko ci ñetteelu
fan ba te biral ko,

<span id="an_10:41">10:41</span>  waxuma xeet wépp, waaye seede yi Yàlla
tànn lu jiitu, maanaam nun ñi daan lekk di naan ak moom gannaaw
ndekkiteem.

<span id="an_10:42">10:42</span>  Te Yeesu sant na nu, nu yégal xeet wa,
di seede ne, moom la Yàlla jagleel àtteb ñiy dund ak ñi dee.

<span id="an_10:43">10:43</span>  Yonent yépp seedeel nañu ko ne, ku ko
gëm, Yàlla dina la baal say bàkkaar ci turam.»

<span id="an_10:44">10:44</span>  Bi Piyeer di wax loolu, Xel mu Sell mi
wàcc ci kaw ñépp ñiy déglu kàddu ga.

<span id="an_10:45">10:45</span>  Yawut yi gëm yépp nag, ñi ànd ak
Piyeer, daldi waaru ci li Yàlla tuur Xel mu Sell, mi mu maye, ci ñi dul
Yawut itam.

<span id="an_10:46">10:46</span>  Ndaxte dégg nañu leen, ñuy wax yeneeni
làkk ak di màggal Yàlla.

<span id="an_10:47">10:47</span>  Booba Piyeer daldi wax ne: «Ñii jot
Xel mu Sell mi ni nun, ndax manees na leen a bañ a sóob ci ndox?»

<span id="an_10:48">10:48</span>  Noonu mu santaane, ñu sóob leen ci
ndox ci turu Yeesu Kirist. Gannaaw loolu ñu ñaan ko, mu toog ci ñoom ay
fan.

<span id="an_11:1">11:1</span>  Bi loolu amee ndaw yi ak bokk yi nekk ci
diiwaanu Yude, dégg nañu ne, ñi dul Yawut nangu nañu kàddug Yàlla.

<span id="an_11:2">11:2</span>  Bi Piyeer demee Yerusalem nag, kureelu
Yawut gi farataal xaraf, di werante ak moom ne ko:

<span id="an_11:3">11:3</span>  «Lu tax nga dem ca këru ñu xarafal, bay
lekk sax ak ñoom?»

<span id="an_11:4">11:4</span>  Noonu Piyeer daldi leen benn-bennal mbir
mi, nettali leen ko

<span id="an_11:5">11:5</span>  ne: «Nekkoon naa ca dëkku Yope, di fa
ñaan ci Yàlla, ba far sama xol seey ci moom; noonu ma am peeñu: lu mel
ni sér bu mag wàcc, jóge ci asamaan, ñu yoor ko ca ñeenti laf ya, mu ñëw
ba ci man.

<span id="an_11:6">11:6</span>  Ma xool ko jàkk, seetlu ko bu baax, ma
gis ca boroom ñeenti tànk yu nekk ci kaw suuf, di rabi àll yi, yiy raam
ak picci asamaan.

<span id="an_11:7">11:7</span>  Te dégg naa baat bu ma ne: “Jógal
Piyeer, rey te lekk.”

<span id="an_11:8">11:8</span>  Waaye ma tontu ne: “Mukk Boroom bi, ndax
dara lu daganul mbaa lu araam musul a dugg ci sama gémmiñ.”

<span id="an_11:9">11:9</span>  Waaye ñaareel bi yoon baat bi dellu ne
ma: “Lu Yàlla sellal, bu ko araamal.”

<span id="an_11:10">11:10</span>  Loolu am ba muy ñetti yoon, ba noppi
ñu ne cas lépp, jëme asamaan.

<span id="an_11:11">11:11</span>  «Ca saa sa ñetti góor, ña ñu yebal ci
man, jóge Sesare, agsi ca kër ga ma dal.

<span id="an_11:12">11:12</span>  Te Xel mi ne ma: “Àndal ak ñoom, te bu
ci werante.” Juróom-benni bokk, yi fi teew, gunge woon nañu ma, ba nu
dugg ca kër góor googu.

<span id="an_11:13">11:13</span>  Mu nettali nu ne, gis na malaaka,
feeñu ko ca këram ne ko: “Yónneel ca dëkku Yope, woolu Simoŋ, mi ñu
dàkkentale Piyeer.

<span id="an_11:14">11:14</span>  Dina la xamal ay wax yu lay musal, yaw
ak sa waa kër gépp.”

<span id="an_11:15">11:15</span>  «Bi ma tàmbalee wax nag, Xel mu Sell
mi wàcc ci ñoom, ni mu wàcce woon ci nun bu jëkk.

<span id="an_11:16">11:16</span>  Bi loolu amee ma fàttaliku li Boroom
bi wax ne: “Yaxya ci ndox la daan sóobe, waaye yéen dees na leen sóob ci
Xel mu Sell mi.”

<span id="an_11:17">11:17</span>  Gannaaw nag Yàlla jagleel na leen may,
gi mu nu mayoon, bi nu gëmee Yeesu Kirist Boroom bi, man maay kan, bay
tebbi àtteb Yàlla?»

<span id="an_11:18">11:18</span>  Bi ñu déggee loolu, amuñu dara lu ñu
ca teg, ñu daldi màggal Yàlla ne: «Yàlla nag may na ñi dul Yawut it ñu
tuub seeni bàkkaar, ba am dund gu wóor gi.»

<span id="an_11:19">11:19</span>  Ñi tasoon nag ndax fitna, ji amoon
gannaaw Ecen, ñu dem ba diiwaanu Fenisi, ci dunu Sipar ak ca dëkku
Ancos, di wax kàddu gi, waaye yemale ko ci Yawut yi.

<span id="an_11:20">11:20</span>  Moona amoon na ci ñoom ay niti Sipar
ak dëkku Siren, ñu ñëw ci Ancos, ba seen wax law ci Gereg yi it, ñu di
leen xamal xebaar bu baax bu Yeesu Boroom bi.

<span id="an_11:21">11:21</span>  Te loxob Boroom bi ànd ak ñoom, ba
mbooloo mu mag gëm te woññiku ci Boroom bi.

<span id="an_11:22">11:22</span>  Ba mbir ma siiwee, ba àgg ci noppi
mbooloom ñi gëm ci Yerusalem, ñu yebal Barnabas ba Ancos.

<span id="an_11:23">11:23</span>  Bi mu agsee nag, ba gis yiw, wi leen
Yàlla may, mu bég ci te di leen xiir, ñu wàkkirlu ci Boroom bi te dogu
ci.

<span id="an_11:24">11:24</span>  Ndaxte nit ku baax la woon te fees ak
Xel mu Sell mi ak ngëm; noonu mbooloo mu bare dolliku ci Boroom bi.

<span id="an_11:25">11:25</span>  Gannaaw loolu Barnabas dem ca dëkku
Tars, di wut Sool.

<span id="an_11:26">11:26</span>  Bi mu ko gisee, mu indi ko Ancos.
Noonu atum lëmm ñu bokk ak mbooloom ñi gëm, di jàngal nit ñu bare. Te ci
Ancos lañu jëkk a tudde taalibe ya Gaayi Kirist.

<span id="an_11:27">11:27</span>  Ca fan yooyu ay yonent jóge Yerusalem,
ñëw Ancos.

<span id="an_11:28">11:28</span>  Kenn ci ñoom tudd Agabus jóg, mu yégle
jaarale ko ci Xelu Yàlla mi ne, xiif bu metti dina daj àddina sépp.
Loolu nag amoon na ca ayug buur bu ñuy wax Këlódd.

<span id="an_11:29">11:29</span>  Kon taalibe ya fas yéenee sàkk
ndimbal, jëme ca bokk ya dëkk diiwaanu Yude, ku nekk ak sa kem-kàttan.

<span id="an_11:30">11:30</span>  Noonu lañu def nag, teg ko ci loxoy
Barnabas ak Sool, yónnee ko njiit ya.

<span id="an_12:1">12:1</span>  Ca jamono jooja Erodd buur ba jàppoon na
ay nit ci mbooloom ñi gëm, ngir fitnaal leen.

<span id="an_12:2">12:2</span>  Noonu mu daldi jàpp Saag, doomu ndeyu
Yowaana, mu reylu ko ci jaasi.

<span id="an_12:3">12:3</span>  Bi mu gisee nag ne, mbir moomu neex na
Yawut ya, mu daldi jàpp it Piyeer; fekk loolu daje ak bési màggalu
Yawut, ga ñuy wax Mburu ya amul lawiir.

<span id="an_12:4">12:4</span>  Bi mu ko jàppee, mu tëj ko kaso, teg ko
ci loxoy ñeenti mboolooy xarekat, ngir ñu wottu ko, fekk mbooloo mu ci
nekk di ñeenti nit; amoon na yéeney yóbbu ko ci kanamu Yawut ya gannaaw
màggalu bésu Jéggi ba.

<span id="an_12:5">12:5</span>  Noonu ñuy wottu Piyeer ca kaso ba, waaye
mbooloom ñi gëm di ko ñaanal Yàlla ak seen xol bépp.

<span id="an_12:6">12:6</span>  Bi Erodd nekkee ci tànki indilu ko, ca
guddi googa yeewoon nañu Piyeer ak ñaari càllala, muy nelaw diggante
ñaari xarekat, te ay xarekat di wottu buntu kaso ba.

<span id="an_12:7">12:7</span>  Ca saa sa malaakam Boroom bi ñëw, te
leer ne ràyy ca néeg ba. Malaaka ma dóor Piyeer ci wetam, yee ko ne ko:
«Jógal bu gaaw!» Noonu jéng ya rot ciy loxoom.

<span id="an_12:8">12:8</span>  Malaaka ma ne ko: «Takkal sa geño te sol
say dàll.» Mu def ko. Malaaka ma ne ko: «Solal sa mbubb te topp ci man.»

<span id="an_12:9">12:9</span>  Piyeer génn, topp ca malaaka ma, fekk
gëmul sax ne lu am la, waaye mu yaakaar ne peeñu la.

<span id="an_12:10">12:10</span>  Noonu ñu weesu wottukat bu jëkk ba ak
ba ca tegu, ñu agsi ca buntu weñ, ba jëm ca dëkk ba, mu daldi ubbikul
boppam ci seen kanam. Ñu génn nag, jaar ci benn mbedd, malaaka ma daldi
ko bàyyi.

<span id="an_12:11">12:11</span>  Bi xelam dellusee ci moom Piyeer ne:
«Léegi xam naa ci lu wóor ne, Boroom bi yónni na malaakaam, musal ma ci
loxoy Erodd ak li ma Yawut ya yéene woon lépp.»

<span id="an_12:12">12:12</span>  Mu rabal xelam ci loolu, daldi dem kër
Maryaama, ndeyu Yowaana, mi ñuy wooye Màrk, fekk ñu bare booloo fa, di
ñaan ci Yàlla.

<span id="an_12:13">12:13</span>  Noonu Piyeer fëgg buntu kër ga, te
mbindaan mu tudd Rodd wuyusi ko.

<span id="an_12:14">12:14</span>  Mu xàmmi baatu Piyeer, bég ci, ba
fàtte koo ubbil, waaye mu daw ci biir, xamle ne Piyeer a nga ca bunt ba.

<span id="an_12:15">12:15</span>  Ñu ne ko: «Xanaa dangaa dof.» Waaye mu
dëgër ci li mu wax. Noonu ñu ne ko: «Xanaa malaakaam la.»

<span id="an_12:16">12:16</span>  Fekk Piyeer di gën a fëgg. Noonu ñu
tijji, gis ko, daldi waaru.

<span id="an_12:17">12:17</span>  Piyeer taf loxoom ci gémmiñam, ngir ñu
noppi, daldi leen nettali, ni ko Boroom bi génnee ca kaso ba. Mu ne
leen: «Tee ngeen jottali ko Saag ak bokk ya.» Bi mu ko waxee, mu jóge
fa, dem feneen.

<span id="an_12:18">12:18</span>  Bi bët setee nag, yengu-yengu bu réy
am na ca xarekat ya, ñu ne: «Ana Piyeer?»

<span id="an_12:19">12:19</span>  Noonu Erodd wutlu ko, waaye gisu ko.
Kon mu àtte wottukat ya, joxe ndigalu rey leen. Bi loolu amee Erodd jóge
ci diiwaanu Yude, dem dëkku Sesare, toog fa.

<span id="an_12:20">12:20</span>  Fekk mu nekk ci xëccoo bu tàng ak waa
dëkki Tir ak Sidon. Naka noona ñu ànd, bëgg koo gis. Ñu neexal Balastus,
bëkk-néegu buur ba, di ñaan jàmm, ndaxte réewu buur ba moo doon dundal
seen bos.

<span id="an_12:21">12:21</span>  Ca bés ba ñu jàpp nag Erodd sol mbubbi
buuram, toog ca jal ba ca àttekaay ba, di leen yedd ak a dénk.

<span id="an_12:22">12:22</span>  Noonu mbooloo mi di yuuxu naan: «Lii
baatu Yàlla la, du baatu nit!»

<span id="an_12:23">12:23</span>  Ca saa sa nag, gannaaw màggalul Yàlla,
malaakam Boroom bi fàdd ko te ay sax dugg ko, ba mu dee.

<span id="an_12:24">12:24</span>  Moona kàddug Boroom bi di gën a màgg
tey law.

<span id="an_12:25">12:25</span>  Naka Barnabas ak Sool, bi ñu matalee
seen liggéey, ñu jóge Yerusalem, ñibbi, ànd ak Yowaana mi tudd Màrk.

<span id="an_13:1">13:1</span>  Amoon na ci mbooloom ñi gëm, mi nekk
dëkku Ancos, ay yonent ak ay jàngalekat: maanaam Barnabas, Simeyon ku ñu
dàkkentale Niseer, Lusiyus mi dëkk Siren, Manayen mi yaroondoo ak Erodd
boroom diiwaan ba, ak Sool.

<span id="an_13:2">13:2</span>  Am bés nag, bi ñuy jaamu Boroom bi ak di
woor, Xel mu Sell mi ne: «Beral-leen ma Barnabas ak Sool ngir liggéey,
bi ma leen wooye.»

<span id="an_13:3">13:3</span>  Bi ñu ko déggee, ñu daldi woor ak a
ñaan, teg leen ay loxo, ba noppi bàyyi leen ñu dem.

<span id="an_13:4">13:4</span>  Noonu Xel mu Sell mi yónni leen. Ñu dem
nag ci dëkku Selusi, dugg fa gaal, jëm ci dun bu ñuy wax Sipar.

<span id="an_13:5">13:5</span>  Bi ñu teeree ca dëkku Salamin nag, ñu
yégle fa kàddug Yàlla ca jàngub Yawut ya. Ku tudd Yowaana ànd ak ñoom,
di leen jàpple ci liggéey bi.

<span id="an_13:6">13:6</span>  Noonu ñu jaar ci dun bépp, ba egg dëkku
Pafos. Foofa ñu gis luxuskat bu tudd Bar-Yeesu, di Yawut bu mbubboo turu
yonent.

<span id="an_13:7">13:7</span>  Mu bokk ci gàngooru boroom réew ma tudd
Sersiyus Poolus, di nit ku neex xel. Moom nag mu woolu Barnabas ak Sool,
ngir bëgg a dégg kàddug Yàlla.

<span id="an_13:8">13:8</span>  Waaye Elimas, boroom xam-xam bu ñuul bi
--ndaxte loolu la turam di tekki — di leen dogale, ngir bañ boroom réew
ma gëm.

<span id="an_13:9">13:9</span>  Ci kaw loolu Sool, mi tudd it Pool,
daldi fees ak Xel mu Sell mi; mu xool ko jàkk,

<span id="an_13:10">13:10</span>  ne ko: «Yaw mi fees ak fen ak lu bon,
di doomu Ibliis, tey noonu lépp lu jub, ndax doo bàyyee dëngal yoon yu
jub yu Boroom bi?

<span id="an_13:11">13:11</span>  Léegi loxob Boroom bi dina dal sa kaw,
te dinga gumba, ba dootuloo gis jant bi ab diir.» Ca saa sa nag ay bëtam
muuru, mu daldi tàbbi cig lëndëm, muy làmbatu, di wut ku ko wommat.

<span id="an_13:12">13:12</span>  Ba boroom réew ma gisee li xew nag, mu
daldi gëm, di yéemu ci yoonu Boroom bi.

<span id="an_13:13">13:13</span>  Naka noona Pool ak ñi mu àndal jóge
Pafos, jaar ci géej, jëm dëkku Peers ci réewu Pamfili. Yowaana nag
tàggoo ak ñoom, dellu Yerusalem.

<span id="an_13:14">13:14</span>  Waaye ñoom ñu jóge Peers, aw ca yoon
wa, ba ñëw dëkku Ancos ci diiwaanu Pisidi. Bésu noflaay ba nag ñu dugg
ca jàngu ba, toog.

<span id="an_13:15">13:15</span>  Bi ñu jàngee yoonu Musaa ak yonent ya,
njiiti jàngu ba yónnee ca ñoom ne leen: «Bokk yi, bu ngeen amee lu ngeen
di dénk mbooloo mi, waxleen ko.»

<span id="an_13:16">13:16</span>  Noonu Pool jóg, tàllal loxoom ne leen:
«Yéen bokki Israyil ak yéen ñi ragal Yàlla, dégluleen!

<span id="an_13:17">13:17</span>  Yàllay bànni Israyil tànn na sunuy
maam, di yokk xeet wa, bi ñuy ganeyaan ci Misra; ba noppi mu génne leen
fa ak kàttanu loxoom.

<span id="an_13:18">13:18</span>  Diirub ñeent-fukki at mu di leen muñal
ca màndiŋ ma.

<span id="an_13:19">13:19</span>  Gannaaw loolu faagal na juróom-ñaari
xeet ci réewu Kanaan, ba sunuy maam donn réew ma.

<span id="an_13:20">13:20</span>  Loolu lépp xew na ci diirub ñeenti
téeméeri at ak juróom-fukk. «Gannaaw loolu mu jox leen ay àttekat, ba ci
yonent Yàlla Samwil.

<span id="an_13:21">13:21</span>  Booba ñuy ñaan buur, te Yàlla jox leen
Sóol, doomu Kis ci giiru Ben-yamin, muy seen buur diirub ñeent-fukki at.
Gannaaw ga mu jële ko fa,

<span id="an_13:22">13:22</span>  dellu falal leen buur bu tudd Daawuda,
mu seedee ko nii: “Gis naa Daawuda, doomu Yese, ku ma neex ci sama xol,
te dina def lépp luy sama coobare.”

<span id="an_13:23">13:23</span>  «Noonu ci askanam Yàlla indil na bànni
Israyil Musalkat bi Yeesu, ci ni mu ko dige woon.

<span id="an_13:24">13:24</span>  Laata muy ñëw nag, Yaxya daan na
waare, ne bànni Israyil gépp, ñu tuub seeni bàkkaar, te mu sóob leen ci
ndox.

<span id="an_13:25">13:25</span>  Te ba Yaxyay jeexal sasam, mu ne: “Ku
ngeen may teg? Duma Ki war a ñëw; waaye am na kuy ñëw sama gannaaw, koo
xam ne kii yeyoowumaa tekki ay dàllam.”

<span id="an_13:26">13:26</span>  «Bokk yi, yéen askanu Ibraayma ak yéen
ñi ragal Yàlla, kàddug mucc gi ci nun la wàcc.

<span id="an_13:27">13:27</span>  Waa Yerusalem ak seeni kilifa
xàmmiwuñu woon Yeesu te xamuñu woon waxu yonent, yi ñuy jàng bésu
noflaay bu nekk; teewul ñu amal waxu yonent yi, ci li ñu àtte Yeesu, ba
daan ko.

<span id="an_13:28">13:28</span>  Yoon dabu ko fenn, moona ñaan nañu
Pilaat, mu reylu ko.

<span id="an_13:29">13:29</span>  Noonu ñu def lépp lu yonent yi bindoon
ci mbiram, ba noppi ñu wàcce ko ca bant ba, tàbbal ko ci bàmmeel.

<span id="an_13:30">13:30</span>  Waaye Yàlla dekkal na ko,

<span id="an_13:31">13:31</span>  te diirub ay fan yu bare feeñu na ñi
àndoon ak moom, jóge diiwaanu Galile, dem Yerusalem; léegi nag ñooy ay
seedeem ci wetu xeet wi,

<span id="an_13:32">13:32</span>  te nu ngi leen di xamal xebaar bu baax
ne leen, li Yàlla digoon sunuy maam,

<span id="an_13:33">13:33</span>  def na ko ngir nun seeni sët, ci li mu
dekkal Yeesu. Moom lañu bindoon ci ñaareelu saaru Sabóor ne:“Yaa di sama
Doom,maa di sa Baay tey.”

<span id="an_13:34">13:34</span>  Te it li ko Yàlla dekkal, ba mu
bañatee jaar ci dee, te suuf du ko lekk mukk, moom la Yàlla wax
ne:“Dinaa la may barke yu sell te wóor,yi ma digoon Daawuda.”

<span id="an_13:35">13:35</span>  Moo tax mu waxaat feneen ne:“Doo bàyyi
sa Waa ju sell, mu yàqu.”

<span id="an_13:36">13:36</span>  Ndaxte bi Daawuda defee coobareg Yàlla
ci jamonoom, mu faatu, ñu suul ko, mu fekki ay maamam, suuf lekk ko.

<span id="an_13:37">13:37</span>  Waaye Ki Yàlla dekkal, yaramam seeyul.

<span id="an_13:38">13:38</span>  «Kon nag bokk yi, nangeen xam ne, ci
moom Yeesu nu ngi leen di yégal mbaalug bàkkaar yi. Te fépp fu yoonu
Musaa tële woon a àttee nit ni ku jub,

<span id="an_13:39">13:39</span>  fa la Yeesu di àttee ni ku jub képp ku
ko gëm.

<span id="an_13:40">13:40</span>  Wottuleen nag ba li yonent yi bindoon
bañ leen a dal, ci li ñu ne:

<span id="an_13:41">13:41</span>  “Yéen ñiy xeebaate, gis leen lii,ngeen
yéemu ba far;ndaxte dinaa def ci seen jamono jëf,joo xam ne su ngeen ko
déggee sax,dungeen ko gëm.”»

<span id="an_13:42">13:42</span>  Bi ñuy génn nag ca jàngu ba, Yawut ya
ñaan leen, ñu baamtu wax ja ca bésu noflaay ba ca tegu.

<span id="an_13:43">13:43</span>  Te bi mbooloo ma tasee, ay Yawut yu
bare ak ñi tuuboon ci yoonu Yawut te ragal Yàlla, topp ci Pool ak
Barnabas. Ñuy diisoo ak ñoom, di leen xiir, ñu wàkkirlu ci yiwu Yàlla.

<span id="an_13:44">13:44</span>  Noonu bésu noflaay ba ca tegu, daanaka
waa dëkk bépp daje, ngir déglu kàddug Yàlla.

<span id="an_13:45">13:45</span>  Waaye bi Yawut yi gisee mbooloo ma, ñu
daldi fees ak kiñaan, di weddi li Pool di wax te di ko xas.

<span id="an_13:46">13:46</span>  Bi loolu amee Pool ak Barnabas ne leen
ci lu bir: «Yéen lanu war a jëkk a yégal kàddug Yàlla, waaye gannaaw
gàntu ngeen ko, ba àtte seen bopp ne, yeyoowuleen dund gu dul jeex gi,
kon nu ngi woññiku ci ñi dul Yawut.

<span id="an_13:47">13:47</span>  Ndaxte moom la nu Boroom bi sant ci li
mu naan:“Samp naa la, nga nekk leeru ñi dul Yawut,ngir nga yóbbu mucc
gi, mu daj cati àddina.”»

<span id="an_13:48">13:48</span>  Ñi dul Yawut nag, bi ñu déggee loolu,
daldi bég tey màggal kàddug Boroom bi; te ñépp ñu jagoo dund gu dul jeex
daldi gëm.

<span id="an_13:49">13:49</span>  Noonu kàddug Boroom bi di law ci
diiwaan bépp.

<span id="an_13:50">13:50</span>  Waaye Yawut ya xiir ay jigéen, ñi
woomle te farlu ci diine, ñoom ak magi dëkk ba, ñu fitnaal Pool ak
Barnabas, ngir génne leen réew ma.

<span id="an_13:51">13:51</span>  Waaye Pool ak Barnabas daldi yëlëb
seen pëndu tànk, ngir dëggal seen weddi, jëm dëkku Ikoñum.

<span id="an_13:52">13:52</span>  Naka taalibe yi nag, ñu fees ak mbég
ak Xel mu Sell mi.

<span id="an_14:1">14:1</span>  Bi Pool ak Barnabas nekkee Ikoñum nag,
ñu dugg ci jàngub Yawut ya, ni ñu ko daan defe; ñuy waare, ba mbooloom
Yawut ak Gereg mu bare gëm.

<span id="an_14:2">14:2</span>  Waaye Yawut yu nanguwul yi ñoo jógloo ñi
dul Yawut, di ñaawal seen njort ci bokki taalibe yi.

<span id="an_14:3">14:3</span>  Pool ak Barnabas nag sax nañu ci Ikoñum
lu yàgg, ñu wéeru ci Boroom bi, bay wax ak fit wu dëgër; te Yàlla dëggal
kàddug yiwam, ba may leen, ñu def ay kéemaan ak ay firnde.

<span id="an_14:4">14:4</span>  Noonu waa dëkk bi xàjjalikoo, ñii far ak
Yawut yi, ñale far ak ndaw ya.

<span id="an_14:5">14:5</span>  Waaye ñi dul Yawut ak Yawut yi, ñoom ak
seeni kilifa, lal pexem fitnaal leen ci sànni ay doj.

<span id="an_14:6">14:6</span>  Bi ko Pool ak Barnabas yégee nag, ñu daw
ca diiwaanu Likawni ca dëkk ya ñuy wax Listar ak Derbë ak wàllaa ya.

<span id="an_14:7">14:7</span>  Foofa ñu di fa xamle xebaar bu baax bi.

<span id="an_14:8">14:8</span>  Amoon na ca Listar nag nit ku fa toog,
ku ay tànkam làggi, ndax li mu judduwaale lafañ te musul a dox.

<span id="an_14:9">14:9</span>  Moom nag muy déglu Pool miy waare. Noonu
Pool xool ko jàkk, gis ne, am na ngëm ngir wér.

<span id="an_14:10">14:10</span>  Mu ne ko ak baat bu dëgër: «Jógal
taxaw bu jub.» Noonu nit ki ne bërét, jóg, daldi dox.

<span id="an_14:11">14:11</span>  Bi mbooloo ma gisee li Pool def, ñu
daldi yuuxu, ne ci làkku waa Likawni: «Yàlla yi soppiku nañu nit, wàcc
ci nun.»

<span id="an_14:12">14:12</span>  Noonu ñu tudde Barnabas, Sës, te tudde
Pool, Ermes, ndaxte mooy ki yor wax ji.

<span id="an_14:13">14:13</span>  Fekk ci buntu dëkk ba amoon na fa kër
gu ñuy màggale Sës. Saraxalekat ba nag ànd ak mbooloo ma, daldi indi ca
bunt ya ay yëkk ak ay caq, yi ñu defare tóor-tóor, ngir màggal leen ci
tuur deretu mala.

<span id="an_14:14">14:14</span>  Waaye bi ko ndaw yi Barnabas ak Sool
déggee, ñu sib ko ba xotti seeni yére, ñu daldi daw, tàbbi ca mbooloo
ma, di wax ci kaw ne:

<span id="an_14:15">14:15</span>  «Yéen nit ñi, lu leen xiir ci lii? Nun
it ay nit lanu, ñu bokk bind ak yéen. Te nu ngi leen di xamal xebaar bu
baax ne leen, ngeen dëddu yëfi neen yii te woññiku ci Yàlla miy dund te
sàkk asamaan, suuf, géej ak li ñu ëmb lépp.

<span id="an_14:16">14:16</span>  Démb mayoon na xeet yépp, ñu aw seen
yoonu bopp.

<span id="an_14:17">14:17</span>  Moona noppiwul a firndeel aw meloom ci
def lu baax, di leen wàcceele ci asamaan taw buy indi naataange, ba
ngeen lekk ba suur, te seen xol fees ak mbég.»

<span id="an_14:18">14:18</span>  Noonu ci lu jafe yey nañu mbooloo ma
ak wax jooju, ba tere leen, ñu rendil leen sarax.

<span id="an_14:19">14:19</span>  Waaye bi loolu wéyee amoon na ay Yawut
yu jóge Ancos ak Ikoñum, ñu fàbbi mbooloo ma, sànni Pool ay doj, ba
yaakaar ne dee na, ñu diri ko ba ca gannaaw dëkk ba.

<span id="an_14:20">14:20</span>  Waaye taalibe ya ñëw wër ko, mu daldi
jóg, duggaat ca dëkk ba. Ca suba sa nag, mu ànd ak Barnabas, dem Derbë.

<span id="an_14:21">14:21</span>  Bi ñu fa àggee nag, ñu xamle fa xebaar
bu baax bi, ba sàkk fa ay taalibe yu bare. Gannaaw loolu ñu dellusi
Listar, Ikoñum ak Ancos,

<span id="an_14:22">14:22</span>  di dooleel xeli taalibe ya, xiir leen
ñu sax ci yoon wi; ñu ne leen: «Ci kaw nattu yu bare lanu war a dugge ci
nguuru Yàlla.»

<span id="an_14:23">14:23</span>  Ci mbooloom ñi gëm mu nekk nag, ñu
tànn ci ay njiit; ba noppi ñu ñaan Yàlla ak di woor, dénk leen Boroom bi
ñu gëm.

<span id="an_14:24">14:24</span>  Gannaaw loolu ñu jaar diiwaanu Pisidi,
dikk ci Pamfili.

<span id="an_14:25">14:25</span>  Ñu yégle kàddu gi ci dëkku Peers, door
a dem dëkku Atali.

<span id="an_14:26">14:26</span>  Foofa nag ñu dugg gaal, jëm Ancos, fa
ñu leen dénke woon ca yiwu Yàlla, ngir liggéey bi ñu àggale.

<span id="an_14:27">14:27</span>  Bi ñu agsee, ñu woo mbooloom ñi gëm,
nettali leen fi ñu jaar ak Yàlla fépp, ak ni mu ubbee buntu ngëm ci ñi
dul Yawut.

<span id="an_14:28">14:28</span>  Noonu ñu toog ak taalibe ya diir bu
yàgg.

<span id="an_15:1">15:1</span>  Amoon na bés ay nit jóge diiwaanu Yude,
ñuy jàngal bokk yi ne leen: «Ku xaraful, ni ko aaday Musaa santaanee,
doo man a mucc.»

<span id="an_15:2">15:2</span>  Pool ak Barnabas nag am ak ñoom diisoo
ak werante wu metti; noonu bokk yi jàpp ne, Pool ak Barnabas ak ñeneen
ci ñoom war nañoo dem Yerusalem ca ndaw ya ak njiit ya, ngir leeral
werante wi.

<span id="an_15:3">15:3</span>  Kon nag mbooloo mi gunge leen, ñu jaar
ci wàlli Fenisi ak Samari, di nettali ni ñi dul Yawut woññikoo ci Yàlla,
ba bokk yépp am ca mbég mu réy.

<span id="an_15:4">15:4</span>  Te bi ñu agsee Yerusalem, mbooloom ñi
gëm, ndaw yi ak njiit yi teeru leen, ñu nettali leen fi ñu jaar ak Yàlla
fépp.

<span id="an_15:5">15:5</span>  Ci kaw loolu ñeneen, ñi gëm waaye bokk
ci tariixab Farisen ya, daldi jóg ne: «Fàww ñi dul Yawut xaraf, te ñu
dénk leen sàmm yoonu Musaa.»

<span id="an_15:6">15:6</span>  Noonu ndaw yi ak njiit yi dajaloo, ngir
seet mbir moomu.

<span id="an_15:7">15:7</span>  Gannaaw werante wu bare Piyeer jóg ne
leen: «Yéen bokk yi, xam ngeen ne, ca njàlbéen ga Yàlla tànnoon na ma ci
yéen, ngir ma yégal ñi dul Yawut xebaar bu baax bi, ba ñu gëm.

<span id="an_15:8">15:8</span>  Te Yàlla, mi xam xol yi, seede na leen
ci li mu leen may Xel mu Sell mi, ni mu nu ko maye nun itam.

<span id="an_15:9">15:9</span>  Gënalantewu nu ak ñoom, ci li mu sellal
seen xol ci kaw ngëm.

<span id="an_15:10">15:10</span>  Léegi nag lu tax ngeen di diiŋat
Yàlla, ciy teg taalibe yi yen bu nu musul a àttan, nun mbaa sunuy maam?

<span id="an_15:11">15:11</span>  Nun daal ci yiwu Yeesu Boroom bi lanu
yaakaar a mucce, te ñoom itam, ci lañu wékku.»

<span id="an_15:12">15:12</span>  Bi mu ko waxee, mbooloo mépp ne xeram,
di déglu Barnabas ak Pool, ñuy nettali kéemaan ak firnde yépp, yi Yàlla
def jaarale ko ci ñoom ci biir ñi dul Yawut.

<span id="an_15:13">15:13</span>  Bi ñu noppee, Saag jël kàddu ga ne:

<span id="an_15:14">15:14</span>  «Bokk yi, dégluleen ma! Simoŋ nettali
na, ni Yàlla seetsee bu jëkk ñi dul Yawut, ngir sàkku ci ñoom xeet wu ñu
tudde turam.

<span id="an_15:15">15:15</span>  Te loolu sax dëppoo na ak li yonent yi
tëral; ñu bind ne:

<span id="an_15:16">15:16</span>  “Boroom bi nee na:Gannaaw loolu dinaa
dellusi,te yékkati këru Daawuda, gi ne tasar,dinaa defar toj-toj ya,ba
taxawalaat ko.

<span id="an_15:17">15:17</span>  Noonu li des ci doom Aadama wut Boroom
bi,maanaam xeet yi dul Yawut, ñuy tudd sama tur.

<span id="an_15:18">15:18</span>  Man dinaa def loolu, man Boroom bi ko
wax,te ca njàlbéen ba tey ma di ko xamle.”

<span id="an_15:19">15:19</span>  «Kon nag lii mooy sama ndigal: bunu
gétën ñi dul Yawut te woññiku ci Yàlla.

<span id="an_15:20">15:20</span>  Waaye nu bind leen, ñu moytu ñam wu
araam wu ñu tuuroo xërëm, tey moytu njaaloo, ak jur gu médd, bay naan
deret ja.

<span id="an_15:21">15:21</span>  Ndaxte ca njàlbéen ga ba tey am na ca
dëkk bu nekk ñuy waare ci yoonu Musaa; bésu noflaay bu nekk sax dañu ciy
xutba ca jàngu ya.»

<span id="an_15:22">15:22</span>  Bi mu ko waxee, ndaw yi ak njiit yi ak
mbooloom ñi gëm mépp fas yéenee tànn ci ñoom ay nit, yónni leen Ancos,
ñu ànd ak Pool ak Barnabas. Noonu ñu tànn Yudd, mi ñuy dippee Barsabas,
ak Silas, di ay njiit ca bokk ya.

<span id="an_15:23">15:23</span>  Ñu jox leen bataaxal bu ne: Yéen sunu
bokk yi dul Yawut te dëkk Ancos, Siri ak Silisi, nu ngi leen di nuyu,
nun seeni bokk, di ndaw yi ak njiit yi.

<span id="an_15:24">15:24</span>  Dégg nanu ne, am na ay nit ñu bawoo ci
nun, ñu di leen lëjal ak seeni wax, di jaxase seeni xol, te fekk
sukkandikuwuñu ci lenn ndigal lu jóge ci nun.

<span id="an_15:25">15:25</span>  Kon nag mànkoo nanu ci tànn ay nit,
yónnee leen ko, ànd ak sunuy soppe Barnabas ak Pool.

<span id="an_15:26">15:26</span>  Ñoom jaay nañu seen bakkan ngir turu
Yeesu Kirist Boroom bi.

<span id="an_15:27">15:27</span>  Yónni nanu nag Yudd ak Silas, ñu di
leen xamal xebaar boobu ci seen gémmiñ.

<span id="an_15:28">15:28</span>  Ndaxte li neex Xel mu Sell mi te neex
nu, mooy nu bañ leen a teg beneen yen, lu dul dénkaane yii am njariñ,

<span id="an_15:29">15:29</span>  maanaam ngeen moytu ñam wu ñu tuuroo
xërëm, deretu jur gu médd ak njaaloo. Bu ngeen moytoo yëf yooyu, dingeen
def lu baax. Ci jàmm.

<span id="an_15:30">15:30</span>  Noonu ñu tàggoo, dem Ancos, ñu dajale
mbooloo mi, jébbal leen bataaxal bi.

<span id="an_15:31">15:31</span>  Ñu jàng ko nag, seen xol sedd ci
doole, ji leen bataaxal bi indil.

<span id="an_15:32">15:32</span>  Te Yudd ak Silas, ñi doon yonent, ñuy
dooleel bokk yi, di dëgëral seen fit ak wax yu bare.

<span id="an_15:33">15:33</span>  Bi loolu amee ñu toog fa ab diir, ba
noppi bokk yi yiwi leen ci jàmm, ñu dellu ca ña leen yónni woon.

<span id="an_15:35">15:35</span>  Waaye Pool ak Barnabas des ci Ancos,
di jàngale ak di xamle xebaar bu baax bu kàddug Boroom bi, ñoom ak
ñeneen ñu bare.

<span id="an_15:36">15:36</span>  Gannaaw ay fan Pool ne Barnabas: «Nan
dellu seeti bokk ya ca dëkk yépp, fu nu mas a yéglee kàddug Boroom bi,
ba gis nu ñu def.»

<span id="an_15:37">15:37</span>  Barnabas nag bëggoon na yóbbaale
Yowaana, mi ñuy wax it Màrk.

<span id="an_15:38">15:38</span>  Waaye Pool dafa lànk ne: «Matul nu
yóbbu ki nu waccoon ca Pamfili, ba àndul woon ak nun ca liggéey ba.»

<span id="an_15:39">15:39</span>  Noonu ñu xuloo, ba far tàggoo.
Barnabas yóbbaale Màrk, ñu dugg gaal, jëm Sipar.

<span id="an_15:40">15:40</span>  Pool tànn Silas, dem; bokk ya dénk
leen ci yiwu Boroom bi;

<span id="an_15:41">15:41</span>  mu jaar ci diiwaanu Siri ak Silisi, di
dëgëral mboolooy ñi gëm.

<span id="an_16:1">16:1</span>  Naka noona mu dikk dëkki Derbë ak
Listar, fekk fa taalibe bu tudd Timote te ndeyam di Yawut bu gëm, waaye
baayam di Gereg.

<span id="an_16:2">16:2</span>  Te mbokk, yi nekk dëkki Listar ak
Ikoñum, seedeel nañu ko lu baax.

<span id="an_16:3">16:3</span>  Pool bëgg nag mu ànd ak moom, waaye
ndegam Yawut yépp, ya dëkk ca wàllaa ya, xam ne baayam Gereg la woon, mu
jël ko, xarafal ko.

<span id="an_16:4">16:4</span>  Bi loolu amee ñuy jaar ca dëkk ya,
jottali leen dénkaane, yi ndaw yi ak njiit yi nekk Yerusalem joxe, te
sant leen ñu sàmm ko.

<span id="an_16:5">16:5</span>  Noonu mboolooy ñi gëm di gën a dëgër ci
yoon wi, tey yokku bés bu nekk.

<span id="an_16:6">16:6</span>  Bi loolu amee gannaaw Xel mu Sell mi
aaye na leen, ñu yégleji kàddu gi ci diiwaanu Asi, ñu daldi jaari wàlli
Firisi ak Galasi.

<span id="an_16:7">16:7</span>  Bi ñu agsee nag ci wetu diiwaanu Misi,
ñuy jéem a dugg diiwaanu Bitini, waaye Xelum Yeesu mayuleen ko.

<span id="an_16:8">16:8</span>  Ñu romb nag Misi, dem dëkku Torowas.

<span id="an_16:9">16:9</span>  Noonu ci guddi Yàlla feeñu Pool ci nii:
nitu Maseduwan taxaw, di ko ñaan ne ko: «Ñëwal ci Maseduwan, wallusi
nu!»

<span id="an_16:10">16:10</span>  Bi mu amee peeñu moomu, ca saa sa nu
fexee jàll ba Maseduwan, xam ne Boroom bi moo nu woo, ngir nu xamle fa
xebaar bu baax bi.

<span id="an_16:11">16:11</span>  Noonu nu dugg gaal ca Torowas, jubal
dunu Samotaras, jóge fa ca ëllëg sa, nu jëm teerub Neyapolis.

<span id="an_16:12">16:12</span>  Bi nu fa teeree, nu jëm Filib, bi nekk
dëkk bi ëpp maana ca wàll woowu ci diiwaanu Maseduwan, di it suufus
Room. Nu toog fa ay fan.

<span id="an_16:13">16:13</span>  Bi bésu noflaay agsee nag, génn nanu
ci buntu dëkk ba, jublu ci wetu dex ga, yaakaar ne bérabu ñaanukaay la.
Nu toog fa nag, di wax ak jigéen ña fa dajaloo.

<span id="an_16:14">16:14</span>  Fekk am na fa jigéen juy déglu, tudd
Lidi, di jaaykatu cuub, bu dëkk Catir, te mu ragal Yàlla. Noonu Boroom
bi ubbi na xolam, ba mu nangu li Pool di wax.

<span id="an_16:15">16:15</span>  Ci kaw loolu ñu sóob ko ci ndox, moom
ak waa këram, ba noppi mu ñaan nu ne: «Bu ngeen ma jàppee ni ku takku ci
Boroom bi, ganesileen ma ci sama kër.» Te mu di nu ci xiir.

<span id="an_16:16">16:16</span>  Am bés, ba nuy dem nag ca ñaanukaay
ba, nu daje ak jaam bu jigéen bu rabu gisaane solu, te ay sangam di
jariñu lu bare ci gisaaneem.

<span id="an_16:17">16:17</span>  Mu daldi topp ci Pool ak nun, di xaacu
ne: «Nit ñii jaami Yàlla Aji Kawe ji lañu; ñoo leen di yégal yoonu
mucc.»

<span id="an_16:18">16:18</span>  Muy def noonu ay fani fan, waaye bi ko
Pool xajootul, mu woññiku ne rab wa: «Sant naa la ci turu Yeesu Kirist,
génnal ci moom.» Noonu rab wa ne mëll, génn ci moom.

<span id="an_16:19">16:19</span>  Bi ay sangam gisee nag seen buntu
wërsëg tëju, ñu daldi jàpp Pool ak Silas, di leen diri, jëme leen ca
pénc ma fa kanam njiit ya.

<span id="an_16:20">16:20</span>  Noonu ñu dëj leen fa mbaxanay menne
naan: «Yawut yii lëjal nañu sunu dëkk,

<span id="an_16:21">16:21</span>  di xamle ay aada yu nu sañul a nangu
mbaa nu di ko topp, nun ñi bokk ci nguuru Room.»

<span id="an_16:22">16:22</span>  Mbooloo ma it ànd ci, dal ci seen kaw;
àttekat ya nag summilu seeni yére, santaane ñu dóor leen ay yar.

<span id="an_16:23">16:23</span>  Noonu ñu dóor leen ay yar yu bare, tëj
leen, sant boroom kaso ba, mu wottu leen bu wér.

<span id="an_16:24">16:24</span>  Gannaaw jot na ndigal loolu nag, mu
sànni leen ca néeg ba gën a ruqu ci biir kaso ba, jéng seeni tànk.

<span id="an_16:25">16:25</span>  Ba guddi giy xaaj nag, Pool ak Silas
di ñaan ak di sant Yàlla, te ñeneen ñi nekk ca kaso ba di leen déglu.

<span id="an_16:26">16:26</span>  Ca saa sa suuf yengu bu metti, ba
fondamaab kaso ba daanu; bunt yépp daldi ne kulbet ubbiku, te jéngi ña
ñu tëj ne tell tijjiku.

<span id="an_16:27">16:27</span>  Ci kaw loolu boroom kaso ba tiite ci
ay nelaw, gis bunt yépp ubbiku, mu daldi bocci jaaseem, bëgg a xaru,
yaakaar ne ña ñu tëj dañoo daw.

<span id="an_16:28">16:28</span>  Waaye Pool wax ci kaw ne: «Bul lor sa
bopp, nun ñépp nu ngi fi.»

<span id="an_16:29">16:29</span>  Bi ko boroom kaso ba déggee, mu daldi
laaj làmp, ne saraax dugg, daanu ci kanamu Pool ak Silas, di lox.

<span id="an_16:30">16:30</span>  Mu génne leen ci biti ne leen: «Kilifa
yi, lu ma war a def, ba mucc?»

<span id="an_16:31">16:31</span>  Ñu tontu ko: «Gëmal Yeesu Boroom bi,
kon dinga mucc, yaw ak sa njaboot.»

<span id="an_16:32">16:32</span>  Noonu ñu xamal ko kàddug Boroom bi,
moom ak waa këram gépp.

<span id="an_16:33">16:33</span>  Mu jël leen nag ci waxtu woowu ci
guddi, raxas seeni gaañu-gaañu, ba noppi ñu sóob ko ci ndox, moom ak waa
këram gépp.

<span id="an_16:34">16:34</span>  Bi ñu ko defee mu yóbbu leen ca këram,
jox leen ñu lekk, mu bég lool ci li mu gëm Yàlla, moom ak waa këram
gépp.

<span id="an_16:35">16:35</span>  Bi bët setee, àttekat ya yónni alkaati
ya, ñu ne boroom kaso ba: «Yiwil ñaari nit ñooñu, ñu dem.»

<span id="an_16:36">16:36</span>  Kon boroom kaso ba yégal loolu Pool ne
ko: «Àttekat ya jox nañu ma ndigal, ngir ma yiwi leen, ngeen dem; léegi
nag génnleen, te dem ci jàmm.»

<span id="an_16:37">16:37</span>  Waaye Pool ne alkaati ya: «Dóor nañu
nu ay yar ci kanamu ñépp, ci lu ñu wéerul ci benn àtte, rax-ca-dolli tëj
nañu nu kaso, nun ñiy jaambur ci nguuru Room. Léegi ndax dañu noo bëgg a
sànni ci mbedd mi ci kumpa? Mukk! Nañu ñëw, ñoom ci seen bopp, gunge nu
ci biti.»

<span id="an_16:38">16:38</span>  Bi mu ko waxee, alkaati ya yégal
àttekat ya la mu wax. Bi ñu déggee ne, jaamburi Room lañu, ñu daldi
tiit.

<span id="an_16:39">16:39</span>  Ñu ñëw nag di leen dëfël, ñu gunge
leen ci biti, di leen ñaan, ñu génn dëkk ba.

<span id="an_16:40">16:40</span>  Noonu ñu génn ca kaso ba, dugg ci kër
Lidi, ñu gis fa bokk ya, dëgëral leen, daldi dem seen yoon.

<span id="an_17:1">17:1</span>  Bi ñu fa jógee, ñu aw yoon wa jaar dëkku
Amfipolis ak Apoloni, door a ñëw Tesalonig, fa Yawut ya am jàngu.

<span id="an_17:2">17:2</span>  Pool nag dugg ca ñoom, na mu ko daan
defe, ba am fa ñetti bésu noflaay, muy werante ak ñoom ci li Mbind mi
wax.

<span id="an_17:3">17:3</span>  Mu di leen ko tekki, te di leen wax ay
firnde yuy wone ne, fàww Almasi bi sonn te dekki. Mu ne leen: «Yeesu, mi
ma leen di yégal, mooy Almasi bi.»

<span id="an_17:4">17:4</span>  Noonu ñenn ci Yawut yi gëm, ànd ak Pool
ak Silas, ñoom ak mbooloo mu mag ci Gereg yi ragal Yàlla, ak jigéen ñu
am maana ñu bare.

<span id="an_17:5">17:5</span>  Waaye kiñaan tàbbi ca Yawut ya, ñu daldi
jël ay taxawaalukat ca pénc ma, dajale mbooloo, ñuy yengal dëkk ba. Ñu
daanu ci kër Yason, di wut Pool ak Silas, ngir dëj leen ci kanam waa
dëkk ba.

<span id="an_17:6">17:6</span>  Bi ñu leen gisul nag, ñu diri Yason ak
ñeneen ca bokk ya ci kanam àttekat ya. Ñuy wax ci kaw naan: «Nit ñi dëpp
àddina sépp agsi nañu fii léegi,

<span id="an_17:7">17:7</span>  te Yason a leen dalal. Ñoom ñépp dañoo
bañ ndigali buur Sesaar ne, am na beneen buur bu ñuy wax Yeesu.»

<span id="an_17:8">17:8</span>  Bi ko mbooloo mi ak àttekat yi déggee,
ñu daldi jaaxle lool.

<span id="an_17:9">17:9</span>  Noonu nanguwuñoo yiwi Yason ak ñi ci
des, lu dul bi ñu leen bataleelee dara.

<span id="an_17:10">17:10</span>  Bi loolu amee bokk yi jàllale Pool ak
Silas ci saa si ci guddi, ñu jëm Bere. Ba ñu fa eggee nag, ñu dugg ca
jàngub Yawut ya.

<span id="an_17:11">17:11</span>  Fekk ña fa nekk ñoo gën a am ay teggin
waa Tesalonig, ndaxte nangu nañu kàddu ga te sawar ca, di niir Mbind mi
bés bu nekk, ba xam ndax loolu dëgg la am déet.

<span id="an_17:12">17:12</span>  Kon nag Yawut yu bare gëm ak ñu bare
ci Gereg yi, di jigéen yu am maana ak ay góor.

<span id="an_17:13">17:13</span>  Waaye bi Yawuti Tesalonig déggee ne,
Pool mu ngi yégle kàddug Yàlla ci Bere it, ñu daldi fay dikk, di jógloo
ak a jaxase mbooloo ma.

<span id="an_17:14">17:14</span>  Noonu bokk yi yebal Pool ca saa sa, mu
jëm géej, waaye Silas ak Timote des fa.

<span id="an_17:15">17:15</span>  Ñi ànd ak Pool nag gunge ko ba dëkku
Aten. Bi ñu fa àggee, ñu woññiku, yóbbaale ndigalu Pool ne, Silas ak
Timote ñëw fekksi ko ci lu gën a gaaw.

<span id="an_17:16">17:16</span>  Bi leen Pool di nég ca Aten, mu am
naqaru xol wu réy ci li mu gis dëkk ba fees ak ay nataali bokkaale
Yàlla.

<span id="an_17:17">17:17</span>  Muy werante nag ca jàngu ba ak Yawut
ya ak ña ragal Yàlla, tey werante it bés bu nekk ca pénc ma ak ña fay
dajaloo.

<span id="an_17:18">17:18</span>  Noonu ay boroom xam-xam ci mbooloo mi
ñuy wax Epikuren ak ci mbooloo mi ñuy wax Estowisen, di werante ak moom.
Ñenn ci ñoom ne: «Fortukatu xam-xam bii, lu mu bëgg a wax?» Te ña ca
des, bi ñu déggee Pool di waare xebaar bu baax bi, aju ci Yeesu ak ci
mbirum ndekkite, ñu ne: «Dafa mel ni, day waare ay yàlla yu nu xamul.»

<span id="an_17:19">17:19</span>  Kon nag ñu jël ko, yóbbu ko ca géew,
ba ñuy wax Areyopas. Ñu ne ko: «Danoo bëggoon, nga leeral nu ci sa
xam-xam bu bees, bii ngay yégle.

<span id="an_17:20">17:20</span>  Ndaxte sol nga ci sunuy nopp lu nu
xamul. Danoo bëggoon a xam nag léegi, loolu lu muy tekki.»

<span id="an_17:21">17:21</span>  Ndaxte waa Aten ñépp ak doxandéem ya
fa dëkk, wax ak a déglu lu bees rekk lañu daan xënte.

<span id="an_17:22">17:22</span>  Noonu Pool taxaw ci biir mbooloom
Areyopas ne leen: «Yéen waa Aten gis naa ne, farlu ngeen ci diine lool.

<span id="an_17:23">17:23</span>  Ndaxte bi may doxantu di seet seeni
màggalukaay, gis naa ci benn bu ñu bind lii: “Yàlla mi nu xamul.” Li
ngeen di màggal nag te xamuleen ko, loolu laa leen di xamal.

<span id="an_17:24">17:24</span>  «Yàlla mi sàkk àddina ak li mu ëmb
lépp, moom miy Boroom asamaan ak suuf, du dëkk ci néegi màggalukaay yu
loxoy nit defar.

<span id="an_17:25">17:25</span>  Du jariñu it ci loxoy nit, mel ni dafa
soxla dara, ndax moom mooy jox ñépp bakkan ak ruu ak lépp.

<span id="an_17:26">17:26</span>  Ci kenn nit la sàkke xeeti àddina
yépp, ñu dëkk ci ñeenti xebla yi; fekk àppal na xeet wu nekk jamonoom,
te rëdd seen diggi réew.

<span id="an_17:27">17:27</span>  Yàlla def na loolu, ngir ñu koy wut ci
yaakaaru daj ko ci làmbatu, fekk sax sorewul kenn ci nun.

<span id="an_17:28">17:28</span>  “Ndaxte ci moom lanuy dunde, di ci jëf
te nekk ci,” ni ko ñenn ci seeni taalifkat dëggale naan: “Nun noo di aw
xeetam.”

<span id="an_17:29">17:29</span>  Kon nag, bu nu nekkee xeetu Yàlla,
warunoo gëm ne, Yàlla mel na ni nataali wurus, xaalis mbaa doj yu nit
defar ci xareñ mbaa xel.

<span id="an_17:30">17:30</span>  Ca jamono yu wees ya Yàlla toppul
ñàkka xam googa, waaye léegi koo man a doon ak foo man a nekk, Yàlla
santaane na, nga tuub say bàkkaar.

<span id="an_17:31">17:31</span>  Ndaxte sàkk na bés bu muy àtte àddina
ci njub, dénk ko Nit ki mu tànn; te firndeel na loolu bu wóor, ci li mu
ko dekkal ca néew ya.»

<span id="an_17:32">17:32</span>  Bi ñu déggee nag, muy wax ci mbirum
ndekkitel ñi dee, ñii di ko fontoo, ña ca des ne ko: «Dinanu la déglu ci
mbir moomu beneen yoon.»

<span id="an_17:33">17:33</span>  Noonu Pool génn ci seen biir.

<span id="an_17:34">17:34</span>  Moona am na ñenn ñu taq ci moom te
gëm: xàmmees na ci Denis, ku bokk ci mbooloom Areyopas, ak jigéen ju
tudd Damaris, ak ñeneen.

<span id="an_18:1">18:1</span>  Bi loolu wéyee Pool bàyyikoo Aten, dem
Korent.

<span id="an_18:2">18:2</span>  Mu tase fa ak Yawut bu tudd Akilas te
juddoo diiwaanu Pont. Muy sog a jóge réewu Itali ak jabaram Pirsil,
ndaxte buur ba Këlódd sant na Yawut yépp, ñu génn Room.

<span id="an_18:3">18:3</span>  Noonu Pool seeti leen, te gannaaw ñoo
bokk liggéey, maanaam di defar ay tànt, mu dal fa ñoom, ñuy
liggéeyandoo.

<span id="an_18:4">18:4</span>  Bésu noflaay bu nekk nag muy diisoo ak
ñi nekk ca jàngu ba, di jéem a gëmloo ay Yawut ak ay Gereg.

<span id="an_18:5">18:5</span>  Waaye bi Silas ak Timote jógee diiwaanu
Maseduwan, egg fa, Pool jublu ci xamle kàddu gi, tey dëggal ci Yawut yi
naan, Yeesu mooy Almasi bi.

<span id="an_18:6">18:6</span>  Bi ko Yawut ya gàntoo nag, di ko xas, mu
yëlëb ay yéreem ne leen: «Yéena sàkku seen musiba; set naa ci. Léegi maa
ngi dem ci ñi dul Yawut.»

<span id="an_18:7">18:7</span>  Ci kaw loolu mu jóge fa, dugg ci këru ku
tudd Tisiyus Yustus, di ku ragal Yàlla, te kër ga dend ak jàngu ba.

<span id="an_18:8">18:8</span>  Kirispus nag, njiitu jàngu ba, gëm na
Boroom bi ak waa këram gépp. Te waa Korent ñu bare dégg kàddu gi te gëm
ko, ñu sóob leen ci ndox.

<span id="an_18:9">18:9</span>  Naka noona Boroom bi feeñu Pool ci guddi
ne ko: «Bul tiit dara, waaye deel wax te bañ a noppi.

<span id="an_18:10">18:10</span>  Ndaxte maa ngi ànd ak yaw, te kenn du
la jàpp, ba fitnaal la, ndaxte am naa xeet wu bare ci dëkk bii.»

<span id="an_18:11">18:11</span>  Noonu Pool des at ak genn-wàll ci seen
biir, di fa jàngale kàddug Yàlla.

<span id="an_18:12">18:12</span>  Ci nguuru Galyon ci diiwaanu Akayi
nag, Yawut ya likkoo, ñu dal ci kaw Pool, yóbbu ko ca àttekaay ba.

<span id="an_18:13">18:13</span>  Ñu ne: «Kii day xiir nit ñi ci màggal
Yàlla ci lu juuyoo ak yoon wi.»

<span id="an_18:14">18:14</span>  Bi Pool bëggee wax nag, Galyon ne
Yawut ya: «Yéen Yawut yi, bu aju woon ci jàdd yoon walla ñaawteef wu
réy, kon liy yoon mooy ma déglu leen.

<span id="an_18:15">18:15</span>  Waaye bu ajoo ci ay werante ciy wax ak
ay tur ak seen yoon, loolu seen wàll la; man duma ko àtte.»

<span id="an_18:16">18:16</span>  Noonu mu dàq leen ca àttekaay ba.

<span id="an_18:17">18:17</span>  Ci kaw loolu nit ñépp jàpp Sosten,
njiitu jàngu ba, ñu di ko dóor ca kanamu àttekaay ba, waaye Galyon
faalewu leen.

<span id="an_18:18">18:18</span>  Bi loolu wéyee Pool desati fa fan yu
bare. Gannaaw ga mu tàggtoo ak bokk ya, dugg gaal jëm Siri, ànd ak
Pirsil ak Akilas. Bi mu jógeegul teerub Señsere, mu watlu boppam, ndaxte
am na lu mu dige woon ak Yàlla.

<span id="an_18:19">18:19</span>  Noonu ñu teer ci Efes. Pool bàyyi fa
ñi mu àndaloon, daldi dugg ca jàngu ba, di diisoo ak Yawut ya.

<span id="an_18:20">18:20</span>  Ñu ñaan ko, mu des fa lu gën a yàgg,
waaye nanguwul.

<span id="an_18:21">18:21</span>  Kon mu tàggtoo ak ñoom naan: «Dinaa
dellusi ci yéen, bu soobee Yàlla.» Noonu mu dugg gaal, jóge Efes,

<span id="an_18:22">18:22</span>  teersi dëkku Sesare, mu dem nuyu
mbooloom ñi gëm, ba noppi dem Ancos.

<span id="an_18:23">18:23</span>  Bi mu fa desee ay jamono, mu jóge fa,
di jaar dëkkoo-dëkk ci diiwaanu Galasi ak Firisi, di dooleel xoli
taalibe yépp.

<span id="an_18:24">18:24</span>  Amoon na nag Yawut bu tudd Apolos te
juddoo Alegsàndiri, mu dikk Efes. Nit ku yeewu la woon te am xam-xam bu
yaatu ci Mbind mi.

<span id="an_18:25">18:25</span>  Jàngoon na ci yoonu Boroom bi, di ku
farlu ci xelam, muy xamle ak a jàngale bu wóor ci mbirum Yeesu, waaye
fekk xam-xamam yem ci ni Yaxya daan sóobe ci ndox.

<span id="an_18:26">18:26</span>  Noonu mu daldi wax ak fit wu dëgër ca
jàngu ba. Bi ko Pirsil ak Akilas déggee nag, ñu woo ko fi ñoom, gën ko
leeral yoonu Yàlla.

<span id="an_18:27">18:27</span>  Naka mu bëgg a dem Akayi, bokk ya xiir
ko ca, ñu bind taalibe ya, ngir ñu teeru ko teeru bu rafet. Noonu mu
dikk fa te jariñ lool ñi gëm jaare ko ci yiwu Yàlla.

<span id="an_18:28">18:28</span>  Ndaxte mu ngay yey Yawut ya ca kanam
ñépp, di firi Mbind yi, ba wone ne Yeesu mooy Almasi bi.

<span id="an_19:1">19:1</span>  Ba Apolos nekkee Korent nag, Pool jaar
ca teggi ya gën a kawe ca réew ma, door a dikk Efes. Noonu mu gis fa ay
taalibe.

<span id="an_19:2">19:2</span>  Mu ne leen: «Ndax jot ngeen ci Xel mu
Sell mi, bi ngeen gëmee?» Ñu tontu ko: «Déggunu sax ne, Xel mu Sell mi
am na.»

<span id="an_19:3">19:3</span>  Mu ne leen: «Kon nag, bi ñu leen sóobee
ci ndox, lu ciy maana?» Ñu tontu ko: «Xanaa li Yaxya tëral.»

<span id="an_19:4">19:4</span>  Pool ne leen: «Yaxya daan na sóob nit ñi
ci ndox, ndax bi ñu tuubee seeni bàkkaar; te mu ne bànni Israyil, kiy
topp ci moom lañu war a gëm, maanaam Yeesu.»

<span id="an_19:5">19:5</span>  Bi ñu déggee loolu nag, sóob nañu leen
ci ndox ci turu Yeesu Boroom bi.

<span id="an_19:6">19:6</span>  Te bi leen Pool tegee loxo, Xel mu Sell
mi ñëw ci ñoom, ñuy wax yeneeni làkk, di wax ci kàddug Yàlla.

<span id="an_19:7">19:7</span>  Limub nit ñooñu nekk na lu mat fukk ak
ñaar.

<span id="an_19:8">19:8</span>  Noonu Pool dugg ca jàngu ba, di wax ak
fit wu dëgër diirub ñetti weer, di diisoo ak ñoom ci mbirum nguurug
Yàlla, di leen jéem a gëmloo.

<span id="an_19:9">19:9</span>  Waaye bi xolu ñenn ci ñoom fattee, ñu
gëmadi, bay suufeel yoon wi ci kanam mbooloo ma, mu jóge ci ñoom,
xàjjale taalibe yi ak ñoom, di diisoo bés bu nekk ca jàngukaayu ku ñuy
wax Tiranus.

<span id="an_19:10">19:10</span>  Mu wéy ci noonu diirub ñaari at, ba ñi
dëkk diiwaanu Asi ñépp dégg kàddug Boroom bi, muy Yawut muy Gereg.

<span id="an_19:11">19:11</span>  Booba Yàllay def ay kéemaan yu ràññiku
yuy jaar ci loxoy Pool.

<span id="an_19:12">19:12</span>  Ñu yóbbul sax ñi wopp ay kaala ak ay
taraxlaay yu laaloon yaramam, ba jàngoro yi di leen bàyyi, rab yay génn
ci ñoom.

<span id="an_19:13">19:13</span>  Noonu ay Yawut yuy wëndéelu, di faj ñi
rab jàpp, ñu di leen jéem a ñaanal ci turu Yeesu Boroom bi naan: «Ci
turu Yeesu, mi Pool di yégle, génnleen.»

<span id="an_19:14">19:14</span>  Ñi doon def loolu, juróom-ñaari doom
lañu woon ci Sewa, mi doon taafantaloo saraxalekat bu mag ba ci Yawut
yi.

<span id="an_19:15">19:15</span>  Waaye bi ñu ko defee rab wa tontu leen
ne: «Xam naa Yeesu, xam naa it kuy Pool, waaye yéenay ñan?»

<span id="an_19:16">19:16</span>  Ci kaw loolu nit ka rab jàpp song
leen, noot leen ñoom ñépp; mu soxore leen lool, ba ñu daw kër ga, def
yaramu neen te gaañu bu metti.

<span id="an_19:17">19:17</span>  Loolu siiw na ci ñépp, ñi dëkk Efes,
di Yawut ak Gereg; tiitaange jàpp leen ñoom ñépp, ba ñu màggal turu
Yeesu Boroom bi.

<span id="an_19:18">19:18</span>  Bi loolu amee ñu bare ci ñi gëm ñëw,
di wesar ci kanam ñépp seeni jati luxus.

<span id="an_19:19">19:19</span>  Te ñu bare ci ñi daan luxus, indi
seeni téere, lakk leen ci kanam ñépp. Te bi ñu xaymaa njëg ga, mu
tollook juróom-fukki junniy poseti daraxma.

<span id="an_19:20">19:20</span>  Noonu la kàddu Boroom bi lawe, te noot
lépp.

<span id="an_19:21">19:21</span>  Bi loolu wéyee Pool nas xel jëm
Yerusalem, jaar ci diiwaani Maseduwan ak Akayi. Mu ne: «Gannaaw bu ma fa
demee, fàww ma seeti Room it.»

<span id="an_19:22">19:22</span>  Mu yebal nag ci Maseduwan ñaari
jaraafam, di Timote ak Erast, waaye moom mu des ab diir ci Asi.

<span id="an_19:23">19:23</span>  Fekk booba amoon na yengu-yengu bu réy
ci lu aju ci Yoon wi.

<span id="an_19:24">19:24</span>  Ndaxte nit ku tudd Demetirus, di tëggu
xaalis buy defar nataali xaalis ngir màggal Artemis, daan na ci jariñu
lu bare, moom ak ay nawleem.

<span id="an_19:25">19:25</span>  Noonu mu dajale leen ak seeni
liggéeykat ne leen: «Gaa ñi, xam ngeen ne, sunu njariñ mu ngi aju ci
liggéey bii.

<span id="an_19:26">19:26</span>  Gis ngeen nag te dégg ne, Pool male
gëmloo na bay fàbbi mbooloo mu bare, waxuma ci Efes rekk, waaye ci biir
Asi gépp naan: “Yàlla yu ay loxo defar duñu ay yàlla.”

<span id="an_19:27">19:27</span>  Léegi kat loraangee ngi nuy yoot, te
du yem ci xañ nu sunu liggéey rekk, waaye it dina daaneel màggalukaayu
Artemis sunu yàlla ju mag ji, tey neenal ndamam, moom mi Asi gépp te
àddina sépp di màggal.»

<span id="an_19:28">19:28</span>  Bi ñu déggee loolu, mer mu réy tàbbi
ci ñoom, ñuy yuuxu ne: «Artemis mu Efes màgg na!»

<span id="an_19:29">19:29</span>  Noonu dëkk bépp jaxasoo. Ñu bokk benn
xalaat, daldi ne milib ca powukaay ba, diri Gayus ak Aristàrk, waa
Maseduwan, ñi ànd ak Pool.

<span id="an_19:30">19:30</span>  Pool nag bëgg a dugg ca mbooloo ma,
waaye taalibe ya nanguwuñu ko.

<span id="an_19:31">19:31</span>  Ñenn ca jawriñi nguur gi it, ñuy ay
xaritam, yónnee ci moom, di ko dénk, mu bañ a jaay bakkanam ci dugg ca
powukaay ba.

<span id="an_19:32">19:32</span>  Noonu ndaje ma rëb, ba ñii di yuuxu
lii, ñale di yuuxu laa, te ña ca gën a bare xamuñu lu waral ndaje ma.

<span id="an_19:33">19:33</span>  Ci kaw loolu Yawut ya jéñ Alegsàndar
ci kanam, te mbooloo ma di ko xaacu ay ndigal, mu daldi tàllal loxoom,
ngir làyyi ca mbooloo ma.

<span id="an_19:34">19:34</span>  Waaye bi ñu xamee ne Yawut la, ñépp a
bokk benn baat, yuuxu diirub lu mat ñaari waxtu naan: «Artemis mu Efes
màgg na!»

<span id="an_19:35">19:35</span>  Gannaaw loolu boroom dëkk ba dalal
mbooloo ma ne leen: «Yéen waa Efes, ana ku xamul ne, dëkku Efes moo di
wottukaayu màggalukaayu Artemis ak nataalam, bi wàcce asamaan?

<span id="an_19:36">19:36</span>  Gannaaw nag kenn mënta weddi loolu,
war ngeen a dalal seen xel te bañ a sañaxu ci dara.

<span id="an_19:37">19:37</span>  Ndaxte nit ñii ngeen fi indi sàccuñu
ca màggalukaay ya te sosaluñu sunu yàlla.

<span id="an_19:38">19:38</span>  Su fekkee ne Demetirus ak ay nawleem
jànkoonte nañu ak kenn, am na ay bési layoo ak ñu yilif réew mi; nañu fa
woo ku ñu amleenteel.

<span id="an_19:39">19:39</span>  Waaye su ngeen di laaj leneen,
mbooloom dëgg dina ko àtte.

<span id="an_19:40">19:40</span>  Ndaxte fi mu ne man nañu noo jiiñ
jógug mbooloo mi ndax li fi xew tey. Te bu loolu amee dunu am aw lay ci
mbirum mbooloo mu rëb mii, ndaxte amul dara lu ko waral.»

<span id="an_19:41">19:41</span>  Bi mu waxee loolu nag, mu tas mbooloo
ma.

<span id="an_20:1">20:1</span>  Bi yengu-yengu ba dalee, Pool woo
taalibe ya fa moom, dooleel leen. Bi mu ko defee mu tàggoo ak ñoom, jóge
fa, dellu diiwaanu Maseduwan.

<span id="an_20:2">20:2</span>  Noonu mu jaar ca bérab yooyu, di dooleel
nit ñi ak wax yu bare; ba noppi mu dem réewu Geres,

<span id="an_20:3">20:3</span>  toog fa ñetti weer. Waaye bi mu nekkee
ci kaw tànki dugg gaal jëm diiwaanu Siri, te Yawut yi lalal ko pexe, mu
fas yéenee dellu, jaare Maseduwan.

<span id="an_20:4">20:4</span>  Booba nag ñii ñoo ànd ak moom: Sopater,
doomu Pirus mi dëkk Bere; Aristàrk ak Segond, ñi dëkk Tesalonig; Gayus,
mi dëkk Derbë, ak Timote; te it Tisig ak Torofim ñi dëkk Asi.

<span id="an_20:5">20:5</span>  Ñooñu nag jiitu, di nu nég dëkku
Torowas.

<span id="an_20:6">20:6</span>  Waaye naka nun, gannaaw màggalu Yawut,
ga ñuy wax Mburu ya amul lawiir, nu dugg gaal ci Filib, def ci juróomi
fan, fekksi leen Torowas, nu am fa juróom-ñaari fan.

<span id="an_20:7">20:7</span>  Ca bés bu jëkk ca ayu-bés ga, booloo
nanu ngir damm mburu ma. Te Pool, mi bëggoon a dem ca ëllëg sa, di
diisoo ak ñoom te waxtaanam law ba ci xaaju guddi.

<span id="an_20:8">20:8</span>  Ca néeg bu kawe, ba nu booloo nag, amoon
na fa làmp yu bare.

<span id="an_20:9">20:9</span>  Noonu waxambaane wu tudd Ëtikus te toog
ca palenteer ba, gëmmeentu bay jeyaxu. Bi Pool di gën a yaatal waxtaanam
nag, nelaw daldi ko jàpp, mu xàwweekoo ca ñetteelu taax ma, daanu, ñu
yékkati ko, fekk mu dee.

<span id="an_20:10">20:10</span>  Waaye Pool wàcc, daldi sëgg ci kawam,
roof ko loxoom ne leen: «Bàyyileen jooy yi, mu ngi dund.»

<span id="an_20:11">20:11</span>  Noonu mu yéegaat, damm mburu ma, lekk;
ba noppi delluwaat ci waxtaanam, di ko yaatal ba ca njël, door a tàggoo.

<span id="an_20:12">20:12</span>  Naka waxambaane wa, ñu indi ko muy
dund, ba seen xol sedd guyy.

<span id="an_20:13">20:13</span>  Nun nag nu jiitu, dugg gaal jëm Asos,
fa nu Pool santoon, nu jële ko fa; fekk moom fas na yéeney dox, ba agsi
fa.

<span id="an_20:14">20:14</span>  Noonu mu fekksi nu ci Asos, nu jël ko
ca gaal ga, dem Mitilen.

<span id="an_20:15">20:15</span>  Gannaaw loolu gaal ga jóge fa, nu agsi
ca ëllëg sa janook dunu Kiyos. Bés ba ca tegu nag nu jàll ba Samos, te
ñetteelu fan ba nu àgg Mile.

<span id="an_20:16">20:16</span>  Ndaxte Pool fasoon na yéenee teggi
Efes, ngir bañ a yàgg ci diiwaanu Asi; mu ngi doon gaawantu, ngir
màggal, gi ñuy wax Pàntakot fekk ko Yerusalem.

<span id="an_20:17">20:17</span>  Bi Pool eggee Mile nag, mu yónnee ca
Efes, ngir woo njiiti mbooloom ñi gëm.

<span id="an_20:18">20:18</span>  Bi ñu ñëwee, mu ne leen: «Yéen xam
ngeen bu baax, ni ma doon doxale diirub sama ngan gépp ci seen biir, li
dale ci bés bi ma jëkkee teg tànk ci Asi ba tey.

<span id="an_20:19">20:19</span>  Jaamu naa Boroom bi ci woyof gu mat ak
ay rangooñ, dékku ay nattu yu ma pexey Yawut yi indil.

<span id="an_20:20">20:20</span>  Xam ngeen ne, musuma leen a nëbb dara
lu leen di jariñ, di leen jàngal ci kanamu ñépp ak ca kër ya.

<span id="an_20:21">20:21</span>  Dénk naa Yawut yi ak Gereg yi ne leen,
ñu tuub seeni bàkkaar, ba woññiku ci Yàlla te gëm sunu Boroom Yeesu.

<span id="an_20:22">20:22</span>  «Léegi maa ngi nii di dem Yerusalem,
ci li ma Xelu Yàlla mi xiirtal, te xawma lu ma fay dal.

<span id="an_20:23">20:23</span>  Xam naa rekk ne, ci dëkkoo-dëkk Xel mu
Sell mi xamal na ma ne, ay buum ak ay metit ñu ngi may nég.

<span id="an_20:24">20:24</span>  Waaye sama bakkan soxalu ma, su fekkee
bey naa sama sas, ba matal liggéey, bi ma Boroom bi dénk, maanaam ma
seedeel ci ñépp xebaar bu baax, bi ëmb yiwu Yàlla.

<span id="an_20:25">20:25</span>  «Fi mu ne nag xam naa ne, dootuleen
gis sama kanam, yéen ñépp ñi ma jaaroon ci seen biir, di yégle nguuru
Yàlla.

<span id="an_20:26">20:26</span>  Moo tax may dëggal tey jii ne, wàccoo
naa ak yéen ñépp bés pénc.

<span id="an_20:27">20:27</span>  Ndaxte ñeebluwuma leen, ci di leen
xamal lépp li Yàlla digle.

<span id="an_20:28">20:28</span>  Wottuleen nag seen bopp te wottu
coggal jépp, ji leen Xel mu Sell mi def sàmm, ngeen sàmm mbooloo, mi
Yàlla jotal boppam ak deretu Doomam.

<span id="an_20:29">20:29</span>  Xam naa ne, bu ma leen wonee gannaaw,
bukki yu soxor dinañu tàbbi ci coggal ji te duñu ci ñeeblu kenn.

<span id="an_20:30">20:30</span>  Ay nit dinañu jóg ci seen biir sax, di
wax luy sànke, ngir sàkku ay taalibe.

<span id="an_20:31">20:31</span>  Foogleen nag, di fàttaliku ne diirub
ñetti at, guddi ak bëccëg, musumaa noppi di leen artu kenn ku nekk ci
yéen ak ay rangooñ.

<span id="an_20:32">20:32</span>  «Léegi nag maa ngi leen di dénk Boroom
bi, moom ak kàddug yiwam, gi leen man a dëgëral te may leen cér ci biir
gaayi Yàlla yu sell yépp.

<span id="an_20:33">20:33</span>  Nammuma xaalisu kenn mbaa wurusam mbaa
koddaayam.

<span id="an_20:34">20:34</span>  Xam ngeen ne, faj naa samay soxla ak
soxlay ñi ànd ak man ci sama loxo yii.

<span id="an_20:35">20:35</span>  Ci lépp won naa leen royukaay, ci li
nu war a dimbali ñi néew doole te fàttaliku li Yeesu Boroom bi wax moom
ci boppam ne: “Joxe moo gën a barkeel nangu.”»

<span id="an_20:36">20:36</span>  Bi mu waxee loolu, mu sukk ak ñoom
ñépp, ñaan ci Yàlla.

<span id="an_20:37">20:37</span>  Te ñépp jooy bu metti, di laxasu ci
baatu Pool, fóon ko bu baax.

<span id="an_20:38">20:38</span>  Li leen gën a teg aw tiis mooy li mu
leen wax: «Dootuleen gis sama kanam.» Noonu ñu gunge ko ba ca gaal ga.

<span id="an_21:1">21:1</span>  Bi nga xamee ne tàggoo nanu ak ñoom ci
naqar, nu dugg gaal, jubal dunu Kos. Te ca ëllëg sa nu dem ba teer ca
Rodd, ba noppi jóge fa, jàll ba Patara.

<span id="an_21:2">21:2</span>  Foofa nag nu gis gaal guy jàll ba
Fenisi, nu dugg ca, mu daldi teddi.

<span id="an_21:3">21:3</span>  Noonu nu séen dunu Sipar, bàyyi ko ci
sunu càmmooñ, jublu diiwaanu Siri, nu teersi Tir. Ndaxte foofa la gaal
gi war a yebbee la mu yeboon.

<span id="an_21:4">21:4</span>  Nu wut taalibe ya, ba gis leen, toog ak
ñoom juróom-ñaari fan. Ñoom nag ñu ne Pool ci li leen Xelu Yàlla mi may,
mu bañ a dem Yerusalem.

<span id="an_21:5">21:5</span>  Moona bi jataayu gaal ga matee, nu awaat
ci yoon wi. Te ñépp gunge nu, ñoom ak seeni jabar ak seeni doom; nu génn
dëkk ba, sukk ca tefes ga, ñaan ci Yàlla.

<span id="an_21:6">21:6</span>  Noonu nu tàggoo ak ñoom, dugg ca gaal
ga, ñu dellu seen kër.

<span id="an_21:7">21:7</span>  Bi nu jógee Tir nag, nu demaat ci géej,
ba teer Patolemayis. Foofa nu nuyu bokk ya, yendu, fanaan.

<span id="an_21:8">21:8</span>  Nu jóge fa ca ëllëg sa, ñëw ba ca dëkku
Sesare. Nu dugg ca kër Filib, taskatu xebaar bu baax bi, mi bokk ci
Juróom-ñaar ña, nu dal fa moom.

<span id="an_21:9">21:9</span>  Amoon na ñeenti doom yuy janq, ñuy wax
ci kàddug Yàlla.

<span id="an_21:10">21:10</span>  Bi nu fa nekkee ay fan nag, yonent bu
tudd Agabus jóge Yude, agsi.

<span id="an_21:11">21:11</span>  Mu ñëw ci nun, daldi yeew ay loxoom ak
i tànkam ak laxasaayu Pool naan: «Nii la Xel mu Sell mi waxe: “Ki moom
laxasaay gii, Yawut yi dinañu ko yeewe nii ca Yerusalem, jébbal ko ñi
dul Yawut.”»

<span id="an_21:12">21:12</span>  Bi nu déggee loolu, nun ak ña fa nekk
nu ñaan Pool, mu bañ a dem Yerusalem.

<span id="an_21:13">21:13</span>  Ci kaw loolu Pool tontu ne: «Lu ngeen
di jooy, di yàq sama xol? Bañuma ñu yeew ma rekk, waaye nangu naa sax,
ñu rey ma ci Yerusalem ngir turu Yeesu Boroom bi.»

<span id="an_21:14">21:14</span>  Bi nu ko mënul a dëpp, nu noppi ne:
«Kon na coobareg Boroom bi am!»

<span id="an_21:15">21:15</span>  Gannaaw fan yooyu nu defaru, ngir dem
Yerusalem.

<span id="an_21:16">21:16</span>  Noonu ay taalibe yu dëkk Sesare ànd ak
nun, yóbbu nu ca nit ku tudd Manason, fu nu war a dal; moom nag nitu
Sipar la woon, di taalibe bu yàgg.

<span id="an_21:17">21:17</span>  Bi nu agsee Yerusalem nag, taalibe ya
teeru nu ak mbég.

<span id="an_21:18">21:18</span>  Ca ëllëg sa Pool ànd ak nun, seeti
Saag, fekk njiit yépp teew fa.

<span id="an_21:19">21:19</span>  Noonu Pool nuyu leen, nettali leen
benn-benn li Yàlla def ci biir ñi dul Yawut, jaarale ko ci liggéeyam.

<span id="an_21:20">21:20</span>  Bi ko njiit ya déggee, ñu màggal Yàlla
ne ko: «Mbokk mi, gis nga ne, am na ay junniy Yawut ñu gëm, te ñépp a
sawar ci yoonu Musaa.

<span id="an_21:21">21:21</span>  Dégg nañu ci sa mbir nag ne, yaa ngi
jàngal Yawut yépp, yi dëkk ci biir ñi dul Yawut, ñu bàyyi yoonu Musaa te
bañ a xarafal seeni doom mbaa topp sunuy aada.

<span id="an_21:22">21:22</span>  Lu nu ci war a def nag? Ndaxte ci lu
wér dinañu xam ne, ñëw nga.

<span id="an_21:23">21:23</span>  Nu ngi lay digal nag, nga def nii: am
na ci nun ñeenti góor yu dige ak Yàlla.

<span id="an_21:24">21:24</span>  Jël leen, bokk ak ñoom setlu, te nga
gàddu seen peyu wateef. Noonu ñépp dinañu xam ne, li ñu déggoon ci sa
mbir du dëgg, waaye yaa ngi jëf tey sàmm yoonu Musaa.

<span id="an_21:25">21:25</span>  Naka ñi dul Yawut ñi gëm, bind nanu
leen li nu àtte ne, ñu moytu ñam wu ñu tuuroo xërëm te moytu deretu médd
ak njaaloo.»

<span id="an_21:26">21:26</span>  Bi ñu ko waxee, Pool jël nit ña te ca
ëllëg sa mu bokk setlu ak ñoom, ñu dugg ca kër Yàlla ga. Ñu xamle ban
bés la seen setlu di àgg, di bés bu ñuy jébbale sarax ngir kenn ku nekk
ci ñoom.

<span id="an_21:27">21:27</span>  Bi àppu juróom-ñaari fan ya di bëgg a
jeex, Yawut yi jóge diiwaanu Asi gis Pool ca kër Yàlla ga. Ñu daldi
jógloo mbooloo mépp, jàpp ko,

<span id="an_21:28">21:28</span>  di xaacu ne: «Wallee, wallee, yéen
bokki Israyil; waa jaa ngi nii, moom miy waare fépp ak ci ñépp, bay
suufeel sunu xeet ak yoonu Musaa ak bérab bii; dugal na sax ay Gereg fii
ci kër Yàlla gi, ba indi sobe ci bérab bu sell bii.»

<span id="an_21:29">21:29</span>  Li tax ñu wax loolu, mooy gisoon nañu
Torofim mu Efes, ànd ak moom ca dëkk ba, te ñu yaakaar ne, Pool dugal na
ko ca kër Yàlla ga.

<span id="an_21:30">21:30</span>  Noonu dëkk ba bépp màbb, mbooloo ma ne
këpp, ñu jàpp Pool, génne ko ca kër Yàlla ga. Ca saa sa ñu tëj bunt ya.

<span id="an_21:31">21:31</span>  Bi ñu koy wut a rey, xebaar ba agsi ba
ca kilifag mbooloom xarekat ba, naan Yerusalem gépp jaxasoo na.

<span id="an_21:32">21:32</span>  Ca saa sa mu ànd ak ay xarekat ak ay
njiiti xare, ne jaas wàcc ci ñoom. Bi Yawut ya gisee kilifa ga ak
xarekat ya nag, ñu daldi bàyyi dóor, ya ñu doon dóor Pool.

<span id="an_21:33">21:33</span>  Noonu kilifa ga jegesi jàpp ko,
santaane ñu jéng ko ak ñaari càllala. Bi ñu ko defee mu laaj ku mu doon
ak lu mu def.

<span id="an_21:34">21:34</span>  Waaye ci biir mbooloo ma, bu ñii nee
lii, ña ca des ne laa. Kon nag gannaaw mënu caa xam dara lu wóor ndax
coow li, mu santaane, ñu yóbbu ko ci biir tata ja.

<span id="an_21:35">21:35</span>  Bi Pool eggee ca yéegukaayu tata ja,
aaytalu mbooloo ma réy, ba ay xarekat fab ko.

<span id="an_21:36">21:36</span>  Ndaxte mbooloo maa nga ko topp, di
xaacu ne: «Reyleen ko!»

<span id="an_21:37">21:37</span>  Bi ñu koy bëgg a dugal ca tata ja,
Pool ne kilifa ga: «Ndax man naa laa wax dara?» Mu tontu ko: «Yaw dégg
nga gereg?

<span id="an_21:38">21:38</span>  Kon nekkuloo waayi Misra, jooju jógloo
woon nit ñi keroog te yóbbu woon ñeenti junniy bóomkat ca màndiŋ ma?»

<span id="an_21:39">21:39</span>  Pool ne ko: «Man Yawut laa, di jaambur
ci Tars, dëkk bu am tur ci diiwaanu Silisi. Maa ngi lay ñaan, ma wax ak
mbooloo mi.»

<span id="an_21:40">21:40</span>  Te kilifa ga may ko ko. Noonu Pool
taxaw ca yéegukaay ba, tàllal loxoom mbooloo ma, ñu daldi ne tekk. Mu
wax ak ñoom ci làkku yawut ne:

<span id="an_22:1">22:1</span>  «Yéen bokk yi ak baay yi, dégluleen
samaw lay.»

<span id="an_22:2">22:2</span>  Bi ñu déggee, mu di leen wax ci làkku
yawut, ñu gën ne xeram. Noonu Pool ne leen:

<span id="an_22:3">22:3</span>  «Man Yawut laa, juddoo Tars ci diiwaanu
Silisi, yaroo ci dëkk bii. Taalibe laa woon ci Gamaleel, mu jàngal ma bu
wér yoonu sunuy maam, ba ma sawar ci Yàlla, mel ni yéen ñépp tey.

<span id="an_22:4">22:4</span>  Daan naa fitnaal ña bokkoon ci yoon wii,
ba di ci rey sax; yeew naa góor ak jigéen, tëj leen;

<span id="an_22:5">22:5</span>  saraxalekat bu mag ba ak mbooloom njiit
yi yépp man nañu ma cee seede. Am bés ñu bindal ma ay bataaxal ngir
bokki Damas. Ma doon fa dem, ngir yeew ña fa nekkoon, indi leen
Yerusalem, ngir ñu yar leen.

<span id="an_22:6">22:6</span>  «Waaye ci digg-bëccëg, bi ma jaaree ca
yoon wa, ba jegesi Damas, ca saa sa leer gu mag jóge asamaan, melax ba
ëmb ma.

<span id="an_22:7">22:7</span>  Ma daldi ne nërëm ci suuf, dégg baat bu
ma ne: “Sool, Sool, lu tax nga di ma fitnaal?”

<span id="an_22:8">22:8</span>  Ma tontu ko: “Yaa di kan, Boroom bi?” Mu
ne ma: “Maa di Yeesum Nasaret, mi ngay fitnaal.”

<span id="an_22:9">22:9</span>  Ñi ma àndaloon gis nañu leer ga, waaye
dégguñu baatu ka doon wax ak man.

<span id="an_22:10">22:10</span>  Noonu ma laaj ko: “Lu ma war a def,
Boroom bi?” Boroom bi ne ma: “Jógal dem Damas, foofa dees na la biral
lépp, li ma la yen.”

<span id="an_22:11">22:11</span>  Gannaaw gisuma woon dara ndax leeraayu
melxat ga, ña ma àndal wommat ma, ma ñëw Damas.

<span id="an_22:12">22:12</span>  «Bi ma ko defee ku tudd Anañas ñëw ci
man. Nit ku ragal Yàlla la woon ci sàmm yoonu Musaa, te Yawuti Damas
yépp seedeel ko lu baax.

<span id="an_22:13">22:13</span>  Mu taxaw ci sama wet ne ma: “Sool sama
mbokk, delluwaatal di gis.” Noonu ma daldi gisaat ca saa sa, xool ko.

<span id="an_22:14">22:14</span>  Mu ne ma: “Sunu Yàllay maam tànn na
la, ba may la, nga xam coobareem te gis Aji Jub ji te nga dégg ay waxam.

<span id="an_22:15">22:15</span>  Ndaxte li nga gis te dégg ko, dinga ko
seede ci ñépp.

<span id="an_22:16">22:16</span>  Léegi nag, looy nég? Jógal, ñu sóob la
ci ndox, nga set ci say bàkkaar ci tudd turu Yeesu.”

<span id="an_22:17">22:17</span>  «Bi ma dellusee Yerusalem nag, di ñaan
ca kër Yàlla ga, leer tàbbi ci man.

<span id="an_22:18">22:18</span>  Ma daldi gis Boroom bi, mu ne ma:
“Génnal Yerusalem ci ni mu gën a gaawe, ndaxte duñu nangu li ngay seede
ci man.”

<span id="an_22:19">22:19</span>  Waaye ma tontu ne: “Boroom bi, xam
nañu ne, dama daan wër jàngoo-jàngu, di tëj kaso ak di dóor ay yar ñi la
gëm.

<span id="an_22:20">22:20</span>  Rax-ca-dolli bi ñu tuuree deretu Ecen,
mi la doon seedeel, teewe naa ko, ànd ca, bay wottu sax yérey ñi ko doon
rey.”

<span id="an_22:21">22:21</span>  Waaye Boroom bi ne ma: “Demal, dinaa
la yebal fu sore, nga jëm ci xeeti ñi dul Yawut.”»

<span id="an_22:22">22:22</span>  Mbooloo ma déglu ko nag ba ca wax
jooju, waaye bi ñu déggee loolu, ñu daldi yuuxu naan: «Farleen ko ci
àddina! Yembar mu mel ni moom yeyoowul a dund!»

<span id="an_22:23">22:23</span>  Ñu daldi yuuxu ak di sànni seeni yére,
tey callameeru suuf.

<span id="an_22:24">22:24</span>  Noonu kilifa ga santaane, ñu dugal
Pool ca tata ja te caw ko ay yar yu metti, laaj ko ba xam lu tax ñu di
ko yuuxoo nii.

<span id="an_22:25">22:25</span>  Waaye bi ñu koy joñ ak ay der, Pool ne
njiitu xare ba fa taxaw: «Ndax am nga sañ-sañu dóor ay yar jaamburu
Room, te fekk yoon dabu ko sax?»

<span id="an_22:26">22:26</span>  Bi ko njiit la déggee, mu fekki
kilifaam, yégal ko ko; mu ne ko: «Ndax xam nga li ngay def? Nit kale
jaambur la ci Room.»

<span id="an_22:27">22:27</span>  Noonu kilifa ga ñëw laaj Pool: «Wax
ma, ndax jaambur nga ci Room?» Mu tontu ko: «Waaw, moom laa.»

<span id="an_22:28">22:28</span>  Kilifa ga ne ko: «Man fey naa xaalis
bu bare, ngir nekk jaambur ci Room.» Waaye Pool tontu ko: «Man de dama
koo judduwaale.»

<span id="an_22:29">22:29</span>  Ñi ko bëggoon a dóor ay yar nag randu
ko ca saa sa. Te kilifa ga sax tiit ci xam ne Pool jaamburu Room la, te
yeewlu na ko.

<span id="an_22:30">22:30</span>  Ca ëllëg sa mu bàyyi ko, ndaxte
bëggoon na xam bu wóor lu ko Yawut ya jiiñ. Mu santaane ne, saraxalekat
yu mag ya dajaloo, ñoom ak kureelu àttekat ya. Gannaaw loolu mu indilu
Pool, dëj ko ci seen kanam.

<span id="an_23:1">23:1</span>  Noonu Pool xool jàkk géew ba ne leen:
«Bokk yi, ci xel mu dal laa doxale ci kanam Yàlla ba ci bésu tey bi.»

<span id="an_23:2">23:2</span>  Ci kaw loolu saraxalekat bu mag ba, di
ku ñuy wax Anañas, sant ña taxaw ca wetam, ñu fél gémmiñam.

<span id="an_23:3">23:3</span>  Pool ne ko: «Yàlla dina la dóor, yaw mi
naaféq, bay samandaay miir bu joy bu ñu weexal. Yaa ngi toog di ma àtte,
ci li yoon wi digle, ba noppi santaane ñu dóor ma, ci li yoon wi tere!»

<span id="an_23:4">23:4</span>  Waaye ña taxaw ca wetam ne ko: «Ndax
dangay xas saraxalekat bu mag, bi Yàlla fal?»

<span id="an_23:5">23:5</span>  Pool tontu leen: «Bokk yi, xawma woon ne
saraxalekat bu mag bi la, ndaxte tëral nañu ci Mbind mi ne: “Bul wax lu
bon sa kilifag xeet.”»

<span id="an_23:6">23:6</span>  Naka noona Pool, mi xam ne, genn-wàllu
kureel ga bokk nañu ci tariixab Sadusen ya, te ña ca des bokk ci
tariixab Farisen ya, mu wax ci kaw ci biir géew ba ne: «Bokk yi, man
Farisen laa, te Farisen moo ma jur; li tax ñu may àtte tey mooy sama
yaakaar ci ne, ñi dee dinañu dekki.»

<span id="an_23:7">23:7</span>  Bi mu waxee loolu nag, werante wu metti
daldi xew diggante Farisen ya ak Sadusen ya, ba mbooloo ma xaajalikoo.

<span id="an_23:8">23:8</span>  Ndaxte Sadusen yi nanguwuñu ne, ndekkite
mbaa malaaka mbaa rab, dara am na ci, waaye Farisen nangu nañu yooyu
yépp.

<span id="an_23:9">23:9</span>  Ci kaw loolu nag coow lu bare daldi jib.
Ñenn ca xutbakat, ya bokk ca Farisen ya, ne bërét, daldi xuloo bu metti
ne: «Gisunu dara lu bon ci nit kii. Su fekkeente ne, rab a ko wax mbaa
malaaka...?»

<span id="an_23:10">23:10</span>  Noonu xuloo ba daldi gën a tàng, ba
kilifa ga ragal ne, nit ñi dinañu daggaate Pool. Kon mu sant xarekat ya,
ñu wàcc, nangu Pool ci ñoom, yóbbu ko ca tata ja.

<span id="an_23:11">23:11</span>  Ca guddi ga nag Boroom bi taxaw ci
wetu Pool ne ko: «Takkal sa fit; ni nga ma seedee ci Yerusalem, noonu
nga may seedee ca Room.»

<span id="an_23:12">23:12</span>  Bi bët setee Yawut ya daldi lal pexe;
ñu dige ci ngiñ ne, duñu lekkati, duñu naanati, ba kera ñuy rey Pool.

<span id="an_23:13">23:13</span>  Ña lal pexe ma, seen lim ëpp na
ñeent-fukk.

<span id="an_23:14">23:14</span>  Noonu ñu dem ca saraxalekat yu mag ya
ak njiit ya ne leen: «Giñ nanu ne, dunu mos dara, ba kera nuy rey Pool.

<span id="an_23:15">23:15</span>  Léegi nag yéen ak kureelu àttekat ya,
laajleen kilifa ga, mu indi ko ci seen kanam, mel ni dangeen a bëgg a
seet mbiram bu gën a wóor. Bu ko defee nun dinanu fagaru, ngir rey ko,
bala moo agsi.»

<span id="an_23:16">23:16</span>  Waaye jarbaatu Pool yég fiir ga, mu
dem, dugg ca tata ja, yégal ko Pool.

<span id="an_23:17">23:17</span>  Bi ko Pool déggee, mu woo kenn ca
njiiti xare ba ne ko: «Yóbbul waxambaane wii ca kilifa ga, ndax am na lu
mu ko war a yégal.»

<span id="an_23:18">23:18</span>  Njiit la jël ko, yóbbu ko ca kilifa ga
ne ko: «Pool, mi ñu jàpp, moo ma woo, ñaan ma, ma indil la waxambaane
wii, ndaxte am na lu mu lay wax.»

<span id="an_23:19">23:19</span>  Noonu kilifa ga jàpp ci loxob
waxambaane wa, wéetoo ak moom, laaj ko: «Loo ma bëgg a yégal?»

<span id="an_23:20">23:20</span>  Mu tontu ne: «Yawut yi dañoo dige,
ngir ñaan la, nga indi Pool ëllëg ca kanamu kureelu àttekat ya, mel ni
dañoo bëgg a seet mbiram bu gën a wóor.

<span id="an_23:21">23:21</span>  Bu leen ko may, ndaxte lu ëpp
ñeent-fukk ci ñoom ñu ngi koy lalal fiir. Dige nañu ak ngiñ ne, dootuñu
lekk, dootuñu naan, li feek reyuñu ko; fi mu ne sax fagaru nañu, di
xaar, nga nangu.»

<span id="an_23:22">23:22</span>  Kilifa ga nag sant waxambaane wa, mu
bañ koo àgge kenn, ba noppi mu yiwi ko, mu dem.

<span id="an_23:23">23:23</span>  Bi mu ko defee mu woo ñaar ci njiiti
xare ba ne leen: «Waajal-leen ñaari téeméeri xarekat ak
juróom-ñaar-fukki gawar ak ñaari téeméer ñu gànnaayoo xeej, ngeen dem
Sesare ci juróom-ñeenti waxtu ci guddi.

<span id="an_23:24">23:24</span>  Wutal-leen it Pool lu mu war, ngeen
yóbbu ko ci jàmm ak salaam ba ca Feligsë, boroom réew mi.»

<span id="an_23:25">23:25</span>  Noonu mu bind bataaxal bii:

<span id="an_23:26">23:26</span>  Yaw Feligsë mu tedd mi, di boroom réew
mi; man Këlódd Lisiyas maa ngi lay nuyu.

<span id="an_23:27">23:27</span>  Yawut yi jàpp nañu nit kii, bëgg koo
rey, waaye bi ma yégee ne, jaambur la ci Room, wallu naa ko ak ay
xarekat, ba musal ko.

<span id="an_23:28">23:28</span>  Bëggoon naa xam lu tax ñu kalaame ko.
Moo tax ma yóbbu ko ca kanamu seen kureelu àttekat ya.

<span id="an_23:29">23:29</span>  Gis naa ne li ñu ko jiiñ mu ngi aju ci
ay werantey seen yoon, waaye jiiñuñu ko dara lu jar dee mbaa jéng.

<span id="an_23:30">23:30</span>  Te bi ma déggee ne, ñu ngi koy fexeel,
yebal naa ko ci yaw ci saa si. Sant naa nag ñi ko kalaame, ñu xamal la
seen lay.

<span id="an_23:31">23:31</span>  Noonu xarekat ya jël Pool ci guddi,
indi ko ba ca dëkku Antipataris, ni ñu leen ko sante.

<span id="an_23:32">23:32</span>  Ca ëllëg sa ñu woññiku, dellusi ca
tata ja, bàyyi gawar ga, ñu gunge ko.

<span id="an_23:33">23:33</span>  Bi gawar ga àggee Sesare, ñu jox
boroom réew ma bataaxal ba, jébbal ko Pool.

<span id="an_23:34">23:34</span>  Bi loolu amee boroom réew ma jàng
bataaxal ba, laaj ci ban diiwaan la Pool dëkk. Bi mu yégee ne, mu ngi
dëkk Silisi,

<span id="an_23:35">23:35</span>  mu ne ko: «Kon bu ñi la kalaame ñëwee,
dinga layoo.» Mu santaane nag, ñu denc ko ca kër buur ba Erodd.

<span id="an_24:1">24:1</span>  Bi juróomi fan wéyee, Anañas saraxalekat
bu mag ba dikk, ànd ak ay njiit ak layookat bu tudd Tertul, ñu woo Pool
ci yoon fa kanam boroom réew ma.

<span id="an_24:2">24:2</span>  Noonu ñu woo Pool, te Tertul daldi ko
jiiñ naan: «Yaw Feligsë mu tedd mi, sa nguur jural na nu jàmm ju neex,
te sa jàppandil soppi na lu bare ci sunu xeet.

<span id="an_24:3">24:3</span>  Gis nanu ko fépp ak ci lépp, di la gërëm
ak sunu xol bépp.

<span id="an_24:4">24:4</span>  Waaye ngir bañ a yàggal jataay bi, maa
ngi lay ñaan ci sa lewetaay, nga déglu nu ci lu gàtt.

<span id="an_24:5">24:5</span>  Ndaxte ci mbirum nit kii teew, gis nanu
ne rambaaj la, buy indi xëccoo ci Yawut yi ci àddina sépp, di njiitu
mbooloo mu ñuy wax Nasaréen.

<span id="an_24:6">24:6</span>  Dem na ba jéem a teddadil sax kër Yàlla
ga, waaye jàpp nanu ko.

<span id="an_24:8">24:8</span>  Soo ko laajee, yaw ci sa bopp, dinga gis
ne, li nu koy jiiñ dëgg la.»

<span id="an_24:9">24:9</span>  Ci kaw loolu Yawut ya ànd ca, di dëggal
ne loolu wóor na.

<span id="an_24:10">24:10</span>  Bi loolu amee boroom réew ma jox Pool
kàddu gi. Noonu mu làyyi ne: «Xam naa ne, yaa ngi àtte xeet wi diirub at
yu bare, moo tax maa ngi làyyi ak kóolute.

<span id="an_24:11">24:11</span>  Man ngaa wóorliku ne, ëppagul fukki
fan ak ñaar demoon naa Yerusalem ngir màggali.

<span id="an_24:12">24:12</span>  Te kenn gisu ma, maay werante mbaa di
jógloo mbooloo, muy ca kër Yàlla ga mbaa ca jàngu ya mbaa ci biir dëkk
ba.

<span id="an_24:13">24:13</span>  Te mënuñoo firndeel dara ci li ñu may
jiiñ léegi.

<span id="an_24:14">24:14</span>  Waaye nangu naa ci sa kanam ne, maa
ngi jaamu Yàllay sunuy maam, ci topp yoon wi ñu ne, mooy tariixa;
terewul ne, lépp li ñu tëral ci yoonu Musaa ak li yonent yi bind, gëm
naa ko.

<span id="an_24:15">24:15</span>  Te bokk naa ak ñoom yaakaar ci Yàlla,
ne ñi jub ak ñi jubadi dinañu dekki keroog yawmelxayaam.

<span id="an_24:16">24:16</span>  Moo tax fu ma tollu, maa ngi
góor-góorlu, ngir am xel mu dal fa kanam Yàlla ak fa kanam nit ñi.

<span id="an_24:17">24:17</span>  «Noonu gannaaw gëjeb at yu bare ñëw
naa, ngir indil sama xeet ndimbal te jébbal Yàlla ay sarax.

<span id="an_24:18">24:18</span>  Bi ma koy def nag, gis nañu ma ca kër
Yàlla ga, ma setlu ba noppi, fekk ànduma ak mbooloo te indiwuma benn
coow.

<span id="an_24:19">24:19</span>  Waaye ay Yawut yu dëkk Asi — xanaa kay
ñoo waroon a ñëw ci sa kanam, di ma kalaame, bu ñu amee dara lu ñu may
topp.

<span id="an_24:20">24:20</span>  Waaye it na nit ñii wax ci lan laa
tooñe ci jataayu géewub àtte ba,

<span id="an_24:21">24:21</span>  xanaa li ma waxoon ca kaw ci seen biir
rekk ne: “Mbirum ndekkitel ñi dee moo tax ngeen dëj ma ci seen kanam
tey!”»

<span id="an_24:22">24:22</span>  Bi mu waxee noonu, Feligsë mi xam bu
wóor mbirum yoon wi, yiwi leen ba beneen yoon. Mu ne leen: «Bu Lisiyas
kilifag xare bi ñëwee, dinaa àtte seen mbir.»

<span id="an_24:23">24:23</span>  Noonu mu sant njiitu xare ba ne ko:
«Nanga wottu Pool, waaye nga may ko féex, te bàyyi ay xaritam, ñu
topptoo ko.»

<span id="an_24:24">24:24</span>  Bi ay fan wéyee, Feligsë ñëwaat, ànd
ak jabaram Dursil, miy Yawut. Noonu mu woolu Pool, di ko déglu ci mbirum
gëm Yeesu Kirist.

<span id="an_24:25">24:25</span>  Waaye bi Pool di waxtaan ci mbirum
njub ak moom sa bopp ak bés pénc, Feligsë daldi tiit, yiwi ko ne ko:
«Demal, bu ma amee jot, dinaa la woolu.»

<span id="an_24:26">24:26</span>  Fekk yaakaaroon na it ne, Pool dina ko
jox xaalis; kon mu di ko faral a woolu, ngir waxtaan ak moom.

<span id="an_24:27">24:27</span>  Bi ñaari at weesoo nag, amoon na ku
wuutu Feligsë, tudd Porsiyus Festus. Noonu Feligsë, mi bëggoon lu neex
Yawut ya, bàyyi Pool ca kaso ba.

<span id="an_25:1">25:1</span>  Bi Festus teersee ci diiwaanam, mu teg
ca ñetti fan, dem Yerusalem.

<span id="an_25:2">25:2</span>  Noonu saraxalekat yu mag ya ak njiiti
Yawut ya kalaame Pool ci moom.

<span id="an_25:3">25:3</span>  Ñuy sàkku ndimbal ci moom, di ko ñaan bu
wér, mu yónni Pool Yerusalem, fekk lal nañu fiiru rey ko ca yoon wa.

<span id="an_25:4">25:4</span>  Waaye Festus tontu leen ne: «Ñu ngi
wottu Pool ca Sesare, te dinaa fa dem fi ak fan yu néew.»

<span id="an_25:5">25:5</span>  Mu ne leen: «Ñi am maana ci yéen nag,
nangeen ànd ak man, layooji ak nit ka, bu dee tooñ na.»

<span id="an_25:6">25:6</span>  Noonu Festus am fa ñoom juróom-ñett ba
fukki fan, ba noppi dem Sesare. Ca ëllëg sa mu toog ca àttekaay ba, joxe
ndigal, ñu indi Pool.

<span id="an_25:7">25:7</span>  Bi mu ñëwee nag, Yawut ya jóge Yerusalem
wër ko, di ko jiiñ tooñ yu bare te réy, te mënuñu leen a firndeel.

<span id="an_25:8">25:8</span>  Noonu Pool làyyi ne: «Tooñuma yoonu
Yawut ya, tooñuma kër Yàlla ga, tooñuma buur ba Sesaar.»

<span id="an_25:9">25:9</span>  Ci kaw loolu Festus, mi bëgg lu neex
Yawut ya, tontu Pool ne: «Ndax bëgguloo dem Yerusalem, nga layoo fa ci
mbir yii ci sama kanam?»

<span id="an_25:10">25:10</span>  Waaye Pool ne ko: «Maa ngi nii taxaw
ci kanam àttekaayu buur Sesaar; te fii lañu ma war a àttee. Te yaw ci sa
bopp xam nga bu baax ne, tooñuma Yawut yi.

<span id="an_25:11">25:11</span>  Su ma tooñoon mbaa ma def lu bon lu
jar dee, kon duma tinu ngir bañ a dee. Waaye bu li ñu may jiiñ taxawul,
kenn sañu ma leen a jébbal. Dénk naa sama mbir Sesaar.»

<span id="an_25:12">25:12</span>  Bi mu waxee loolu, Festus gise ak ñi
ko wër, mu tontu ko: «Dénk nga sa mbir Sesaar, kon ci moom ngay dem.»

<span id="an_25:13">25:13</span>  Ba ñu ca tegee ay fan, buur Agaripa ak
Berenis ñëw Sesare, ngir nuyusi Festus.

<span id="an_25:14">25:14</span>  Bi seen ngan di ruus nag, Festus diis
buur ba mbirum Pool ne ko: «Feligsë batale na nu ak kenn ku ñu tëj.

<span id="an_25:15">25:15</span>  Te bi ma nekkee Yerusalem, saraxalekat
yu mag ya ak njiiti Yawut ya kalaame nañu ko ci man, ñaan ma, ma daan
ko.

<span id="an_25:16">25:16</span>  Waaye ma tontu leen ne: “Jébbale nit,
fekk jàkkaarloowul ak ñi koy jiiñ, ba man a làyyil boppam ci li ñu koy
jiiñ, loolu dëppoowul ak aaday nguuru Room.”

<span id="an_25:17">25:17</span>  Bi ñu àndee ak man ba fii nag,
randaluma mbir mi, waaye ca ëllëg sa sax toog naa ca àttekaay ba, joxe
ndigal, ñu indi nit kooku.

<span id="an_25:18">25:18</span>  Ñi koy kalaame nag, bi ñu taxawee,
jiiñuñu ko benn ñaawteef ci yi ma yaakaaroon;

<span id="an_25:19">25:19</span>  waaye ñuy werante rekk ak moom ci seen
yoon ak ci mbirum ku tudd Yeesu, mi dee, te Pool sax ci ne, mu ngi dund.

<span id="an_25:20">25:20</span>  Gannaaw lijjanti mbir moomu jafe woon
na ma lool nag, ma laaj ko, ndax bëgg na dem Yerusalem, layooji fa ci
mbir yooyu.

<span id="an_25:21">25:21</span>  Waaye Pool ñaan, nu fomm mbiram, ba
kera buur bu tedd ba di ko àtte. Noonu santaane naa ñu aj ko, ba keroog
ma koy yónnee Sesaar.»

<span id="an_25:22">25:22</span>  Booba nag Agaripa ne Festus: «Man sax
bëgg naa dégg nit kooku.» Festus tontu ko: «Bu ëllëgee dinga ko dégg.»

<span id="an_25:23">25:23</span>  Ca ëllëg sa nag Agaripa ak Berenis ñëw
bu xumb, ñu dugg ca néegu àtte ba, ànd ak kilifay xare ba ak ña am maana
ca dëkk ba. Noonu Festus joxe ndigal, ñu indi Pool.

<span id="an_25:24">25:24</span>  Bi mu ñëwee, Festus ne: «Buur Agaripa
ak yéen ñépp, ñi fi teew tey, nit kaa ngi nii! Mbiram moo tax mbooloom
Yawut yépp, muy ci Yerusalem, muy fii, wër ma di yuuxu ne: “Nit kii
waratul a dund.”

<span id="an_25:25">25:25</span>  Waaye gis naa ne, deful dara lu jar
dee. Moona, gannaaw moom ci boppam dénk na boppam buur bu tedd ba, fas
naa yéene yónnee ko ko.

<span id="an_25:26">25:26</span>  Fekk awma dara lu wóor ci mbiram, lu
ma man a bind sang bi. Moo tax ma indi ko ci seen kanam, rawatina ci sa
kanam buur Agaripa, ngir sunu jataay may ma lu ma bind.

<span id="an_25:27">25:27</span>  Ndaxte yaakaar naa ne, yónnee ku ñu
tëj, te bañ caa boole lu ko waral, àndul ak xel.»

<span id="an_26:1">26:1</span>  Bi mu ko waxee, Agaripa ne Pool: «Jëlal
kàddu gi.» Noonu Pool tàllal loxoom, daldi làyyi ne:

<span id="an_26:2">26:2</span>  «Buur Agaripa, ma làyyi ci sa kanam tey
ci lépp, li ma Yawut yiy jiiñ, xol bu sedd la ci man,

<span id="an_26:3">26:3</span>  ndaxte xam nga bu baax aaday Yawut yi ak
seeni werantey yoon. Kon maa ngi lay ñaan, nga déglu ma ak muñ.

<span id="an_26:4">26:4</span>  «Ci lu jëm ci Yawut yi, xam nañu sama
dund li dale ci samag ndaw, muy ci sama biir xeet, muy ci Yerusalem.

<span id="an_26:5">26:5</span>  Xam nañu ma bu yàgg te man nañoo seede,
su leen neexee, ne daan naa dund ni Farisen, te mooy tariixa bi gën a
diis ci sunu diine.

<span id="an_26:6">26:6</span>  Li ma indi ci kureelu àttekat yii nag,
mooy yaakaar ne, Yàlla dina amal li mu digoon sunuy maam.

<span id="an_26:7">26:7</span>  Dige booba la fukki giir ak ñaar yu
bànni Israyil di sàkku, ngir jot ko, ci jaamu Yàlla ak cawarte guddi ak
bëccëg. Yaw buur, yaakaar joojoo tax ñu may kalaame, ñoom Yawut yi.

<span id="an_26:8">26:8</span>  Lu tax seen xel dàq ne, Yàlla dina
dekkal ñi dee?

<span id="an_26:9">26:9</span>  «Man sax ci sama bopp defe woon naa ne,
war naa def lu bare, ngir suufeel turu Yeesum Nasaret.

<span id="an_26:10">26:10</span>  Daan naa ko def ci Yerusalem, ba noppi
ma jot sañ-sañ ci saraxalekat yu mag ya, bay tëj gaayi Yàlla yu bare.
Rax-ca-dolli ku ñu ci masoon a bëgg a rey, ànd naa ci.

<span id="an_26:11">26:11</span>  Daan naa wër jàngoo-jàngu, di leen teg
toskare te di leen jéem a weddiloo. Te sama mer daa na tar, ba ma di
leen xañ ba ca dëkk yu sore, ngir fitnaal leen.

<span id="an_26:12">26:12</span>  «Noonu am bés, may dem dëkku Damas,
yor sañ-sañ ak ndigalu saraxalekat yu mag ya.

<span id="an_26:13">26:13</span>  Ca njolloor, buur bi, gis naa ca yoon
wa leer gu jóge asamaan ne ràyy, ba raw leeru jant, melax ba ëmb ma, man
ak ñi ma àndal.

<span id="an_26:14">26:14</span>  Nu ne nërëm ci suuf, ma dégg baat bu
ma wax ci làkku yawut ne: “Sool, Sool, lu tax nga di ma fitnaal? Ngay
bëre ak man ni fas wuy woŋŋeetu ku koy jam dëgël, metti na ci yaw.”

<span id="an_26:15">26:15</span>  «Noonu ma tontu ko: “Yaa di kan,
Boroom bi?” Boroom bi ne ma: “Maa di Yeesu, mi ngay fitnaal.

<span id="an_26:16">26:16</span>  Waaye jógal taxaw. Lii moo tax ma
feeñu la: teg naa la yen, nga di ma seedeel ci lépp li nga gis ci man,
ak li ma lay feeñuji.

<span id="an_26:17">26:17</span>  Dinaa la musal ci bànni Israyil ak ci
ñi dul Yawut. Ci ñoom laa lay yebal,

<span id="an_26:18">26:18</span>  ngir ubbi seeni bët, nga jële leen ci
lëndëm, tàbbal leen ci leer, nga nangoo leen ci sañ-sañu Seytaane, woññi
leen ci Yàlla, ma baal leen seeni bàkkaar te may leen cér ci biir sama
gaa yi sell ci kaw ngëm.”

<span id="an_26:19">26:19</span>  «Kon nag buur Agaripa, woruma li ma
Yàlla yen ci peeñu.

<span id="an_26:20">26:20</span>  Waaye li tàmbali ci Damas, teg ci
dëkku Yerusalem ak réewu Yawut mépp, ba agsi ci ñi dul Yawut, yégal naa
leen, ñu tuub seeni bàkkaar te woññiku ci Yàlla, bay jëf lu dëppook
réccu.

<span id="an_26:21">26:21</span>  Loolu nag moo waral Yawut yi jàpp ma
ca kër Yàlla ga, di ma fexee rey.

<span id="an_26:22">26:22</span>  Waaye gannaaw Yàllaa ngi may taxawu ba
tey, maa ngi taxaw fi, di ko seedeel ci mag ak ndaw; yokkuma dara ci li
yonent yi ak Musaa xamle woon lu jiitu,

<span id="an_26:23">26:23</span>  maanaam Almasi bi dina dékku ay coono,
te mooy jëkk a dekki, bay jollil leer ci bànni Israyil ak ñi dul Yawut.»

<span id="an_26:24">26:24</span>  Bi muy làyyee nii, Festus daldi ko
gëdd ak baat bu kawe ne ko: «Dangaa dof Pool! Xanaa sa njàng mu réy mi
da laa xañ sago.»

<span id="an_26:25">26:25</span>  Waaye Pool tontu ko: «Festus mu tedd
mi, dofuma; waaye lu dëggu laay wax te ànd ak sago.

<span id="an_26:26">26:26</span>  Yëf yii leer na buur bi, moo tax maa
ngi koy wax ak kóolute. Wóor naa ne, dara ci lii may wax umpu ko, ndaxte
lii amewul ciy ruq.

<span id="an_26:27">26:27</span>  Yaw buur Agaripa, ndax gëmuloo yonent
yi? Xam naa bu wér ne, gëm nga.»

<span id="an_26:28">26:28</span>  Noonu Agaripa ne Pool: «Xanaa yaw, ci
diir bu gàtt bii rekk, nga ma bëgg a dugale ci gaayi Kirist!»

<span id="an_26:29">26:29</span>  Pool tontu ko: «Muy tey, muy ëllëg,
waxuma yaw rekk waaye it ñi may déglu tey ñépp, na Yàlla def, ba ngeen
fekksi ma ci li ma nekk, lu moy jéng yii!»

<span id="an_26:30">26:30</span>  Ci kaw loolu buur ba daldi jóg, boroom
réew ma topp ci, Berenis tegu ca ak mbooloo ma mépp.

<span id="an_26:31">26:31</span>  Bi ñu génnee nag, ñuy waxante ne: «Nit
kii deful dara lu jar dee mbaa kaso.»

<span id="an_26:32">26:32</span>  Te Agaripa ne Festus: «Manoon nanu koo
yiwi, bu dénkuloon mbiram Sesaar.»

<span id="an_27:1">27:1</span>  Bi loolu wéyee ñu fas yéene noo dugal
gaal jëme réewu Itali. Noonu ñu jël Pool ak ñeneen ñi ñu tëjoon, dénk
leen njiitu xare bu tudd Yulyus, mi bokk ci mbooloom xare mu buur.

<span id="an_27:2">27:2</span>  Nu dugg ca gaalu dëkku Adaramit guy
taxaw ci teeruy Asi, daldi tàbbi ci biir géej; te Aristàrk, mi dëkk
Tesalonig ci diiwaanu Maseduwan, ànd ak nun.

<span id="an_27:3">27:3</span>  Ca ëllëg sa nu teer Sidon; Yulyus
laabiir ci Pool, may ko mu dem ci ay xaritam, ngir ñu ganale ko.

<span id="an_27:4">27:4</span>  Bi nu fa jógee, nu dem ci biir géej,
leru dunu Sipar ci fegu ngelaw li, ndaxte ngelaw li da noo soflu.

<span id="an_27:5">27:5</span>  Nu jàll géej, gi janook diiwaani Silisi
ak Pamfili, teersi Mira ca wàlli Lisi.

<span id="an_27:6">27:6</span>  Foofa nag njiit la gis gaal gu jóge
Alegsàndiri, jëm Itali, mu dugal nu ca.

<span id="an_27:7">27:7</span>  Noonu nuy dem ndànk diirub fan yu bare,
ba janook Kanidd ci kaw coono bu réy; te ndegam ngelaw li mayu nu, nu
jëm kanam, nu leru dunu Kereet ci fegu ngelaw li, janook Salmon.

<span id="an_27:8">27:8</span>  Nu romb fa ak coono yu bare, agsi ca
bérab bu ñuy wax Teeru yu neex, te dend ak dëkku Lase.

<span id="an_27:9">27:9</span>  Fekk booba yàggoon nañu ca yoon wa, te
dem ci géej daldi aaytal, ndaxte jamonoy Kooru Yawut ya wees na. Moo tax
Pool digal leen ne:

<span id="an_27:10">27:10</span>  «Gaa ñi, gis naa ne, tukki bi ëmb na
musiba ak kasara ju bare, waxuma gaal gi ak li mu yeb waaye sunuy bakkan
sax xaj na ci.»

<span id="an_27:11">27:11</span>  Waaye njiit la sobental waxi Pool,
déggal dawalkat ba ak boroom gaal ga.

<span id="an_27:12">27:12</span>  Te gannaaw teeru ba neexul a lollikoo,
ña ca ëpp mànkoo ci jóge fa, dem ci biir géej, ngir wut a agsi Fenigsë,
biy teerub dunu Kereet te janook sowu suuf ak sowu kaw, nu lollikoo fa.

<span id="an_27:13">27:13</span>  Noonu bi ngelaw lu woyof liy jóge sudd
wolee, ñu defe ne, man nañoo sottal seen pexe, ñu wëgg diigal, daldi
tafu ci dunu Kereet.

<span id="an_27:14">27:14</span>  Waaye nes tuuti ngelaw lu wole penku,
ñu di ko wax «Ërakilon,» jóge ca dun ba, ne milib ci sunu kaw.

<span id="an_27:15">27:15</span>  Mu ëpp doole gaal ga, daldi ko wat, ba
nu bayliku, daldi yal.

<span id="an_27:16">27:16</span>  Nu daldi daw, leru dun bu tuuti bu ñuy
wax Kóda ci fegu ngelaw, rawale looco ga ci kaw gaal ga ak coono bu
bare.

<span id="an_27:17">27:17</span>  Bi ñu ko yéegee, ñu fab ay buum, ngir
laxas ca taatu gaal ga, ngir ragal a daanu ci suuf su nooy su ñuy wax
Sirt; ba noppi ñu daldi sànni diigal, ngir wàññi doxub gaal ga, nuy yale
noonu.

<span id="an_27:18">27:18</span>  Waaye bi nu ngelaw li sonalee bu
metti, ca ëllëg sa ñu sànni la gaal ga yeboon ca géej ga.

<span id="an_27:19">27:19</span>  Te ca ñetteelu fan ba, ñu sànni ak
seeni loxo jumtukaay, yi ñu yeboon ngir fàggu.

<span id="an_27:20">27:20</span>  Noonu jant bi ne meŋŋ te biddiiw ne
mes ay fan yu bare, fekk ba tey ngelaw li di wol ak doole, ba sunu
yaakaaru mucc gépp tas.

<span id="an_27:21">27:21</span>  Bi loolu di xew, fekk gëj nañoo lekk,
Pool daldi taxaw ci seen biir ne leen: «Gaa ñi, li gënoon mooy ngeen
déglu ma te bañ a jóge Kereet, ba indil seen bopp musiba ak kasara ju
réy jii.

<span id="an_27:22">27:22</span>  Léegi nag maa ngi leen di dénk, ngeen
takk seen fit, ndax gaal gi rekk mooy yàqu, waaye kenn ci yéen du dee.

<span id="an_27:23">27:23</span>  Ndaxte ci guddi menn malaaka dikkal na
ma, jóge ci Yàlla sama Boroom, bi may jaamu.

<span id="an_27:24">27:24</span>  Mu ne ma: “Pool bul tiit; fàww nga
taxaw ci kanamu Sesaar, te yaa tax Yàllay aar bakkani ñi nga àndal
ñépp.”

<span id="an_27:25">27:25</span>  Moo tax gaa ñi, takkleen seen fit,
ndax wóolu naa Yàlla ne, li mu ma wax, dina am.

<span id="an_27:26">27:26</span>  Waaye war nanoo luf cib dun.»

<span id="an_27:27">27:27</span>  Ca fukkeelu guddi ga ak ñeent nu nga
doon jayaŋ-jayaŋi ca géeju Adiratig; noonu ca xaaju guddi dawalkati gaal
ga defe ne, danu jegesi suuf.

<span id="an_27:28">27:28</span>  Ñu sànni nattukaay ba ci biir géej, mu
jàpp ñeent-fukki meetar, dem ca kanam tuuti, sànniwaat ko, jàpp fanweeri
meetar.

<span id="an_27:29">27:29</span>  Ñu ragal ne, dinañu fenqu ci ay xeer,
kon ñu daldi sànni ñeenti diigal ci geenu gaal ga, di ñaan bët set.

<span id="an_27:30">27:30</span>  Waaye ci kaw loolu dawalkati gaal ga
taafantaloo sànniji ay diigal ca boppu gaal ga, fekk dañuy fexee jël
looco ga, ba raw.

<span id="an_27:31">27:31</span>  Waaye Pool ne njiit la ak xarekat ya:
«Bu ñii desul ci gaal gi, dungeen raw.»

<span id="an_27:32">27:32</span>  Noonu xarekat ya dagg buum, yay téye
looco ga, bàyyi ko mu wéy.

<span id="an_27:33">27:33</span>  Bi bët setagul, Pool sant leen ñu
lekk; mu ne leen: «Tey mooy seen fukki fan ak ñeent yu ngeen ne jonn,
lekkuleen, mosuleen dara.

<span id="an_27:34">27:34</span>  Maa ngi leen di sant nag, ngeen lekk,
ndax noonu rekk ngeen man a rawe. Ndax genn kawar du rot ci yéen.»

<span id="an_27:35">27:35</span>  Bi mu waxee loolu, mu fab mburu, sant
Yàlla ci kanamu ñépp, damm ko, daldi ko lekk.

<span id="an_27:36">27:36</span>  Bi ñu gisee loolu, ñépp dëgëraat, ñu
daldi lekk ñoom itam.

<span id="an_27:37">27:37</span>  Mboolem ñi nekkoon ca gaal ga mat na
ñaari téeméeri nit ak juróom-ñaar-fukk ak juróom-benn.

<span id="an_27:38">27:38</span>  Noonu ñu lekk ba suur, daldi sànni
pepp ma ca géej ga, ngir woyofal gaal ga.

<span id="an_27:39">27:39</span>  Bi bët setee nag, xàmmiwuñu réew ma,
waaye séen nañu ruqu tefes. Noonu ñu fas yéene caa teeral gaal ga, bu ñu
ko manee.

<span id="an_27:40">27:40</span>  Ñu dagg diigal ya, bàyyi leen ci biir
géej, yiwiwaale baar ba; ba noppi firi wiiru kanam ga, jublu ca tefes
ga.

<span id="an_27:41">27:41</span>  Waaye ñu dal ca tundu suuf ca bérab bu
ñaari koroŋ daje, gaal ga daldi fa luf. Boppu gaal ga nuur bu baax, ne
fa tekk, te dooley duus ya daldi toj geen ba.

<span id="an_27:42">27:42</span>  Bi loolu amee xarekat ya bëgg a rey ñi
ñu tëj, ngir ragal ñenn ñi féey, ba raw.

<span id="an_27:43">27:43</span>  Waaye njiit la bëgg a musal Pool, mu
tere leen pexe ma. Mu sant ñi man a féey, ñu jëkk a sóobu ca ndox ma, ba
jot tefes ga.

<span id="an_27:44">27:44</span>  Mu sant ñi ci des ñu def noonu,
langaamu ci ay dénk, mbaa ca tojiti gaal ga. Noonu ñépp jot tefes ga ci
jàmm ak salaam.

<span id="an_28:1">28:1</span>  Bi nu rëccee, nu yég ne dun baa nga tudd
Màlt.

<span id="an_28:2">28:2</span>  Te waa réew ma won nu laabiir gu
ràññiku, ndaxte taalal nañu nu safara, ganale nu ndax taw bi sóob ak
sedd bi.

<span id="an_28:3">28:3</span>  Pool nag di for matt, di ko def ca taal
ba, jaan ne ca mëlle ndax tàngoor wa, taq ci loxoom.

<span id="an_28:4">28:4</span>  Bi waa réew ma gisee rab wa wéqu ci
loxoom nag, ñuy waxante naan: «Ci lu wóor nit kii reykat la; te bi mu
rëccee ca géej ga sax, ndogalu Yàlla mayu ko mu dund.»

<span id="an_28:5">28:5</span>  Waaye Pool yëlëb rab wa ca safara sa, te
wàññiwu ko dara.

<span id="an_28:6">28:6</span>  Nit ñi di xaar mu newi, mbaa mu ne dàll,
dee; waaye bi ñu négee lu yàgg te gis ne dara jotu ko, ñu soppi xel ne:
«Kii yàlla la.»

<span id="an_28:7">28:7</span>  Amoon na nag ca wet ya ay suuf yu doon
moomeelu ku tudd Publiyus, di kilifag dun ba. Mu teeru nu, ganale nu
ngan gu réy diirub ñetti fan.

<span id="an_28:8">28:8</span>  Fekk baayu Publiyus dafa tëdd ndax ay
tàngoori yaram yu koy dikkal ak biiru taññ. Pool nag dem seeti ko, ñaan
ci Yàlla, teg ko ay loxoom, mu daldi wér.

<span id="an_28:9">28:9</span>  Ci kaw loolu jarag ya ca des ca dun ba
daldi dikk, amaat wér-gi-yaram.

<span id="an_28:10">28:10</span>  Ñu teral nu ci fànn yu bare, te bi nuy
dem, ñu jox nu li nuy soxla lépp.

<span id="an_28:11">28:11</span>  Bi nu fa amee ñetti weer, nu dugg ca
gaal gu lollikoo ca dun ba, daldi tàbbi ca géej ga. Gaalu dëkku
Alegsàndiri la woon, te yor xàmmikaay guy nataalu Kastor ak Polugsë.

<span id="an_28:12">28:12</span>  Noonu nu teer dëkku Sirakus, toog fa
ñetti fan.

<span id="an_28:13">28:13</span>  Nu jóge fa, leru tefes ga, ba agsi
Resiyo. Ca ëllëg sa ngelawu sudd daldi jóg, te ca ñaareelu fan ba nu
teer Pusol.

<span id="an_28:14">28:14</span>  Gis nanu fa ay bokk, ñu ñaan nu, nu
toog fa ayu-bés. Noonu nu dem Room.

<span id="an_28:15">28:15</span>  Sunuy xebaar law na, ba egg ca bokk ya
fa dëkk, noonu ñu gatandu nu ba ca péncu Apiyus ak bérab bu ñuy wax
Ñetti añukaay ya. Bi leen Pool gisee, mu sant Yàlla, daldi takk fitam.

<span id="an_28:16">28:16</span>  Bi nu dikkee Room nag, ñu may Pool, mu
dëkk fa ko lew, moom ak xarekat ba koy wottu.

<span id="an_28:17">28:17</span>  Bi ñetti fan wéyee, mu woolu njiiti
Yawuti dëkk ba. Bi ñu dajaloo nag, mu wax leen lii: «Bokk yi, jàpp nañu
ma ci Yerusalem, jébbal ma waa Room, fekk defuma dara luy suufeel sunu
xeet, mbaa lu juuyoo ak sunuy aaday maam.

<span id="an_28:18">28:18</span>  Waa Room nag seet sama mbir, te bëgg
maa bàyyi, ndaxte toppuñu ma dara lu jar dee.

<span id="an_28:19">28:19</span>  Waaye bi ko Yawut ya bañee, fas yéene
naa dénk sama mbir Sesaar, fekk ba tey awma dara lu may taqal sama xeet.

<span id="an_28:20">28:20</span>  Moo tax ma ñaan a gise ak yéen, nu
diisoo, ndaxte yaakaaru bànni Israyil moo tax ñu jéng ma.»

<span id="an_28:21">28:21</span>  Bi ñu ko déggee, ñu tontu ko: «Jotunu
benn bataaxal bu jóge Yude ci sa mbir, te kenn ci bokk, yi fi dikk,
jottaliwul mbaa mu seede ci yaw lu bon.

<span id="an_28:22">28:22</span>  Waaye bëgg nanoo dégg li nga gëm,
ndaxte xam nanu ne, tariixa booba, kenn jubluwu ko fenn.»

<span id="an_28:23">28:23</span>  Noonu ñu dig ko bés, te ñu bare ñëw,
fekksi ko ca néegam. Mu di leen jàngal suba ba ngoon, di leen dëggal lu
jëm ci nguuru Yàlla ak ci Yeesu, tukkee ci yoonu Musaa ak ci yonent yi,
di leen jéem a gëmloo.

<span id="an_28:24">28:24</span>  Ñenn ñi nag gëm li mu wax, ña ca des
weddi ko.

<span id="an_28:25">28:25</span>  Gannaaw mënuñoo déggoo, ñu bëgg a tas.
Waaye bi ñu laata dem, Pool teg ca wax jii: «Xel mu Sell mi wax na dëgg
ak seeni maam, jaarale ko ci yonent Yàlla Esayi.

<span id="an_28:26">28:26</span>  Nee na:“Demal ci xeet wii ne
leen:‘Dingeen déglu bu baaxwaaye dungeen xam dara;di xool bu baax waaye
dungeen gis dara.’

<span id="an_28:27">28:27</span>  Ndaxte xolu xeet wii dafa
dërkiis;dañuy déglu ak nopp yu naqari,tey gëmm seeni bët,ngir bañ a gis
ak seeni bët,dégg ak seeni nopp,te xam ci seen xol,ñu woññiku ci man, ma
wéral leen.”

<span id="an_28:28">28:28</span>  «Xamleen nag ne, xebaaru mucc gii
yégal nañu ko ñi dul Yawut, te ñoom dinañu ko déglu.»

<span id="an_28:30">28:30</span>  Noonu diirub ñaari at Pool dëkk ca kër
gu muy fey, di fa àggali ñépp ñi koy seetsi.

<span id="an_28:31">28:31</span>  Muy yégle nguuru Yàlla, di jàngale ci
mbirum Boroom bi Yeesu Kirist ak fit wu dëgër, te kenn terewu ko ko.

------------------------------------------------------------------------

[Next: Romans](rom)
