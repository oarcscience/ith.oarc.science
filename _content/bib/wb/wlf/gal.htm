<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Galatians</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="co2">Previous</A>&nbsp;
<A HREF="eph">Next</A>&nbsp;
</CENTER>
<HR>
</p> <h3 align="center" align="center">Wolof Bible: Galatians</h3> 
<p><A NAME="an_1:1">1:1</A>&nbsp; Man Pool, ndawul Yeesu Kirist --nit falu ma ko, te jaarewul it ci nit, mi ngi jaare ci Yeesu Kirist ak Y&#224;lla Baay, bi ko dekkal &#8212; </p> 
<p><A NAME="an_1:2">1:2</A>&nbsp; man ak bokk yiy &#224;nd ak man y&#233;pp, nu ngi leen di bind, y&#233;en mboolooy &#241;i g&#235;m te d&#235;kk ci diiwaanu Galasi. </p> 
<p><A NAME="an_1:3">1:3</A>&nbsp; Na yiw ak j&#224;mm f&#233;ete ak y&#233;en, j&#243;ge ci Y&#224;lla sunu Baay ak Yeesu Kirist Boroom bi,</p> 
<p><A NAME="an_1:4">1:4</A>&nbsp; moom mi joxe bakkanam ngir dindi sunuy b&#224;kkaar, te musal nu ci &#224;ddina su bon, si nu nekk, d&#235;ppook coobareg Y&#224;lla sunu Baay,</p> 
<p><A NAME="an_1:5">1:5</A>&nbsp; bi yelloo ndam ba f&#224;ww. Amiin.    </p> 
<p><A NAME="an_1:6">1:6</A>&nbsp; Man de jaaxle naa! Y&#224;lla woo na leen ci boppam jaarale ko ci yiw, wi nu Kirist defal, waaye y&#233;ena ngi koy gaawantoo b&#224;yyi, ngir topp beneen xebaar,</p> 
<p><A NAME="an_1:7">1:7</A>&nbsp; fekk du xebaar bu baax bi. Dafa am rekk ci seen biir ay nit &#241;iy n&#235;xal xel yi, te b&#235;gg a dandal xebaar bu baax bu Kirist. </p> 
<p><A NAME="an_1:8">1:8</A>&nbsp; Waaye su fekkee kenn ci nun &#241;&#235;w, walla malaaka sax mu j&#243;ge asamaan, di y&#233;gle beneen xebaar bu mengoowul ak bi nu leen y&#233;gal, kooku Yal na alku!</p> 
<p><A NAME="an_1:9">1:9</A>&nbsp; Wax nanu ko, maa ngi koy waxaat: bu leen kenn y&#233;galee beneen xebaar bu dul bi ngeen nangu, kooku Yal na alku!    </p> 
<p><A NAME="an_1:10">1:10</A>&nbsp; Ndax kon nit laay wut a g&#235;mloo, am damay fexee yey Y&#224;lla? Mbaa damay wut a neex nit &#241;i? Su ma doon wut a neex nit &#241;i ba tey, kon duma nekkati jaamu Kirist.    </p> 
<p><A NAME="an_1:11">1:11</A>&nbsp; Bokk yi, maa ngi leen di xamal ne, xebaar bu baax bi ma y&#233;gle, j&#243;gewul ci nit. </p> 
<p><A NAME="an_1:12">1:12</A>&nbsp; J&#235;lewuma ko ci nit, te kenn j&#224;ngalu ma ko, waaye Yeesu Kirist moo ma ko won.    </p> 
<p><A NAME="an_1:13">1:13</A>&nbsp; D&#233;gg ngeen ni ma doon j&#235;fe, bi ma nekkee ci diiney Yawut yi, di fitnaal bu metti mbooloom Y&#224;lla, di ko j&#233;em a tas. </p> 
<p><A NAME="an_1:14">1:14</A>&nbsp; Bokkoon naa ci &#241;i g&#235;n a farlu ci diiney Yawut yi, te sawar it ci s&#224;rti yoon, yi fi samay maam b&#224;yyi, ba raw sama maas, gi ma bokkal askan. </p> 
<p><A NAME="an_1:15">1:15</A>&nbsp; Waaye Y&#224;lla mi ma t&#224;nn lu jiitu sama juddu te woo ma ci boppam ci kaw yiwam, bi mu ko soobee, xamal na ma kan mooy Doomam, ngir ma y&#233;gal &#241;i dul Yawut xebaar bu baax bi ci mbirum Kirist; booba nag diisoowuma ci ak kenn. </p> 
<p><A NAME="an_1:17">1:17</A>&nbsp; Demuma sax Yerusalem seeti &#241;i ma j&#235;kk a nekk ay ndawi Kirist, waaye r&#233;ewu Arabi laa dem, te gannaaw loolu ma dellusiwaat Damas.    </p> 
<p><A NAME="an_1:18">1:18</A>&nbsp; Ba &#241;u ca tegee &#241;etti at, ma sog a dem Yerusalem, ngir xamante ak Sefas, dal fa moom lu mat &#241;aari ayu-b&#233;s. </p> 
<p><A NAME="an_1:19">1:19</A>&nbsp; Waaye gisuma keneen ci ndaw yi ku dul Saag, doomu ndeyu Boroom bi. </p> 
<p><A NAME="an_1:20">1:20</A>&nbsp; Lii ma leen di bind nag, Y&#224;llaa may seede ci ne, du ay fen. </p> 
<p><A NAME="an_1:21">1:21</A>&nbsp; Bi loolu w&#233;yee dem naa r&#233;ewu Siri ak r&#233;ewu Silisi. </p> 
<p><A NAME="an_1:22">1:22</A>&nbsp; Waaye ba tey mboolooy &#241;i g&#235;m Kirist ci diiwaanu Yude xamu&#241;u ma woon. </p> 
<p><A NAME="an_1:23">1:23</A>&nbsp; Da&#241;u d&#233;ggoon &#241;u naan rekk ne: &#171;Ki nu daan fitnaal bu j&#235;kk te daan j&#233;em a far yoonu ng&#235;m wi, l&#233;egi mi ngi koy y&#233;gle!&#187; </p> 
<p><A NAME="an_1:24">1:24</A>&nbsp; Te &#241;uy sant Y&#224;lla ci man. </p> 
<p><A NAME="an_2:1">2:1</A>&nbsp; Ba &#241;u ca tegee fukki at ak &#241;eent, &#224;nd naa ak Barnabas, dellu Yerusalem, y&#243;bbaale Tit. </p> 
<p><A NAME="an_2:2">2:2</A>&nbsp; Dem naa fa, ndaxte Y&#224;llaa ma fa yebal ci kaw pee&#241;u. Ba ma demee, daje naa ak &#241;i &#241;u g&#235;n a fonk ca mbooloo ma, ma w&#233;etoo ak &#241;oom, won leen xebaar bu baax, bi may y&#233;gal &#241;i dul Yawut; ngir ragal sama coonob d&#233;mb mbaa tey neen. </p> 
<p><A NAME="an_2:3">2:3</A>&nbsp; Te Tit mi ma gunge woon sax de, li mu bokk ci xeetu Gereg, taxul &#241;u sonal nu ci xarafal ko. </p> 
<p><A NAME="an_2:4">2:4</A>&nbsp; Fekk na mbir moomu nekk coow ndax naaf&#233;q, yi yoxoosu ci sunu biir ak m&#233;b&#233;t mu bon, ngir seet yaatu gi nu am ci Yeesu Kirist, ba fexe noo defaat ay jaam. </p> 
<p><A NAME="an_2:5">2:5</A>&nbsp; Waaye yaatalunu leen benn yoon, ngir d&#235;ggug xebaar bu baax bi man a sax ci y&#233;en.    </p> 
<p><A NAME="an_2:6">2:6</A>&nbsp; Waaye &#241;i &#241;u g&#235;n a fonk --ak lu man a doon seen sag xooluma ko, &#241;&#233;pp a yem fa kanam Y&#224;lla &#8212; waaye &#241;oo&#241;u &#241;u teg njiit boog, bi ma dajee ak &#241;oom, yokku&#241;u dara ci sama sas. </p> 
<p><A NAME="an_2:7">2:7</A>&nbsp; Gis na&#241;u ne, Y&#224;llaa nu yebal, muy man di Piyeer, ngir nu y&#233;gle xebaar bu baax bi; ma f&#233;etewoo &#241;i dul Yawut, Piyeer f&#233;etewoo Yawut yi. </p> 
<p><A NAME="an_2:8">2:8</A>&nbsp; Ndaxte ni Y&#224;lla j&#235;fe ci Piyeer, miy ndawam ci Yawut yi, noonu it la j&#235;fe ci man, may ndawam ci &#241;i dul Yawut. </p> 
<p><A NAME="an_2:9">2:9</A>&nbsp; Te Saag, Sefas ak Yowaana nag, &#241;i &#241;u teg kenuy mbooloo mi, bi &#241;u r&#224;&#241;&#241;ee yen bi ma Y&#224;lla jagleel ci yiwam, &#241;u fekksi nu ci, ba jox nu loxo, man ak Barnabas, nu ligg&#233;ey ca &#241;a dul Yawut, &#241;oom &#241;u ligg&#233;ey ca Yawut ya. </p> 
<p><A NAME="an_2:10">2:10</A>&nbsp; Li &#241;u doon laaj rekk moo di, nuy f&#224;ttaliku seen aji n&#233;ew doole yi, fekk sax laxasu woon naa ci def ko.    </p> 
<p><A NAME="an_2:11">2:11</A>&nbsp; Waaye bi Sefas &#241;&#235;wee d&#235;kku Ancos, yedd naa ko ci kanamu &#241;&#233;pp, ndaxte li mu def jaaduwul. </p> 
<p><A NAME="an_2:12">2:12</A>&nbsp; Ndaxte laata ndaw yi Saag y&#243;nni di &#241;&#235;w, da daan bokk di lekk ak &#241;i dul Yawut. Waaye bi &#241;u agsee, te mu ragal kureel boobu faaydaal xaraf, mu dellu gannaaw, di sore &#241;i dul Yawut. </p> 
<p><A NAME="an_2:13">2:13</A>&nbsp; Yeneen Yawut yi it daldi &#224;nd ak Sefas ci naaf&#233;qam, ba y&#243;bbaale sax Barnabas.    </p> 
<p><A NAME="an_2:14">2:14</A>&nbsp; Bi ma seetee nag ne, awu&#241;u woon ci d&#235;gg, gi xebaar bu baax bi di j&#224;ngale, ma yedd Sefas ci kanamu &#241;&#233;pp ne ko: &#171;Yaw miy Yawut, gannaaw d&#235;ddu nga aaday Yawut yi, ba dund ni ku dul Yawut, lu tax nga b&#235;gg a s&#235;f diiney Yawut ci &#241;i dul Yawut?&#187;    </p> 
<p><A NAME="an_2:15">2:15</A>&nbsp; Nun danoo cosaanoo ci xeetu Yawut, te bokkunu ci xeet, yi xamul Y&#224;lla tey b&#224;kkaar. </p> 
<p><A NAME="an_2:16">2:16</A>&nbsp; Teewul nu xam ne, Y&#224;lla du &#224;tte kenn ni ku jub ci kaw s&#224;mm yoon, waaye ci g&#235;m Yeesu Kirist. Kon nun itam g&#235;m nanu Kirist Yeesu, ngir Y&#224;lla &#224;tte nu jub ci kaw g&#235;m Kirist, te du ci s&#224;mm yoon. Ndaxte du caageenug s&#224;mm yoon mooy tax Y&#224;lla &#224;tte kenn ni ku jub.    </p> 
<p><A NAME="an_2:17">2:17</A>&nbsp; Waaye ba tey su fekkee ne nu ngi wut a jub ci kaw g&#235;m Kirist, fekk nu ne f&#224;&#331;&#331; di ay b&#224;kkaarkat, ndax nag Kirist moo sas b&#224;kkaar? Mukk! </p> 
<p><A NAME="an_2:18">2:18</A>&nbsp; Waaye su ma delloo di s&#224;mm ndigali yoon, yi ma b&#224;yyi, d&#235;gg-d&#235;gg dinaa wone noonu ne, moykatu yoon wi laa. </p> 
<p><A NAME="an_2:19">2:19</A>&nbsp; Ci li j&#235;m ci yoonu Musaa, dee naa, fekk yoon wi ci boppam moo ko waral, ngir ma man a dund, ba amal jari&#241; Y&#224;lla. </p> 
<p><A NAME="an_2:20">2:20</A>&nbsp; Daajaale na&#241;u ma ak Kirist ca bant ba, te noonu du man may dundati, waaye Kirist mooy dund ci man. Dundu mbindeef, gi may dund nag, maa ngi koy dund ci g&#235;m Doomu Y&#224;lla ji, moom mi ma b&#235;gg, ba joxe bakkanam ngir man. </p> 
<p><A NAME="an_2:21">2:21</A>&nbsp; Duma neenal yiwu Y&#224;lla, ndaxte su s&#224;mm yoon doon tax a jub fa kanam Y&#224;lla, kon Kirist dee na cig neen. </p> 
<p><A NAME="an_3:1">3:1</A>&nbsp; Y&#233;en waa Galasi, y&#233;ena &#241;&#224;kk xel! Ku leen f&#224;bbi, gannaaw bi ma leen y&#233;galee ci lu leer ni &#241;u daaje Yeesu Kirist ca bant ba?</p> 
<p><A NAME="an_3:2">3:2</A>&nbsp; Lenn rekk laa b&#235;gg, ngeen wax ma ko: ndax s&#224;mm yoon wee tax, ngeen jot Xelum Y&#224;lla? D&#233;ed&#233;et! Dangeen a d&#233;gg xebaar bu baax bi te g&#235;m ko. </p> 
<p><A NAME="an_3:3">3:3</A>&nbsp; Mbaa du nii ngeen &#241;&#224;kke xel, ba t&#224;mbalee ci Xelum Y&#224;lla, ba noppi yaakaar a mate ci seen j&#235;fi bopp?</p> 
<p><A NAME="an_3:4">3:4</A>&nbsp; Mbaa du fitna, yi ngeen daj y&#233;pp, dafa nar a neen? M&#235;numa koo g&#235;m!</p> 
<p><A NAME="an_3:5">3:5</A>&nbsp; Bu leen Y&#224;lla di may Xelam, di leen won jalooreem, ndax li ngeen s&#224;mm yoon a tax, mu def ko, mbaa li ngeen d&#233;gg xebaar bu baax te g&#235;m ko?    </p> 
<p><A NAME="an_3:6">3:6</A>&nbsp; Xool-leen ci Ibraayma; Mbind mi wax na ne:&#171;Ibraayma g&#235;m na Y&#224;lla,te Y&#224;lla j&#224;ppe ng&#235;mam ni njub.&#187;</p> 
<p><A NAME="an_3:7">3:7</A>&nbsp; Xamleen boog ne, boroom ng&#235;m yi rekk &#241;ooy doomi Ibraayma. </p> 
<p><A NAME="an_3:8">3:8</A>&nbsp; Mbind mi t&#235;ral na lu jiitu ne, Y&#224;lla dina &#224;tte jub &#241;i dul Yawut ci kaw ng&#235;m. Kon looloo tax mu y&#233;gal Ibraayma lu jiitu xebaar bu baax bi ne ko: &#171;Xeeti &#224;ddina y&#233;pp dina&#241;u barkeel ci yaw.&#187;</p> 
<p><A NAME="an_3:9">3:9</A>&nbsp; Kon &#241;i g&#235;m, Y&#224;lla dina leen barkeel, sukkandikoo ko ci seen ng&#235;m, ni mu defal Ibraayma, boroom ng&#235;m.    </p> 
<p><A NAME="an_3:10">3:10</A>&nbsp; &#209;iy w&#233;kku &#241;&#233;pp ci j&#235;fi yoon wi, &#241;u alku la&#241;u, ndaxte bind na&#241;u ne: &#171;K&#233;pp ku dul topp l&#233;pp lu ndigali yoon wi santaane, Yal na alku.&#187; </p> 
<p><A NAME="an_3:11">3:11</A>&nbsp; Bir na sax ne, s&#224;mm yoon du tax kenn jub fa kanam Y&#224;lla, ndaxte Mbind mi t&#235;ral na ne: &#171;Ku jub ci kaw ng&#235;m dinga dund.&#187; </p> 
<p><A NAME="an_3:12">3:12</A>&nbsp; Waaye yoon wi laajul ng&#235;m. Mbind mi nee na: &#171;Ku manoon a matal li yoon wi wax, kon dinga dund ba f&#224;ww.&#187;    </p> 
<p><A NAME="an_3:13">3:13</A>&nbsp; Waaye Kirist jot na nu ci alkande, ji yoon wi indi; mu g&#224;ddul nu ko, ba far alku moom ci boppam, ndaxte Mbind mi nee na: &#171;K&#233;pp ku &#241;u rey, w&#233;kk ko ci bant, alku nga.&#187; </p> 
<p><A NAME="an_3:14">3:14</A>&nbsp; Noonu barke bi Y&#224;lla dig Ibraayma baawaan na, ba daj &#241;i dul Yawut te g&#235;m Kirist Yeesu, te nu jot ci kaw ng&#235;m Xel mu Sell, mi Y&#224;lla dige.    </p> 
<p><A NAME="an_3:15">3:15</A>&nbsp; Bokk yi, maa ngi misaal wax ji ci j&#235;fi doom Aadama. Xam ngeen ne, k&#243;ll&#235;re gu &#241;u fas ba noppi, waru&#241;u koo fecci, walla &#241;u ciy rax dara. </p> 
<p><A NAME="an_3:16">3:16</A>&nbsp; L&#233;egi nag Y&#224;lla am na lu mu dig Ibraayma ak askanam. Mbind mi waxul: &#171;Ak i s&#235;tam,&#187; mu mel ni &#241;u bare, waaye kenn la wax: &#171;Ak sa askan,&#187; maanaam Kirist. </p> 
<p><A NAME="an_3:17">3:17</A>&nbsp; Li ma ci b&#235;gg a wax mooy lii: ndegam Y&#224;lla fas na k&#243;ll&#235;reem, yoonu Musaa, wi fee&#241; &#241;eenti t&#233;em&#233;eri at ak fanweer gannaaw ga, du ko man a fecci, ba tebbi digeb Y&#224;lla. </p> 
<p><A NAME="an_3:18">3:18</A>&nbsp; Ndaxte x&#233;ewal, yi Y&#224;llay dige, bu &#241;u doon j&#243;ge ci yoon wi, kon ajootu&#241;u ci dige bi, fekk ci kaw dige la ko Y&#224;lla maye Ibraayma.    </p> 
<p><A NAME="an_3:19">3:19</A>&nbsp; Waaw kon yoonu Musaa, luy jari&#241;am? Da&#241;u koo w&#224;cceel nit &#241;i, ngir seen j&#224;dd yoon ne f&#224;&#331;&#331;. Looloo doon w&#224;llu yoon wi, ba kera S&#235;t biy &#241;&#235;w, moom mi &#241;u digoon dige bi. Yoon wi nag, Y&#224;lla t&#235;ral na ko jaare ci ay malaaka, te am na ku ko jottali. </p> 
<p><A NAME="an_3:20">3:20</A>&nbsp; Waaye aajowul jottalikat, su fi kenn rekk teewee, te Y&#224;lla kenn la.    </p> 
<p><A NAME="an_3:21">3:21</A>&nbsp; Ndax kon yoonu Musaa wi dafa juuyoo ak li Y&#224;lla dige? Mukk! Su amoon yoon wu nit man a s&#224;mm, ba mu jural ko dund gu sax, kon s&#224;mm yoon dina tax nit jub fa kanam Y&#224;lla. </p> 
<p><A NAME="an_3:22">3:22</A>&nbsp; Waaye yoon wi t&#235;j na &#241;&#233;pp ci dooley b&#224;kkaar, ngir &#241;i g&#235;m Yeesu Kirist jot li Y&#224;lla dige woon ci seen kaw ng&#235;m.    </p> 
<p><A NAME="an_3:23">3:23</A>&nbsp; Bi ng&#235;m Yeesu Kirist fee&#241;agul nag, yoon wi da noo t&#235;joon r&#224;pp, ba kera ng&#235;m di fee&#241;. </p> 
<p><A NAME="an_3:24">3:24</A>&nbsp; Ci noonu la nu yoon wi doon noote, ba Kirist di &#241;&#235;w, ngir Y&#224;lla &#224;tte nu jub ci kaw ng&#235;m. </p> 
<p><A NAME="an_3:25">3:25</A>&nbsp; Waaye l&#233;egi, bi jamonoy ng&#235;m ji &#241;&#235;wee, nekkatunu ci kilifteefu yoon wi.    </p> 
<p><A NAME="an_3:26">3:26</A>&nbsp; Y&#233;en &#241;&#233;pp doomi Y&#224;lla ngeen ndax li ngeen bokk ci Kirist Yeesu ci kaw ng&#235;m. </p> 
<p><A NAME="an_3:27">3:27</A>&nbsp; Y&#233;en &#241;&#233;pp, &#241;i &#241;u s&#243;ob ci ndox ngir wone seen bokk ci Kirist, soloo ngeen Kirist. </p> 
<p><A NAME="an_3:28">3:28</A>&nbsp; Kon nag amul xaajale ci diggante Yawut ak ki dul Yawut, ci diggante jaam ak gor, ci diggante g&#243;or ak jig&#233;en. Y&#233;en &#241;&#233;pp benn ngeen ci seen bokk ci Kirist. </p> 
<p><A NAME="an_3:29">3:29</A>&nbsp; Bu ngeen bokkee ci Kirist, kon bokk ngeen ci askanu Ibraayma, te jot ngeen x&#233;ewal, yi ko Y&#224;lla dig.</p> 
<p><A NAME="an_4:1">4:1</A>&nbsp; Li ma leen di wax, mooy lii: doom ji war a donni baayam, fi ak mu ngi cig ndaw, ak lu ko alal jiy lew l&#233;pp, du wuute dara ak jaam. </p> 
<p><A NAME="an_4:2">4:2</A>&nbsp; &#209;i ko yore tey s&#224;mm alalam &#241;oo koy yilif, ba jamono ji ko baayam &#224;ppaloon mat. </p> 
<p><A NAME="an_4:3">4:3</A>&nbsp; Nun itam naka noonu, laata nuy mat, aaday &#224;ddina &#241;oo nu nootoon, ba def nu ni ay jaam. </p> 
<p><A NAME="an_4:4">4:4</A>&nbsp; Waaye bi &#224;pp bi Y&#224;lla t&#235;raloon matee, y&#243;nni na Doomam, mu juddoo ci jig&#233;en, ci biir yoonu Musaa,</p> 
<p><A NAME="an_4:5">4:5</A>&nbsp; ngir jot &#241;i yoon wi nootoon, ndax Y&#224;lla j&#224;pp nu ni ay doomam. </p> 
<p><A NAME="an_4:6">4:6</A>&nbsp; Gannaaw doomi Y&#224;lla ngeen nag, Y&#224;lla y&#243;nni na Xelu Doomam ci sunu xol, mu koy wooye nii: &#171;Abba,&#187; maanaam &#171;Baay.&#187;</p> 
<p><A NAME="an_4:7">4:7</A>&nbsp; Noonu dootuloo jaam, doom nga. Te ndegam doom nga, Y&#224;lla jagleel na la c&#233;r ci x&#233;ewal, yi mu dencal ay doomam.    </p> 
<p><A NAME="an_4:8">4:8</A>&nbsp; Bu j&#235;kk, bi ngeen xamagul Y&#224;lla, y&#233;ena ngi doon jaamu yeneen yu &#241;u daan bokkaaleel Y&#224;lla. </p> 
<p><A NAME="an_4:9">4:9</A>&nbsp; Waaye l&#233;egi nag bi ngeen xamee Y&#224;lla, walla boog bi leen Y&#224;lla x&#224;mmee, nan ngeen man a def, bay delluwaat ca aaday &#224;ddina? Aada yooyee &#241;&#224;kk doole te &#241;&#224;kk njari&#241;, lu tax ngeen b&#235;gg, &#241;u nootaat leen? </p> 
<p><A NAME="an_4:10">4:10</A>&nbsp; Y&#233;ena ngi fonk b&#233;s yi, weer yi, m&#224;ggal yi ak at yi! </p> 
<p><A NAME="an_4:11">4:11</A>&nbsp; Sama xel dalul ci y&#233;en, ngir ragal sama coono ci y&#233;en neen.    </p> 
<p><A NAME="an_4:12">4:12</A>&nbsp; Bokk yi, dama leen di &#241;aan, ngeen mel ni man, ndaxte man itam fekksi naa leen ci seen xalaat. Too&#241;uleen ma. </p> 
<p><A NAME="an_4:13">4:13</A>&nbsp; Xam ngeen ne, sama wopp moo taxoon, ma y&#233;gal leen xebaar bu baax bi. </p> 
<p><A NAME="an_4:14">4:14</A>&nbsp; Coono, gi leen sama wopp tegoon, taxul ngeen ba&#241; ma, taxul ngeen s&#233;exlu ma. Waaye teeru ngeen ma, ni bu ngeen doon teeru malaakam Y&#224;lla walla Yeesu Kirist. </p> 
<p><A NAME="an_4:15">4:15</A>&nbsp; Waaw, fan la seen mb&#233;g jaar? Ndaxte seedeel naa leen ne, su ngeen ko manoon, kon luqi ngeen seeni b&#235;t, jox ma. </p> 
<p><A NAME="an_4:16">4:16</A>&nbsp; Ndax d&#235;gg, gi ma leen wax, moo tax ngeen def ma ab noon?    </p> 
<p><A NAME="an_4:17">4:17</A>&nbsp; Nit &#241;oo&#241;u leen di farle, seen m&#233;b&#233;t baaxul. Da&#241;u leen a b&#235;gg a t&#224;ggale ak nun, ngir ngeen far ak &#241;oom. </p> 
<p><A NAME="an_4:18">4:18</A>&nbsp; Farle baax na, bu &#224;ndee ak m&#233;b&#233;t mu baax. Waaye bu sama j&#235;mm rekk tax ngeen koy def. </p> 
<p><A NAME="an_4:19">4:19</A>&nbsp; Sama doom yi! Y&#233;ena tax may dellu ci metit ni kuy matu, ba kera jikkoy Kirist di mat ci y&#233;en. </p> 
<p><A NAME="an_4:20">4:20</A>&nbsp; L&#233;egi b&#235;ggoon naa nekk ci seen biir, ngir man a jubbanti sama k&#224;ddu, ndaxte xamatuma nu may doxale ak y&#233;en!    </p> 
<p><A NAME="an_4:21">4:21</A>&nbsp; Y&#233;en &#241;i b&#235;gg a topp yoon wi, xanaa xamuleen li yoonu Musaa wi wax? </p> 
<p><A NAME="an_4:22">4:22</A>&nbsp; Mbind mi nee na: Ibraayma am na &#241;aari doom; ki jaam bi jur ak ki gor si jur. </p> 
<p><A NAME="an_4:23">4:23</A>&nbsp; Doomu jaam bi juddu na ni b&#233;pp doom, waaye doom, ji mu am ak jabaram, juddu na ci kaw digeb Y&#224;lla.    </p> 
<p><A NAME="an_4:24">4:24</A>&nbsp; Loolu nag am na lu muy misaal. &#209;aari jig&#233;en &#241;i da&#241;oo bijji &#241;aari k&#243;ll&#235;re. Benn bi di Ajara, mooy wone k&#243;ll&#235;re, gi Y&#224;lla fasoon ca tundu Sinayi. Ay jaam lay jur. </p> 
<p><A NAME="an_4:25">4:25</A>&nbsp; Ajara moomu mooy tundu Sinayi, wi nekk ca r&#233;ewu Arabi. Te it mooy misaalu d&#235;kku Yerusalem, bi fi nekk tey. Ndaxte moom ak ay doomam y&#233;pp ay jaam la&#241;u. </p> 
<p><A NAME="an_4:26">4:26</A>&nbsp; Waaye Yerusalem, ga ca kaw, mooy gor si. Moom mooy sunu ndey. </p> 
<p><A NAME="an_4:27">4:27</A>&nbsp; Ndaxte Mbind mi nee na:&#171;B&#233;gal, yaw jig&#233;en ji dul jur,te musul a am doom.Reeyal te b&#224;nneexu,yaw mi musul a xam coonob mat,ndaxte jig&#233;en ji &#241;u faalewulmoo g&#235;n a jaboot ki nekk ak j&#235;kk&#235;ram.&#187;    </p> 
<p><A NAME="an_4:28">4:28</A>&nbsp; Y&#233;en bokk yi, y&#233;enay doom yi &#241;u dige woon, niki Isaaxa. </p> 
<p><A NAME="an_4:29">4:29</A>&nbsp; Waaye doom ji juddoo ni b&#233;pp doom, dafa daan sonal doom ji juddoo ci dooley Xelum Y&#224;lla. Te loolu mooy law ba l&#233;egi. </p> 
<p><A NAME="an_4:30">4:30</A>&nbsp; Lu ci Mbind mi wax nag? Nee na: &#171;D&#224;qal jaam bi ak doomam, ndaxte doomu jaam bi warul a bokk c&#233;r ak doomu gor si ci ndono.&#187; </p> 
<p><A NAME="an_4:31">4:31</A>&nbsp; Kon nag bokk yi, nun dunu doomi jaam, ay doomi gor lanu. </p> 
<p><A NAME="an_5:1">5:1</A>&nbsp; Kirist a nu daggal sunu buumi njaam, ngir goreel nu. Kon d&#235;g&#235;rleen ci seen ngor te ba&#241; a delluwaat ci njaam.    </p> 
<p><A NAME="an_5:2">5:2</A>&nbsp; D&#233;gluleen! Man Pool maa leen koy wax: bu ngeen itteelee xaraf, kon Kirist dootu leen jari&#241; dara. </p> 
<p><A NAME="an_5:3">5:3</A>&nbsp; Te maa ngi dellu di waxaat ne, k&#233;pp kuy farataal xaraf, f&#224;ww nga s&#224;mm l&#233;pp lu yoon wi santaane. </p> 
<p><A NAME="an_5:4">5:4</A>&nbsp; Y&#233;en &#241;iy fexee jub fa kanam Y&#224;lla ci kaw s&#224;mm yoon, t&#224;ggalikoo ngeen ak Kirist; d&#235;ddu ngeen yiwu Y&#224;lla. </p> 
<p><A NAME="an_5:5">5:5</A>&nbsp; Waaye njub, gi nu Y&#224;lla dencal &#235;ll&#235;g, nu ngi koy s&#233;entu ci kaw ng&#235;m ak ci ndimbalu Xelum Y&#224;lla. </p> 
<p><A NAME="an_5:6">5:6</A>&nbsp; Ndaxte bu nu bokkee ci Kirist Yeesu, xaraf ak ba&#241; a xaraf, dara amu ci solo; li am solo mooy ng&#235;m, giy j&#235;f ci mb&#235;ggeel.    </p> 
<p><A NAME="an_5:7">5:7</A>&nbsp; Ni ngeen j&#243;gtee woon de baax na! Waaw ku leen dog, ba ngeen ba&#241; a d&#233;ggal d&#235;gg?</p> 
<p><A NAME="an_5:8">5:8</A>&nbsp; Li &#241;u leen xiir j&#243;gewul ci Y&#224;lla, mi leen woo. </p> 
<p><A NAME="an_5:9">5:9</A>&nbsp; Dees na ne: &#171;Tuuti lawiir day tax tooyalu fari&#241; b&#233;pp funki.&#187; </p> 
<p><A NAME="an_5:10">5:10</A>&nbsp; Waaye teewul Boroom bi jox na ma k&#243;olute ci y&#233;en. Biral na ma ne, dingeen bokk ak man xalaat. L&#233;egi nag, kiy n&#235;xal seen xel, ku mu man a doon, Y&#224;lla dina ko mbugal. </p> 
<p><A NAME="an_5:11">5:11</A>&nbsp; Man nag bokk yi, bu ma doon faaydaal xaraf ci sama waare, kon du&#241;u ma fitnaale nii; te it li may y&#233;gle ci deewu Kirist ca bant ba dootul naqari kenn. </p> 
<p><A NAME="an_5:12">5:12</A>&nbsp; &#209;i farataal xaraf te di leen d&#235;pp, na&#241;u g&#235;n a sore ci seen r&#233;er: bu yaboo sax &#241;u dagg seen ng&#243;ora, ba dara du ci des!    </p> 
<p><A NAME="an_5:13">5:13</A>&nbsp; Y&#233;en nag bokk yi, Y&#224;lla woo na leen, ngeen nekk i gor. Waaye nag buleen ci sukkandiku, bay topp seen nafsu, waaye dimbaleenteleen ci kaw mb&#235;ggeel. </p> 
<p><A NAME="an_5:14">5:14</A>&nbsp; Ndaxte yoon w&#233;pp, ndigal lii a ko t&#235;nk: &#171;Nanga b&#235;gg sa moroom, ni nga b&#235;gge sa bopp.&#187; </p> 
<p><A NAME="an_5:15">5:15</A>&nbsp; Waaye moytuleen! Bu ngeen dee m&#224;ttante ak a lekkante, dingeen y&#224;qante.    </p> 
<p><A NAME="an_5:16">5:16</A>&nbsp; Li ma leen di wax mooy lii: dundleen ci Xelum Y&#224;lla, kon dungeen topp seen nafsu. </p> 
<p><A NAME="an_5:17">5:17</A>&nbsp; Ndaxte sunu nafsu am na ay b&#235;gg-b&#235;gg yu mengoowul ak yu Xelum Y&#224;lla. Te Xelum Y&#224;lla itam am na ay b&#235;gg-b&#235;gg yu mengoowul ak yu sunu nafsu. &#209;oom &#241;aar da&#241;oo juuyoo ci b&#233;pp f&#224;nn, ba tax l&#233;pp lu ngeen b&#235;ggoon a def, dungeen ko man. </p> 
<p><A NAME="an_5:18">5:18</A>&nbsp; Waaye bu ngeen toppee Xelum Y&#224;lla, nekkatuleen ci kilifteefu yoon wi.    </p> 
<p><A NAME="an_5:19">5:19</A>&nbsp; Kuy topp sa nafsu, nii ngay j&#235;fe: njaaloo, xalaat yu bon, def i &#241;aawteef ak say c&#233;r, </p> 
<p><A NAME="an_5:20">5:20</A>&nbsp; x&#235;r&#235;m, luxus, noonoo ak xuloo, &#241;eetaane, xadar, diiroo mbagg, f&#233;ewaloo ak xaajaloo, </p> 
<p><A NAME="an_5:21">5:21</A>&nbsp; ki&#241;aan, m&#224;ndite ak xawaare ak yeneen yu ni mel. L&#233;egi nag maa ngi leen di artu, ni ma ko defe woon: &#241;iy j&#235;fe noonu du&#241;u am c&#233;r ci nguuru Y&#224;lla.    </p> 
<p><A NAME="an_5:22">5:22</A>&nbsp; Waaye li Xelu Y&#224;lla mi di me&#241;&#241; mooy: mb&#235;ggeel, mb&#233;g, j&#224;mm, mu&#241;, laabiir, mbaax, k&#243;ll&#235;re, </p> 
<p><A NAME="an_5:23">5:23</A>&nbsp; lewetaay ak maandute. Yoon wi terewul yu ni mel. </p> 
<p><A NAME="an_5:24">5:24</A>&nbsp; L&#233;egi &#241;i bokk nag ci Yeesu Kirist, daaj na&#241;u seen nafsu ca bant ba, wacc ko fa, moom ak ay xemmemam ak ay b&#235;gg-b&#235;ggam. </p> 
<p><A NAME="an_5:25">5:25</A>&nbsp; Gannaaw nag nu ngi dund l&#233;egi ci Xelum Y&#224;lla, kon nanu ko topp. </p> 
<p><A NAME="an_5:26">5:26</A>&nbsp; Bu nu tiitaru di d&#235;kkante, di i&#241;aanante. </p> 
<p><A NAME="an_6:1">6:1</A>&nbsp; Bokk yi, ku &#241;u fekk muy def lu Y&#224;lla b&#235;ggul, y&#233;en &#241;i topp Xelum Y&#224;lla, nangeen ko jubbanti ak xol bu lewet. Waaye nanga s&#224;mm sa bopp, ngir b&#224;kkaar ba&#241; laa fiir, yaw itam. </p> 
<p><A NAME="an_6:2">6:2</A>&nbsp; J&#224;ppalanteleen, noonu dingeen s&#224;mm yoon wi Kirist t&#235;ral. </p> 
<p><A NAME="an_6:3">6:3</A>&nbsp; Ndaxte kuy naagu te fekk doo dara, dangay nax sa bopp. </p> 
<p><A NAME="an_6:4">6:4</A>&nbsp; Na ku nekk seetlu ni muy beye sasam. Bu ko defee dina man a naw boppam, tey ba&#241; di diirante mbagg ak &#241;i ci des. </p> 
<p><A NAME="an_6:5">6:5</A>&nbsp; Ndaxte ku ci nekk dangaa war a yenu sab yen.    </p> 
<p><A NAME="an_6:6">6:6</A>&nbsp; Kiy j&#224;ng k&#224;ddug Y&#224;lla war na s&#233;dd ki koy j&#224;ngal ci alalam j&#233;pp.    </p> 
<p><A NAME="an_6:7">6:7</A>&nbsp; Bu leen ci dara nax; kenn du fontoo Y&#224;lla, ndaxte lu waay ji, moom ngay g&#243;ob. </p> 
<p><A NAME="an_6:8">6:8</A>&nbsp; Ku ji ngir sa nafsu, dinga g&#243;ob li sa nafsu me&#241;&#241;, maanaam ag y&#224;qute. Waaye ku ji lu soloo ak Xelum Y&#224;lla, li Xel mi me&#241;&#241; ngay g&#243;ob, maanaam dund gu dul jeex. </p> 
<p><A NAME="an_6:9">6:9</A>&nbsp; Bunu t&#224;yyi ci def lu baax, ndaxte bu nu ci sawaree, bu waxtu wi jotee dinanu jari&#241;u. </p> 
<p><A NAME="an_6:10">6:10</A>&nbsp; Noonu fi ak nu koy man, nanuy defal &#241;&#233;pp lu baax, rawatina nag sunu bokk yi g&#235;m.    </p> 
<p><A NAME="an_6:11">6:11</A>&nbsp; Seetleen araf yu mag yii ma leen bind ci sama loxob bopp!    </p> 
<p><A NAME="an_6:12">6:12</A>&nbsp; &#209;iy gistal ci seen yaram, &#241;oo&#241;oo b&#235;gg ngeen xaraf, ngir ragal a daj fitna ci y&#233;gle deewu Kirist ca bant ba. </p> 
<p><A NAME="an_6:13">6:13</A>&nbsp; Kureel gi faaydaal xaraf, &#241;oom ci seen bopp sax, du&#241;u topp yoon wi. Da&#241;oo b&#235;gg a ngeen xaraf, ba &#241;u man a b&#224;kku ci seen yaram, y&#233;en. </p> 
<p><A NAME="an_6:14">6:14</A>&nbsp; Man ci sama w&#224;llu bopp, duma b&#224;kku mukk su dul ci deewu sunu Boroom Yeesu Kirist, ba &#241;u ko daajee ca bant ba. Deeyam moo tax ma mel ni ku dee ci y&#235;fi &#224;ddina; y&#235;fi &#224;ddina dee ci man. </p> 
<p><A NAME="an_6:15">6:15</A>&nbsp; Xaraf ak ba&#241; a xaraf dara amu ci solo. Li am solo mooy nekk mbindeef mu bees. </p> 
<p><A NAME="an_6:16">6:16</A>&nbsp; &#209;iy topp ndigal lii nag, na Y&#224;lla w&#224;cce j&#224;mm ak y&#235;rmande ci &#241;oom, ak ci Israyilu Y&#224;lla.    </p> 
<p><A NAME="an_6:17">6:17</A>&nbsp; L&#233;egi nag, bu ma kenn l&#235;jalati, ndaxte yor naa ci sama yaram ay leget yuy m&#224;ndargaal ne, jaamu Yeesu laa.    </p> 
<p><A NAME="an_6:18">6:18</A>&nbsp; Bokk yi, na yiwu Yeesu Kirist sunu Boroom &#224;nd ak seen xel. Amiin.</p> 
<p><HR>
<CENTER>
<A HREF="eph">Next: Ephesians</A></CENTER>
</BODY>
</HTML>
