<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Mark</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="mat.htm">Previous</A>&nbsp;
<A HREF="luk.htm">Next</A>&nbsp;
</CENTER>
<HR>
</p> <h3 align="center" align="center">Wolof Bible: Mark</h3> 
<p><A NAME="an_1:1">1:1</A>&nbsp; Xebaar bu baaxu Yeesu Kirist, Doomu Y&#224;lla, nii la t&#224;mbalee. </p> 
<p><A NAME="an_1:2">1:2</A>&nbsp; Bind na&#241;u ci t&#233;ereb yonent Y&#224;lla Esayi naan:&#171;Maa ngi y&#243;nni sama ndaw ci sa kanam,mu x&#224;llal la sa yoon.</p> 
<p><A NAME="an_1:3">1:3</A>&nbsp; Baat a ngi xaacu ca m&#224;ndi&#331; ma naan:&#8220;X&#224;ll-leen yoonu Boroom bi,jubal-leen fi muy jaar.&#8221;&#187;    </p> 
<p><A NAME="an_1:4">1:4</A>&nbsp; Noonu Yaxya fee&#241; ca m&#224;ndi&#331; ma, di s&#243;ob nit &#241;i ci ndox, tey waaree nii: &#171;Tuubleen seeni b&#224;kkaar, ba noppi ma s&#243;ob leen ci ndox, ngir Y&#224;lla baal leen seeni b&#224;kkaar.&#187;</p> 
<p><A NAME="an_1:5">1:5</A>&nbsp; Kon waa diiwaanu Yude &#241;&#233;pp ak waa d&#235;kku Yerusalem &#241;&#233;pp daldi g&#233;nn j&#235;m ci moom, di nangu seeni b&#224;kkaar fi kanam &#241;&#233;pp, Yaxya s&#243;ob leen ca dexu Yurdan. </p> 
<p><A NAME="an_1:6">1:6</A>&nbsp; Yaxya nag mi ngi soloon mbubb mu &#241;u r&#224;bbe kawaru gil&#233;em, takk laxasaayu der ci ndiggam. Ay nj&#233;er&#233;er la doon dunde ak lem. </p> 
<p><A NAME="an_1:7">1:7</A>&nbsp; Mu waare ne: &#171;Am na kuy &#241;&#235;w sama gannaaw koo xam ne kii moo ma &#235;pp k&#224;ttan; yeyoowuma sax s&#235;gg, ngir tekki ay d&#224;llam. </p> 
<p><A NAME="an_1:8">1:8</A>&nbsp; Maa ngi leen di s&#243;ob ci ndox, waaye moom dina leen s&#243;ob ci Xel mu Sell mi.&#187;    </p> 
<p><A NAME="an_1:9">1:9</A>&nbsp; Booba Yeesu j&#243;ge na d&#235;kku Nasaret ci diiwaanu Galile, &#241;&#235;w, Yaxya s&#243;ob ko ci dexu Yurdan. </p> 
<p><A NAME="an_1:10">1:10</A>&nbsp; Bi muy g&#233;nn ndox mi, mu daldi gis asamaan xar, te Xelum Y&#224;lla di w&#224;cc ci melow pitax, &#241;&#235;w ci moom. </p> 
<p><A NAME="an_1:11">1:11</A>&nbsp; Te baat bu j&#243;ge asamaan jib ne: &#171;Yaa di sama Doom, ji ma b&#235;gg; ci yaw laa ame b&#224;nneex.&#187;    </p> 
<p><A NAME="an_1:12">1:12</A>&nbsp; Ci kaw loolu Xelum Y&#224;lla daldi j&#233;&#241; Yeesu, mu dem ca m&#224;ndi&#331; ma. </p> 
<p><A NAME="an_1:13">1:13</A>&nbsp; Mu nekk fa &#241;eent-fukki fan, j&#224;nkoonte ak fiiri Seytaane; mu d&#235;kk ci biir rabi &#224;ll yi, te malaakay Y&#224;lla di ko topptoo.    </p> 
<p><A NAME="an_1:14">1:14</A>&nbsp; Bi nga xamee ne j&#224;pp na&#241;u Yaxya, Yeesu dem ca diiwaanu Galile, di waare xebaar bu baaxu Y&#224;lla, </p> 
<p><A NAME="an_1:15">1:15</A>&nbsp; naan: &#171;Jamono ji mat na, nguuru Y&#224;lla jegesi na; tuubleen seeni b&#224;kkaar te g&#235;m xebaar bu baax bi.&#187;    </p> 
<p><A NAME="an_1:16">1:16</A>&nbsp; Am b&#233;s Yeesu doon dox ca tefesu dexu Galile, mu gis fa &#241;aar &#241;u bokk ndey ak baay, di Simo&#331; ak Andare rakkam, &#241;uy s&#224;nni seeni mbaal ci dex gi, ndaxte ay nappkat la&#241;u woon. </p> 
<p><A NAME="an_1:17">1:17</A>&nbsp; Yeesu ne leen: &#171;&#209;&#235;wleen topp ci man, dinaa leen def nappkati nit.&#187; </p> 
<p><A NAME="an_1:18">1:18</A>&nbsp; Ci saa si &#241;u b&#224;yyi seeni mbaal, topp ci moom.    </p> 
<p><A NAME="an_1:19">1:19</A>&nbsp; Bi Yeesu demee ba ca kanam, mu gis Saag doomu Sebede, ak Yowaana, mi mu bokkal ndey ak baay, &#241;u nekk ci gaal gi, di defar seeni mbaal. </p> 
<p><A NAME="an_1:20">1:20</A>&nbsp; Noonu Yeesu woo leen, &#241;u daldi b&#224;yyi seen baay Sebede ci gaal gi, moom ak surga ya, tey topp ci moom.    </p> 
<p><A NAME="an_1:21">1:21</A>&nbsp; Gannaaw loolu &#241;u dem Kapernawum. Ca b&#233;su noflaay nag Yeesu daldi dugg ci j&#224;ngu bi, di leen j&#224;ngal. </p> 
<p><A NAME="an_1:22">1:22</A>&nbsp; Te &#241;u waaru ca nj&#224;ngaleem, ndaxte j&#224;ngal na leen ak sa&#241;-sa&#241; bu seeni xutbakat amul.    </p> 
<p><A NAME="an_1:23">1:23</A>&nbsp; Noonu am na ci j&#224;ngu bi nit ku rab j&#224;pp. Mu daldi yuuxu naan: </p> 
<p><A NAME="an_1:24">1:24</A>&nbsp; &#171;Yaw Yeesum Nasaret, loo nuy fexeel? Ndax dangaa &#241;&#235;w, ngir alag nu? Xam naa la, yaa di Aji Sell, ji j&#243;ge ci Y&#224;lla.&#187; </p> 
<p><A NAME="an_1:25">1:25</A>&nbsp; Waaye Yeesu g&#235;dd ko naan: &#171;Noppil te g&#233;nn ci moom.&#187; </p> 
<p><A NAME="an_1:26">1:26</A>&nbsp; Noonu rab wi daldi sayloo nit ki te g&#233;nn ci moom ak yuux gu r&#233;y.    </p> 
<p><A NAME="an_1:27">1:27</A>&nbsp; Bi loolu amee &#241;&#233;pp waaru, ba laajante naan: &#171;Kii mooy kan? Mii nj&#224;ngale lu bees la te &#224;nd ak sa&#241;-sa&#241;. Day sant rab yi sax, &#241;u di ko d&#233;ggal.&#187; </p> 
<p><A NAME="an_1:28">1:28</A>&nbsp; Noonu turam daldi siiw ci diiwaani Galile g&#233;pp.    </p> 
<p><A NAME="an_1:29">1:29</A>&nbsp; Bi nga xamee ne g&#233;nn na&#241;u ci j&#224;ngu bi, &#241;u &#224;nd ak Saag ak Yowaana, dem ci k&#235;r Simo&#331; ak Andare. </p> 
<p><A NAME="an_1:30">1:30</A>&nbsp; Fekk gorob Simo&#331; bu jig&#233;en t&#235;dd wopp ak yaram wu t&#224;ng; &#241;u daldi ko y&#233;gal Yeesu. </p> 
<p><A NAME="an_1:31">1:31</A>&nbsp; Mu &#241;&#235;w nag ci moom, j&#224;pp loxoom, y&#233;kkati ko. Noonu t&#224;ngoor wi daldi w&#224;cc, te soxna si di leen topptoo.    </p> 
<p><A NAME="an_1:32">1:32</A>&nbsp; Ca ngoon sa nag, bi jant sowee, &#241;u indil Yeesu &#241;i wopp &#241;&#233;pp ak &#241;i rab j&#224;pp &#241;&#233;pp, </p> 
<p><A NAME="an_1:33">1:33</A>&nbsp; ba d&#235;kk bi b&#233;pp dajaloo ci buntu k&#235;r gi. </p> 
<p><A NAME="an_1:34">1:34</A>&nbsp; Noonu mu w&#233;ral &#241;u bare, &#241;u wopp ak ay j&#224;ngoro yu wuute, te d&#224;q ay rab yu bare. Waaye mu tere rab yi, &#241;u wax dara, ndaxte xam na&#241;u ko.    </p> 
<p><A NAME="an_1:35">1:35</A>&nbsp; Ca nj&#235;l laata b&#235;t di set, Yeesu j&#243;g dem ca b&#233;rab bu w&#233;et, di fa &#241;aan Y&#224;lla. </p> 
<p><A NAME="an_1:36">1:36</A>&nbsp; Simo&#331; nag ak &#241;i &#224;nd ak moom di ko seet fu nekk. </p> 
<p><A NAME="an_1:37">1:37</A>&nbsp; Bi &#241;u ko gisee, &#241;u ne ko: &#171;&#209;&#233;pp a ngi lay seet.&#187;    </p> 
<p><A NAME="an_1:38">1:38</A>&nbsp; Waaye Yeesu tontu leen: &#171;Nanu dem feneen ci d&#235;kk yi nu w&#235;r, ma waare fa itam, ndaxte moo tax ma g&#233;nn.&#187; </p> 
<p><A NAME="an_1:39">1:39</A>&nbsp; Noonu mu w&#235;r ci diiwaanu Galile g&#233;pp, di waare ci seeni j&#224;ngu, tey d&#224;q rab yi.    </p> 
<p><A NAME="an_1:40">1:40</A>&nbsp; Am b&#233;s ku gaana &#241;&#235;w ci moom, sukk, &#241;aan ko ne: &#171;Soo ko b&#235;ggee, man nga maa w&#233;ral.&#187; </p> 
<p><A NAME="an_1:41">1:41</A>&nbsp; Yeesu y&#235;r&#235;m ko, t&#224;llal loxoom, laal ko naan: &#171;B&#235;gg naa ko, w&#233;ral.&#187; </p> 
<p><A NAME="an_1:42">1:42</A>&nbsp; Ca saa sa ngaanaam daldi de&#241;, mu w&#233;r.</p> 
<p><A NAME="an_1:43">1:43</A>&nbsp; Noonu Yeesu yebal ko, d&#233;nk ko bu w&#233;r naan: </p> 
<p><A NAME="an_1:44">1:44</A>&nbsp; &#171;Moytul a wax kenn dara, waaye demal won sa bopp saraxalekat bi, te nga j&#233;bbal Y&#224;lla sarax, si yoonu Musaa santaane, ngir &#241;u xam ne w&#233;r nga, te mu nekk seede ci &#241;oom.&#187; </p> 
<p><A NAME="an_1:45">1:45</A>&nbsp; Waaye naka la waa ji g&#233;nn, mu di y&#233;ene ci kaw li xewoon, te di ko j&#233;ebaane, ba tax Yeesu m&#235;natul a fa&#331;aaral dugg cib d&#235;kk, waaye mu nekk ci biti ciy b&#233;rab yu w&#233;et. Ba tey nit &#241;i j&#243;ge fu nekk, di ko fa fekk. </p> 
<p><A NAME="an_2:1">2:1</A>&nbsp; Bi ay fan weesoo, Yeesu dellusi d&#235;kku Kapernawum, mu siiw ne mu ngi ci k&#235;r gi. </p> 
<p><A NAME="an_2:2">2:2</A>&nbsp; Noonu nit &#241;u bare dajaloo fa, ba kenn amatul foo taxaw, du ci bunt bi sax. Te Yeesu di leen y&#233;gal k&#224;ddu gi. </p> 
<p><A NAME="an_2:3">2:3</A>&nbsp; Noonu, am &#241;u ko indil ku yaramam w&#233;pp l&#224;ggi, &#241;eenti nit j&#224;ppoo ko. </p> 
<p><A NAME="an_2:4">2:4</A>&nbsp; Waaye m&#235;nu&#241;u koo jege ndax mbooloo mi. Kon &#241;u daldi teggi kaw k&#235;r gi, di b&#235;tt fa tiim b&#233;rab ba Yeesu nekk, daldi yoor basa&#331;, ga l&#224;ggi ba t&#235;dd. </p> 
<p><A NAME="an_2:5">2:5</A>&nbsp; Bi Yeesu gisee seen ng&#235;m, mu ne l&#224;ggi ba: &#171;Sama waay, baal na&#241;u la say b&#224;kkaar.&#187;    </p> 
<p><A NAME="an_2:6">2:6</A>&nbsp; Fekk ay xutbakat toog fa, &#241;u di werante ci seen xel naan:</p> 
<p><A NAME="an_2:7">2:7</A>&nbsp; &#171;Kii kan la, ba sa&#241; a wax lii; mi ngi sosal Y&#224;lla. Ana ku man a baale b&#224;kkaar yi, ku dul Y&#224;lla do&#331;&#331;?&#187;    </p> 
<p><A NAME="an_2:8">2:8</A>&nbsp; Waaye Yeesu y&#233;g ci xelam li &#241;uy werante ci seen biir, ne leen: &#171;Lu tax ngeen di werantee nii ci seen xel?</p> 
<p><A NAME="an_2:9">2:9</A>&nbsp; Lan moo g&#235;n a yomb, ma wax ku l&#224;ggi ki: &#8220;Baal na&#241;u la say b&#224;kkaar,&#8221; walla ma wax ko: &#8220;J&#243;gal, j&#235;l sa basa&#331;, tey dox&#8221;? </p> 
<p><A NAME="an_2:10">2:10</A>&nbsp; Waaye xamleen ne, Doomu nit ki am na ci &#224;ddina sa&#241;-sa&#241;u baale b&#224;kkaar yi.&#187; Ci kaw loolu mu ne l&#224;ggi ba: </p> 
<p><A NAME="an_2:11">2:11</A>&nbsp; &#171;Maa ngi la koy sant, j&#243;gal, j&#235;l sa basa&#331; te nga &#241;ibbi.&#187; </p> 
<p><A NAME="an_2:12">2:12</A>&nbsp; Ca saa sa mu j&#235;l basa&#331;am te g&#233;nn fa kanam &#241;&#233;pp. Noonu &#241;&#233;pp waaru, di m&#224;ggal Y&#224;lla naan: &#171;Lu mel ni lii, musunu koo gis.&#187;    </p> 
<p><A NAME="an_2:13">2:13</A>&nbsp; Gannaaw loolu Yeesu g&#233;nnaat, aw booru dex ga, mbooloo m&#233;pp di &#241;&#235;w ci moom, mu di leen j&#224;ngal. </p> 
<p><A NAME="an_2:14">2:14</A>&nbsp; Bi Yeesu di romb, mu gis ku &#241;uy wax Lewi, doomu Alfe, toog ca juuti ba. Yeesu ne ko: &#171;Kaay topp ci man.&#187; Mu j&#243;g, daldi topp ci moom.    </p> 
<p><A NAME="an_2:15">2:15</A>&nbsp; Bi loolu amee Yeesu ak i taalibeem di lekk ci k&#235;r Lewi, fekk ay juutikat ak ay boroom b&#224;kkaar yu bare di lekkandoo ak &#241;oom, ndaxte &#241;u bare ci &#241;oom a ko toppoon. </p> 
<p><A NAME="an_2:16">2:16</A>&nbsp; Waaye xutbakat yi bokk ci Farisen yi, bi &#241;u gisee ne, dafa bokk lekk ak ay juutikat ak ay boroom b&#224;kkaar, &#241;u daldi laaj taalibe yi: &#171;Lu tax muy lekkandoo ak ay juutikat ak ay boroom b&#224;kkaar?&#187; </p> 
<p><A NAME="an_2:17">2:17</A>&nbsp; Noonu Yeesu d&#233;gg ko, mu ne leen: &#171;&#209;i w&#233;r soxlawu&#241;u fajkat, &#241;i w&#233;radi &#241;oo ko soxla; &#241;&#235;wuma woo &#241;i jub, waaye b&#224;kkaarkat yi laay woo.&#187;    </p> 
<p><A NAME="an_2:18">2:18</A>&nbsp; Taalibey Yaxya nag ak Farisen yi daan na&#241;u woor. &#209;u &#241;&#235;w nag fi Yeesu ne ko: &#171;Lu tax taalibey Yaxya yi ak yu Farisen yi di woor, te say taalibe du&#241;u woor?&#187; </p> 
<p><A NAME="an_2:19">2:19</A>&nbsp; Yeesu tontu leen: &#171;Ndax gan, yi &#241;&#235;w cig c&#233;et, dina&#241;u woor, fekk boroom c&#233;et gi &#224;nd ak &#241;oom? Du&#241;u woor, li feek boroom c&#233;et gaa ngi &#224;nd ak &#241;oom. </p> 
<p><A NAME="an_2:20">2:20</A>&nbsp; Waaye b&#233;s yaa ngi &#241;&#235;w, yu &#241;uy j&#235;le boroom c&#233;et gi; b&#233;s boobaa nag dina&#241;u woor.    </p> 
<p><A NAME="an_2:21">2:21</A>&nbsp; &#171;Kenn du daax mbubb mu m&#224;ggat ak sekkit wu bees; ndaxte sekkit wi day &#241;oddi mbubb mi, te xottiku bi g&#235;n a yaatu. </p> 
<p><A NAME="an_2:22">2:22</A>&nbsp; Te kenn du def bii&#241; bu bees ci mbuusi der yu m&#224;ggat. Lu ko moy, bii&#241; bi day toj mbuus yi, ba mbuus yi y&#224;qu, ak bii&#241; bi tuuru. Waaye bii&#241; bu bees, ci mbuus yu bees la&#241;u koy def.&#187;    </p> 
<p><A NAME="an_2:23">2:23</A>&nbsp; Amoon na benn b&#233;su noflaay Yeesu jaar ciy tool yu &#241;or. Bi &#241;uy dem nag, ay taalibeem daldi f&#224;q ay gub. </p> 
<p><A NAME="an_2:24">2:24</A>&nbsp; Noonu Farisen ya ne Yeesu: &#171;Gisal, lu tax say taalibe di def lu jaaduwul ci b&#233;su noflaay bi?&#187;    </p> 
<p><A NAME="an_2:25">2:25</A>&nbsp; Yeesu tontu leen: &#171;Ndax j&#224;nguleen la Daawuda defoon, ba mu amee soxla te xiif, moom ak &#241;a mu &#224;ndaloon? </p> 
<p><A NAME="an_2:26">2:26</A>&nbsp; Xanaa y&#233;guleen li amoon ci b&#233;si Abiyatar saraxalekat bu mag bi, ni Daawuda dugge woon ca k&#235;r Y&#224;lla ga, lekk mburu ya &#241;u j&#233;bbal Y&#224;lla, jox ci it &#241;a mu &#224;ndaloon; fekk jaaduwul kenn lekk ko, ku dul saraxalekat?&#187;</p> 
<p><A NAME="an_2:27">2:27</A>&nbsp; Yeesu dellu ne leen: &#171;Y&#224;lla s&#224;kkul nit ngir b&#233;su noflaay bi, waaye s&#224;kk na b&#233;su noflaay ngir nit. </p> 
<p><A NAME="an_2:28">2:28</A>&nbsp; Noonu Doomu nit ki mooy boroom b&#233;su noflaay bi.&#187;</p> 
<p><A NAME="an_3:1">3:1</A>&nbsp; Am beneen b&#233;s, Yeesu duggaat ci j&#224;ngu bi, fekk amoon na fa nit ku loxoom l&#224;ggi. </p> 
<p><A NAME="an_3:2">3:2</A>&nbsp; Am na fa nag ay Farisen, &#241;uy xool Yeesu, ba xam dina ko faj ci b&#233;su noflaay bi, ba man koo tuumaal. </p> 
<p><A NAME="an_3:3">3:3</A>&nbsp; Yeesu ne ku loxoom l&#224;ggi: &#171;J&#243;gal, taxaw ci kanamu &#241;&#233;pp.&#187;</p> 
<p><A NAME="an_3:4">3:4</A>&nbsp; Noonu Yeesu ne leen: &#171;Lan moo jaadu, nu def ko b&#233;su noflaay bi, lu baax mbaa lu bon; nu musal nit mbaa nu rey nit?&#187; Waaye &#241;u ne cell.    </p> 
<p><A NAME="an_3:5">3:5</A>&nbsp; Ci kaw loolu Yeesu xool leen ak mer, am naqar ndax seen xol bu fatt; ba noppi mu ne nit ki: &#171;T&#224;llalal sa loxo.&#187; Nit ki t&#224;llal ko, loxoom daldi w&#233;r pe&#331;&#331;. </p> 
<p><A NAME="an_3:6">3:6</A>&nbsp; Ca saa sa nag Farisen ya g&#233;nn, daldi gise ak &#241;i far ak buur bi Erodd, ngir fexe koo reylu.    </p> 
<p><A NAME="an_3:7">3:7</A>&nbsp; Gannaaw loolu Yeesu ak ay taalibeem j&#243;ge fa, j&#235;m dex ga. Fekk mbooloo mu mag mu j&#243;ge diiwaanu Galile, topp ko. </p> 
<p><A NAME="an_3:8">3:8</A>&nbsp; Te it nit &#241;u bare d&#233;gg la mu def, &#241;u &#241;&#235;w fi moom, j&#243;ge diiwaanu Yude ak d&#235;kku Yerusalem, ca diiwaanu Idume, ca gannaaw dexu Yurdan ak ci w&#224;lli Tir ak Sidon. </p> 
<p><A NAME="an_3:9">3:9</A>&nbsp; Booba nag Yeesu faj na &#241;u bare, ba &#241;u am ay j&#224;ngoro di ko song, ngir laal ko. Noonu Yeesu wax ay taalibeem, &#241;u wutal ko gaal, ngir mbooloo mi ba&#241; koo buux. </p> 
<p><A NAME="an_3:11">3:11</A>&nbsp; Fekk booba k&#233;pp ku rab j&#224;pp ku ko gis, daanu fa kanamam di yuuxu naan: &#171;Yaa di Doomu Y&#224;lla.&#187; </p> 
<p><A NAME="an_3:12">3:12</A>&nbsp; Waaye Yeesu g&#235;dd rab yi bu w&#233;r, ngir &#241;u ba&#241; koo siiwal.    </p> 
<p><A NAME="an_3:13">3:13</A>&nbsp; Gannaaw loolu Yeesu y&#233;eg ci tund wi, woo &#241;i ko neex, &#241;u daldi &#241;&#235;w ci moom. </p> 
<p><A NAME="an_3:14">3:14</A>&nbsp; Noonu mu t&#224;nn ci fukk ak &#241;aar, tudde leen ay ndawam, ngir &#241;u &#224;nd ak moom te mu y&#243;nni leen, &#241;u waareji, </p> 
<p><A NAME="an_3:15">3:15</A>&nbsp; mu joxaale leen sa&#241;-sa&#241;u d&#224;q ay rab. </p> 
<p><A NAME="an_3:16">3:16</A>&nbsp; Fukk ak &#241;aar &#241;ii la t&#224;nn:Simo&#331;, mi mu tudde Piyeer,</p> 
<p><A NAME="an_3:17">3:17</A>&nbsp; Saag doomu Sebede, ak Yowaana mi mu bokkal ndey ak baay &#8212; &#241;oom &#241;i mu wooye Bowanerses, maanaam &#171;&#209;i aaytal ni d&#235;nnu gi&#187; &#8212; </p> 
<p><A NAME="an_3:18">3:18</A>&nbsp; Andare ak Filib,Bartelemi ak Mac&#235;,Tomaa ak Saag doomu Alfe,Tade ak Simo&#331;, mi bokk ca mbooloo, ma &#241;u tudde &#209;i farlu ci moom seen r&#233;ew;</p> 
<p><A NAME="an_3:19">3:19</A>&nbsp; ak Yudaa Iskariyo mi nar a wor Yeesu.    </p> 
<p><A NAME="an_3:20">3:20</A>&nbsp; Am beneen b&#233;s Yeesu &#241;&#235;waat ca k&#235;r ga. Te mbooloo mu bare dajaloowaat fa, ba tax m&#235;nu&#241;oo lekk sax. </p> 
<p><A NAME="an_3:21">3:21</A>&nbsp; Bi ko ay bokkam d&#233;ggee nag, &#241;u &#241;&#235;w, ngir j&#224;ppsi ko naan: &#171;Dafa t&#224;ggoo ak sagoom.&#187; </p> 
<p><A NAME="an_3:22">3:22</A>&nbsp; Te it xutbakat ya j&#243;ge Yerusalem ne: &#171;Beelsebul j&#224;pp na ko; ci k&#224;ttanu buuru rab yi lay d&#224;qe rab yi.&#187;    </p> 
<p><A NAME="an_3:23">3:23</A>&nbsp; Noonu Yeesu woo leen, wax ak &#241;oom ciy l&#233;eb ne leen: &#171;Naka la Seytaane man a d&#224;qe Seytaane? </p> 
<p><A NAME="an_3:24">3:24</A>&nbsp; R&#233;ew mu xeex boppam, du man a y&#224;gg. </p> 
<p><A NAME="an_3:25">3:25</A>&nbsp; Te k&#235;r gu xeex boppam, du man a y&#224;gg. </p> 
<p><A NAME="an_3:26">3:26</A>&nbsp; Bu Seytaane nag j&#243;gee, ba xeex boppam, x&#224;jjalikoo dikkal na ko te du man a y&#224;gg, waaye dina tas.    </p> 
<p><A NAME="an_3:27">3:27</A>&nbsp; &#171;Su fi amee nit ku bare doole, naka la kenn man a dugge ci k&#235;ram, nangu alalam? Xanaa dafay j&#235;kk a yeew ku bare doole ka, ba noppi door a toj k&#235;ram g&#233;pp. </p> 
<p><A NAME="an_3:28">3:28</A>&nbsp; Ci d&#235;gg maa ngi leen koy wax, l&#233;pp dees na ko baal nit &#241;i, muy b&#224;kkaar, muy sosal Y&#224;lla wu mu man a doon. </p> 
<p><A NAME="an_3:29">3:29</A>&nbsp; Waaye kuy sosal Xel mu Sell mi deesu ko baal mukk; g&#224;ddu na b&#224;kkaar ba f&#224;ww.&#187;    </p> 
<p><A NAME="an_3:30">3:30</A>&nbsp; Yeesu wax na loolu, ndaxte nee woon na&#241;u, rab j&#224;pp na ko.</p> 
<p><A NAME="an_3:31">3:31</A>&nbsp; Noonu ndeyu Yeesu ak ay rakkam &#241;&#235;w, &#241;u taxaw ci biti, y&#243;nnee, woo ko. </p> 
<p><A NAME="an_3:32">3:32</A>&nbsp; Fekk booba mbooloo nga toog, w&#235;r ko. &#209;u ne ko nag: &#171;Sa yaay ak say rakk &#241;u ngi taxaw ci biti, di la laaj.&#187; </p> 
<p><A NAME="an_3:33">3:33</A>&nbsp; Waaye Yeesu tontu leen: &#171;Kan mooy sama ndey? &#209;an &#241;ooy samay rakk?&#187; </p> 
<p><A NAME="an_3:34">3:34</A>&nbsp; Noonu mu xool &#241;i ko w&#235;r naan: &#171;Sama yaay ak samay rakk a ngii; </p> 
<p><A NAME="an_3:35">3:35</A>&nbsp; ndaxte kuy def coobareg Y&#224;lla, kooku mooy sama rakk ak sama jig&#233;en ak sama ndey.&#187;</p> 
<p><A NAME="an_4:1">4:1</A>&nbsp; Am beneen yoon Yeesu nekk ci wetu dex ga, di j&#224;ngalewaat. Mbooloo mu bare dajaloosi, ba tax mu y&#233;eg cig gaal, dugg ca dex ga; mbooloo m&#233;pp taxaw ca tefes ga.    </p> 
<p><A NAME="an_4:2">4:2</A>&nbsp; Noonu Yeesu daldi leen j&#224;ngal lu bare ciy l&#233;eb. Ci nj&#224;ngaleem nag mu ne leen:</p> 
<p><A NAME="an_4:3">4:3</A>&nbsp; &#171;D&#233;gluleen, dafa amoon beykat bu demoon jiyi. </p> 
<p><A NAME="an_4:4">4:4</A>&nbsp; Bi muy saaw toolam nag, lenn ci pepp mi wadd ci kaw yoon wi, picc yi daldi &#241;&#235;w, lekk ko l&#233;pp. </p> 
<p><A NAME="an_4:5">4:5</A>&nbsp; Leneen ci pepp mi wadd ci b&#233;rab bu bare ay doj te n&#233;ew suuf, mu daldi sax bu gaaw, ndaxte suuf si barewul. </p> 
<p><A NAME="an_4:6">4:6</A>&nbsp; Waaye bi jant bi naajee, mu lakk, wow, ndaxte amul ay reen. </p> 
<p><A NAME="an_4:7">4:7</A>&nbsp; Leneen nag wadd ci biir ay xaaxaam, xaaxaam yi daldi sax, tanc ko, te me&#241;&#241;ul dara. </p> 
<p><A NAME="an_4:8">4:8</A>&nbsp; Li ci des dal ci suuf su baax, mu j&#243;g, sax, di focci ay gub; lii &#224;ntu, ba mat fanweeri yoon lu &#235;pp la mu ji woon, lii mat jur&#243;om-benn-fukk, lii mat t&#233;em&#233;er.&#187;    </p> 
<p><A NAME="an_4:9">4:9</A>&nbsp; Noonu Yeesu ne leen: &#171;D&#233;glul bu baax, yaw mi am ay nopp.&#187;    </p> 
<p><A NAME="an_4:10">4:10</A>&nbsp; Gannaaw loolu ba Yeesu nekkee fu w&#233;et, fukki taalibe ak &#241;aar &#241;a, ak &#241;eneen &#241;u daan &#224;nd ak &#241;oom, laaj ko ci mbirum l&#233;eb yi. </p> 
<p><A NAME="an_4:11">4:11</A>&nbsp; Mu tontu leen: &#171;Y&#233;en may na&#241;u leen, ngeen xam mb&#243;oti nguuru Y&#224;lla, waaye &#241;i ci biti l&#233;eb ay &#235;mb l&#233;pp. </p> 
<p><A NAME="an_4:12">4:12</A>&nbsp; Noonu la, ngir:&#8220;&#209;uy xool bu baax waaye du&#241;u gis dara,di d&#233;glu bu baax waaye du&#241;u xam dara,ngir ba&#241; &#241;u tuub seeni b&#224;kkaar,te Y&#224;lla baal leen.&#8221;&#187;    </p> 
<p><A NAME="an_4:13">4:13</A>&nbsp; Noonu Yeesu ne leen: &#171;Ndax xamuleen l&#233;eb wii? Nu ngeen xame nag l&#233;eb yi ci des? </p> 
<p><A NAME="an_4:14">4:14</A>&nbsp; Ki ji nag, k&#224;ddu gi lay ji. </p> 
<p><A NAME="an_4:15">4:15</A>&nbsp; Ki f&#233;ete ci yoon wi mooy ki d&#233;gg, Seytaane &#241;&#235;w ci saa si, k&#235;f k&#224;ddu, gi &#241;u def ci moom. </p> 
<p><A NAME="an_4:16">4:16</A>&nbsp; Ki jot k&#224;ddu gi ci b&#233;rab bu bare ay doj mooy ki d&#233;gg k&#224;ddu gi, nangu ko ak mb&#233;g ci saa si, </p> 
<p><A NAME="an_4:17">4:17</A>&nbsp; waaye du y&#224;gg, ndaxte wax ji saxul ci moom. Bu jaaree ci nattu nag, mbaa &#241;u fitnaal ko ndax k&#224;ddu gi, mu d&#224;ggeeku ci saa si. </p> 
<p><A NAME="an_4:18">4:18</A>&nbsp; Ki jot jiwu wi ci xaaxaam yi mooy ki d&#233;gg k&#224;ddu gi, </p> 
<p><A NAME="an_4:19">4:19</A>&nbsp; waaye soxlay &#224;ddina ak naxi alal ak b&#235;gge solu ko, tanc k&#224;ddu gi, ba du me&#241;&#241; dara. </p> 
<p><A NAME="an_4:20">4:20</A>&nbsp; Ki jot k&#224;ddu gi ci suuf su baax si nag, mooy ki ko d&#233;gg te nangu ko, ba jari&#241;; kii mat fanweeri yoon lu &#235;pp la &#241;u ji woon, kii mat jur&#243;om-benn-fukk, kii mat t&#233;em&#233;er.&#187;    </p> 
<p><A NAME="an_4:21">4:21</A>&nbsp; Yeesu ne leen itam: &#171;Ndax nit dina j&#235;l l&#224;mp, d&#235;pp ci leget walla def ko ci ron lal? Ndax du ko w&#233;kk? </p> 
<p><A NAME="an_4:22">4:22</A>&nbsp; Amul dara luy kumpa lu &#241;u warul a siiwal, mbaa mu l&#224;qu te warul ne f&#224;&#331;&#331;. </p> 
<p><A NAME="an_4:23">4:23</A>&nbsp; D&#233;glul bu baax, yaw mi am ay nopp.&#187;    </p> 
<p><A NAME="an_4:24">4:24</A>&nbsp; Mu ne leen: &#171;Seetleen bu baax li ngeen di d&#233;gg. Dees na leen nattal ak natt, bi ngeen di nattale, te dollil leen. </p> 
<p><A NAME="an_4:25">4:25</A>&nbsp; Ku am, dees na la dollil; ku amul, li nga am as n&#233;ew, dees na ko nangu.&#187;    </p> 
<p><A NAME="an_4:26">4:26</A>&nbsp; Yeesu teg ci ne: &#171;Nguuru Y&#224;lla dafa mel ni nit ku ji tool. </p> 
<p><A NAME="an_4:27">4:27</A>&nbsp; Muy nelaw walla muy xool, guddi mbaa b&#235;cc&#235;g, jiwu wi sax, di m&#224;gg, te xamul naka la ko defe. </p> 
<p><A NAME="an_4:28">4:28</A>&nbsp; Suuf day me&#241;&#241; moom ci boppam, mu sax, focci, def i gub. </p> 
<p><A NAME="an_4:29">4:29</A>&nbsp; Bu gub yi &#241;oree nag, mu dagg ko, ndaxte ng&#243;ob jot na.&#187;    </p> 
<p><A NAME="an_4:30">4:30</A>&nbsp; Yeesu ne leen ati: &#171;Lu nu man a mengaleel nguuru Y&#224;lla? Walla ban l&#233;eb lanu ko man a misaale? </p> 
<p><A NAME="an_4:31">4:31</A>&nbsp; Dafa mel ni doomu fudd&#235;n, bi g&#235;n a tuuti ci jiwu y&#233;pp; </p> 
<p><A NAME="an_4:32">4:32</A>&nbsp; waaye boo ko jiwee, day j&#243;g, m&#224;gg, ba sut g&#224;ncaxi t&#243;ok&#235;r y&#233;pp; mu sax ay b&#224;nqaas yu r&#233;y, ba picci asamaan t&#224;gg ci keram.&#187;    </p> 
<p><A NAME="an_4:33">4:33</A>&nbsp; Noonu Yeesu d&#233;gtal leen yeneeni l&#233;eb yu bare yu mel ni yii, di leen xamal k&#224;ddu gi, aju ci lu &#241;u &#224;ttan. </p> 
<p><A NAME="an_4:34">4:34</A>&nbsp; Daawu leen wax dara lu dul ciy l&#233;eb. Waaye bu w&#233;etee ak ay taalibe, daan na leen firil l&#233;pp.    </p> 
<p><A NAME="an_4:35">4:35</A>&nbsp; B&#233;s booba nag ci ngoon Yeesu ne taalibe yi: &#171;Nanu j&#224;ll dex gi.&#187; </p> 
<p><A NAME="an_4:36">4:36</A>&nbsp; Mu yiwi mbooloo mi nag, ay taalibeem j&#235;l ko ni mu mel ci gaal gi; te yeneeni gaal &#224;nd ak moom. </p> 
<p><A NAME="an_4:37">4:37</A>&nbsp; Naka noona ngelaw lu mag daldi j&#243;g, duus yi s&#224;ng gaal gi, ba mu b&#235;gg a fees. </p> 
<p><A NAME="an_4:38">4:38</A>&nbsp; Fekk Yeesu t&#235;dd di nelaw ci ng&#233;genaay ci taatu gaal gi.Taalibe yi daldi ko yee naan: &#171;Kilifa gi, ndax sunu bakkan soxalu la?&#187; </p> 
<p><A NAME="an_4:39">4:39</A>&nbsp; Ci kaw loolu Yeesu j&#243;g, daldi g&#235;dd ngelaw li, ne dex gi: &#171;Noppil te dal!&#187; Noonu ngelaw li dal, ba l&#233;pp ne nemm. </p> 
<p><A NAME="an_4:40">4:40</A>&nbsp; Yeesu ne taalibe ya: &#171;Lu tax ngeen tiit? Ndax g&#235;maguleen?&#187; </p> 
<p><A NAME="an_4:41">4:41</A>&nbsp; &#209;u daldi ragal lool, naan ci seen biir: &#171;Kii moo di kan, ba ngelaw li ak dex gi sax di ko d&#233;ggal?&#187;</p> 
<p><A NAME="an_5:1">5:1</A>&nbsp; Noonu &#241;u j&#224;ll dex ga, ba teer ci diiwaanu waa Serasa.    </p> 
<p><A NAME="an_5:2">5:2</A>&nbsp; Bi Yeesu g&#233;nnee gaal gi, nit ku rab j&#224;pp j&#243;ge ca s&#235;g ya, daldi &#241;&#235;w kar ko. </p> 
<p><A NAME="an_5:3">5:3</A>&nbsp; Kooku nag ca s&#235;g ya la d&#235;kk, te kenn m&#235;nu koo yeew, du ak c&#224;llala sax. </p> 
<p><A NAME="an_5:4">5:4</A>&nbsp; Ndaxte ay yoon yu bare j&#233;ngoon na&#241;u ko te yeew ko ak ay c&#224;llala, waaye waa ji daldi dagg c&#224;llala yi te damm j&#233;ng yi, ba kenn amul woon k&#224;ttanu t&#233;ye ko. </p> 
<p><A NAME="an_5:5">5:5</A>&nbsp; Guddi ak b&#235;cc&#235;g mu nga woon ca s&#235;g ya ak ca tund ya, di yuuxu te jam yaramam ak ay xeer.    </p> 
<p><A NAME="an_5:6">5:6</A>&nbsp; Bi mu gisee Yeesu fu sore nag, mu daldi dawsi, sukk fa kanamam,</p> 
<p><A NAME="an_5:7">5:7</A>&nbsp; di xaacu naan: &#171;Yaw Yeesu Doomu Y&#224;lla Aji Kawe ji, loo may fexeel? Ci turu Y&#224;lla, bu ma mbugal.&#187;</p> 
<p><A NAME="an_5:8">5:8</A>&nbsp; Ndaxte Yeesu nee woon na ko: &#171;Yaw rab wu bon wi, g&#233;nnal ci nit ki.&#187;    </p> 
<p><A NAME="an_5:9">5:9</A>&nbsp; Noonu Yeesu laaj ko: &#171;Noo tudd?&#187; Mu tontu ko: &#171;Coggal laa tudd, ndaxte &#241;u bare lanu.&#187; </p> 
<p><A NAME="an_5:10">5:10</A>&nbsp; Muy &#241;aan Yeesu lool, ngir mu ba&#241; leen a d&#224;q ca r&#233;ew ma.    </p> 
<p><A NAME="an_5:11">5:11</A>&nbsp; Fekk amoon na fa ca tund wa g&#233;ttu mbaam-xuux yu bare yuy for. </p> 
<p><A NAME="an_5:12">5:12</A>&nbsp; Rab ya &#241;aan Yeesu: &#171;Jox nu ndigal, nu dugg mbaam-xuux ya.&#187; </p> 
<p><A NAME="an_5:13">5:13</A>&nbsp; Mu may leen ko. Noonu rab ya g&#233;nn nit ka, dugg mbaam-xuux ya, &#241;u daldi bartalu, daanu ca dex ga, lab fa. Mbaam-xuux ya nag matoon na&#241;u &#241;aari junni.    </p> 
<p><A NAME="an_5:14">5:14</A>&nbsp; Noonu s&#224;mm ya daw ca d&#235;kk ba ak ca &#224;ll ba, nettaliji mbir mi, ba nit &#241;i &#241;&#235;w, seet li xew. </p> 
<p><A NAME="an_5:15">5:15</A>&nbsp; &#209;u &#241;&#235;w nag ci Yeesu, gis ka rab ya j&#224;ppoon toog, sol ay y&#233;re te &#224;nd ak sagoom. &#209;u daldi ragal. </p> 
<p><A NAME="an_5:16">5:16</A>&nbsp; &#209;a fekke woon mbir ma nag nettali leen mbirum nit ka ak mbaam-xuux ya. </p> 
<p><A NAME="an_5:17">5:17</A>&nbsp; Ci kaw loolu &#241;u daldi &#241;aan Yeesu, mu sore seen r&#233;ew.    </p> 
<p><A NAME="an_5:18">5:18</A>&nbsp; Bi Yeesu di dugg ci gaal gi, ki rab ya j&#224;ppoon &#241;aan Yeesu, ngir &#224;nd ak moom. </p> 
<p><A NAME="an_5:19">5:19</A>&nbsp; Waaye Yeesu mayu ko ko. Mu ne ko: &#171;&#209;ibbil ci say bokk, nettali leen ni la Boroom bi y&#235;r&#235;me, ba defal la lii l&#233;pp.&#187; </p> 
<p><A NAME="an_5:20">5:20</A>&nbsp; Noonu waa ji dem ci diiwaanu Fukki d&#235;kk yi, daldi fa y&#233;gle la ko Yeesu defal, ba &#241;&#233;pp waaru.    </p> 
<p><A NAME="an_5:21">5:21</A>&nbsp; Noonu Yeesu j&#224;llaat dex ga, taxaw ca tefes ga. Te nit &#241;u bare dajaloo, w&#235;r ko. </p> 
<p><A NAME="an_5:22">5:22</A>&nbsp; Kenn ci njiiti j&#224;ngu ba nag, tudd Yayrus, &#241;&#235;w ci moom. Naka la gis Yeesu, mu daanu ciy t&#224;nkam, </p> 
<p><A NAME="an_5:23">5:23</A>&nbsp; di ko saraxu lu bare naan: &#171;Sama doom ju jig&#233;en mi ngi b&#235;gg a faatu; kaay teg ko loxo, ngir mu w&#233;r te dund.&#187; </p> 
<p><A NAME="an_5:24">5:24</A>&nbsp; Noonu Yeesu &#224;nd ak moom. Bi muy dem, mbooloo mu r&#233;y topp ko, di ko tanc. </p> 
<p><A NAME="an_5:25">5:25</A>&nbsp; Amoon na fa nag jig&#233;en ju doon x&#235;pp deret diirub fukki at ak &#241;aar. </p> 
<p><A NAME="an_5:26">5:26</A>&nbsp; Sonnoon na lool ci loxoy fajkat yu bare, s&#224;nk ci alalam j&#233;pp te j&#235;lewu ci genn tan, waaye faf wopp ja yokku. </p> 
<p><A NAME="an_5:27">5:27</A>&nbsp; Noonu mu d&#233;ggoon turu Yeesu, ne ci boppam: &#171;Su ma laalee ay y&#233;reem rekk, dinaa w&#233;r.&#187; Mu jaxasoo ak mbooloo mi nag, doxe ko gannaaw, laal mbubbam. </p> 
<p><A NAME="an_5:29">5:29</A>&nbsp; Ci saa si deret ji taxaw, mu y&#233;g ci yaramam ne, j&#224;ngoroom de&#241; na.    </p> 
<p><A NAME="an_5:30">5:30</A>&nbsp; Yeesu y&#233;g ci saa si ne, doole g&#233;nn na ci moom. Mu walbatiku nag ne mbooloo mi: &#171;Ana ku laal samay y&#233;re?&#187; </p> 
<p><A NAME="an_5:31">5:31</A>&nbsp; Ay taalibeem tontu ko: &#171;Xanaa gisuloo mbooloo mi lay w&#235;r; ngay laaj: &#8220;Ku ma laal?&#8221;&#187; </p> 
<p><A NAME="an_5:32">5:32</A>&nbsp; Waaye Yeesu di xool li ko w&#235;r, ngir gis ku ko def. </p> 
<p><A NAME="an_5:33">5:33</A>&nbsp; Noonu jig&#233;en ja &#241;&#235;w, daanu ciy t&#224;nkam, wax ko d&#235;gg g&#233;pp; mu tiit bay lox, ndaxte xam na li xewoon ci yaramam. </p> 
<p><A NAME="an_5:34">5:34</A>&nbsp; Yeesu ne ko: &#171;Soxna si, sa ng&#235;m faj na la; demal ci j&#224;mm, te na sa j&#224;ngoro w&#224;cc.&#187;    </p> 
<p><A NAME="an_5:35">5:35</A>&nbsp; Bi Yeesu di wax nag, am na ku j&#243;ge ca k&#235;r njiit la, mu &#241;&#235;w naan: &#171;Sa doom faatu na; matatul nuy sonal kilifa gi.&#187; </p> 
<p><A NAME="an_5:36">5:36</A>&nbsp; Waaye Yeesu j&#224;ppul wax jooju; mu ne njiit la: &#171;G&#235;mal rekk te ba&#241; a tiit.&#187; </p> 
<p><A NAME="an_5:37">5:37</A>&nbsp; Noonu Yeesu dem, &#224;nd ak Piyeer, Saag ak Yowaana rekk, ndaxte mayul keneen, mu &#224;nd ak moom.    </p> 
<p><A NAME="an_5:38">5:38</A>&nbsp; Naka la&#241;u &#241;&#235;w ci k&#235;r njiit li, Yeesu d&#233;gg coow li; &#241;ii di jooy, &#241;ii di yuuxu. </p> 
<p><A NAME="an_5:39">5:39</A>&nbsp; Mu dugg ne leen: &#171;Lu ngeen di soow, tey jooy? Janq bi deewul, day nelaw rekk.&#187; </p> 
<p><A NAME="an_5:40">5:40</A>&nbsp; Waaye &#241;u di ko &#241;aawal. Noonu Yeesu g&#233;nne &#241;&#233;pp, woo baayu janq bi ak yaay ji ak &#241;i mu &#224;ndal, dugg fa janq bi nekk. </p> 
<p><A NAME="an_5:41">5:41</A>&nbsp; Mu j&#224;pp loxoom ne ko: &#171;Talita kumi,&#187; liy tekki: &#171;Janq bi, maa ngi la koy wax, j&#243;gal.&#187;</p> 
<p><A NAME="an_5:42">5:42</A>&nbsp; Ca saa sa janq bi j&#243;g, daldi dox, ndaxte amoon na fukki at ak &#241;aar. &#209;&#233;pp daldi waaru, ba ne jomm. </p> 
<p><A NAME="an_5:43">5:43</A>&nbsp; Ci kaw loolu Yeesu d&#233;nk leen bu w&#243;or, &#241;u ba&#241; koo siiwal; teg ca naa: &#171;Mayleen janq bi, mu lekk.&#187;</p> 
<p><A NAME="an_6:1">6:1</A>&nbsp; Bi loolu amee Yeesu j&#243;ge fa, dellu r&#233;ewam, &#224;nd ak taalibe yi.    </p> 
<p><A NAME="an_6:2">6:2</A>&nbsp; B&#233;su noflaay bi nag mu j&#224;ngal leen ci seen j&#224;ngu, ba mbooloom &#241;i ko d&#233;gg waaru naan: &#171;Lii, fu mu ko j&#235;le, te xam-xam bii mu yor, lu mu doon, ba muy def k&#233;emaan yii?</p> 
<p><A NAME="an_6:3">6:3</A>&nbsp; Ndax kii du minise bi? Ndax du doomu Maryaama te magu Saag, Yuusufa, Yuda ak Simo&#331;? Te ay rakkam yu jig&#233;en ndax nekku&#241;u fi ak nun?&#187; Kon nag &#241;u daldi ko xeeb.    </p> 
<p><A NAME="an_6:4">6:4</A>&nbsp; Noonu Yeesu ne leen: &#171;Dees na faaydaal yonent, waaye du ci r&#233;ewam, ciy bokkam mbaa ci k&#235;ram.&#187;</p> 
<p><A NAME="an_6:5">6:5</A>&nbsp; Te Yeesu m&#235;nu faa def ay k&#233;emaan yu bare, lu dul teg loxo yenn jarag, w&#233;ral leen. </p> 
<p><A NAME="an_6:6">6:6</A>&nbsp; Te mu waaru ndax seen ng&#235;madi. Bi loolu amee Yeesu di w&#235;r d&#235;kk ya, di j&#224;ngale. </p> 
<p><A NAME="an_6:7">6:7</A>&nbsp; Noonu mu woo ci moom fukki taalibe ya ak &#241;aar, jox leen sa&#241;-sa&#241;u d&#224;q rab yi, y&#243;nni leen, &#241;u &#224;nd &#241;aar-&#241;aar.    </p> 
<p><A NAME="an_6:8">6:8</A>&nbsp; Mu digal leen nii: &#171;Bu ngeen di dem, buleen y&#243;bbaale dara; du mburu mbaa mbuus mbaa xaalis ci seeni maxtume, waaye yemleen ci aw yet rekk. </p> 
<p><A NAME="an_6:9">6:9</A>&nbsp; Sol-leen ay d&#224;ll te yem ci benn turki.&#187; </p> 
<p><A NAME="an_6:10">6:10</A>&nbsp; Mu ne leen: &#171;K&#235;r gu ngeen dugg, dal-leen fa, ba kera ngeen j&#243;ge d&#235;kk ba. </p> 
<p><A NAME="an_6:11">6:11</A>&nbsp; Koo xam ne g&#224;ntu na leen, mbaa mu tanqamlu leen, g&#233;nnleen fa, y&#235;l&#235;b seen p&#235;ndu t&#224;nk, ngir seede leen seen r&#233;er.&#187;    </p> 
<p><A NAME="an_6:12">6:12</A>&nbsp; Noonu taalibe ya dem, di waare naan: &#171;Tuubleen seeni b&#224;kkaar.&#187; </p> 
<p><A NAME="an_6:13">6:13</A>&nbsp; &#209;u d&#224;q ay rab yu bare, te diw boppi jarag yu bare, w&#233;ral leen.    </p> 
<p><A NAME="an_6:14">6:14</A>&nbsp; Noonu Erodd buur bi d&#233;gg loolu, ndaxte turu Yeesu siiwoon na. Mu ne nag: &#171;Yaxya dekki na, moo tax mu &#224;nd ak k&#224;ttanu def ay k&#233;emaan.&#187; </p> 
<p><A NAME="an_6:15">6:15</A>&nbsp; &#209;eneen ne: &#171;Kii Iliyas la.&#187; &#209;i ci des ne: &#171;Yonent la, bu mel ni yonent yu j&#235;kk ya.&#187; </p> 
<p><A NAME="an_6:16">6:16</A>&nbsp; Waaye bi ko Erodd d&#233;ggee, mu ne: &#171;Yaxya male ma dagglu boppam, moom moo dekki.&#187;    </p> 
<p><A NAME="an_6:17">6:17</A>&nbsp; Fekk Erodd y&#243;nnee woon na, j&#224;pp Yaxya, yeew ko, t&#235;j. Ndaxte Erodd takkoon na Eroj&#224;dd jabaru Filib magam. </p> 
<p><A NAME="an_6:18">6:18</A>&nbsp; Te Yaxya ne ko: &#171;Jaaduwul nga denc sa jabaru mag.&#187; </p> 
<p><A NAME="an_6:19">6:19</A>&nbsp; Moo tax Eroj&#224;dd &#235;mbal ko mer, ba b&#235;gg koo rey, waaye m&#235;nu koo def. </p> 
<p><A NAME="an_6:20">6:20</A>&nbsp; Ndaxte Erodd dafa ragal Yaxya, ba s&#224;mm bakkanam, xam ne ku jub la te sell. Bu ko daan d&#233;glu it, day jaaxle lool, teewul mu b&#233;g ci d&#233;glu ko.    </p> 
<p><A NAME="an_6:21">6:21</A>&nbsp; Noonu b&#233;s bu yell &#241;&#235;w, ba Erodd doon m&#224;ggal b&#233;su juddoom; mu woo ca xew wa ay jaraafam ak kilifay xare ba ak njiiti diiwaanu Galile. </p> 
<p><A NAME="an_6:22">6:22</A>&nbsp; Booba doomu Eroj&#224;dd dugg di fecc, mu neex Erodd ak gan &#241;i, ba buur bi ne janq bi: &#171;Laaj ma loo b&#235;gg, dinaa la ko jox.&#187; </p> 
<p><A NAME="an_6:23">6:23</A>&nbsp; Mu boole ci ngi&#241; ne ko: &#171;Loo ma man a laaj, dinaa la ko jox, ba ci genn-w&#224;llu r&#233;ew mi sax.&#187;    </p> 
<p><A NAME="an_6:24">6:24</A>&nbsp; Noonu janq bi g&#233;nn ne ndeyam: &#171;Lu may laaj?&#187; Mu tontu ko: &#171;Laajal boppu Yaxya.&#187; </p> 
<p><A NAME="an_6:25">6:25</A>&nbsp; Mu daldi gaawantoo dugg nag ci kanamu buur bi ne ko: &#171;Damaa b&#235;gg, nga indil ma l&#233;egi boppu Yaxya ci biir ndab.&#187; </p> 
<p><A NAME="an_6:26">6:26</A>&nbsp; Bi ko buur ba d&#233;ggee, mu am naqar wu r&#233;y. Waaye b&#235;ggu koo g&#224;ntu ndax ngi&#241; li ak gan &#241;i. </p> 
<p><A NAME="an_6:27">6:27</A>&nbsp; Mu daldi y&#243;nni nag xarekat, jox ko ndigal, mu indil ko boppu Yaxya. Waa ji dem, dagg boppu Yaxya ca kaso ba, </p> 
<p><A NAME="an_6:28">6:28</A>&nbsp; indi bopp bi ci biir ndab, jox ko janq bi, mu daldi ko jox yaayam. </p> 
<p><A NAME="an_6:29">6:29</A>&nbsp; Ba taalibey Yaxya d&#233;ggee loolu, &#241;u &#241;&#235;w, fab n&#233;ew ba, suul ko ci b&#224;mmeel.    </p> 
<p><A NAME="an_6:30">6:30</A>&nbsp; Gannaaw loolu ndaw yi dajaloo ci wetu Yeesu, nettali li &#241;u def ak li &#241;u j&#224;ngale l&#233;pp. </p> 
<p><A NAME="an_6:31">6:31</A>&nbsp; Ci kaw loolu Yeesu ne leen: &#171;Nanu beddeeku, dem ci b&#233;rab bu w&#233;et; ngeen noppalu fa tuuti.&#187; Waxoon na loolu, ndaxte amoon na &#241;u bare &#241;u doon dem ak a dikk, ba amu&#241;u sax jot ngir lekk. </p> 
<p><A NAME="an_6:32">6:32</A>&nbsp; Noonu &#241;u dugg cig gaal, dem ca b&#233;rab bu w&#233;et.    </p> 
<p><A NAME="an_6:33">6:33</A>&nbsp; Bi &#241;uy dem nag, am &#241;u leen gis, x&#224;mmi leen, &#241;u daldi j&#243;ge ci d&#235;kk y&#233;pp, daw, jiitu leen fa. </p> 
<p><A NAME="an_6:34">6:34</A>&nbsp; Bi Yeesu g&#233;nnee gaal gi, mu gis mbooloo mu r&#233;y, y&#235;r&#235;m leen, ndaxte da&#241;oo mel ni xar yu amul s&#224;mm. Kon mu daldi leen j&#224;ngal lu bare.    </p> 
<p><A NAME="an_6:35">6:35</A>&nbsp; Ca ngoon sa taalibe yi &#241;&#235;w ci moom ne ko: &#171;Fii &#224;llub neen la, te l&#233;egi mu guddi. </p> 
<p><A NAME="an_6:36">6:36</A>&nbsp; Yiwil mbooloo mi nag, &#241;u dugg ci &#224;ll bi ak d&#235;kk yi nu w&#235;r, j&#235;nd lu &#241;u lekk.&#187; </p> 
<p><A NAME="an_6:37">6:37</A>&nbsp; Waaye Yeesu tontu leen ne: &#171;Y&#233;en joxleen leen lu &#241;u lekk.&#187; &#209;u ne ko: &#171;Xanaa nu j&#235;nd lu tollook peyu jur&#243;om-&#241;etti weer ci mburu, jox leen &#241;u lekk?&#187; </p> 
<p><A NAME="an_6:38">6:38</A>&nbsp; Yeesu laaj leen: &#171;&#209;aata mburu ngeen am? Demleen seeti.&#187; &#209;u dem seeti ne ko: &#171;Jur&#243;omi mburu ak &#241;aari j&#235;n.&#187; </p> 
<p><A NAME="an_6:39">6:39</A>&nbsp; Noonu Yeesu sant mbooloo mi, &#241;u def ay g&#233;ew, toog ci &#241;ax mu naat mi. </p> 
<p><A NAME="an_6:40">6:40</A>&nbsp; &#209;u toog nag ay g&#233;ewi jur&#243;om-fukk ak t&#233;em&#233;er.    </p> 
<p><A NAME="an_6:41">6:41</A>&nbsp; Bi loolu amee Yeesu j&#235;l jur&#243;omi mburu yi ak &#241;aari j&#235;n yi, xool ci kaw, sant Y&#224;lla, ba noppi mu damm mburu yi, jox ko taalibe yi, ngir &#241;u s&#233;ddale ko mbooloo mi. &#209;aari j&#235;n yi it mu s&#233;ddale ko &#241;&#233;pp. </p> 
<p><A NAME="an_6:42">6:42</A>&nbsp; Noonu &#241;&#233;pp lekk ba suur. </p> 
<p><A NAME="an_6:43">6:43</A>&nbsp; Te it &#241;u dajale la desoon ca dammiti mburu ak j&#235;n ya, mu nekk fukki pa&#241;e ak &#241;aar yu fees. </p> 
<p><A NAME="an_6:44">6:44</A>&nbsp; &#209;u lekkoon nag matoon na limu jur&#243;omi junniy g&#243;or.    </p> 
<p><A NAME="an_6:45">6:45</A>&nbsp; Ci kaw loolu Yeesu sant ay taalibeem, &#241;u dugg ci gaal gi, j&#224;ll ba Betsayda, bi muy yiwi mbooloo mi. </p> 
<p><A NAME="an_6:46">6:46</A>&nbsp; Bi mu t&#224;ggtoo ak mbooloo mi, mu y&#233;eg ca tund wa, &#241;aan fa Y&#224;lla. </p> 
<p><A NAME="an_6:47">6:47</A>&nbsp; Noonu guddi jot, fekk gaal gi nekk ci diggu dex gi, te Yeesu rekk moo nekk ca tefes ga.    </p> 
<p><A NAME="an_6:48">6:48</A>&nbsp; Booba mu gis taalibe yi sonn lool ci joow gaal gi ndax li leen ngelaw li soflu. Ca nj&#235;l nag mu j&#235;m ci &#241;oom, di dox ci kaw dex gi, ba xaw leen a raw. </p> 
<p><A NAME="an_6:49">6:49</A>&nbsp; Bi &#241;u ko gisee nag, muy dox ci kaw dex gi, &#241;u foog ne njuuma la, daldi yuuxu. </p> 
<p><A NAME="an_6:50">6:50</A>&nbsp; Ndaxte &#241;&#233;pp gis ko te jommi ci. Waaye mu wax ak &#241;oom ci saa si ne leen: &#171;Takkleen seen fit, man la, buleen tiit!&#187; </p> 
<p><A NAME="an_6:51">6:51</A>&nbsp; Noonu mu fekksi leen ci gaal gi, ngelaw daldi ne tekk. </p> 
<p><A NAME="an_6:52">6:52</A>&nbsp; Nj&#224;qarey taalibe ya nag weesu dayo, ndaxte seen xol dafa fatt, ba r&#233;ere mbir k&#233;emaan, gi Yeesu defoon ci mburu yi.</p> 
<p><A NAME="an_6:53">6:53</A>&nbsp; Bi nga xamee ne j&#224;ll na&#241;u, ba egg diiwaanu Senesaret, &#241;u teer fa, </p> 
<p><A NAME="an_6:54">6:54</A>&nbsp; g&#233;nn ca gaal ga. Ci saa si nit &#241;i x&#224;mmi ko, </p> 
<p><A NAME="an_6:55">6:55</A>&nbsp; &#241;u daldi daw ca diiwaan ba b&#233;pp, te f&#233;pp fu &#241;u ko d&#233;gg &#241;u di ko indil &#241;u wopp, t&#235;dd ci seeni lal. </p> 
<p><A NAME="an_6:56">6:56</A>&nbsp; Te fu mu man a aw, ci d&#235;kk yu mag mbaa yu ndaw walla ci &#224;ll bi, &#241;u indil ko jarag yi ci p&#233;nc yi, &#241;aan ko, mu may leen &#241;u laal cati mbubbam rekk. Te k&#233;pp ku ko laal daldi w&#233;r.</p> 
<p><A NAME="an_7:1">7:1</A>&nbsp; Amoon na b&#233;s nag, ay Farisen ak ay xutbakat yu j&#243;ge Yerusalem &#241;&#235;w ci Yeesu. </p> 
<p><A NAME="an_7:2">7:2</A>&nbsp; &#209;u gis yenn ciy taalibeem di lekk, fekk seeni loxo setul, maanaam raxasuwu&#241;u woon, ni ko aada santaanee. </p> 
<p><A NAME="an_7:3">7:3</A>&nbsp; Farisen yi nag &#241;oom ak Yawut yi y&#233;pp da&#241;uy topp aaday yoon, yi maam yi t&#235;ral, te fandee leen g&#235;nal lekk ak loxo yu &#241;u raxasul. </p> 
<p><A NAME="an_7:4">7:4</A>&nbsp; Te it bu &#241;u j&#243;gee p&#233;nc ma, su &#241;u sanguwul set, du&#241;u lekk. Am na&#241;u it yeneen aada yu bare, maanaam ni nga war a raxase ay kaas, ay njaq ak ay satala, ba &#241;u laab.    </p> 
<p><A NAME="an_7:5">7:5</A>&nbsp; Noonu Farisen ya ak xutbakat ya laaj ko ne: &#171;Lu tax say taalibe du&#241;u topp aaday yoon, yi maam yi t&#235;ral, waaye &#241;uy lekk ak loxo yu setul?&#187;</p> 
<p><A NAME="an_7:6">7:6</A>&nbsp; Yeesu tontu leen: &#171;Esayi waxoon na bu baax ci k&#224;ddug Y&#224;lla ci seen mbir, y&#233;en naaf&#233;q yi, bi mu bindee:&#8220;Xeet wii, &#241;u ngi may teral ci seen g&#233;mmi&#241;,waaye seen xol sore na ma.</p> 
<p><A NAME="an_7:7">7:7</A>&nbsp; Seen m&#224;ggal amul benn njari&#241;,ci li &#241;uy j&#224;ngale d&#233;nkaaney nit kese.&#8221;&#187;</p> 
<p><A NAME="an_7:8">7:8</A>&nbsp; Yeesu neeti leen: &#171;D&#235;ddu ngeen ndigali Y&#224;lla, jublu ci aaday nit.&#187;</p> 
<p><A NAME="an_7:9">7:9</A>&nbsp; Mu teg ca ne leen: &#171;Xelu ngeen ci tebbi ndigali Y&#224;lla, ngir s&#224;mm seen aada. </p> 
<p><A NAME="an_7:10">7:10</A>&nbsp; Ndaxte Musaa nee na: &#8220;Teralal sa ndey ak sa baay,&#8221; teg ca ne: &#8220;Ku m&#243;olu sa yaay walla sa baay, dees na la rey.&#8221; </p> 
<p><A NAME="an_7:11">7:11</A>&nbsp; Waaye y&#233;en dangeen ne, ku ne sa yaay walla sa baay: &#8220;Li nga war a jari&#241;oo ci man Korban la,&#8221; maanaam &#8220;j&#233;bbal naa ko Y&#224;lla,&#8221; </p> 
<p><A NAME="an_7:12">7:12</A>&nbsp; dootuleen ko b&#224;yyi, mu defal dara ndeyam walla baayam. </p> 
<p><A NAME="an_7:13">7:13</A>&nbsp; Noonu tebbi ngeen k&#224;ddug Y&#224;lla ndax seen aada, ji ngeen di donnante. Te it y&#233;ena ngi def yeneen yu bon yu mel nii.&#187;    </p> 
<p><A NAME="an_7:14">7:14</A>&nbsp; Noonu Yeesu waxaat ak mbooloo mi ne leen: &#171;Y&#233;en &#241;&#233;pp d&#233;gluleen ma te xam. </p> 
<p><A NAME="an_7:15">7:15</A>&nbsp; Li ci biti, tey dugg nit, du ko man a indil sobe, waaye li g&#233;nn ci nit, loolu mooy indil nit sobe.&#187;    </p> 
<p><A NAME="an_7:17">7:17</A>&nbsp; Bi nga xamee ne j&#243;ge na&#241;u ci mbooloo mi, dugg ci k&#235;r gi, taalibe yi laaj Yeesu, mu firil leen wax ju l&#224;qu jooju. </p> 
<p><A NAME="an_7:18">7:18</A>&nbsp; Yeesu tontu leen ne: &#171;Ndax y&#233;en itam seen xol dafa t&#235;ju? Xanaa xamuleen ne, dara lu j&#243;ge biti, dugg ci nit, du ko man a indil sobe, </p> 
<p><A NAME="an_7:19">7:19</A>&nbsp; ndaxte du dugg ci xol, waaye ci biiram lay j&#235;m, ba noppi daldi g&#233;nn ca b&#233;rab bu l&#224;qu?&#187; Ci li mu wax loolu Yeesu daganal na b&#233;pp &#241;am.    </p> 
<p><A NAME="an_7:20">7:20</A>&nbsp; Yeesu ne leen ati: &#171;Li g&#233;nn ci nit, loolu mooy indil nit sobe. </p> 
<p><A NAME="an_7:21">7:21</A>&nbsp; Ndaxte ci biir, ci xolu nit, la xalaat yu bon di j&#243;ge ak ndoxaanu y&#224;qute, c&#224;cc ak b&#243;om, </p> 
<p><A NAME="an_7:22">7:22</A>&nbsp; njaaloo ak b&#235;gge, coxor, naaf&#233;q, &#241;aawteef, &#241;eetaan, saaga, r&#233;ylu ak j&#235;fi ndof. </p> 
<p><A NAME="an_7:23">7:23</A>&nbsp; Lu bon loolu l&#233;pp day g&#233;nn ci nit, di ko indil sobe.&#187;    </p> 
<p><A NAME="an_7:24">7:24</A>&nbsp; Gannaaw loolu Yeesu j&#243;ge fa, j&#235;m weti d&#235;kku Tir. Bi mu fa eggee, mu dugg ci k&#235;r, te b&#235;ggul kenn xam ko, waaye jataayam m&#235;nul a umpe.    </p> 
<p><A NAME="an_7:25">7:25</A>&nbsp; Amoon na fa nag jig&#233;en ju rab j&#224;pp doomam ju jig&#233;en. Bi mu d&#233;ggee ne, Yeesoo nga fa, mu &#241;&#235;w, daanu ciy t&#224;nkam, </p> 
<p><A NAME="an_7:26">7:26</A>&nbsp; fekk jig&#233;en ja ci xeetu Gereg la bokkoon, juddoo w&#224;lli Fenisi ci diiwaanu Siri. Noonu jig&#233;en ja &#241;aan ko, mu d&#224;q rab wi ci doomam. </p> 
<p><A NAME="an_7:27">7:27</A>&nbsp; Waaye Yeesu ne ko: &#171;Na gune yi j&#235;kk a lekk, ba regg; fab &#241;amu gune yi, s&#224;nni ko xaj yi, rafetul.&#187; </p> 
<p><A NAME="an_7:28">7:28</A>&nbsp; Jig&#233;en ji tontu ko: &#171;Waaw sang bi, teewul xaj yi di lekk ruusit, yi rot ci lekkukaayu gune yi.&#187; </p> 
<p><A NAME="an_7:29">7:29</A>&nbsp; Ci kaw loolu Yeesu ne ko: &#171;Ndax wax jooju demal ci j&#224;mm, rab wa g&#233;nn na sa doom.&#187;    </p> 
<p><A NAME="an_7:30">7:30</A>&nbsp; Noonu mu &#241;ibbi, fekk doom ji t&#235;dd cib lal te mucc ci rab wi.    </p> 
<p><A NAME="an_7:31">7:31</A>&nbsp; Bi loolu amee Yeesu j&#243;ge na weti Tir, jaar ci w&#224;lli d&#235;kku Sidon, dem dexu Galile, ba noppi dugg ci biir diiwaan, bi &#241;uy wax Fukki d&#235;kk yi.    </p> 
<p><A NAME="an_7:32">7:32</A>&nbsp; Foofa &#241;u indil ko ku t&#235;x te d&#235;r lool, &#241;aan ko mu teg ko loxo. </p> 
<p><A NAME="an_7:33">7:33</A>&nbsp; Noonu Yeesu y&#243;bbu ko, ba &#241;u sore mbooloo mi, mu def ay baaraamam ciy noppam, daldi tifli, laal l&#224;mmi&#241;am. </p> 
<p><A NAME="an_7:34">7:34</A>&nbsp; Mu y&#235;r&#235;m ko, ba binni ci xolam, xool ci asamaan, daldi ne: &#171;Effata,&#187; liy tekki: &#171;Ubbikuleen.&#187; </p> 
<p><A NAME="an_7:35">7:35</A>&nbsp; Ci saa si ay noppam daldi d&#233;gg te l&#224;mmi&#241;am yiwiku, muy wax bu leer.</p> 
<p><A NAME="an_7:36">7:36</A>&nbsp; Bi mu ko defee Yeesu tere leen, &#241;u wax ko kenn, waaye lu mu leen ko g&#235;n a tere, &#241;u g&#235;n ko nee siiwale. </p> 
<p><A NAME="an_7:37">7:37</A>&nbsp; &#209;u waaru lool naan: &#171;L&#233;pp lu mu def, lu y&#233;eme la. May na sax t&#235;x yi &#241;uy d&#233;gg, ak luu yi &#241;uy wax.&#187; </p> 
<p><A NAME="an_8:1">8:1</A>&nbsp; Ca b&#233;s yooya mbooloo mu r&#233;y amaatoon na, te amu&#241;u woon lu &#241;u lekk. Noonu Yeesu woo taalibe ya ne leen:</p> 
<p><A NAME="an_8:2">8:2</A>&nbsp; &#171;Y&#235;r&#235;m naa mbooloo mi, ndaxte toog na&#241;u fi man &#241;etti fan, te amatu&#241;u lu &#241;u lekk. </p> 
<p><A NAME="an_8:3">8:3</A>&nbsp; Su ma leen yiwee ak seen xiif, dina&#241;u t&#235;le ci yoon wi, ndaxte am na &#241;u j&#243;ge fu sore.&#187;</p> 
<p><A NAME="an_8:4">8:4</A>&nbsp; Taalibe yi tontu ko: &#171;Waaye fii &#224;llub neen la; fu nuy j&#235;le lu doy ngir dundal leen?&#187;</p> 
<p><A NAME="an_8:5">8:5</A>&nbsp; Yeesu laaj leen: &#171;&#209;aata mburu ngeen am?&#187; &#209;u ne ko: &#171;Jur&#243;om-&#241;aar.&#187;    </p> 
<p><A NAME="an_8:6">8:6</A>&nbsp; Noonu Yeesu sant mbooloo mi, &#241;u toog ci suuf. Mu j&#235;l jur&#243;om-&#241;aari mburu yi, sant Y&#224;lla, damm leen, jox leen taalibe yi, ngir &#241;u s&#233;ddale leen mbooloo mi; taalibe yi def ko. </p> 
<p><A NAME="an_8:7">8:7</A>&nbsp; Amoon na fa it tuuti j&#235;n yu ndaw. Yeesu j&#235;l ko, sant Y&#224;lla, wax taalibe yi, &#241;u s&#233;ddale leen itam mbooloo mi. </p> 
<p><A NAME="an_8:8">8:8</A>&nbsp; Noonu nit &#241;i lekk ba suur, ba noppi taalibe yi dajale jur&#243;om-&#241;aari d&#224;mba yu fees ak dammit yi ci des. </p> 
<p><A NAME="an_8:9">8:9</A>&nbsp; &#209;a ko fekke nag matoon na&#241;u &#241;eenti junniy g&#243;or.    </p> 
<p><A NAME="an_8:10">8:10</A>&nbsp; Bi ko Yeesu defee, mu yiwi leen, daldi dugg ak taalibe ya ca gaal ga, dem ca w&#224;lli Dalmanuta.    </p> 
<p><A NAME="an_8:11">8:11</A>&nbsp; Noonu Farisen yi &#241;&#235;w, di werante ak moom; &#241;u fexe koo fiir, ba laaj ko k&#233;emaan gu j&#243;ge ci asamaan tey firndeel y&#243;nnentam. </p> 
<p><A NAME="an_8:12">8:12</A>&nbsp; Waaye Yeesu binni ci xolam ne leen: &#171;Lu tax niti jamono jii di laaj k&#233;emaan? Ci d&#235;gg maa ngi leen koy wax, du&#241;u jot genn k&#233;emaan.&#187; </p> 
<p><A NAME="an_8:13">8:13</A>&nbsp; Ci kaw loolu Yeesu b&#224;yyi leen, duggaat ci gaal gi, di j&#224;ll dex gi.    </p> 
<p><A NAME="an_8:14">8:14</A>&nbsp; Taalibe yi nag f&#224;tte woon na&#241;u y&#243;bbaale mburu, te amu&#241;u woon lu dul benn mburu ci gaal gi. </p> 
<p><A NAME="an_8:15">8:15</A>&nbsp; Noonu Yeesu artu leen ne: &#171;Wottuleen te moytu lawiiru Farisen yi ak &#241;i far ak buur bi Erodd.&#187;    </p> 
<p><A NAME="an_8:16">8:16</A>&nbsp; Taalibe yi nag daldi werante naan: &#171;Nun de indaalewunu mburu.&#187; </p> 
<p><A NAME="an_8:17">8:17</A>&nbsp; Waaye Yeesu y&#233;g loolu ne leen: &#171;Lu tax ngeen di werante ci li ngeen indaalewul mburu? Xanaa gisaguleen te xamuleen? Ndax seen xol dafa fatt ba tey? </p> 
<p><A NAME="an_8:18">8:18</A>&nbsp; Ndax ay gumbay nj&#224;ccaar ngeen, te seeni nopp naqari? Xanaa f&#224;ttalikuwuleen; </p> 
<p><A NAME="an_8:19">8:19</A>&nbsp; bi ma dammee jur&#243;omi mburu ya ngir jur&#243;omi junni &#241;a, &#241;aata pa&#241;e yu fees ak ay dammit ngeen ca dajale woon?&#187; &#209;u tontu ko: &#171;Fukk ak &#241;aar.&#187; </p> 
<p><A NAME="an_8:20">8:20</A>&nbsp; Yeesu neeti leen: &#171;Te b&#233;s bi ma dammee jur&#243;om-&#241;aari mburu yi ngir &#241;eenti junni &#241;i, &#241;aata d&#224;mba yu fees ak dammit ngeen dajale woon?&#187; &#209;u ne ko: &#171;Jur&#243;om &#241;aar.&#187;    </p> 
<p><A NAME="an_8:21">8:21</A>&nbsp; Noonu Yeesu ne leen: &#171;Ndax seen xol dafa t&#235;ju ba tey?&#187;    </p> 
<p><A NAME="an_8:22">8:22</A>&nbsp; Gannaaw loolu &#241;u &#241;&#235;w ci Betsayda. Foofa &#241;u indil Yeesu ku gumba, di ko &#241;aan, mu laal ko. </p> 
<p><A NAME="an_8:23">8:23</A>&nbsp; Yeesu nag j&#224;pp loxob gumba gi, y&#243;bbu ko, ba g&#233;nn d&#235;kk bi. Mu def tiflit ciy b&#235;tam, teg ko loxo naan: &#171;Ndax gis nga dara?&#187; </p> 
<p><A NAME="an_8:24">8:24</A>&nbsp; Waa ji xool ne ko: &#171;Gis naa ay nit, &#241;u mel ni ay garab, te &#241;u ngi dox.&#187; </p> 
<p><A NAME="an_8:25">8:25</A>&nbsp; Kon Yeesu laalaat b&#235;t yi, gumba gi ne xefeet, daldi w&#233;r, ba gis l&#233;pp bu leer. </p> 
<p><A NAME="an_8:26">8:26</A>&nbsp; Ci kaw loolu Yeesu sant ko mu &#241;ibbi ne ko: &#171;Bul dugg ca d&#235;kk ba.&#187;    </p> 
<p><A NAME="an_8:27">8:27</A>&nbsp; Bi loolu amee Yeesu &#224;nd ak ay taalibeem, dem ca d&#235;kk, yi w&#235;r Sesare bu Filib. Bi &#241;uy dem nag, mu laaj taalibe yi: &#171;Nit &#241;i, lu &#241;u wax ne man moom laa?&#187; </p> 
<p><A NAME="an_8:28">8:28</A>&nbsp; &#209;u ne ko: &#171;Am na &#241;uy ne, yaa di Yaxya; &#241;eneen ne, Iliyas; &#241;i ci des ne, yaay kenn ci yonent yi.&#187;    </p> 
<p><A NAME="an_8:29">8:29</A>&nbsp; Noonu Yeesu laaj leen: &#171;Y&#233;en nag, ku ngeen wax ne moom laa?&#187; Piyeer tontu ko: &#171;Yaa di Almasi bi.&#187; </p> 
<p><A NAME="an_8:30">8:30</A>&nbsp; Ci kaw loolu Yeesu d&#233;nk leen bu w&#243;or, &#241;u ba&#241; koo wax kenn.    </p> 
<p><A NAME="an_8:31">8:31</A>&nbsp; Booba Yeesu t&#224;mbali na leen a xamal ne, Doomu nit ki war na sonn lu bare; njiit ya, saraxalekat yu mag ya ak xutbakat ya d&#235;ddu ko, &#241;u rey ko, mu dekki ci &#241;etti fan. </p> 
<p><A NAME="an_8:32">8:32</A>&nbsp; Noonu mu xamal leen mbir mi, ba mu leer n&#224;&#241;&#241;. Bi ko Piyeer d&#233;ggee, mu woo ko ci pegg, daldi ko yedd. </p> 
<p><A NAME="an_8:33">8:33</A>&nbsp; Waaye Yeesu geestu, gis yeneen taalibe yi, mu daldi yedd Piyeer ne ko: &#171;Sore ma Seytaane; y&#235;fi nit ngay fonk, waaye du y&#235;fi Y&#224;lla.&#187;</p> 
<p><A NAME="an_8:34">8:34</A>&nbsp; Noonu Yeesu woo taalibe yi ak mbooloo mi ne leen: &#171;Ku b&#235;gg a topp ci samay t&#224;nk, na b&#224;yyi boppam te g&#224;ddu bant bi &#241;u ko war a daaj, door a topp ci man. </p> 
<p><A NAME="an_8:35">8:35</A>&nbsp; Ndaxte koo xam ne b&#235;gg ngaa rawale sa bakkan, dinga ko &#241;&#224;kk, waaye ku &#241;&#224;kk sa bakkan ngir man ak ngir xebaar bu baax bi, dinga ko jotaat. </p> 
<p><A NAME="an_8:36">8:36</A>&nbsp; Ndaxte moom &#224;ddina s&#233;pp, lu muy jari&#241; nit, bu &#241;&#224;kkee bakkanam? </p> 
<p><A NAME="an_8:37">8:37</A>&nbsp; Te nit, lu mu war a weccee bakkanam? </p> 
<p><A NAME="an_8:38">8:38</A>&nbsp; Ku ma rus a faral, te nanguwul samay wax ci kanamu niti jamono jii, &#241;i fecci seen k&#243;ll&#235;re ak Y&#224;lla te topp b&#224;kkaar, Doomu nit ki dina la rus a xam, b&#233;s bu &#241;&#235;wee ci ndamu Baayam, &#224;nd ak malaaka yu sell yi.&#187; </p> 
<p><A NAME="an_9:1">9:1</A>&nbsp; Mu ne leen ati: &#171;Ci d&#235;gg maa ngi leen koy wax, am na &#241;i fi taxaw, &#241;oo xam ne du&#241;u dee, te gisu&#241;u nguuru Y&#224;lla &#241;&#235;w ak doole.&#187;    </p> 
<p><A NAME="an_9:2">9:2</A>&nbsp; Jur&#243;om-benni fan gannaaw gi, Yeesu &#224;ndoon na ak Piyeer, Saag ak Yowaana, mu y&#243;bbu leen &#241;oom rekk fu w&#233;et ci tund wu kawe lool. Foofa j&#235;mmam soppiku ci seen kanam;</p> 
<p><A NAME="an_9:3">9:3</A>&nbsp; ay y&#233;reem di ray-rayi, weex t&#224;ll, te f&#243;otukatu &#224;ddina m&#235;nu leen weexale nii. </p> 
<p><A NAME="an_9:4">9:4</A>&nbsp; Noonu &#241;u gis yonenti Y&#224;lla Iliyas ak Musaa, di wax ak Yeesu.    </p> 
<p><A NAME="an_9:5">9:5</A>&nbsp; Piyeer daldi ne Yeesu: &#171;Kilifa gi, b&#233;g nanu ci sunu teew fii; nanu defar &#241;etti mbaar, benn yaw, benn Musaa ak benn Iliyas.&#187;</p> 
<p><A NAME="an_9:6">9:6</A>&nbsp; Fekk xamul lu muy wax, ndaxte tiitaange j&#224;pp na leen &#241;oom &#241;ett &#241;&#233;pp. </p> 
<p><A NAME="an_9:7">9:7</A>&nbsp; Noonu niir muur leen, te baat jibe ca niir wa naan: &#171;Kii mooy sama Doom ji ma b&#235;gg, ci moom laa ame b&#224;nneex; d&#233;gluleen ko.&#187;</p> 
<p><A NAME="an_9:8">9:8</A>&nbsp; Ci saa si taalibe yi xool, waaye gisatu&#241;u kenn, ku dul Yeesu rekk.    </p> 
<p><A NAME="an_9:9">9:9</A>&nbsp; Bi loolu amee &#241;u w&#224;cc ca tund wa. Bi muy w&#224;cc nag, Yeesu sant leen ne: &#171;Buleen nettali kenn li ngeen gis, ba kera Doomu nit ki dekki na.&#187; </p> 
<p><A NAME="an_9:10">9:10</A>&nbsp; &#209;u t&#233;ye wax jooju ci seen biir, di sotteente xel, ba xam lu ndekkite looluy tekki.    </p> 
<p><A NAME="an_9:11">9:11</A>&nbsp; Noonu taalibe yi laaj Yeesu: &#171;Lu tax xutbakat yi di naan, Iliyas moo war a j&#235;kk a &#241;&#235;w?&#187; </p> 
<p><A NAME="an_9:12">9:12</A>&nbsp; Yeesu ne leen: &#171;Waaw, Iliyas dina j&#235;kk a &#241;&#235;w, jubbanti l&#233;pp. Waaye itam lu tax bind na&#241;u ne, Doomu nit ki war na sonn lu bare, &#241;u xeeb ko, d&#235;ddu ko. </p> 
<p><A NAME="an_9:13">9:13</A>&nbsp; Waaye maa ngi leen di wax ne, Iliyas &#241;&#235;w na, te def na&#241;u ko la leen neex, ni ko Mbind mi waxe.&#187;    </p> 
<p><A NAME="an_9:14">9:14</A>&nbsp; Bi nga xamee ne Yeesu &#241;&#235;w na, ba jege taalibe yi, mu gis mbooloo mu bare w&#235;r leen, te ay xutbakat di werante ak &#241;oom. </p> 
<p><A NAME="an_9:15">9:15</A>&nbsp; Naka la mbooloo mi gis Yeesu, &#241;u waaru, daldi daw nuyu ko.    </p> 
<p><A NAME="an_9:16">9:16</A>&nbsp; Noonu Yeesu laaj leen: &#171;Ci lan ngeen di werante ak &#241;oom?&#187; </p> 
<p><A NAME="an_9:17">9:17</A>&nbsp; Kenn ci mbooloo mi tontu ko ne: &#171;Kilifa gi, rab j&#224;pp na sama doom, ba luuloo ko. Saa su ko j&#224;ppee, daf koy daaneel ci suuf, g&#233;mmi&#241; gi di fuur, muy y&#233;yu, ne j&#224;dd. &#209;aan naa say taalibe, &#241;u d&#224;q ko, waaye m&#235;nu&#241;u ko.&#187; </p> 
<p><A NAME="an_9:19">9:19</A>&nbsp; Yeesu ne leen: &#171;Y&#233;en niti jamono jii, y&#233;en &#241;i g&#235;madi, ba ka&#241; laa war a nekk ak y&#233;en, ba ka&#241; laa leen war a mu&#241;al? Indil-leen ma xale bi.&#187; </p> 
<p><A NAME="an_9:20">9:20</A>&nbsp; &#209;u indil ko ko. Bi xale bi gisee Yeesu nag, rab wi sayloo ko ci saa si, mu daanu ci suuf, di xalangu, g&#233;mmi&#241; giy fuur. </p> 
<p><A NAME="an_9:21">9:21</A>&nbsp; Yeesu laaj baay bi: &#171;Lii ka&#241; la ko dal?&#187; Baay bi ne ko: &#171;Li dale ci nguneem. </p> 
<p><A NAME="an_9:22">9:22</A>&nbsp; L&#233;eg-l&#233;eg rab wi b&#235;m&#235;x ko ci safara, l&#233;eg-l&#233;eg mu b&#235;m&#235;x ko ci ndox, ngir rey ko. Soo ko manee, y&#235;r&#235;m nu te xettali nu.&#187; </p> 
<p><A NAME="an_9:23">9:23</A>&nbsp; Yeesu tontu ko: &#171;Nga ne: &#8220;Soo ko manee,&#8221; ku g&#235;m man na l&#233;pp.&#187;    </p> 
<p><A NAME="an_9:24">9:24</A>&nbsp; Ci saa si baayu xale bi wax ci kaw naan: &#171;G&#235;m naa, d&#224;qal ma sama ng&#235;madi.&#187;    </p> 
<p><A NAME="an_9:25">9:25</A>&nbsp; Yeesu gis nag ne, mbooloo maa ngi daw, w&#235;rsi ko, mu daldi g&#235;dd rab wi nag ne ko: &#171;G&#233;nnal ci moom, yaw rab wu luu te t&#235;x, te bu ko j&#224;ppaat; wax naa la ko.&#187; </p> 
<p><A NAME="an_9:26">9:26</A>&nbsp; Noonu rab wa daldi yuuxu, sayloo xale bi, g&#233;nn. Xale bi ne nemm, mel ni ku dee, ba tax &#241;u bare ne: &#171;Dee na.&#187; </p> 
<p><A NAME="an_9:27">9:27</A>&nbsp; Waaye Yeesu j&#224;pp loxoom, j&#243;gloo ko, xale bi daldi taxaw.    </p> 
<p><A NAME="an_9:28">9:28</A>&nbsp; Bi Yeesu duggee ci k&#235;r gi, taalibe yi laaj ko ci pegg: &#171;Lu tax m&#235;nunu ko woon a d&#224;q?&#187; </p> 
<p><A NAME="an_9:29">9:29</A>&nbsp; Yeesu tontu leen ne: &#171;Yu mel ni yii, &#241;aan ci Y&#224;lla rekk a leen di d&#224;q.&#187;    </p> 
<p><A NAME="an_9:30">9:30</A>&nbsp; Bi loolu amee &#241;u j&#243;ge fa, jaar ci diiwaanu Galile, Yeesu b&#235;ggul kenn y&#233;g ko. </p> 
<p><A NAME="an_9:31">9:31</A>&nbsp; Ndaxte muy j&#224;ngal taalibe yi ne leen: &#171;Dees na j&#233;bbal Doomu nit ki ci loxoy nit, te dina&#241;u ko rey, mu dekki ci &#241;etti fan.&#187; </p> 
<p><A NAME="an_9:32">9:32</A>&nbsp; Waaye taalibe yi xamu&#241;u lu wax joojuy tekki, te &#241;emewu&#241;u ko koo laaj.    </p> 
<p><A NAME="an_9:33">9:33</A>&nbsp; Bi nga xamee ne egg na&#241;u d&#235;kku Kapernawum, te dugg ci k&#235;r gi, Yeesu laaj leen ne: &#171;Lu ngeen doon waxtaane ci yoon wi?&#187; </p> 
<p><A NAME="an_9:34">9:34</A>&nbsp; Waaye &#241;u ne cell, ndaxte &#241;u ngi fa doon werante, ba xam ku g&#235;n a m&#224;gg ci &#241;oom.    </p> 
<p><A NAME="an_9:35">9:35</A>&nbsp; Noonu Yeesu toog, woo fukki taalibe ya ak &#241;aar ne leen: &#171;Ku b&#235;gg a jiitu, na topp ci gannaaw &#241;&#233;pp te nekk surgab &#241;&#233;pp.&#187; </p> 
<p><A NAME="an_9:36">9:36</A>&nbsp; Bi ko Yeesu waxee, mu j&#235;l xale, indi ko ci biir g&#233;ew gi, ba noppi leewu ko naan: </p> 
<p><A NAME="an_9:37">9:37</A>&nbsp; &#171;Ku nangu xale bu mel ni bii ci sama tur, man mii nga nangu; te ku ma nangu, du man mii sax nga nangu waaye ki ma y&#243;nni.&#187;    </p> 
<p><A NAME="an_9:38">9:38</A>&nbsp; Bi loolu amee Yowaana ne ko: &#171;Kilifa gi, danoo gis nit kuy d&#224;q ay rab ci sa tur, nu tere ko ko, ndax li mu bokkul ci nun.&#187; </p> 
<p><A NAME="an_9:39">9:39</A>&nbsp; Waaye Yeesu tontu ko: &#171;Buleen ko tere, ndaxte kenn m&#235;nul a def k&#233;emaan ci sama tur, ba noppi di ma xarab. </p> 
<p><A NAME="an_9:40">9:40</A>&nbsp; Ku nu sotul, far na ak nun. </p> 
<p><A NAME="an_9:41">9:41</A>&nbsp; Ci d&#235;gg maa ngi leen koy wax, koo xam ne kii may na leen kaasu ndox rekk, ndax y&#233;ena ngi bokk ci man Kirist, kooku du &#241;&#224;kk yoolam mukk.    </p> 
<p><A NAME="an_9:42">9:42</A>&nbsp; &#171;Waaye ku y&#243;bbe b&#224;kkaar kenn ci &#241;i g&#235;n a tuuti &#241;i ma g&#235;m, li g&#235;n ci moom, moo di &#241;u takk doj wu r&#233;y ci baatam, s&#224;nni ko ci g&#233;ej. </p> 
<p><A NAME="an_9:43">9:43</A>&nbsp; Boo xamee ne sa loxo mu ngi lay y&#243;bbe b&#224;kkaar, dagg ko. Ndaxte &#241;&#224;kk loxo te t&#224;bbi ci dund gu w&#243;or gi, moo g&#235;n ci yaw, nga am &#241;aari loxo te t&#224;bbi ci safara su dul fey mukk. </p> 
<p><A NAME="an_9:45">9:45</A>&nbsp; Te bu la sa t&#224;nk di y&#243;bbe b&#224;kkaar, dagg ko. Nga lafa&#241; te t&#224;bbi ci dund gu w&#243;or gi moo g&#235;n, nga am &#241;aari t&#224;nk, &#241;u s&#224;nni la ci safara. </p> 
<p><A NAME="an_9:47">9:47</A>&nbsp; Te bu la sa b&#235;t di y&#243;bbe b&#224;kkaar, luqi ko. Nga patt te dugg ci nguuru Y&#224;lla, moo g&#235;n ci yaw, nga am &#241;aari b&#235;t, &#241;u s&#224;nni la ci safara. </p> 
<p><A NAME="an_9:48">9:48</A>&nbsp; Foofa:&#8220;Sax ya du&#241;u dee mukk,te safara sa du fey.&#8221;</p> 
<p><A NAME="an_9:49">9:49</A>&nbsp; &#209;&#233;pp safara la&#241;u leen di xorome. </p> 
<p><A NAME="an_9:50">9:50</A>&nbsp; Xorom lu baax la, waaye bu s&#224;ppee, nan la&#241;u koy delloo cafkaam? Amleen xorom te ngeen j&#224;mmoo.&#187;</p> 
<p><A NAME="an_10:1">10:1</A>&nbsp; Gannaaw loolu Yeesu j&#243;ge fa, dem ca w&#224;lli r&#233;ewu Yawut yi, ya ca gannaaw dexu Yurdan. Bi mu fa demee, mbooloo mu bare &#241;&#235;w fi moom. Yeesu daldi leen j&#224;ngal, ni mu ko daan defe.    </p> 
<p><A NAME="an_10:2">10:2</A>&nbsp; Noonu ay Farisen &#241;&#235;w ci moom, lalal ko fiir, &#241;u laaj ko: &#171;Ndax jaadu na, nit fase jabaram?&#187;</p> 
<p><A NAME="an_10:3">10:3</A>&nbsp; Yeesu tontu leen ne: &#171;Lu leen yoonu Musaa sant?&#187;</p> 
<p><A NAME="an_10:4">10:4</A>&nbsp; &#209;u ne ko: &#171;Musaa maye na, nit bind kayitu pase, t&#224;ggook jabaram.&#187;</p> 
<p><A NAME="an_10:5">10:5</A>&nbsp; Waaye Yeesu ne leen: &#171;D&#233;nkaane boobu mu leen bindal, bind na ko ndax seen xol dafa fatt. </p> 
<p><A NAME="an_10:6">10:6</A>&nbsp; Waaye ca nj&#224;lb&#233;en ga &#8220;Y&#224;lla s&#224;kk na leen, kii g&#243;or, kii jig&#233;en. </p> 
<p><A NAME="an_10:7">10:7</A>&nbsp; Moo tax g&#243;or dina beru ndeyam ak baayam, di taq ci jabaram,</p> 
<p><A NAME="an_10:8">10:8</A>&nbsp; &#241;oom &#241;aar doon benn.&#8221; Kon nekkatu&#241;u &#241;aar waaye benn. </p> 
<p><A NAME="an_10:9">10:9</A>&nbsp; Lu Y&#224;lla takk nag, bu ko nit tas.&#187;    </p> 
<p><A NAME="an_10:10">10:10</A>&nbsp; Bi &#241;u delloo ca k&#235;r ga nag, taalibe ya laaj ko ci mbirum loolu. </p> 
<p><A NAME="an_10:11">10:11</A>&nbsp; Noonu Yeesu ne leen: &#171;Ku fase sa jabar, takk jeneen, njaaloo nga, di too&#241; ku j&#235;kk ka. </p> 
<p><A NAME="an_10:12">10:12</A>&nbsp; Te jig&#233;en ji tas, s&#233;yaat ak keneen, njaaloo nga.&#187;    </p> 
<p><A NAME="an_10:13">10:13</A>&nbsp; Bi loolu w&#233;yee &#241;u indil Yeesu ay xale, ngir mu teg leen ay loxoom. Waaye taalibe ya g&#235;dd nit &#241;i. </p> 
<p><A NAME="an_10:14">10:14</A>&nbsp; Bi ko Yeesu gisee nag, mu metti ko lool, mu ne leen: &#171;B&#224;yyileen xale yi, &#241;u &#241;&#235;w fi man! Buleen leen tere, ndaxte &#241;u mel ni &#241;oom &#241;oo yelloo nguuru Y&#224;lla. </p> 
<p><A NAME="an_10:15">10:15</A>&nbsp; Ci d&#235;gg maa ngi leen koy wax, ku woyoful ni xale, nangu nguuru Y&#224;lla, doo ci man a dugg.&#187; </p> 
<p><A NAME="an_10:16">10:16</A>&nbsp; Noonu Yeesu leewu leen, teg leen ay loxoom, barkeel leen.    </p> 
<p><A NAME="an_10:17">10:17</A>&nbsp; Gannaaw loolu bi Yeesu nekkee ci kaw yoon wi di dem, am ku daw, sukk ci kanamam ne ko: &#171;Kilifa gu baax gi, lu ma war a def, ngir am w&#224;ll ci dund gu dul jeex gi?&#187; </p> 
<p><A NAME="an_10:18">10:18</A>&nbsp; Yeesu tontu ko: &#171;Lu tax nga wooye ma ku baax ki? Y&#224;lla rekk a baax. </p> 
<p><A NAME="an_10:19">10:19</A>&nbsp; Xam nga ndigal yi: &#8220;Bul b&#243;om, bul njaaloo, bul s&#224;cc, bul seede lu dul d&#235;gg, bul nangu alalu jaambur, teralal sa ndey ak sa baay.&#8221;&#187; </p> 
<p><A NAME="an_10:20">10:20</A>&nbsp; Waa ji ne ko: &#171;Kilifa gi, loolu l&#233;pp s&#224;mm naa ko li dale ci samag ndaw ba tey.&#187;    </p> 
<p><A NAME="an_10:21">10:21</A>&nbsp; Noonu Yeesu xool ko, am cofeel ci moom, mu ne ko: &#171;Lenn rekk moo la dese. Demal jaay li nga am, may ko miskin yi, te dinga woomle ci asamaan; boo noppee, nga &#241;&#235;w topp ci man.&#187; </p> 
<p><A NAME="an_10:22">10:22</A>&nbsp; Waaye ci wax jooju xar-kanamam l&#235;nd&#235;m, mu j&#243;ge fa ak tiis, ndaxte ku bare woon alal la.    </p> 
<p><A NAME="an_10:23">10:23</A>&nbsp; Noonu Yeesu xool taalibe yi ko w&#235;r ne leen: &#171;Boroom alal dugg ci nguuru Y&#224;lla, lu jafee ngoogu!&#187; </p> 
<p><A NAME="an_10:24">10:24</A>&nbsp; Wax jooju nag daldi jaaxal taalibe yi lool. Waaye Yeesu neeti leen: &#171;Samay xarit, dugg ci nguuru Y&#224;lla, lu jafee ngoogu! </p> 
<p><A NAME="an_10:25">10:25</A>&nbsp; Gil&#233;em jaar ci b&#235;n-b&#235;nu pusa, moo g&#235;n a yomb boroom alal dugg ci nguuru Y&#224;lla.&#187; </p> 
<p><A NAME="an_10:26">10:26</A>&nbsp; Wax jooju g&#235;natee jaaxal taalibe ya, &#241;u naan ci seen biir: &#171;Kon nag ku man a mucc?&#187; </p> 
<p><A NAME="an_10:27">10:27</A>&nbsp; Noonu Yeesu xool leen naan: &#171;Loolu t&#235; na nit, waaye t&#235;wul Y&#224;lla; Y&#224;lla man na l&#233;pp.&#187;    </p> 
<p><A NAME="an_10:28">10:28</A>&nbsp; Ci kaw loolu Piyeer daldi ko ne: &#171;Nun de d&#235;ddu nanu l&#233;pp te topp la!&#187; </p> 
<p><A NAME="an_10:29">10:29</A>&nbsp; Yeesu tontu ko: &#171;Ci d&#235;gg maa ngi leen koy wax, k&#233;pp ku d&#235;ddu k&#235;r, doomu ndey yu g&#243;or walla yu jig&#233;en, ndey walla baay, doom walla suuf ndax man ak xebaar bu baax bi, </p> 
<p><A NAME="an_10:30">10:30</A>&nbsp; dinga am tey jii t&#233;em&#233;eri yoon ay k&#235;r, doomi ndey yu g&#243;or ak yu jig&#233;en, ndey, doom ak suuf, &#241;oom ak ay fitnay noon, te &#235;ll&#235;g nga am dund gu dul jeex. </p> 
<p><A NAME="an_10:31">10:31</A>&nbsp; Waaye &#241;u bare ci &#241;i jiitu &#241;ooy mujji; &#241;i mujj &#241;ooy jiituji.&#187;    </p> 
<p><A NAME="an_10:32">10:32</A>&nbsp; Gannaaw loolu &#241;u &#224;nd j&#235;m Yerusalem, Yeesu jiitu; taalibe yi am nj&#224;qare, te &#241;i ci topp tiit. Noonu Yeesu woowaat fukk ak &#241;aar &#241;a cig wet, xamal leen li nar a xew ci mbiram. </p> 
<p><A NAME="an_10:33">10:33</A>&nbsp; Mu ne leen: &#171;Noo ngi dem Yerusalem, te dees na j&#233;bbal Doomu nit ki ci loxoy saraxalekat yu mag ya ak xutbakat ya. Dina&#241;u ko &#224;tte, teg ko dee, j&#233;bbal ko &#241;i dul Yawut, </p> 
<p><A NAME="an_10:34">10:34</A>&nbsp; &#241;u &#241;aawal ko, di tifli ci kawam, d&#243;or ko ay yar, rey ko. Waaye gannaaw &#241;etti fan dina dekki.&#187;    </p> 
<p><A NAME="an_10:35">10:35</A>&nbsp; Gannaaw loolu Saag ak Yowaana, doomi Sebede, &#241;&#235;w ci Yeesu. &#209;u ne ko: &#171;Kilifa gi, danoo b&#235;ggoon nga may nu li nu lay &#241;aan.&#187; </p> 
<p><A NAME="an_10:36">10:36</A>&nbsp; Yeesu tontu leen: &#171;Lu ngeen b&#235;ggoon, ma may leen ko?&#187; </p> 
<p><A NAME="an_10:37">10:37</A>&nbsp; &#209;u ne ko: &#171;B&#233;s boo soloo sa ndam, nga may nu, nu toog, kii ci sa ndeyjoor, kii ci sa c&#224;mmoo&#241;.&#187; </p> 
<p><A NAME="an_10:38">10:38</A>&nbsp; Waaye Yeesu tontu leen: &#171;Xamuleen li ngeen di &#241;aan. Ndax man ngeen a naan kaasu naqar, bi may naan? Ndax man ngeen a s&#243;obu ci metit, yi ma nar a s&#243;obu?&#187; </p> 
<p><A NAME="an_10:39">10:39</A>&nbsp; &#209;u ne ko: &#171;Waaw, man nanu ko.&#187; Noonu Yeesu ne leen: &#171;Dingeen naan kaasu naqar, bi may naan, tey s&#243;obu ci metit, yi ma nar a s&#243;obu, </p> 
<p><A NAME="an_10:40">10:40</A>&nbsp; waaye toog ci sama ndeyjoor mbaa sama c&#224;mmoo&#241;, du man maa koy maye. &#209;i &#241;u ko waajal rekk a ko yelloo.&#187;    </p> 
<p><A NAME="an_10:41">10:41</A>&nbsp; Bi nga xamee ne fukki taalibe ya ca des d&#233;gg na&#241;u loolu, &#241;u daldi mere Saag ak Yowaana. </p> 
<p><A NAME="an_10:42">10:42</A>&nbsp; Waaye Yeesu woo leen naan: &#171;Xam ngeen ne ci xeeti &#224;ddina, &#241;i &#241;u teg njiit da&#241;u leen di d&#243;or yetu nguur, te kilifa yi di leen noot. </p> 
<p><A NAME="an_10:43">10:43</A>&nbsp; Buleen mel ni &#241;oo&#241;u. Waaye ku b&#235;gg a nekk kilifa ci y&#233;en, na nekk seen surga, </p> 
<p><A NAME="an_10:44">10:44</A>&nbsp; te ku b&#235;gg a nekk njiit, na nekk seen jaam. </p> 
<p><A NAME="an_10:45">10:45</A>&nbsp; Ndaxte noonu la Doomu nit ki &#241;&#235;we sax, du ngir &#241;u nekk ay surgaam, waaye ngir muy seen surga, ba joxe bakkanam ngir njotug &#241;u bare.&#187;    </p> 
<p><A NAME="an_10:46">10:46</A>&nbsp; Bi loolu w&#233;yee &#241;u agsi ca d&#235;kku Yeriko. Bi ko Yeesu di g&#233;nn, &#224;nd ak taalibe ya ak mbooloo mu xaw a bare, am gumba gu tudd Bartime &#8212; liy tekki &#171;doomu Time,&#187; toog ci wetu yoon wi, di yelwaan. </p> 
<p><A NAME="an_10:47">10:47</A>&nbsp; Noonu mu d&#233;gg ne, Yeesum Nasaret moo fay romb; mu daldi yuuxu naan: &#171;Y&#235;r&#235;m ma, yaw S&#235;tu Daawuda bi!&#187; </p> 
<p><A NAME="an_10:48">10:48</A>&nbsp; Ci kaw loolu &#241;u bare g&#235;dd ko, ngir mu noppi. Teewul mu g&#235;n a yuuxu naan: &#171;Yaw S&#235;tu Daawuda bi, y&#235;r&#235;m ma!&#187;</p> 
<p><A NAME="an_10:49">10:49</A>&nbsp; Noonu Yeesu taxaw, daldi ne: &#171;Wooleen ko!&#187; &#209;u woo nag gumba gi ne ko: &#171;Na sa xel dal! J&#243;gal! Mu ngi lay woo.&#187; </p> 
<p><A NAME="an_10:50">10:50</A>&nbsp; Bi mu ko d&#233;ggee, mu s&#224;nni malaanam, ne b&#235;r&#233;t, dem ci Yeesu. </p> 
<p><A NAME="an_10:51">10:51</A>&nbsp; Yeesu ne ko: &#171;Loo b&#235;ggoon ma defal la ko?&#187; Gumba gi tontu ko: &#171;Kilifa gi, damaa b&#235;gg a gis.&#187; </p> 
<p><A NAME="an_10:52">10:52</A>&nbsp; Noonu Yeesu ne ko: &#171;Demal ci j&#224;mm. Sa ng&#235;m faj na la.&#187; Ci saa si gumba gi gis, daldi topp Yeesu ci yoon wi.</p> 
<p><A NAME="an_11:1">11:1</A>&nbsp; Gannaaw loolu Yeesu ak taalibe ya jege na&#241;u Yerusalem, ba agsi d&#235;kki Betfase ak Betani ci wetu tundu Oliw ya. Noonu Yeesu yebal &#241;aar ciy taalibeem,</p> 
<p><A NAME="an_11:2">11:2</A>&nbsp; ne leen: &#171;Demleen ci d&#235;kk bi ci kanam. Bu ngeen fa duggee, dingeen fa gis cumbur gu kenn musul a war. Yiwileen ko, indi. </p> 
<p><A NAME="an_11:3">11:3</A>&nbsp; Bu leen kenn nee: &#8220;Lu ngeen di def?&#8221; tontuleen ko: &#8220;Boroom bi da koo soxla, te l&#233;egi mu delloosi ko.&#8221;&#187;    </p> 
<p><A NAME="an_11:4">11:4</A>&nbsp; Taalibe ya dem nag, &#241;u gis cumbur ga ci mbedd mi, mu yeewe cib buntu k&#235;r. </p> 
<p><A NAME="an_11:5">11:5</A>&nbsp; Bi &#241;u koy yiwi nag, am na ca &#241;a fa taxaw, &#241;u ne leen: &#171;Lu ngeen nar, bay yiwi cumbur gi?&#187;</p> 
<p><A NAME="an_11:6">11:6</A>&nbsp; Taalibe yi tontu leen, ni leen Yeesu digale woon, kon nit &#241;i b&#224;yyi leen, &#241;u dem.    </p> 
<p><A NAME="an_11:7">11:7</A>&nbsp; &#209;u indi cumbur gi Yeesu nag, lal ci seeni y&#233;re, mu toog ci. </p> 
<p><A NAME="an_11:8">11:8</A>&nbsp; &#209;u bare lal seeni y&#233;re ci yoon wi, &#241;enn &#241;i dagg ay cari garab ci tool yi, lal leen it ci yoon wi. </p> 
<p><A NAME="an_11:9">11:9</A>&nbsp; &#209;iy jiitu ak &#241;iy topp ci Yeesu &#241;&#233;pp di wax ci kaw naan:&#171;Osaana!Yaw miy &#241;&#235;w ci turu Boroom bi,ku barkeel nga! </p> 
<p><A NAME="an_11:10">11:10</A>&nbsp; Nguuru sunu maam Daawuda giy &#241;&#235;w,dina barkeel!Ci b&#233;rab yu g&#235;n a kawe,na&#241;u ne: &#8220;Osaana!&#8221;&#187;    </p> 
<p><A NAME="an_11:11">11:11</A>&nbsp; Noonu Yeesu dugg Yerusalem, dem k&#235;r Y&#224;lla ga, xool l&#233;pp, ba noppi g&#233;nn dem d&#235;kku Betani, moom ak fukki taalibe ya ak &#241;aar, ndaxte dafa guddi.    </p> 
<p><A NAME="an_11:12">11:12</A>&nbsp; B&#235;t set &#241;u g&#233;nn Betani, fekk Yeesu xiif. </p> 
<p><A NAME="an_11:13">11:13</A>&nbsp; Noonu mu s&#233;en fu sore garabu figg gu s&#235;q, mu dem seeti, ndax am na ay doom. Waaye bi mu fa eggee, gisul lu dul ay xob, ndaxte jamonoy figg duggagul. </p> 
<p><A NAME="an_11:14">11:14</A>&nbsp; Ci kaw loolu mu ne garab gi: &#171;Dootuloo me&#241;&#241; mukk!&#187; Taalibe yi d&#233;gg loolu mu wax.    </p> 
<p><A NAME="an_11:15">11:15</A>&nbsp; Bi &#241;u eggee Yerusalem, Yeesu dugg ci k&#235;r Y&#224;lla gi, daldi d&#224;q &#241;i fay jaay ak &#241;i fay j&#235;nd. Mu daaneel taabali weccikatu xaalis yi ak tooguy jaaykati pitax yi, </p> 
<p><A NAME="an_11:16">11:16</A>&nbsp; te mayul kenn, mu y&#243;bbu am njaay ci k&#235;r Y&#224;lla gi. </p> 
<p><A NAME="an_11:17">11:17</A>&nbsp; Mu di leen j&#224;ngal ne leen: &#171;Ndax waxu&#241;u ci Mbind mi:&#8220;Dees na wooye sama k&#235;rk&#235;ru &#241;aan ci Y&#224;lla ngir xeet y&#233;pp&#8221;? Waaye y&#233;en def ngeen ko k&#235;ru s&#224;cc.&#187;    </p> 
<p><A NAME="an_11:18">11:18</A>&nbsp; Bi ko saraxalekat yu mag ya ak xutbakat ya d&#233;ggee nag, &#241;u ragal ko, ndaxte mbooloo m&#233;pp da&#241;oo waaru ci nj&#224;ngaleem. Noonu &#241;u seet pexem reylu ko.    </p> 
<p><A NAME="an_11:19">11:19</A>&nbsp; Bi timis jotee Yeesu ak taalibe yi g&#233;nn d&#235;kk bi.    </p> 
<p><A NAME="an_11:20">11:20</A>&nbsp; Ci suba si, bi &#241;uy dem, &#241;u gis ne garabu figg gi dee na, ba wow ko&#331;&#331;. </p> 
<p><A NAME="an_11:21">11:21</A>&nbsp; Noonu Piyeer f&#224;ttaliku li xewoon, ne Yeesu: &#171;Kilifa gi, xoolal, figg gi nga r&#235;bb dee na, ba wow!&#187;    </p> 
<p><A NAME="an_11:22">11:22</A>&nbsp; Yeesu tontu ne: &#171;G&#235;mleen Y&#224;lla. </p> 
<p><A NAME="an_11:23">11:23</A>&nbsp; Ci d&#235;gg maa ngi leen koy wax, ku ne tund wale: &#8220;J&#243;gal, t&#224;bbi ca g&#233;ej ga,&#8221; te nga g&#235;m ne loolu dina am, ba&#241; cee boole xel &#241;aar, kon sa &#241;aan nangu. </p> 
<p><A NAME="an_11:24">11:24</A>&nbsp; Moo tax maa ngi leen koy wax, bu ngeen di &#241;aan Y&#224;lla, l&#233;pp lu ngeen ko man a laaj, g&#235;mleen ne jot ngeen ko, te dingeen ko am. </p> 
<p><A NAME="an_11:25">11:25</A>&nbsp; Te it bu ngeen di &#241;aan, fekk ngeen j&#224;ppal kenn dara, baal-leen ko, ngir seen Baay bi ci kaw baal leen seeni too&#241;, y&#233;en itam.&#187;    </p> 
<p><A NAME="an_11:27">11:27</A>&nbsp; Gannaaw loolu &#241;u duggaat Yerusalem, te Yeesu doon doxantu ca &#235;tti k&#235;r Y&#224;lla ga. Noonu saraxalekat yu mag ya ak xutbakat ya ak njiit ya dab ko </p> 
<p><A NAME="an_11:28">11:28</A>&nbsp; ne ko: &#171;Y&#235;f yii ngay def, ci ban sa&#241;-sa&#241; nga koy defe? Te ku la may sa&#241;-sa&#241;u def ko?&#187;    </p> 
<p><A NAME="an_11:29">11:29</A>&nbsp; Yeesu tontu leen: &#171;Man itam dinaa leen laaj lenn; bu ngeen ma ci tontoo, kon dinaa leen wax ci ban sa&#241;-sa&#241; laay defe y&#235;f yii. </p> 
<p><A NAME="an_11:30">11:30</A>&nbsp; La Yaxya daan def, di s&#243;ob nit &#241;i ci ndox, fu mu ko j&#235;le, ci Y&#224;lla walla ci nit &#241;i?&#187;</p> 
<p><A NAME="an_11:31">11:31</A>&nbsp; Bi &#241;u ko d&#233;ggee, &#241;uy werante ci seen biir naan: &#171;Bu nu nee: &#8220;Ci Y&#224;lla,&#8221; kon dina nu laaj: &#8220;Lu tax g&#235;muleen ko kon?&#8221; </p> 
<p><A NAME="an_11:32">11:32</A>&nbsp; Waaye bu nu nee: &#8220;Ci nit &#241;i,&#8221; kon mbooloo mi dal ci sunu kaw;&#187; ndaxte &#241;&#233;pp teg na&#241;u Yaxya ab yonent. </p> 
<p><A NAME="an_11:33">11:33</A>&nbsp; &#209;u tontu Yeesu nag ne: &#171;Loolu de xamunu ko.&#187; Noonu Yeesu ne leen: &#171;Kon man itam duma leen wax ci ban sa&#241;-sa&#241; laay defe y&#235;f yii.&#187;</p> 
<p><A NAME="an_12:1">12:1</A>&nbsp; Noonu Yeesu daldi leen wax ciy l&#233;eb. Mu ne leen: &#171;Amoon na fi nit ku j&#235;mb&#235;t toolu r&#233;se&#241;. Mu &#241;ag tool bi, gas pax ngir nal ci r&#233;se&#241; yi, tabax wottukaay, ba noppi batale ko ay beykat, daldi tukki.    </p> 
<p><A NAME="an_12:2">12:2</A>&nbsp; &#171;Bi tool bi &#241;oree nag, mu y&#243;nni surga ci &#241;oom, ngir jot w&#224;llam ci me&#241;&#241;eef gi. </p> 
<p><A NAME="an_12:3">12:3</A>&nbsp; Waaye &#241;u j&#224;pp ko, d&#243;or ko ay yar, d&#224;q ko, mu dellu ak loxoy neen. </p> 
<p><A NAME="an_12:4">12:4</A>&nbsp; Mu y&#243;nniwaat beneen surga, waaye &#241;u d&#243;or ko ci bopp, toroxal ko. </p> 
<p><A NAME="an_12:5">12:5</A>&nbsp; Mu y&#243;nneeti beneen surga, &#241;u rey ko. Mu y&#243;nni &#241;eneen &#241;u bare, &#241;ii &#241;u d&#243;or leen, &#241;ii &#241;u rey.    </p> 
<p><A NAME="an_12:6">12:6</A>&nbsp; &#171;Noonu mu dese ko kenn rekk, di doomam ji mu b&#235;gg. Mujj mu y&#243;nni ko naan: &#8220;X&#235;y na &#241;u weg sama doom.&#8221;</p> 
<p><A NAME="an_12:7">12:7</A>&nbsp; Waaye beykat yi daldi ne ci seen biir: &#8220;Kii moo war a donn tool bi; nan ko rey, moom ndono li.&#8221;</p> 
<p><A NAME="an_12:8">12:8</A>&nbsp; &#209;u j&#224;pp ko nag, rey, s&#224;nni ci biti.&#187;    </p> 
<p><A NAME="an_12:9">12:9</A>&nbsp; Noonu Yeesu laaj leen: &#171;Boroom tool bi nag, lu muy def? Xanaa &#241;&#235;w, rey beykat ya, d&#233;nk tool ba &#241;eneen. </p> 
<p><A NAME="an_12:10">12:10</A>&nbsp; Ndax musuleen a j&#224;ng wax jii ci Mbind mi?&#8220;Doj wi tabaxkat yi s&#224;nni,mujj na di doju ko&#241;; </p> 
<p><A NAME="an_12:11">12:11</A>&nbsp; ci Boroom bi la loolu j&#243;ge,te y&#233;emu nanu ci.&#8221;&#187;    </p> 
<p><A NAME="an_12:12">12:12</A>&nbsp; Noonu kilifa yi di wut pexem j&#224;pp ko, ndaxte xam na&#241;u ne, &#241;oom lay wax. Waaye ragal na&#241;u mbooloo mi, ba &#241;u b&#224;yyi ko fa, dem.    </p> 
<p><A NAME="an_12:13">12:13</A>&nbsp; Bi loolu amee &#241;u y&#243;nni ci Yeesu ay Farisen ak &#241;u far ak buur bi Erodd, ngir fiir ko ci waxam. </p> 
<p><A NAME="an_12:14">12:14</A>&nbsp; &#209;u &#241;&#235;w ci moom nag ne ko: &#171;Kilifa gi, xam nanu ne ku w&#243;or nga, te ragaloo kenn, ndaxte seetuloo j&#235;mmi nit, waaye dangay xamle yoonu Y&#224;lla ci bu w&#243;or. Wax nu, ndax jaadu na, nu fey buur bi Sesaar galag am d&#233;et? Nu fey ko walla nu ba&#241; koo fey?&#187;    </p> 
<p><A NAME="an_12:15">12:15</A>&nbsp; Waaye Yeesu xam na seen naaf&#233;q, mu ne leen: &#171;Lu tax ngeen b&#235;gg maa fiir? Indil-leen ma posetu denariyon, ma seet.&#187; </p> 
<p><A NAME="an_12:16">12:16</A>&nbsp; &#209;u jox ko poset bi. Noonu Yeesu laaj leen: &#171;Kan la&#241;u ci def nataalam ak turam?&#187; &#209;u tontu ko: &#171;Sesaar.&#187; </p> 
<p><A NAME="an_12:17">12:17</A>&nbsp; Noonu Yeesu ne leen: &#171;Joxleen nag Sesaar li Sesaar moom, te jox Y&#224;lla li Y&#224;lla moom.&#187; &#209;u daldi waaru ci mbiram.    </p> 
<p><A NAME="an_12:18">12:18</A>&nbsp; Gannaaw loolu ay Sadusen &#241;&#235;w ci moom, ngir laaj ko lenn. Sadusen yi nag g&#235;mu&#241;u ne, ndekkite am na. </p> 
<p><A NAME="an_12:19">12:19</A>&nbsp; &#209;u ne ko: &#171;Kilifa gi, Musaa bindal na nu ne, ku magam faatu, te b&#224;yyiwul doom ak jabaram, kooku war na donn jig&#233;en ji, ba y&#233;kkati giiru magam.    </p> 
<p><A NAME="an_12:20">12:20</A>&nbsp; &#171;Amoon na fi nag jur&#243;om-&#241;aari g&#243;or, &#241;u bokk ndey ak baay. Taaw ba takk jabar, faatu, te b&#224;yyiwul doom. </p> 
<p><A NAME="an_12:21">12:21</A>&nbsp; &#209;aareel ba takk jig&#233;en ja, faatu moom itam te b&#224;yyiwul doom. &#209;etteel bi it noonu. </p> 
<p><A NAME="an_12:22">12:22</A>&nbsp; Mbir mi dem na nag, ba jur&#243;om-&#241;aar &#241;oo&#241;u &#241;&#233;pp dem, te kenn b&#224;yyiwu fi doom. Mujj jig&#233;en ja faatu moom itam. </p> 
<p><A NAME="an_12:23">12:23</A>&nbsp; Ci ndekkite li nag kan ci &#241;oom moo ko war a donn, fekk ku nekk ci jur&#243;om-&#241;aar &#241;i mas na koo takk?&#187;    </p> 
<p><A NAME="an_12:24">12:24</A>&nbsp; Yeesu tontu leen ne: &#171;Mbaa du dangeen a nekk cig r&#233;er, ci li ngeen xamul Mbind mi mbaa k&#224;ttanu Y&#224;lla? </p> 
<p><A NAME="an_12:25">12:25</A>&nbsp; Ndaxte keroog ndekkite li kenn du am jabar, kenn du am j&#235;kk&#235;r, waaye dina&#241;u mel ni malaaka yi ci kaw. </p> 
<p><A NAME="an_12:26">12:26</A>&nbsp; Te sax li j&#235;m ci mbirum ndekkite, xanaa j&#224;nguleen lii Y&#224;lla wax ci Tawreetu Musaa ci saarum ngarab si: &#8220;Maay Y&#224;llay Ibraayma, Isaaxa ak Yanq&#243;oba&#8221;? </p> 
<p><A NAME="an_12:27">12:27</A>&nbsp; Li ci g&#233;nn mooy, nekkul Y&#224;llay &#241;i dee, waaye Y&#224;llay &#241;iy dund la. Kon s&#243;obu ngeen cig r&#233;er.&#187;    </p> 
<p><A NAME="an_12:28">12:28</A>&nbsp; Bi &#241;uy werante, benn xutbakat &#241;&#235;w, d&#233;gg seen waxtaan, gis ne Yeesu tontu na leen tont lu leer. Mu laaj ko nag: &#171;Ci ndigal yi, ban moo ci g&#235;n a m&#224;gg?&#187;    </p> 
<p><A NAME="an_12:29">12:29</A>&nbsp; Noonu Yeesu tontu ko ne: &#171;Bii: &#8220;B&#224;nni Israyil, d&#233;glul! Y&#224;lla sunu Boroom moom rekk mooy Buur. </p> 
<p><A NAME="an_12:30">12:30</A>&nbsp; Kon nanga b&#235;gg Y&#224;lla sa Boroom ak sa xol b&#233;pp ak sa bakkan b&#233;pp, sa xel m&#233;pp ak sa k&#224;ttan g&#233;pp.&#8221; </p> 
<p><A NAME="an_12:31">12:31</A>&nbsp; Te &#241;aareel bi, lii la: &#8220;Nanga b&#235;gg sa moroom, ni nga b&#235;gge sa bopp.&#8221; Ndigal yii &#241;oo sut y&#233;pp.&#187;    </p> 
<p><A NAME="an_12:32">12:32</A>&nbsp; Xutbakat bi ne ko: &#171;Waaw kilifa gi, li nga wax d&#235;gg la: Y&#224;lla kenn la, te amul jeneen Y&#224;lla ju dul moom. </p> 
<p><A NAME="an_12:33">12:33</A>&nbsp; Te nga b&#235;gg ko ak sa xol b&#233;pp ak sa xel m&#233;pp ak sa k&#224;ttan g&#233;pp moo d&#224;q b&#233;pp sarax bu &#241;uy y&#243;bbu ngir m&#224;ggal Y&#224;lla ak bu &#241;uy lakk ca saraxalukaay ba.&#187;    </p> 
<p><A NAME="an_12:34">12:34</A>&nbsp; Bi Yeesu gisee nag ne, tontu na ak xel, mu ne ko: &#171;Sorewuloo nguuru Y&#224;lla.&#187; Bi mu waxee loolu, kenn &#241;emeetu ko laaj dara.    </p> 
<p><A NAME="an_12:35">12:35</A>&nbsp; Bi nga xamee ne Yeesu ma nga doon j&#224;ngale ca k&#235;r Y&#224;lla ga, mu laaj nit &#241;i: &#171;Lu tax xutbakat yi di wax ne, Almasi bi mooy s&#235;tu Daawuda? </p> 
<p><A NAME="an_12:36">12:36</A>&nbsp; Daawuda moom wax na ci k&#224;ttanu Xel mu Sell mi naan:&#8220;Boroom bi nee na sama Boroom:&#171;&#8220;Toogal ci sama ndeyjoor,ba kera may daaneelsay noon ci sa kanam.&#187;&#8220; &#8220;</p> 
<p><A NAME="an_12:37">12:37</A>&nbsp; Gannaaw Daawuda nag wooye na ko: &#8220;Boroom bi,&#8221; naka mu nekke s&#235;tam?&#187; Noonu mbooloo mu mag mi di ko d&#233;glu ak b&#224;nneex.    </p> 
<p><A NAME="an_12:38">12:38</A>&nbsp; Bi Yeesu di j&#224;ngale nag, mu ne leen: &#171;Moytuleen xutbakat yi; da&#241;oo b&#235;gg di doxantu, sol ay mbubb yu r&#233;y, te &#241;&#233;pp di leen nuyoo &#241;aari loxo ci p&#233;nc mi. </p> 
<p><A NAME="an_12:39">12:39</A>&nbsp; Ci j&#224;ngu yi, f&#233;ete kanam la&#241;uy wut, te toogu yu yiw la&#241;uy taamu ci reeri xew yi. </p> 
<p><A NAME="an_12:40">12:40</A>&nbsp; &#209;u ngi lekk alalu jig&#233;en &#241;i seeni j&#235;kk&#235;r faatu, di &#241;aan Y&#224;lla ay &#241;aani ngistal yu gudd. Seen mbugal dina g&#235;n a tar.&#187;    </p> 
<p><A NAME="an_12:41">12:41</A>&nbsp; Noonu Yeesu toog ca k&#235;r Y&#224;lla ga, janook ndab, yi &#241;uy def sarax ngir Y&#224;lla, muy xool nit &#241;a cay dugal seen xaalis. Am nag ay boroom alal yu ci di def xaalis bu bare. </p> 
<p><A NAME="an_12:42">12:42</A>&nbsp; Gannaaw ga daal benn jig&#233;en ju j&#235;kk&#235;ram faatu, te mu &#241;&#224;kk, &#241;&#235;w, def ci &#241;aari poseti x&#224;njar, yu matul sax d&#235;r&#235;m.</p> 
<p><A NAME="an_12:43">12:43</A>&nbsp; Bi ko Yeesu gisee, mu woo taalibe yi ne leen: &#171;Ci d&#235;gg maa ngi leen koy wax, li jig&#233;en ju &#241;&#224;kk jee dugal ca defukaay ya moo &#235;pp maana alalu &#241;eneen &#241;i &#241;&#233;pp. </p> 
<p><A NAME="an_12:44">12:44</A>&nbsp; &#209;oom &#241;&#233;pp da&#241;u s&#224;kku ci seen barele, waaye moom dafa s&#224;kku ci n&#233;ewleem, ba far ko joxe l&#233;pp, toog.&#187;</p> 
<p><A NAME="an_13:1">13:1</A>&nbsp; Bi Yeesu di j&#243;ge ca k&#235;r Y&#224;lla ga, kenn ca taalibe ya ne ko: &#171;Kilifa gi, xoolal! Ni mu r&#233;ye ay doj, te rafete ni ay taax!&#187;</p> 
<p><A NAME="an_13:2">13:2</A>&nbsp; Waaye Yeesu tontu leen: &#171;Du gis ngeen taax yu r&#233;y yii y&#233;pp? Lii l&#233;pp dina daanu, ba doj dootul des ci kaw doj.&#187;    </p> 
<p><A NAME="an_13:3">13:3</A>&nbsp; Gannaaw loolu, bi nga xamee ne Yeesu toog na ci tundu Oliw ya, j&#224;kkaarlook k&#235;r Y&#224;lla ga, Piyeer, Saag, Yowaana ak Andare fekki ko cig wet, laaj ko:</p> 
<p><A NAME="an_13:4">13:4</A>&nbsp; &#171;Wax nu ka&#241; la loolu di am? Te luy tegtal ne, mbir yii y&#233;pp a ngi b&#235;gg a mat?&#187;    </p> 
<p><A NAME="an_13:5">13:5</A>&nbsp; Noonu Yeesu tontu leen: &#171;Moytuleen, bu leen kenn nax. </p> 
<p><A NAME="an_13:6">13:6</A>&nbsp; &#209;u bare dina&#241;u &#241;&#235;w ci sama tur naan: &#8220;Moom laa,&#8221; te dina&#241;u nax &#241;u bare. </p> 
<p><A NAME="an_13:7">13:7</A>&nbsp; Bu ngeen d&#233;ggee ay xare ak coowi xare, wottuleen a tiit; loolu war na am, waaye mujug jamono ji jotagul. </p> 
<p><A NAME="an_13:8">13:8</A>&nbsp; Xeet dina j&#243;g, xeex ak weneen xeet, r&#233;ew xeex ak meneen r&#233;ew. Te yengu-yenguy suuf dina am ciy b&#233;rab yu bare, ak ay xiif. Loolu l&#233;pp mooy ndoortel metit yi, mel ni jig&#233;en juy matu.    </p> 
<p><A NAME="an_13:9">13:9</A>&nbsp; &#171;Moytuleen. Dees na leen j&#233;bbal &#224;ttekat ya, di leen d&#243;or ay yar ca j&#224;ngu ya. Dina&#241;u leen d&#235;j ci kanamu ay boroom r&#233;ew ak ay buur ndax sama tur, ngir ngeen nekk seede ci &#241;oom. </p> 
<p><A NAME="an_13:10">13:10</A>&nbsp; F&#224;ww xebaar bu baax bi j&#235;kk a jib ci xeet y&#233;pp. </p> 
<p><A NAME="an_13:11">13:11</A>&nbsp; Saa su &#241;u leen j&#224;ppee nag, d&#235;j leen ci p&#233;ncum layoo, buleen j&#224;q ci li ngeen war a wax; li ngeen jot ca waxtu woowa waxleen ko, ndaxte du y&#233;enay wax waaye Xel mu Sell mi.    </p> 
<p><A NAME="an_13:12">13:12</A>&nbsp; &#171;Mag dina joxe rakkam cig dee, baay joxe doomam; ay doom it dina&#241;u j&#243;g, di ba&#241; seeni waajur, di leen reylu. </p> 
<p><A NAME="an_13:13">13:13</A>&nbsp; Te &#241;&#233;pp dina&#241;u leen ba&#241; ndax sama tur; waaye ku mu&#241; ba ca muj ga, mucc.    </p> 
<p><A NAME="an_13:14">13:14</A>&nbsp; &#171;B&#233;s baa ngi &#241;&#235;w, bu li &#241;uy wax &#8220;Lu araam luy y&#224;qe&#8221; tegee ca b&#233;rab bu mu yelloowul; kiy j&#224;ng, na xam. Bu ngeen gisee loolu nag, ku nekk ci biir diiwaanu Yude, nanga daw ca tund ya. </p> 
<p><A NAME="an_13:15">13:15</A>&nbsp; Ku nekk ci kaw taax mi, bul w&#224;cc ngir dugg k&#235;r gi, fab say y&#235;f ya fa nekk. </p> 
<p><A NAME="an_13:16">13:16</A>&nbsp; Ku nekk ci tool bi, bul &#241;ibbi ngir fab sa mbubb. </p> 
<p><A NAME="an_13:17">13:17</A>&nbsp; Ngalla jig&#233;en &#241;i &#235;mb ca b&#233;s yooya, ngalla it &#241;iy n&#224;mpal. </p> 
<p><A NAME="an_13:18">13:18</A>&nbsp; &#209;aanleen ngir seen g&#224;ddaay ba&#241; a tase ak jamonoy seddaayu lolli. </p> 
<p><A NAME="an_13:19">13:19</A>&nbsp; Ndaxte booba dina am metit wu r&#233;y wu musul a am, ba &#224;ddina sosoo ak tey, te dootul am mukk. </p> 
<p><A NAME="an_13:20">13:20</A>&nbsp; Te bu fekkul woon Boroom bi w&#224;&#241;&#241;i b&#233;s yooyu, kenn du mucc, waaye fekk na mu w&#224;&#241;&#241;i leen ndax gaayam &#241;i mu t&#224;nn.    </p> 
<p><A NAME="an_13:21">13:21</A>&nbsp; &#171;Booba nag, bu leen kenn waxee: &#8220;Kaayleen gis, Kirist a ngi fi,&#8221; mbaa: &#8220;Xool-leen, mu nga fale,&#8221; buleen ko g&#235;m. </p> 
<p><A NAME="an_13:22">13:22</A>&nbsp; Ndaxte &#241;iy mbubboo turu Kirist ak &#241;iy mbubboo turu yonent, dina&#241;u fee&#241;, di joxe ay firnde yu r&#233;y ak ay k&#233;emaan, ba ciy nax sax &#241;i Y&#224;lla t&#224;nn, su loolu manoon a am. </p> 
<p><A NAME="an_13:23">13:23</A>&nbsp; Wax naa leen ko lu jiitu. Kon nag moytuleen.    </p> 
<p><A NAME="an_13:24">13:24</A>&nbsp; &#171;Waaye booba, gannaaw metit yooyu:&#8220;Jant bi dina l&#235;nd&#235;mte weer dootul leer; </p> 
<p><A NAME="an_13:25">13:25</A>&nbsp; biddiiw yi di daanoo asamaan,te k&#224;ttani asamaan yiy yengu.&#8221;    </p> 
<p><A NAME="an_13:26">13:26</A>&nbsp; &#171;Noonu dees na gis Doomu nit ki &#241;&#235;w ci niir yi, &#224;nd ak k&#224;ttan ak ndam lu r&#233;y. </p> 
<p><A NAME="an_13:27">13:27</A>&nbsp; Dina y&#243;nni ay malaakam, &#241;u dajale &#241;i mu t&#224;nn ci &#241;eenti xebla yi, fa &#224;ddina dale, ba fa asamaan yem.&#187;    </p> 
<p><A NAME="an_13:28">13:28</A>&nbsp; Yeesu teg ca ne: &#171;J&#224;ngleen misaalu garabu figg ga. Boo xamee ne ay b&#224;nqaasam duy na&#241;u, tey xobam s&#235;q, xam ngeen ne nawet jege na. </p> 
<p><A NAME="an_13:29">13:29</A>&nbsp; Noonu itam bu ngeen gisee loolu l&#233;pp xew, xamleen ne jege na; mu ngi ci bunt bi sax. </p> 
<p><A NAME="an_13:30">13:30</A>&nbsp; Ci d&#235;gg maa ngi leen koy wax, niti jamono jii du&#241;u w&#233;y, te loolu l&#233;pp amul. </p> 
<p><A NAME="an_13:31">13:31</A>&nbsp; Asamaan ak suuf dina&#241;u w&#233;y, waaye samay wax du w&#233;y mukk.    </p> 
<p><A NAME="an_13:32">13:32</A>&nbsp; &#171;Waaye b&#233;s boobu ak waxtu woowu, kenn xamul ka&#241; lay doon; du malaaka yi ci kaw, du sax Doom ji, waaye Baay bi rekk moo ko xam. </p> 
<p><A NAME="an_13:33">13:33</A>&nbsp; Moytuleen te xool! Xamuleen ka&#241; la waxtu wi di jot.</p> 
<p><A NAME="an_13:34">13:34</A>&nbsp; &#171;Mi ngi mel ni nit ku tukki, mu d&#233;nk k&#235;ram ay surgaam, ku nekk ak sa sas, te sant b&#235;kk-n&#233;eg bi, mu xool. </p> 
<p><A NAME="an_13:35">13:35</A>&nbsp; Y&#233;en nag xool-leen, ndaxte xamuleen ka&#241; la boroom k&#235;r gi di dellusi, muy ci timis mbaa ci xaaju guddi, muy ci fajar mbaa nj&#235;l. </p> 
<p><A NAME="an_13:36">13:36</A>&nbsp; Bu nee jale&#241;, bumu leen bett, ngeen di nelaw. </p> 
<p><A NAME="an_13:37">13:37</A>&nbsp; Li ma leen wax, &#241;&#233;pp laa ko wax: &#8220;Xool-leen!&#8221;&#187;</p> 
<p><A NAME="an_14:1">14:1</A>&nbsp; Booba nag saraxalekat yu mag ya ak xutbakat ya &#241;u ngi doon fexeel Yeesu, ngir j&#224;pp ko, reylu. Fekk booba &#241;aari fan a des ci m&#224;ggalu b&#233;su J&#233;ggi ba ak m&#224;ggalu Mburu ya amul lawiir. </p> 
<p><A NAME="an_14:2">14:2</A>&nbsp; Kon nag &#241;u ne: &#171;Bumu doon ci b&#233;su m&#224;ggal bi, ngir yengu-yengu ba&#241; a am ci nit &#241;i.&#187;    </p> 
<p><A NAME="an_14:3">14:3</A>&nbsp; Bi nga xamee ne Yeesu nekkoon na d&#235;kku Betani, mu dem k&#235;ru Simo&#331; ma gaana woon, di fa lekk. Noonu jig&#233;en &#241;&#235;w, yor njaq lu &#241;u defare doj wu tudd albaatar. Njaq li def latkolo&#241; ju raxul ju &#241;uy wax n&#224;rd, tey jar lu baree-bare. Jig&#233;en ji toj njaq li, tuur latkolo&#241; ci boppu Yeesu.    </p> 
<p><A NAME="an_14:4">14:4</A>&nbsp; Waaye amoon na fa &#241;u mer, di xultu ci seen biir naan: &#171;Y&#224;q gii, lu muy jari&#241;?</p> 
<p><A NAME="an_14:5">14:5</A>&nbsp; Maneesoon na jaay latkolo&#241; jii ci lu tollook peyug atum l&#235;mm, jox ko miskin yi.&#187; Noonu &#241;u daldi g&#235;dd jig&#233;en ji.    </p> 
<p><A NAME="an_14:6">14:6</A>&nbsp; Waaye Yeesu ne leen: &#171;B&#224;yyileen ko. Defal na ma j&#235;f ju rafet; lu tax ngeen di ko sonal?</p> 
<p><A NAME="an_14:7">14:7</A>&nbsp; Miskin yaa ngi ak y&#233;en b&#233;s bu nekk, te man ngeen leen a dimbali saa su leen neexee, waaye dungeen ma gis ba f&#224;ww. </p> 
<p><A NAME="an_14:8">14:8</A>&nbsp; Jig&#233;en ji def na li mu man; diw na sama yaram ak latkolo&#241;, ngir waajal sama rob, laata moo jot. </p> 
<p><A NAME="an_14:9">14:9</A>&nbsp; Ci d&#235;gg maa ngi leen koy wax, f&#233;pp fu &#241;uy y&#233;ene xebaar bu baax bi ci &#224;ddina s&#233;pp, dina&#241;u fa f&#224;ttali it li jig&#233;en jii def.&#187;    </p> 
<p><A NAME="an_14:10">14:10</A>&nbsp; Ca waxtu woowu kenn ci fukki taalibe ya ak &#241;aar, ku tudd Yudaa Iskariyo, dem ca saraxalekat yu mag ya, ngir wori Yeesu. </p> 
<p><A NAME="an_14:11">14:11</A>&nbsp; Bi &#241;u ko d&#233;ggee, &#241;u am ca b&#224;nneex bu r&#233;y, dig ko xaalis. Noonu mu fexe jamono ju mu leen man a j&#233;bbal Yeesu.    </p> 
<p><A NAME="an_14:12">14:12</A>&nbsp; B&#233;s bu j&#235;kk ca m&#224;ggal, ga &#241;uy wax Mburu ya amul lawiir, taalibey Yeesu laaj ko: &#171;Foo b&#235;gg, nu defaral la reeru J&#233;ggi bi?&#187; B&#233;s bu j&#235;kk booba nag mooy b&#233;s, ba &#241;u faral a rendi xarum m&#224;ggalu J&#233;ggi ba. </p> 
<p><A NAME="an_14:13">14:13</A>&nbsp; Noonu Yeesu yebal &#241;aar ci taalibe yi ne leen: &#171;Demleen ca d&#235;kk ba, foofa g&#243;or gu yenu njaq lu def ndox, dina taseek y&#233;en, ngeen topp ko. </p> 
<p><A NAME="an_14:14">14:14</A>&nbsp; K&#235;r gi mu dugg nag, ngeen ne boroom k&#235;r gi: &#8220;Kilifa gi nee na: Ana n&#233;egu gan, bi may lekke reeru J&#233;ggi bi, man ak samay taalibe?&#8221; </p> 
<p><A NAME="an_14:15">14:15</A>&nbsp; Dina leen won n&#233;eg bu f&#233;ete kaw te yaa, &#241;u defar ko, ba l&#233;pp jekk. Foofa ngeen nuy defarale reer bi.&#187; </p> 
<p><A NAME="an_14:16">14:16</A>&nbsp; Bi mu ko waxee, taalibe ya dem ca d&#235;kk ba, gis l&#233;pp, ni leen ko Yeesu waxe woon. Noonu &#241;u defar reer bi.    </p> 
<p><A NAME="an_14:17">14:17</A>&nbsp; Bi nga xamee ne timis jot na, Yeesu &#241;&#235;w, &#224;nd ak fukki taalibe yi ak &#241;aar. </p> 
<p><A NAME="an_14:18">14:18</A>&nbsp; &#209;u toog, di lekk. Bi &#241;uy lekk nag, Yeesu ne leen: &#171;Ci d&#235;gg maa ngi leen koy wax, kenn ci y&#233;en, ku bokk ak man di lekk sax, dina ma wor.&#187; </p> 
<p><A NAME="an_14:19">14:19</A>&nbsp; Taalibe yi nag am naqar, &#241;u daldi ko ne kenn-kenn: &#171;Mbaa du man?&#187; </p> 
<p><A NAME="an_14:20">14:20</A>&nbsp; Mu tontu leen: &#171;Kenn ci y&#233;en fukk ak &#241;aar la, kuy cappandoo ak man ci ndab li. </p> 
<p><A NAME="an_14:21">14:21</A>&nbsp; Doomu nit ki mu ngi dem, ni &#241;u ko waxe ci Mbind mi, waaye ki koy wor dina torox. Ba&#241;oon a juddu moo g&#235;n ci moom.&#187;    </p> 
<p><A NAME="an_14:22">14:22</A>&nbsp; Noonu bi &#241;uy lekk, Yeesu j&#235;l mburu, sant Y&#224;lla, jox leen ko naan: &#171;J&#235;l-leen, lii sama yaram la.&#187; </p> 
<p><A NAME="an_14:23">14:23</A>&nbsp; Gannaaw loolu mu j&#235;l kaas, sant Y&#224;lla, jox leen ko, &#241;&#233;pp naan ci. </p> 
<p><A NAME="an_14:24">14:24</A>&nbsp; Mu ne leen: &#171;Lii sama deret la, ji fas k&#243;ll&#235;re gi, te mu tuuru ngir &#241;u bare. </p> 
<p><A NAME="an_14:25">14:25</A>&nbsp; Ci d&#235;gg maa ngi leen koy wax, dootuma naan gannaaw tey ndoxum r&#233;se&#241; mii, ba kera ma ciy naan bu bees ci nguuru Y&#224;lla.&#187;    </p> 
<p><A NAME="an_14:26">14:26</A>&nbsp; Noonu &#241;u woy Y&#224;lla, ba noppi g&#233;nn, dem ca tundu Oliw ya.    </p> 
<p><A NAME="an_14:27">14:27</A>&nbsp; Booba Yeesu ne leen: &#171;Y&#233;en &#241;&#233;pp dingeen ma d&#224;ggeeku, ndaxte bind na&#241;u:&#8220;Dinaa d&#243;or s&#224;mm bi,xari jur gi tasaaroo.&#8221;</p> 
<p><A NAME="an_14:28">14:28</A>&nbsp; Waaye bu ma dekkee, dinaa leen jiituji Galile.&#187;    </p> 
<p><A NAME="an_14:29">14:29</A>&nbsp; Kon Piyeer ne ko: &#171;Bu la &#241;&#233;pp d&#224;ggeekoo, man duma la b&#224;yyi mukk.&#187; </p> 
<p><A NAME="an_14:30">14:30</A>&nbsp; Waaye Yeesu tontu ko: &#171;Ci d&#235;gg maa ngi la koy wax, guddig tey, bala ginaar a sab &#241;aari yoon, dinga ma weddi &#241;etti yoon.&#187; </p> 
<p><A NAME="an_14:31">14:31</A>&nbsp; Waaye Piyeer g&#235;n a sax ca la mu waxoon naan: &#171;Boo xamee ne sax, damaa war a dee ak yaw, duma la weddi mukk.&#187; Taalibe y&#233;pp it waxe noonu.    </p> 
<p><A NAME="an_14:32">14:32</A>&nbsp; Noonu &#241;u dem ca b&#233;rab bu tudd Setsemane. Yeesu ne taalibe yi: &#171;Toogleen fii, ma dem &#241;aani.&#187; </p> 
<p><A NAME="an_14:33">14:33</A>&nbsp; Mu &#224;nd ak Piyeer, Saag ak Yowaana, daldi j&#224;q, ba xonett. </p> 
<p><A NAME="an_14:34">14:34</A>&nbsp; Mu ne leen: &#171;Sama xol dafa tiis, ba ma b&#235;gg a dee; toogleen fii, xool.&#187;    </p> 
<p><A NAME="an_14:35">14:35</A>&nbsp; Noonu Yeesu dem ci kanam tuuti, daanu ci suuf, di &#241;aan ne, waxtu wi teggi ko, bu loolu manoon a am. </p> 
<p><A NAME="an_14:36">14:36</A>&nbsp; Mu ne: &#171;Abba, Baay bi, yaw mi dara t&#235;wul, teggil ma kaasu naqar bii. Moona bumu doon sama coobare, waaye na sa coobare am.&#187;    </p> 
<p><A NAME="an_14:37">14:37</A>&nbsp; Noonu mu dellusi ci taalibe yi, fekk &#241;uy nelaw. Mu ne Piyeer: &#171;Simo&#331;, dangaa nelaw? Amuloo sax dooley xoolandoo ak man benn waxtu? </p> 
<p><A NAME="an_14:38">14:38</A>&nbsp; Xool-leen te &#241;aan, ngir ba&#241; a daanu cig fiir. Seen xol jag na, waaye seen bind a woyof.&#187; </p> 
<p><A NAME="an_14:39">14:39</A>&nbsp; Beneen yoon Yeesu dem, di &#241;aane noonu, </p> 
<p><A NAME="an_14:40">14:40</A>&nbsp; dellusiwaat, fekk leen &#241;uy nelaw, ndaxte seeni b&#235;t da&#241;oo diis. Xamu&#241;u lu &#241;u koy tontoo.    </p> 
<p><A NAME="an_14:41">14:41</A>&nbsp; &#209;etteelu yoon mu dellusi ci &#241;oom ne leen: &#171;Y&#233;ena ngi nelaw tey noppalu ba tey! Jeex na. Waxtu wi jot na; &#241;u ngi wor Doomu nit ki ci loxoy b&#224;kkaarkat yi. </p> 
<p><A NAME="an_14:42">14:42</A>&nbsp; J&#243;gleen nu dem; ki may wor a ngi nii, di &#241;&#235;w.&#187;    </p> 
<p><A NAME="an_14:43">14:43</A>&nbsp; Bi Yeesu di wax, Yudaa mi bokkoon ci fukki taalibe ya ak &#241;aar, agsi, &#224;nd ak mbooloo mu bare, mu j&#243;ge ca saraxalekat yu mag ya, ca xutbakat ya ak ca njiiti xeet wa, te g&#224;nnaayoo jaasi ak yet.    </p> 
<p><A NAME="an_14:44">14:44</A>&nbsp; Fekk ki ko naroon a wor joxoon na leen tegtal ne leen: &#171;Ki may f&#243;on, moom la; j&#224;ppleen ko, y&#243;bbu ko te wottu ko bu baax.&#187; </p> 
<p><A NAME="an_14:45">14:45</A>&nbsp; Noonu mu &#241;&#235;w ci Yeesu ne ko: &#171;Kilifa gi,&#187; daldi ko f&#243;on. </p> 
<p><A NAME="an_14:46">14:46</A>&nbsp; Bi mu ko defee nit &#241;i song Yeesu nag, j&#224;pp ko. </p> 
<p><A NAME="an_14:47">14:47</A>&nbsp; Waaye kenn ci &#241;i fa taxaw bocci jaaseem, d&#243;or surgab saraxalekat bu mag bi, nopp bi dagg.    </p> 
<p><A NAME="an_14:48">14:48</A>&nbsp; Yeesu ne leen: &#171;J&#243;g ngeen ngir j&#224;pp ma, g&#224;nnaayoo jaasi ak yet, mel ni &#241;uy topp s&#224;cc. </p> 
<p><A NAME="an_14:49">14:49</A>&nbsp; Moona daan naa toog b&#233;s bu nekk ca k&#235;r Y&#224;lla ga, di j&#224;ngale, te j&#224;ppuleen ma. Waaye lii am na, ngir Mbind mi am.&#187; </p> 
<p><A NAME="an_14:50">14:50</A>&nbsp; Ci kaw loolu, &#241;&#233;pp d&#235;ddu ko, daw.    </p> 
<p><A NAME="an_14:51">14:51</A>&nbsp; Fekk amoon na ca waxambaane wu l&#235;kkaayoo woon s&#233;r, topp Yeesu, &#241;u daldi ko j&#224;pp. </p> 
<p><A NAME="an_14:52">14:52</A>&nbsp; Waaye waxambaane wa wacc fa s&#233;r bi, daldi daw, def yaramu neen.    </p> 
<p><A NAME="an_14:53">14:53</A>&nbsp; &#209;i j&#224;pp Yeesu y&#243;bbu ko ci saraxalekat bu mag bi, te foofa la saraxalekat yu mag yi, njiit yi ak xutbakat yi y&#233;pp dajaloo. </p> 
<p><A NAME="an_14:54">14:54</A>&nbsp; Piyeer nag topp ko fu sore, ba ci &#235;ttu saraxalekat bu mag bi, mu toog fa ak alkaati yi, di jaaru ci taal bi.    </p> 
<p><A NAME="an_14:55">14:55</A>&nbsp; Noonu saraxalekat yu mag yi ak kureelu &#224;ttekat yi y&#233;pp di wut ku man a seede lu daan Yeesu, ba &#241;u man koo reylu, waaye gisu&#241;u kenn. </p> 
<p><A NAME="an_14:56">14:56</A>&nbsp; Teewul sax naaf&#233;q &#241;u bare &#241;&#235;w, seede ci Yeesu lu dul d&#235;gg, waaye seen seede &#224;ndu&#241;u. </p> 
<p><A NAME="an_14:57">14:57</A>&nbsp; Ba mujj naaf&#233;q taxaw, seede ci moom naan: </p> 
<p><A NAME="an_14:58">14:58</A>&nbsp; &#171;Nun daal d&#233;gg nanu, mu ne: &#8220;Dinaa toj k&#235;r Y&#224;lla, gii loxoy nit ligg&#233;ey, tabax ci &#241;etti fan geneen gu nit ligg&#233;eyul.&#8221;&#187; </p> 
<p><A NAME="an_14:59">14:59</A>&nbsp; Waaye ba tey seeni wax &#224;ndu&#241;u.    </p> 
<p><A NAME="an_14:60">14:60</A>&nbsp; Ci kaw loolu saraxalekat bu mag bi taxaw ci seen kanam ne Yeesu: &#171;Doo tontu? Lu la nit &#241;i di jii&#241;?&#187; </p> 
<p><A NAME="an_14:61">14:61</A>&nbsp; Waaye Yeesu tontuwul dara, ne cell. Saraxalekat bu mag bi dellu nag ne ko: &#171;Ndax yaa di Almasi bi, Doomu Y&#224;lla ju tedd ji?&#187; </p> 
<p><A NAME="an_14:62">14:62</A>&nbsp; Yeesu tontu ko: &#171;Moom laa. Te dingeen gis, Doomu nit ki toog ci ndeyjooru Aji K&#224;ttan ji, di &#241;&#235;w ci niiri asamaan.&#187;    </p> 
<p><A NAME="an_14:63">14:63</A>&nbsp; Bi ko saraxalekat bu mag bi d&#233;ggee nag, mu daldi mer, ba xotti ay y&#233;reem naan: </p> 
<p><A NAME="an_14:64">14:64</A>&nbsp; &#171;Weddi na Y&#224;lla, lu nu doyeeti seede? Lu ngeen ci xalaat?&#187; Noonu &#241;&#233;pp teg ko dee. </p> 
<p><A NAME="an_14:65">14:65</A>&nbsp; Ci kaw loolu &#241;u daldi tifli ci moom, takk ay b&#235;tam, di ko d&#243;or ay kurfe&#241;, naan ko: &#171;Yaw wax nu ci k&#224;ddug Y&#224;lla, ku la d&#243;or?&#187; Ba noppi alkaati yi teeru ko ak ay pes.    </p> 
<p><A NAME="an_14:66">14:66</A>&nbsp; Piyeer nag ma nga toogoon ci &#235;tt bi f&#233;ete suuf. Noonu benn mbindaanu saraxalekat bu mag ba romb fa. </p> 
<p><A NAME="an_14:67">14:67</A>&nbsp; Mu gis Piyeer di jaaru, xool ko j&#224;kk naan: &#171;Yaw itam &#224;ndoon nga ak Yeesum Nasaret moomu.&#187; </p> 
<p><A NAME="an_14:68">14:68</A>&nbsp; Waaye Piyeer weddi ko naan: &#171;Xawma li ngay wax, d&#233;gguma ci dara.&#187; Mu daldi g&#233;nn, dem ca buntu k&#235;r ga. </p> 
<p><A NAME="an_14:69">14:69</A>&nbsp; Foofa nag mbindaan mi gisaat ko, mu ne &#241;i fa taxaw: &#171;Waa jii ci &#241;oom la bokk.&#187; </p> 
<p><A NAME="an_14:70">14:70</A>&nbsp; Waaye Piyeer weddiwaat ko.Nes tuuti &#241;i fa taxaw ne Piyeer: &#171;Yaw mi de, ci lu w&#243;or bokk nga ci, nde waa Galile nga.&#187; </p> 
<p><A NAME="an_14:71">14:71</A>&nbsp; Waaye Piyeer daldi gi&#241; ak a waat naan: &#171;Xawma nit ki ngay wax.&#187; </p> 
<p><A NAME="an_14:72">14:72</A>&nbsp; Ci saa si ginaar sab &#241;aareelu yoon. Noonu Piyeer f&#224;ttaliku li ko Yeesu wax: &#171;Bala ginaar a sab &#241;aari yoon, dinga ma weddi &#241;etti yoon.&#187; Mu daldi jooy jooy yu metti.</p> 
<p><A NAME="an_15:1">15:1</A>&nbsp; Ci suba teel saraxalekat yu mag yi gise, &#241;oom ak njiit yi ak xutbakat yi ak kureelu &#224;ttekat yi y&#233;pp. &#209;u yeew nag Yeesu, daldi ko y&#243;bbu, j&#233;bbal ko Pilaat.    </p> 
<p><A NAME="an_15:2">15:2</A>&nbsp; Noonu Pilaat laaj ko: &#171;Ndax yaa di buuru Yawut yi?&#187; Yeesu tontu ko: &#171;Wax nga ko.&#187;</p> 
<p><A NAME="an_15:3">15:3</A>&nbsp; Te saraxalekat yu mag yi di ko jii&#241; lu bare. </p> 
<p><A NAME="an_15:4">15:4</A>&nbsp; Kon nag Pilaat laajaat ko: &#171;D&#233;ggal l&#233;pp li &#241;u lay jii&#241;. Xanaa amoo ci tont?&#187;</p> 
<p><A NAME="an_15:5">15:5</A>&nbsp; Waaye ba tey Yeesu tontuwul dara, ba tax Pilaat waaru.    </p> 
<p><A NAME="an_15:6">15:6</A>&nbsp; M&#224;ggal gu nekk nag Pilaat daan na may mbooloo mi, &#241;u t&#224;nn kenn ci &#241;i &#241;u t&#235;joon, mu b&#224;yyil leen ko. </p> 
<p><A NAME="an_15:7">15:7</A>&nbsp; Fekk booba amoon na ku &#241;u t&#235;j, tudd Barabas, ku bokk ci &#241;a b&#235;ggoon a tas r&#233;ew mi, boole ci rey nit. </p> 
<p><A NAME="an_15:8">15:8</A>&nbsp; Noonu mbooloo mi &#241;&#235;w, laaj Pilaat, mu defal leen la mu daan def. </p> 
<p><A NAME="an_15:9">15:9</A>&nbsp; Pilaat nag xam ne, ki&#241;aan rekk a taxoon saraxalekat yu mag yi j&#233;bbal ko Yeesu. Kon mu ne mbooloo mi: &#171;Xanaa ma b&#224;yyil leen buuru Yawut yi?&#187; </p> 
<p><A NAME="an_15:11">15:11</A>&nbsp; Waaye saraxalekat yu mag yi xiir mbooloo mi, &#241;u laaj Pilaat, mu b&#224;yyil leen Barabas.    </p> 
<p><A NAME="an_15:12">15:12</A>&nbsp; Kon Pilaat ne leen: &#171;Lan laay def nag ak ki ngeen di wooye buuru Yawut yi?&#187; </p> 
<p><A NAME="an_15:13">15:13</A>&nbsp; &#209;u daldi yuuxuwaat naan: &#171;Daaj ko ci bant, ba mu dee!&#187; </p> 
<p><A NAME="an_15:14">15:14</A>&nbsp; Pilaat ne leen: &#171;Lu tax? Gan too&#241; la def?&#187; Waaye mbooloo mi di yuuxu bu g&#235;n a kawe: &#171;Daaj ko ci bant!&#187; </p> 
<p><A NAME="an_15:15">15:15</A>&nbsp; Noonu Pilaat, mi wut a neex mbooloo mi, b&#224;yyil leen Barabas, ba noppi mu d&#243;orlu Yeesu ay yar, j&#233;bbal ko, ngir &#241;u daaj ko ci bant.    </p> 
<p><A NAME="an_15:16">15:16</A>&nbsp; Bi loolu amee &#241;u dugal Yeesu ci biir k&#235;r boroom r&#233;ew ma, mooy b&#233;rab bu &#241;uy wax Peretoriyum, &#241;u daldi woo mbooloom xarekat y&#233;pp. </p> 
<p><A NAME="an_15:17">15:17</A>&nbsp; Noonu &#241;u solal ko mbubb mu xonq curr, r&#224;bb kaalag d&#233;g, teg ko ci boppam. </p> 
<p><A NAME="an_15:18">15:18</A>&nbsp; &#209;u daldi ko wax bu kawe: &#171;Nuyu nanu la, yaw buuru Yawut yi!&#187; </p> 
<p><A NAME="an_15:19">15:19</A>&nbsp; &#209;u di ko d&#243;or ci bopp ak bant, di ko tifli, daldi sukk, m&#224;ggal ko. </p> 
<p><A NAME="an_15:20">15:20</A>&nbsp; Bi &#241;u ko &#241;aawalee noonu ba noppi, &#241;u summi mbubb mu xonq mi, solaatal ko ay y&#233;reem, y&#243;bbu ko, ngir daaj ko ci bant.    </p> 
<p><A NAME="an_15:21">15:21</A>&nbsp; Amoon na nag nit ku d&#235;kk Siren, tudd Simo&#331;, di baayu Alegs&#224;ndar ak Rufus. Fekk booba mu romb fa, j&#243;ge ca wet, ga f&#233;ete ak tool ya, &#241;u ga ko ngir mu g&#224;ddu bant bi. </p> 
<p><A NAME="an_15:22">15:22</A>&nbsp; Noonu &#241;u y&#243;bbu Yeesu ca b&#233;rab bu &#241;uy wax Golgota, liy tekki &#171;B&#233;rabu kaa&#331;u bopp.&#187; </p> 
<p><A NAME="an_15:23">15:23</A>&nbsp; &#209;u b&#235;gg koo jox bii&#241; bu &#241;u boole ak naan gu tudd miir, waaye nanguwu ko.    </p> 
<p><A NAME="an_15:24">15:24</A>&nbsp; Foofa &#241;u daaj Yeesu ci bant, daldi s&#233;ddoo ay y&#233;reem, tegoo ko ay bant, ba xam ku nekk, looy am; </p> 
<p><A NAME="an_15:25">15:25</A>&nbsp; booba fekk yoor-yoor di jot. </p> 
<p><A NAME="an_15:26">15:26</A>&nbsp; Mbind mi xamle lu tax &#241;u rey ko nee na: &#171;Kii mooy buuru Yawut yi.&#187; </p> 
<p><A NAME="an_15:27">15:27</A>&nbsp; Booba it &#241;u daajaale ak moom &#241;aari taskati r&#233;ew mi, kenn ci ndeyjooram, ki ci des ci c&#224;mmoo&#241;am.    </p> 
<p><A NAME="an_15:29">15:29</A>&nbsp; &#209;a fa doon romb di ko xas, di w&#235;cc seen bopp ndax sib ko naan: &#171;Waaw kay, yaw mi b&#235;gg a toj k&#235;r Y&#224;lla gi, tabaxaat ko ci &#241;etti fan, </p> 
<p><A NAME="an_15:30">15:30</A>&nbsp; w&#224;ccal ci bant bi te musal sa bopp!&#187; </p> 
<p><A NAME="an_15:31">15:31</A>&nbsp; Noonu it saraxalekat yu mag yi ak xutbakat yi di ko &#241;aawal ci seen biir naan: &#171;Kii musal na &#241;eneen waaye m&#235;nul a musal boppam. </p> 
<p><A NAME="an_15:32">15:32</A>&nbsp; Almasi bii, di buuru Israyil, na w&#224;cc l&#233;egi ci bant bi, nu gis ko te g&#235;m.&#187; &#209;i &#241;u daajaale ak moom it di ko xarab.    </p> 
<p><A NAME="an_15:33">15:33</A>&nbsp; Li t&#224;mbalee digg-b&#235;cc&#235;g, ba ci tisbaar, r&#233;ew m&#233;pp l&#235;nd&#235;m. </p> 
<p><A NAME="an_15:34">15:34</A>&nbsp; Ci tisbaar nag Yeesu wootee k&#224;ddu gu d&#235;g&#235;r naan: &#171;Elowi, Elowi, lema sabaktani?&#187; liy tekki: &#171;Sama Y&#224;lla, sama Y&#224;lla, lu tax nga d&#235;ddu ma?&#187; </p> 
<p><A NAME="an_15:35">15:35</A>&nbsp; &#209;enn ci &#241;a fa taxaw nag, bi &#241;u ko d&#233;ggee, &#241;u ne: &#171;Mu ngi woo yonent Y&#224;lla Iliyas.&#187; </p> 
<p><A NAME="an_15:36">15:36</A>&nbsp; Noonu kenn daw, j&#235;l aw sagar, capp ko ci bineegar, mu teg ko ci bant, jox ko ko, mu muucu. Mu ne: &#171;B&#224;yyileen, nu seet, ba xam Iliyas dina &#241;&#235;w, w&#224;cce ko.&#187; </p> 
<p><A NAME="an_15:37">15:37</A>&nbsp; Noonu Yeesu wootewaat ak k&#224;ddu gu d&#235;g&#235;r, delloo ruuwam Y&#224;lla.    </p> 
<p><A NAME="an_15:38">15:38</A>&nbsp; Bi mu ko defee ridob b&#233;rab bu sell ba ca k&#235;r Y&#224;lla ga xar &#241;aar, li dale ci kaw ba ci suuf. </p> 
<p><A NAME="an_15:39">15:39</A>&nbsp; Njiitu xare nag, bi taxawoon ci kanamu Yeesu, bi mu gisee ni Yeesu deeye, mu ne: &#171;Ci d&#235;gg, nit kii Doomu Y&#224;lla la!&#187;    </p> 
<p><A NAME="an_15:40">15:40</A>&nbsp; Amoon na fa nag ay jig&#233;en, &#241;u leen dand, di xool. X&#224;mmi na&#241;u ci: Maryaama mi d&#235;kk Magdala, Maryaama yaayu Saag mu ndaw ak Yuusufa, ak Salome. </p> 
<p><A NAME="an_15:41">15:41</A>&nbsp; Bi Yeesu nekkee Galile, jig&#233;en &#241;oo&#241;u &#241;oo ko doon topp, di ko topptoo. Amoon na fa it yeneen jig&#233;en yu bare yu &#224;ndoon ak moom, ba &#241;&#235;w Yerusalem.    </p> 
<p><A NAME="an_15:42">15:42</A>&nbsp; Booba nag b&#233;su Waajal la woon, maanaam b&#233;s bu jiitu b&#233;su noflaay bi. Ca ngoon sa nag, </p> 
<p><A NAME="an_15:43">15:43</A>&nbsp; Yuusufa mi d&#235;kk Arimate takk aw fitam, dem Pilaat, laaj ko n&#233;ewu Yeesu. Yuusufa moomu nag, ku siiw la woon ci kureelu &#224;ttekat yi, te doon s&#233;entu moom itam nguuru Y&#224;lla. </p> 
<p><A NAME="an_15:44">15:44</A>&nbsp; Bi Pilaat d&#233;ggee ne, Yeesu faatu na xaat, mu waaru. Mu woolu nag njiit li, laaj ko, ndax y&#224;gg na faatu. </p> 
<p><A NAME="an_15:45">15:45</A>&nbsp; Bi ko ko njiit li d&#235;ggalee, Pilaat jox n&#233;ew bi Yuusufa.</p> 
<p><A NAME="an_15:46">15:46</A>&nbsp; Noonu Yuusufa j&#235;nd c&#224;ngaay, w&#224;cce n&#233;ew bi, laxas ko ci, dugal ko cib b&#224;mmeel bu &#241;u yett ci xeer. Bi mu ko defee mu b&#233;ra&#331; aw doj, ube ko buntu b&#224;mmeel bi. </p> 
<p><A NAME="an_15:47">15:47</A>&nbsp; Maryaamam Magdala nag ak Maryaama yaayu Yuusufa xool fu mu ko denc.</p> 
<p><A NAME="an_16:1">16:1</A>&nbsp; Bi b&#233;su noflaay bi w&#233;yee, Maryaamam Magdala, Maryaama yaayu Saag, ak Salome, j&#235;nd cuuraay, ngir dem xee&#241;al n&#233;ewu Yeesu. </p> 
<p><A NAME="an_16:2">16:2</A>&nbsp; Kon b&#233;s bu j&#235;kk ci ayu-b&#233;s gi, &#241;u nj&#235;lu dem ca b&#224;mmeel ba,</p> 
<p><A NAME="an_16:3">16:3</A>&nbsp; di laajante: &#171;Ku nuy b&#233;ra&#331;al doj, wiy ub b&#224;mmeel bi?&#187; Doj woowu nag bu r&#233;y-a-r&#233;y la woon. Noonu &#241;u xool, gis ne doj wa de&#241;. </p> 
<p><A NAME="an_16:5">16:5</A>&nbsp; &#209;u dugg ci b&#224;mmeel bi, gis ca ndeyjoor waxambaane wu sol mbubb mu weex, &#241;u daldi tiit. </p> 
<p><A NAME="an_16:6">16:6</A>&nbsp; Waaye mu ne leen: &#171;Buleen tiit. Y&#233;ena ngi seet Yeesum Nasaret, mi &#241;u daajoon ci bant bi. Nekkatu fi, dekki na; gisleen fi &#241;u ko t&#235;raloon. </p> 
<p><A NAME="an_16:7">16:7</A>&nbsp; Kon nag demleen, ne Piyeer ak taalibe ya: &#8220;Mi ngi leen di jiitu Galile. Foofa ngeen koy gise, ni mu leen ko waxe woon.&#8221;&#187;    </p> 
<p><A NAME="an_16:8">16:8</A>&nbsp; Noonu jig&#233;en &#241;i g&#233;nn, dawe b&#224;mmeel ba, tiit bay lox. Te waxu&#241;u kenn dara ndax seen tiit.    </p> 
<p><A NAME="an_16:9">16:9</A>&nbsp; Bi Yeesu dekkee nag ci suba teel ca b&#233;s bu j&#235;kk ca ayu-b&#233;s ga, mu j&#235;kk a fee&#241;u Maryaama mu d&#235;kk Magdala, mi mu d&#224;qe woon jur&#243;om-&#241;aari rab. </p> 
<p><A NAME="an_16:10">16:10</A>&nbsp; Maryaama nag dem nettali ko &#241;i &#224;ndoon ak Yeesu, fekk &#241;uy naqarlu, di jooy. </p> 
<p><A NAME="an_16:11">16:11</A>&nbsp; Bi &#241;u d&#233;ggee ne, Yeesoo ngi dund te Maryaama gis na ko, g&#235;mu&#241;u ko.    </p> 
<p><A NAME="an_16:12">16:12</A>&nbsp; Gannaaw loolu Yeesu fee&#241;u &#241;aar ci &#241;oom ci jeneen j&#235;mm, &#241;uy jaar ci yoon wi, j&#235;m &#224;ll ba. </p> 
<p><A NAME="an_16:13">16:13</A>&nbsp; &#209;u wo&#241;&#241;iku nag, wax ko &#241;a ca des, waaye ba tey g&#235;mu&#241;u leen &#241;oom it.    </p> 
<p><A NAME="an_16:14">16:14</A>&nbsp; Gannaaw ga it Yeesu fee&#241;u fukki taalibe yi ak benn, bi &#241;uy lekk. Mu yedd leen ndax seen ng&#235;madi ak seen d&#235;g&#235;r bopp, ci li &#241;u ba&#241; a g&#235;m &#241;i ko gisoon, bi mu dekkee.    </p> 
<p><A NAME="an_16:15">16:15</A>&nbsp; Mu ne leen: &#171;Demleen ci &#224;ddina s&#233;pp, y&#233;gal xebaar bu baax bi mbindeef y&#233;pp. </p> 
<p><A NAME="an_16:16">16:16</A>&nbsp; Ku g&#235;m te &#241;u s&#243;ob ko ci ndox, dina mucc; ku g&#235;mul, dees na ko daan. </p> 
<p><A NAME="an_16:17">16:17</A>&nbsp; &#209;i ma g&#235;m dina&#241;u &#224;nd ak firnde yii: ci sama tur dina&#241;u d&#224;q rab yi, di wax l&#224;kk yu bees, </p> 
<p><A NAME="an_16:18">16:18</A>&nbsp; di j&#224;pp jaan ak seeni loxo; te bu &#241;u naanee lu &#241;u tooke, du leen w&#224;&#241;&#241;i dara, te jarag ju &#241;u teg loxo, mu w&#233;r.&#187;</p> 
<p><A NAME="an_16:19">16:19</A>&nbsp; Gannaaw bi Boroom bi Yeesu waxee ak &#241;oom, mu y&#233;kkatiku, dem asamaan, toog ci ndeyjooru Y&#224;lla. </p> 
<p><A NAME="an_16:20">16:20</A>&nbsp; Taalibe ya dem waareji, te loxob Boroom bi &#224;nd ak &#241;oom, di d&#235;ggal k&#224;ddu gi ak firnde, yi ci &#224;nd.</p> 
<p><HR>
<CENTER>
<A HREF="luk.htm">Next: Luke</A></CENTER>
</BODY>
</HTML>
