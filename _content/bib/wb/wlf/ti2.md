[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Wolof Bible: 2 Timothy

<span id="an_1:1">1:1</span>  Man Pool, ndawul Yeesu Kirist ci coobareg
Yàlla, ngir xamle dund gi nu Yàlla dig te féete ci Kirist Yeesu,

<span id="an_1:2">1:2</span>  maa ngi lay bind Timote, sama doomu diine
ji ma bëgg. Na la Yàlla Baay bi ak Kirist Yeesu sunu Boroom may yiw,
yërmande ak jàmm.

<span id="an_1:3">1:3</span>  Fu ma tollu maa ngi lay boole ci samay
ñaan, di ci sant Yàlla, mi may jaamu ci xel mu dal, ni ko samay maam
daan defe. Guddi ak bëccëg, bu sama xel demee ci say rangooñ,

<span id="an_1:4">1:4</span>  ma bëgg laa gis, ba am mbég mu réy.

<span id="an_1:5">1:5</span>  Maa ngi fàttaliku sa ngëm gu dëggu, gi
nekkoon ci sa maam Lowis ak sa yaay Ënis, te mu wóor ma ne, sax na ci
yaw it.

<span id="an_1:6">1:6</span>  Looloo tax maa ngi lay fàttali, nga
xambaat taal bi Yàlla taal ci yaw, di may gi mu la jagleel, bi ma la
tegee samay loxo.

<span id="an_1:7">1:7</span>  Ndaxte Xel mi nu Yàlla sol du ànd ak
ragal, waaye day ànd ak kàttan, mbëggeel ak moom sa bopp.

<span id="an_1:8">1:8</span>  Bul rus ci seedeel sunu Boroom, mbaa ci li
ñu ma tëj ndax turam, waaye bokkal ak man tiis ci xamle xebaar bu baax
bi, wéeru ci kàttanu Yàlla.

<span id="an_1:9">1:9</span>  Moo nu musal te woo nu ci dund gu sell, ci
lu ajuwul ci sunuy jëf, waaye ci dogalu boppam ak yiwam, wi nu Yàlla may
ci Kirist Yeesu, ba àddina sosoogul.

<span id="an_1:10">1:10</span>  Te léegi biral na ko ci feeñug sunu
Musalkat Kirist Yeesu, mi nasaxal dee te feeñal dund ci xebaar bu baax
bi, te muy dund gu sax.

<span id="an_1:11">1:11</span>  Te Yàlla fal na ma ndaw ak jàngalekat,
ngir may yégle xebaar bi;

<span id="an_1:12">1:12</span>  looloo tax ma jànkoonte ak tiis yu mel
nii. Waaye rusuma ci, ndaxte xam naa Ki ma wékk sama yaakaar, te wóor na
ma ne, li ma ko dénk, man na koo denc ba bés ba.

<span id="an_1:13">1:13</span>  Toppal ci tànki wax yu wér yi nga dégge
ci man, jàpp ci ak ngëm ak mbëggeel, yi nu am ci sunu bokk ci Kirist
Yeesu.

<span id="an_1:14">1:14</span>  Te nga sàmm bu baax li la Yàlla dénk,
wéeru ci Xel mu Sell, mi dëkk ci nun.

<span id="an_1:15">1:15</span>  Xam nga ne, waa diiwaanu Asi gépp, won
nañu ma gannaaw, ñu deme niki Fusel ak Ermosen.

<span id="an_1:16">1:16</span>  Waaye Onesifor daa na faral di dëfël
sama xol; na Boroom bi sotti yërmandeem ci këram. Rusul woon sax ci
samay jéng,

<span id="an_1:17">1:17</span>  waaye bi mu ñëwee dëkku Room, wut na ma
fu ne, ba gis ma.

<span id="an_1:18">1:18</span>  Na ko Boroom bi teeru ak yërmandeem ca
bés ba. Umplewoo it coono yi mu daj, ngir dimbali ma ca dëkku Efes.

<span id="an_2:1">2:1</span>  Kon nag yaw sama doomu diine, doolewool
yiw, wi ci Kirist Yeesu.

<span id="an_2:2">2:2</span>  Te wax yi nga dégge ci man fi kanam seede
yu bare, nanga leen jottali nit ñu takku, ngir ñoom it ñu man a jàngal
ñeneen.

<span id="an_2:3">2:3</span>  Bokkal ak man tiis, di jàmbaar ci toolu
xareb Kirist Yeesu,

<span id="an_2:4">2:4</span>  xam ne xarekat bu bëgg a neex ka ko solal,
du dugg ci yëfi àddina.

<span id="an_2:5">2:5</span>  Te it ku tàggat yaramam ngir rawante, duñu
ko jagleel kaalag ndam mukk, su toppul sàrt ya.

<span id="an_2:6">2:6</span>  Noonu it beykat bi sonn mooy jëkk a ñam
toolam.

<span id="an_2:7">2:7</span>  Xalaatal bu baax sama wax jii, ndax Boroom
bi dina leeral sa xel ci lépp.

<span id="an_2:8">2:8</span>  Fàttalikul Yeesu Kirist mi dekki, soqikoo
ci Daawuda, tukkee ci xebaar bu baax bi may waare.

<span id="an_2:9">2:9</span>  Xebaar booboo tax may jànkoonte ak i tiis,
ba ñu jéng ma ni defkatu lu bon; waaye kàddug Yàlla moom, kenn du ko
jéng.

<span id="an_2:10">2:10</span>  Te lii tax may muñ lépp, ngir ñi Yàlla
tànn it am mucc gi ci Kirist Yeesu, gu ànd ak ndam lu sax.

<span id="an_2:11">2:11</span>  Kàddu gu wóor a ngii:Su nu deeyaalee ak
Kirist,dinanu dundaat ak moom;

<span id="an_2:12">2:12</span>  su nu takkoo,dinanu nguuru ak moom.

<span id="an_2:13">2:13</span>  Su nu ko weddee,kon mu weddi nu;su nu ko
ñàkkee kóllëre,moom dina sax ci kóllëreem,ndax mënul a weddi boppam.

<span id="an_2:14">2:14</span>  Saxal ci di leen fàttali mbir yooyu, di
leen dénk fa kanam Yàlla, ñu moytoo werante ciy araf, ndax loolu jëmul
fu dul ci yàq ngëmu ñiy déglu.

<span id="an_2:15">2:15</span>  Góor-góorlul ba teew fa kanam Yàlla,
nekk liggéeykat bu mu nangul te rusoo ci dara, di faramfàcce bu jub
kàddug dëgg gi.

<span id="an_2:16">2:16</span>  Moytul bépp jataayu waxi neen yu àddina
kese, ndax ña fa toog dinañu gën a xuus cig weddi,

<span id="an_2:17">2:17</span>  te seen kàddu day burux ni ngal. Imene
ak Filet, ci ñoom lañu bokk;

<span id="an_2:18">2:18</span>  dañoo moy dëgg, di wax ne ndekkite wees
na, ba yàq ngëmu ñenn ñi.

<span id="an_2:19">2:19</span>  Waaye teewul fondamaa bu dëgër, bi Yàlla
tabax, nee na kekk, te lii lañu ci tàmpe: «Boroom bi xam na ñi bokk ci
moom,» te it: «Ki tudd turu Boroom bi, na daw lu bon.»

<span id="an_2:20">2:20</span>  Ci kër gu mag nag, du ndabi wurus walla
xaalis rekk a fa am, waaye itam yoy dénk walla ban; yii tedd nañu, yee
ñàkk solo.

<span id="an_2:21">2:21</span>  Kon nag ku laabal sa bopp ci yooyu yépp,
dinga nekk ndab lu tedd te sell, nga am njariñ ci Boroom bi te jekk ci
bépp jëf ju rafet.

<span id="an_2:22">2:22</span>  Dawal bépp bëgg-bëggu ngune, te sóobu ci
njub, ngëm, mbëggeel, jàmm, ànd ak ñépp ñiy tudd turu Boroom bi ak xol
bu sell.

<span id="an_2:23">2:23</span>  Tanqamlul bépp weranteb neen bu amul
njariñ, xam ne xuloo rekk lay jur.

<span id="an_2:24">2:24</span>  Te jaamu Boroom bi warul a xuloo, waaye
na lewet ci ñépp, jekk ngir jàngale tey muñ fitnay noon.

<span id="an_2:25">2:25</span>  Na jubbanti cig suufe ñi koy diiŋat, tey
yéene Yàlla xiir leen ci réccu, ba ñu xam dëgg;

<span id="an_2:26">2:26</span>  ñu rëcc ci fiirug Seytaane, mi leen jàpp
niy jaam, te ñu dellusi ci seen xel yu rafet, ba sóobuwaat ci coobareg
Yàlla.

<span id="an_3:1">3:1</span>  Nanga xam lii: bési tiis yu tar ñu ngi nuy
tëru ci muju jamono.

<span id="an_3:2">3:2</span>  Ndaxte nit ñi dinañu siis te fonk xaalis,
di ñu réy tey yég seen bopp, ñuy xaste tey xëtt ndigalu waajur; duñu am
kóllëre, sellaay

<span id="an_3:3">3:3</span>  mbaa cofeel; dañuy jàpp mer ak a sos; ñu
xér lañuy doon, ñu soxor te bañ lu baax;

<span id="an_3:4">3:4</span>  ay workat lañuy doon, di ñu ëppal te bare
tiitar; seen bànneex a leen gënal Yàlla.

<span id="an_3:5">3:5</span>  Dañuy mbubboo diine waaye nanguwuñu koo
dugal seen xol. Ñu deme noonu, dëddu leen.

<span id="an_3:6">3:6</span>  Nit ñu mel noonu ñooy yoxoosu ci biir kër
yi, ba fàbbi jigéen ñu ñàkk pasteef, ñi seeni bàkkaar ub seen bopp, te
bëgg-bëgg yu wuute jiital leen.

<span id="an_3:7">3:7</span>  Duñu noppee gëstu, waaye duñu man a yegg
ci xam-xamu dëgg mukk.

<span id="an_3:8">3:8</span>  Nit ñooñu dañuy bëreek dëgg, ni Sànnes ak
Sàmbares bëree woon ak Musaa; ay boroom xel yu gumba lañu, yu seen ngëm
tekkiwul dara.

<span id="an_3:9">3:9</span>  Waaye duñu dem fu sore, ndax seen ñàkk xel
dina bir ñépp, ni mu dale woon Sànnes ak Sàmbares.

<span id="an_3:10">3:10</span>  Waaye yaw nag xam nga bu baax sama
njàngale, sama dund, sama takkute, sama ngëm, sama muñ, sama mbëggeel ak
sama dékku tiis.

<span id="an_3:11">3:11</span>  Xam nga li ma daj ciy fitna ak i coono
ci dëkki Ancos, Ikoñum ak Listar. Céy li ma jànkoonteel ciy fitna! Waaye
Boroom bi musal na ma ci lépp.

<span id="an_3:12">3:12</span>  Te ku bokk ci Kirist Yeesu, te bëgg dund
dund gu ànd ak ragal Yàlla, alamikk ñu fitnaal la.

<span id="an_3:13">3:13</span>  Waaye nit ñu bon ñi ak naaféq yi dinañu
fi yées, di naxe ak a nax seen bopp.

<span id="an_3:14">3:14</span>  Yaw nag saxal ci li nga jàng te mu wóor
la, xam fi nga tibbe.

<span id="an_3:15">3:15</span>  Li dale ci sa ngune xam nga Mbind mu
sell, mi la man a yee ci yoonu mucc, jaar ci gëm Kirist Yeesu.

<span id="an_3:16">3:16</span>  Mbind mu sell mépp, ci gémmiñu Yàlla la
jóge, te am na njariñ ngir jàngal nit ñi, yedd leen, jubbanti leen te
yee leen ci njub.

<span id="an_3:17">3:17</span>  Noonu waayu Yàlla ji dina mat, ba jekk
ci bépp jëf ju rafet.

<span id="an_4:1">4:1</span>  Kon nag maa ngi lay dénk fa kanam Yàlla ak
Kirist Yeesu, miy àtte ñiy dund ak ñi dee, di la dénk ci feeñam ci biir
ndam ak ci nguuram, nga def lii:

<span id="an_4:2">4:2</span>  xamleel kàddug Yàlla, sax ci, su neexee ak
su naqaree; yeyal ñi tooñ, di yedd ak a dénk ñépp, def ko ci muñ gu
yaatu ak njàngale mu mat.

<span id="an_4:3">4:3</span>  Ndaxte jamono dina ñëw, joo xam ne nit ñi
dootuñu xajoo njàngale mu wér mi, waaye dinañu jublu ci seeni bëgg-bëgg,
di fortaatu jàngalekat yu leen di jey.

<span id="an_4:4">4:4</span>  Dinañu tanqamlu dëgg, jeng jëm ci léebi
diiney neen.

<span id="an_4:5">4:5</span>  Waaye yaw nanga foog ci lépp, dékku tiis,
tey tas xebaar bu baax bi, ba matal sag yónnent.

<span id="an_4:6">4:6</span>  Ndaxte maa ngi ci tànki joxe sama bakkan
ni sarax, te sama waxtuw dem jot na.

<span id="an_4:7">4:7</span>  Bëre naa ba ub làmbi ngëm, daw naa ba àkk,
sàmm naa mboolem dëgg, gi ñu ma dénk.

<span id="an_4:8">4:8</span>  Fi mu ne Yàllaa ngi may xaare añu ku jub,
di kaalag ndam gi ma Boroom, biy Àttekat bu jub, di jox ca bés ba, te
jéllale naa sama bopp, waaye képp ku def sa xol cig feeñam.

<span id="an_4:9">4:9</span>  Defal sa kem-kàttan, ba fekksi ma ci ni mu
gën a gaawe.

<span id="an_4:10">4:10</span>  Ndaxte Demas topp na àddina, ba bàyyi
ma, dem dëkku Tesalonig; Kereseñsë dem na diiwaanu Galasi, Tit dem
diiwaanu Dalmasi.

<span id="an_4:11">4:11</span>  Luug rekk a des fi man. Indaaleel Màrk,
ndaxte amal na ma njariñ ci liggéey bi.

<span id="an_4:12">4:12</span>  Tisig moom yebal naa ko dëkku Efes.

<span id="an_4:13">4:13</span>  Te sooy ñëw, indaaleel mbubb, ma ma
dénkoon Karpus ca dëkku Torowas, te it bul fàtte téere yi, rawatina
téere yu am maana, yi ñu bind ci der.

<span id="an_4:14">4:14</span>  Alegsàndar tëgg bi def na ma ñaawteef yu
ne, waaye Boroom bi dina ko fey ay jëfam.

<span id="an_4:15">4:15</span>  Moytu ko bu baax, ndaxte bëre na ak
sunuy wax ba tàyyi.

<span id="an_4:16">4:16</span>  Keroog bi ma jëkkee taxaw, di làyyil
sama bopp, awma woon kenn ku ma taxawu, ñépp dañu maa daw — bu leen ko
Yàlla jàppe nag.

<span id="an_4:17">4:17</span>  Waaye Boroom bi moo ma taxawu te dooleel
ma, ma jollil kàddu gi, ba xeet yépp dégg ko. Te Boroom bi musal na ma
ci selli gaynde.

<span id="an_4:18">4:18</span>  Rax-ca-dolli dina ma musal ci bépp jëf
ju ñaaw, tette ma ci jàmm, ba tàbbal ma ci nguuram gu kawe ga. Na yelloo
ndam ba fàww. Amiin.

<span id="an_4:19">4:19</span>  Nuyul ma Piriska ak Akilas ak waa kër
Onesifor.

<span id="an_4:20">4:20</span>  Erast des na dëkku Korent. Torofim dafa
woppoon, ma bàyyi ko dëkku Mile.

<span id="an_4:21">4:21</span>  Gaawal a ñëw, bala lolli di gàllankoor
sa yoon. Ëbulus, Pudeñsë, Linus, Këlójaa ak yeneen bokk yépp ñu ngi lay
nuyu.

<span id="an_4:22">4:22</span>  Na Boroom bi aar sa xel. Na yiwu Yàlla
ànd ak yéen ñépp.

------------------------------------------------------------------------

[Next: Titus](tit)
