<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Kabyle Bible (NT), full text etext at Intangible Textual Heritage">
<TITLE>Kabyle Bible (NT): 1 John</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="pe2.htm">Previous</A>&nbsp;
<A HREF="jo2.htm">Next</A>&nbsp;
</CENTER>
<HR>
</p> <h3 align="center" align="center">Kabyle Bible: 1 John</h3> 
<p><A NAME="an_1:1">1:1</A>&nbsp;&#404;ef wayen ye&#603;nan win yellan d awal n tudert, i gellan si tazwara : nesla-yas yerna nez&#803;ra-t s wallen-nne&#611;, nnulent ifassen-nne&#611; yerna nerra ddehn-nne&#611; &#611;ur&#803;-es. </p> 
<p><A NAME="an_1:2">1:2</A>&nbsp;Tudert tban-ed, nwala-t&#806;, net&#806;cehhid fell-as, yerna net&#806;beccir&#803;-awen-d tudert n dayem yellan &#611;er tama n Sidi R&#803;ebbi, tura tban-a&#611;-ed.  </p> 
<p><A NAME="an_1:3">1:3</A>&nbsp;Ayen nwala d wayen nesla nxebber&#803;-awen-t-id, iwakken ula d kunwi at&#806;-t&#806;ekkim di tdukkli-nne&#611;, akken nella nukni d Baba-tne&#611; R&#803;ebbi akk-d Mmi-s, &#400;isa Lmasih&#803;. </p> 
<p><A NAME="an_1:4">1:4</A>&nbsp;Uri&#611;-awen ayagi iwakken lfer&#803;h&#803; nne&#611; ad innekmal.  </p> 
<p><A NAME="an_1:5">1:5</A>&nbsp;Ayen nesla s &#611;ur&#803; &#400;isa Lmasih&#803; newwi-yawen-t-id : Sidi R&#803;ebbi t&#806;-t&#806;afat, ur yelli ara deg-s t&#803;t&#803;lam.  </p> 
<p><A NAME="an_1:6">1:6</A>&nbsp;Ma neqqar&#803; deg webrid n R&#803;ebbi i nella yili mazal-a&#611; nteddu di t&#803;t&#803;lam, neskaddeb nexd&#803;a i webrid n tidet&#806;.  </p> 
<p><A NAME="an_1:7">1:7</A>&nbsp;Me&#603;na ma yella nteddu di tafat am akken i gella net&#806;t&#806;a di tafat, ad ddukklen wulawen-nne&#611;, yerna ddnubat-nne&#611; ad iriden s idammen n Mmi-s &#400;isa Lmasih&#803;.  </p> 
<p><A NAME="an_1:8">1:8</A>&nbsp;Ma neqqar&#803; ur yelli deg-nne&#611; ddnub, atan neskaddeb &#611;ef yiman-nne&#611;, tidet&#806; ur telli deg-nne&#611;. </p> 
<p><A NAME="an_1:9">1:9</A>&nbsp;Me&#603;na ma net&#806;qir&#803;r&#803;i s ddnubat-nne&#611; i Sidi R&#803;ebbi, net&#806;t&#806;a yellan d ah&#803;eqqi, nezmer a net&#806;kel fell-as a &#611;-isameh&#803; ddnubat-nne&#611;, a &#611;-isellek si lbat&#803;el.  </p> 
<p><A NAME="an_1:10">1:10</A>&nbsp;Ma neqqar&#803; mac&#780;c&#780;i d imednuben i nella, nerra Sidi R&#803;ebbi d akeddab, awal-is ur yelli ara deg-nne&#611;.  </p> 
<p><A NAME="an_2:1">2:1</A>&nbsp;Ay arraw-iw imez&#803;yanen, uri&#611; awen ayagi iwakken at&#806;-t&#806;exd&#803;um i ddnub, me&#603;na ma ye&#611;li yiwen di ddnub, nes&#603;a win yet&#806;h&#803;uddun fell-a&#611; &#611;er Baba R&#803;ebbi, d &#400;isa Lmasih&#803; yellan d ah&#803;eqqi.  </p> 
<p><A NAME="an_2:2">2:2</A>&nbsp;Mac&#780;c&#780;i &#611;ef ddemma n ddnubat nne&#611; kan i gefka iman-is d asfel me&#603;na ula &#611;ef ddemma n ddnubat n yemdanen n ddunit mer&#803;r&#803;a.  </p> 
<p><A NAME="an_2:3">2:3</A>&nbsp;Ihi ma net&#806;t&#806;a&#611; awal i Sidi R&#803;ebbi yerna nh&#803;errez lumur&#803;at-is, d ayagi ara d-isbeggnen belli nessen-it. </p> 
<p><A NAME="an_2:4">2:4</A>&nbsp;Win ara yinin : ssne&#611; R&#803;ebbi yili ur yet&#803;t&#803;if ara di lumur&#803;at-is, d akeddab, ulac deg-s tidet&#806;.  </p> 
<p><A NAME="an_2:5">2:5</A>&nbsp;Ma d win yet&#806;t&#806;a&#611;en awal-is, ih&#803;emmel Sidi R&#803;ebbi seg-wul-is. S wakka ara d-iban belli d ayla n Sidi R&#803;ebbi i nella.  </p> 
<p><A NAME="an_2:6">2:6</A>&nbsp;Win ara yinin t&#803;t&#803;fe&#611; di Sidi R&#803;ebbi, ilaq ad ilh&#803;u am akken yelh&#803;a Lmasih&#803;.  </p> 
<p><A NAME="an_2:7">2:7</A>&nbsp;A wid e&#603;zizen, di tebr&#803;at&#806;-agi mac&#780;c&#780;i d lamer&#803; ajdid i wen-d-wwi&#611;, me&#603;na d lexbar&#803;-nni i kkun-id-iwd&#803;en si tazwara ; lamer&#803;-agi d awal-nni i wumi teslam yakan.  </p> 
<p><A NAME="an_2:8">2:8</A>&nbsp;Me&#603;na zemre&#611; a d-ini&#611; belli lamer&#803;-agi d ajdid. Tidet&#806;-agi tban-ed di Lmasih&#803;, tban-ed da&#611;en deg-wen ; imi t&#803;t&#803;lam it&#806;wexxir&#803;, tafat n tidet&#806; tfeg&#780;g&#780;eg&#780; yakan.  </p> 
<p><A NAME="an_2:9">2:9</A>&nbsp;Win yeqqar&#803;en leh&#803;h&#803;u&#611; di tafat, yili net&#806;t&#806;a yekr&#803;eh gma-s, mazal-it di t&#803;t&#803;lam. </p> 
<p><A NAME="an_2:10">2:10</A>&nbsp;Win ih&#803;emmlen gma-s, di tafat i get&#806;t&#806;ili, ur yelli ara deg-s wayen ara t-isse&#611;lin. </p> 
<p><A NAME="an_2:11">2:11</A>&nbsp;Ma d win iker&#803;hen gma-s, di t&#803;t&#803;lam i gella ; iteddu di t&#803;t&#803;lam ur yez&#803;ri anda ileh&#803;h&#803;u, axat&#803;er t&#803;t&#803;lam isder&#611;el-as allen.  </p> 
<p><A NAME="an_2:12">2:12</A>&nbsp;Uri&#611;-awen ayagi ay ilmez&#803;yen imi i wen-t&#806;wa&#603;fan ddnubat-nwen &#611;ef ddemma n yisem-is.  </p> 
<p><A NAME="an_2:13">2:13</A>&nbsp;Uri&#611;-awen ay ibabaten, axat&#803;er tesnem win yellan si tazwara.  Uri&#611;-awen ay ilmez&#803;yen, axat&#803;er t&#611;elbem amcum. Akken i wen-d-nni&#611; yakan ay ilmez&#803;yen, uri&#611;-awen axat&#803;er tesnem Baba R&#803;ebbi. </p> 
<p><A NAME="an_2:14">2:14</A>&nbsp;Uri&#611;-awen ay ibabaten, axat&#803;er tesnem win yellan si tazwara. Uri&#611;-awen ay ilmez&#803;yen, axat&#803;er tg&#780;ehdem, awal n Sidi R&#803;ebbi yezde&#611; deg-wen yerna t&#611;elbem amcum.  </p> 
<p><A NAME="an_2:15">2:15</A>&nbsp;Ur h&#803;emmlet ara ddunit d wayen yellan deg-s. Ma yella waleb&#603;ad&#803; ihemmel ddunit, leh&#803;mala n baba R&#803;ebbi ur telli ara deg-s ; </p> 
<p><A NAME="an_2:16">2:16</A>&nbsp;axat&#803;er ayen akk yellan di ddunit, leb&#611;i n tnefsit, t&#803;t&#803;me&#603; di kra n wayen i g&#603;eg&#780;ben i wallen akk-d zzux i d it&#806;ekken si cci n ddunit, mac&#780;c&#780;i s &#611;ur&#803; Baba R&#803;ebbi i d-kkan lame&#603;na si ddunit.  </p> 
<p><A NAME="an_2:17">2:17</A>&nbsp;Ddunit d wayen yellan deg-s ad i&#603;eddi, kullec ad ikfu ; ma d win ixeddmen leb&#611;i n Sidi R&#803;ebbi ad yidir i dayem.  </p> 
<p><A NAME="an_2:18">2:18</A>&nbsp;Ay arrac imez&#803;yanen, t&#806;-t&#806;aswi&#603;t taneggarut ; am akken teslam belli a&#603;daw n Lmasih&#803; iteddu-d, atan tura at&#803;as n ye&#603;dawen n Lmasih&#803; i d-ibanen ; s wakka ara ne&#603;qel belli d lweqt aneggaru.  </p> 
<p><A NAME="an_2:19">2:19</A>&nbsp;St&#803;axr&#803;en fell-a&#611; axat&#803;er ur llin ara seg-ne&#611; ; lemmer llin seg-ne&#611;, tili qqimen yid-nne&#611; ; t&#803;t&#803;axr&#803;en fell-ane&#611; iwakken a d-iban belli ur llin ara seg-ne&#611;.  </p> 
<p><A NAME="an_2:20">2:20</A>&nbsp;Ma d kunwi, yesmar-ed fell awen Lmasih&#803; R&#803;r&#803;uh&#803; iqedsen, yerna tessnem akk tidet&#806;. </p> 
<p><A NAME="an_2:21">2:21</A>&nbsp;Uri&#611;-awen mac&#780;c&#780;i imi ur tessinem ara tidet&#806;, lame&#603;na imi t&#806;-tesnem axat&#803;er ulac lekdeb i d itekken si tidet&#806;.  </p> 
<p><A NAME="an_2:22">2:22</A>&nbsp;Anwa i d akeddab anagar win inekkr&#803;en belli &#400;isa d Lmasih&#803;. A&#603;daw n Lmasih&#803;, d winna i gnekkr&#803;en Baba R&#803;ebbi akk-d Mmi-s.  </p> 
<p><A NAME="an_2:23">2:23</A>&nbsp;Win ara inekr&#803;en Mmi-s n R&#803;ebbi yenker&#803; da&#611;en Baba R&#803;ebbi, ma d win iqeblen Mmi-s n R&#803;ebbi yeqbel Baba R&#803;ebbi. </p> 
<p><A NAME="an_2:24">2:24</A>&nbsp;Ma d kunwi, ayen teslam si tazwara ilaq at&#806;-t&#806;et&#803;t&#803;fem deg-s ; ma yella tjem&#603;em-t deg ulawen-nwen, ula d kunwi at&#806;-t&#806;ilim di tdukkli akk-d Baba R&#803;ebbi d Mmi-s. </p> 
<p><A NAME="an_2:25">2:25</A>&nbsp;Atan lwe&#603;d i &#611;-d-ifka Lmasih&#803; : t&#806;-t&#806;udert yet&#806;dumun.  </p> 
<p><A NAME="an_2:26">2:26</A>&nbsp;Uri&#611;-awen ayagi &#611;ef wid yet&#806;nadin a kkun-&#611;ur&#803;r&#803;en. </p> 
<p><A NAME="an_2:27">2:27</A>&nbsp;Ma d kunwi, R&#803;r&#803;uh&#803; iqedsen i d-yesmar fell-awen Lmasih&#803; yezga deg-wen, ur teh&#803;wag&#780;em ara win ara kkun-islemden ; axat&#803;er d R&#803;r&#803;uh&#803; iqedsen i d-immaren fell-awen i kkun-isselmaden. Ayen i wen-yesselmad t&#806;-t&#806;idet&#806;, ur yeskiddib ara. St&#803;fet ihi di Lmasih&#803; am akken i wen-t-isselmed R&#803;r&#803;uh&#803; iqedsen. </p> 
<p><A NAME="an_2:28">2:28</A>&nbsp;Ihi tura ay arrac imez&#803;yanen t&#803;t&#803;fet di Lmasih&#803; iwakken asm'ara d-iban a nes&#603;u let&#806;kal, ur nt&#806;effer ara fell-as si lh&#803;ecma ass n tu&#611;alin-is. </p> 
<p><A NAME="an_2:29">2:29</A>&nbsp;Imi tez&#803;ram belli Lmasih&#803; d ah&#803;eqqi, ilaq at&#806;-t&#806;ez&#803;rem da&#611;en kra n win ixeddmen lh&#803;eqq s &#611;ur&#803;-es i d-ikka.  </p> 
<p><A NAME="an_3:1">3:1</A>&nbsp;Walit ach&#803;al i &#611;-ih&#803;emmel Baba R&#803;ebbi, armi net&#806;t&#806;usemma d arraw-is ! yerna t&#806;-t&#806;idet&#806; d arraw-is i nella. Ddunit ur a&#611;-te&#603;qil ara d arraw n R&#803;ebbi imi ur tessin ara Sidi R&#803;ebbi.  </p> 
<p><A NAME="an_3:2">3:2</A>&nbsp;A wid e&#603;zizen, aql-a&#611; tura d arraw n R&#803;ebbi, ayen akken ara nu&#611;al wer&#603;ad i d-yedr&#803;i, lame&#603;na nez&#803;ra belli m'ara d-yedr&#803;u, a nili am net&#806;t&#806;a, axat&#803;er a t-nwali akken yella.  </p> 
<p><A NAME="an_3:3">3:3</A>&nbsp;Kra n win yessaramen deg-s ad yes&#803;fu akken yes&#803;fa Lmasih&#803;.  </p> 
<p><A NAME="an_3:4">3:4</A>&nbsp;Kra n win idenben yerz&#803;a ccari&#603;a n Sidi R&#803;ebbi, axat&#803;er ddnub t&#806;-t&#806;ar&#803;uz&#803;i n ccari&#603;a. </p> 
<p><A NAME="an_3:5">3:5</A>&nbsp;Tez&#803;ram belli Lmasih&#803; yusa-d iwakken ad ikkes ddnub net&#806;t&#806;a ur nes&#603;i ddnub. </p> 
<p><A NAME="an_3:6">3:6</A>&nbsp;Kra n win yet&#803;t&#803;fen deg-s ixet&#803;t&#803;u i ddnub ; kra n win yet&#806;&#603;icin di ddnub ur t-iwala ur t-yessin.  </p> 
<p><A NAME="an_3:7">3:7</A>&nbsp;Ay arrac imez&#803;yanen, &#611;ur&#803;-wat win ara kkun-i&#611;ur&#803;r&#803;en. Win iteddun s lh&#803;eqq d ah&#803;eqqi akken yella Sidna &#400;isa d ah&#803;eqqi.  </p> 
<p><A NAME="an_3:8">3:8</A>&nbsp;Win yet&#806;&#603;icin di ddnub yedda d Ccit&#803;an, axat&#803;er d net&#806;t&#806;a i d amednub amezwaru. &#404;ef ddemma n wayagi i d-yusa Mmi-s n R&#803;ebbi iwakken ad yessenger lec&#611;al n Ccit&#803;an.  </p> 
<p><A NAME="an_3:9">3:9</A>&nbsp;Kra n wid yellan d arraw n R&#803;ebbi ur t&#806;&#603;icin ara di ddnub, axat&#803;er tudert i d-itekken s &#611;ur&#803; Sidi R&#803;ebbi tella deg-sen ; ur zmiren ara ad &#603;icen di ddnub imi s &#611;ur&#803; R&#803;ebbi i d-&#603;awden talalit.  </p> 
<p><A NAME="an_3:10">3:10</A>&nbsp;Atah wayen i d-it&#806;begginen lxilaf yellan ger warraw n Sidi R&#803;ebbi d wid n Ccit&#803;an : kra n win ur nteddu ara s lh&#803;eqq ne&#611; ur nh&#803;emmel ara gma-s ur yelli ara si tarwa n Sidi R&#803;ebbi.  </p> 
<p><A NAME="an_3:11">3:11</A>&nbsp;Atan lamer&#803; i wumi teslam si tazwara : ilaq a nemyeh&#803;mal wway gar-ane&#611;. </p> 
<p><A NAME="an_3:12">3:12</A>&nbsp;Mac&#780;c&#780;i am Kahin yellan d amcum yen&#611;a gma-s, yezla-t axat&#803;er net&#806;t&#806;a lec&#611;al-is diri-ten, ma d gma-s iteddu s lh&#803;eqq. f+  </p> 
<p><A NAME="an_3:13">3:13</A>&nbsp;Ur wehhmet ara ay atmaten ma yella ker&#803;hen-kkun wat ddunit. </p> 
<p><A NAME="an_3:14">3:14</A>&nbsp;Nukni n&#603;edda-d si lmut &#611;er tudert axat&#803;er nh&#803;emmel atmaten. Win ur nh&#803;emmel ara, mazal-it di lmut. </p> 
<p><A NAME="an_3:15">3:15</A>&nbsp;Kra n win iker&#803;hen gma-s d aqettal, yerna tez&#803;ram belli win ineqqen, ulac deg-s tudert n dayem.  </p> 
<p><A NAME="an_3:16">3:16</A>&nbsp;Leh&#803;mala n tidet&#806;, nessen-it&#806; s &#400;isa Lmasih&#803; yefkan tudert-is fell-ane&#611;. Ilaq-a&#611; ula d nukni, a nefk tudert nne&#611; &#611;ef watmaten-nne&#611;.  </p> 
<p><A NAME="an_3:17">3:17</A>&nbsp;Ma yella waleb&#603;ad&#803; yes&#603;an cci, iwala gma-s di lexs&#803;as&#803; ur d-ih&#803;unn ara fell-as, amek ara tezde&#611; leh&#803;mala n Sidi R&#803;ebbi deg wul-is.  </p> 
<p><A NAME="an_3:18">3:18</A>&nbsp;Ay arrac imez&#803;yanen, ur h&#803;emmlet ara s wawal kan d yiles az&#803;idan, lame&#603;na leh&#803;mala n tidet&#806; a d-tban s lec&#611;al-nwen.  </p> 
<p><A NAME="an_3:19">3:19</A>&nbsp;S wakka ara nz&#803;er belli di tidet&#806; i nella, yerna ad yethedden wul-nne&#611; zdat Sidi R&#803;ebbi, </p> 
<p><A NAME="an_3:20">3:20</A>&nbsp;&#611;as yessed&#803;lem-a&#611; wul-nne&#611; : Sidi R&#803;ebbi sennig wul nne&#611; i gella yerna yez&#803;ra kullec.  </p> 
<p><A NAME="an_3:21">3:21</A>&nbsp;A wid e&#603;zizen, ma yella ur a&#611;-issed&#803;lem ara wul-nne&#611;, nes&#603;a let&#806;kal zdat Sidi R&#803;ebbi.  </p> 
<p><A NAME="an_3:22">3:22</A>&nbsp;Kra n wayen ara nessuter, it&#806;t&#806;ak-a&#611;-t-id axat&#803;er neh&#803;rez lumur&#803;at-is yerna nxeddem leb&#611;i-s.  </p> 
<p><A NAME="an_3:23">3:23</A>&nbsp;Atan wayen i &#611;-d-yumer&#803; : a namen s yisem n Mmi-s &#400;isa Lmasih&#803; yerna a nemyeh&#803;mal wway gar-ane&#611; am akken yella di lamer&#803; i &#611;-d-yefka. f+  </p> 
<p><A NAME="an_3:24">3:24</A>&nbsp;Win yet&#806;t&#806;at&#803;t&#803;afen di Sidi R&#803;ebbi, ih&#803;erzen lumur&#803;at-is, Sidi R&#803;ebbi yet&#806;t&#806;ili deg wul-is ; yerna a ne&#603;qel belli Sidi R&#803;ebbi yella deg ul-nne&#611; s R&#803;r&#803;uh&#803; iqedsen i &#611;-d-yefka.  </p> 
<p><A NAME="an_4:1">4:1</A>&nbsp;A wid e&#603;zizen, h&#803;adret iman-nwen &#611;ef kra n win ara wen-d-yinin heddr&#803;e&#611; s R&#803;r&#803;uh&#803; n Sidi R&#803;ebbi, lame&#603;na jer&#803;r&#803;bet-t&#806;en iwakken at&#806;-t&#806;ez&#803;rem ma yella s &#611;ur&#803; Sidi R&#803;ebbi i d-kkan axat&#803;er, at&#803;as n lenbiya n lekdeb i gellan di ddunit.  </p> 
<p><A NAME="an_4:2">4:2</A>&nbsp;Atan wamek ara t&#603;eqlem ma yella yiwen yes&#603;a R&#803;r&#803;uh&#803; n Sidi R&#803;ebbi : kra n win ara icehden belli &#400;isa Lmasih&#803; yusa-d &#611;er ddunit s s&#803;s&#803;ifa n wemdan, s &#611;ur&#803; Sidi R&#803;ebbi i d-yusa.  </p> 
<p><A NAME="an_4:3">4:3</A>&nbsp;Ma d win ara inekkr&#803;en ayagi &#611;ef Sidna &#400;isa, mac&#780;c&#780;i s &#611;ur&#803; R&#803;ebbi i d-yekka lame&#603;na yekka-d si R&#803;r&#803;uh&#803; n we&#603;daw n Lmasih&#803; i &#611;ef teslam a d-yas &#611;er ddunit, atan tura yella yakan di ddunit. </p> 
<p><A NAME="an_4:4">4:4</A>&nbsp;Kunwi ay arrac imez&#803;yanen, d arraw n Sidi R&#803;ebbi i tellam, t&#611;elbem wid yesselmaden lekdeb, axat&#803;er R&#803;r&#803;uh&#803; yellan deg-wen yugar win yellan di ddunit. </p> 
<p><A NAME="an_4:5">4:5</A>&nbsp;Nutni n ddunit, daymi i t&#806;meslayen s l&#603;eqliya n wat ddunit, yerna at ddunit smeh&#803;sisen-asen.  </p> 
<p><A NAME="an_4:6">4:6</A>&nbsp;Nukni d ayla n Sidi R&#803;ebbi ; win yeb&#611;an ad yissin Sidi R&#803;ebbi yesmeh&#803;sis-a&#611;-d ; win ur nelli ara n Sidi R&#803;ebbi ur a &#611;-d-ismeh&#803;sis ara : s wakka ara ne&#603;qel R&#803;r&#803;uh&#803; n tidet&#806; akk-d R&#803;r&#803;uh&#803; n lekdeb.  </p> 
<p><A NAME="an_4:7">4:7</A>&nbsp;A wid e&#603;zizen, ilaq a nemyeh&#803;mal wway gar-ane&#611; axat&#803;er Sidi R&#803;ebbi s yiman-is, d leh&#803;mala ; kra n wid yes&#603;an leh&#803;mala deg ulawen-nsen, d arraw n Sidi R&#803;ebbi i llan yerna ssnen Sidi R&#803;ebbi.  </p> 
<p><A NAME="an_4:8">4:8</A>&nbsp;Kra n win ur nes&#603;i ara leh&#803;mala deg wul-is ur yessin ara Sidi R&#803;ebbi, axat&#803;er leh&#803;mala s &#611;ur&#803;-es i d-tekk. </p> 
<p><A NAME="an_4:9">4:9</A>&nbsp;Atah wamek i d-isban Sidi R&#803;ebbi belli ih&#803;emmel-a&#611; : Sidi R&#803;ebbi icegge&#603;-ed Mmi-s awh&#803;id &#611;er ddunit iwakken yis a nes&#603;u tudert.  </p> 
<p><A NAME="an_4:10">4:10</A>&nbsp;At&#806;ah d acu i d leh&#803;mala : mac&#780;c&#780;i d nukni i gh&#803;emmlen Sidi R&#803;ebbi lame&#603;na d net&#806;t&#806;a i &#611;-ih&#803;emmlen armi i d icegge&#603; Mmi-s ad yefk iman-is d asfel i le&#603;fu n ddnubat-nne&#611;.  </p> 
<p><A NAME="an_4:11">4:11</A>&nbsp;A wid e&#603;zizen, ma yella Sidi R&#803;ebbi ih&#803;emmel-a&#611; annect-agi, ilaq ula d nukni a nemyeh&#803;mal wway gar-ane&#611;. </p> 
<p><A NAME="an_4:12">4:12</A>&nbsp;Ulac win iwalan Sidi R&#803;ebbi s wallen-is, me&#603;na ma yella nemyeh&#803;mal wway gar-ane&#611;, Baba R&#803;ebbi yet&#806;t&#806;ili deg-nne&#611;, leh&#803;mala-s tet&#806;ban-ed deg-nne&#611;.  </p> 
<p><A NAME="an_4:13">4:13</A>&nbsp;Atah wamek ara ne&#603;qel nukni net&#806;t&#806;ili deg-s net&#806;t&#806;a yet&#806;t&#806;ili deg-nne&#611; : imi i &#611;-d-yefka R&#803;r&#803;uh&#803;-ines.  </p> 
<p><A NAME="an_4:14">4:14</A>&nbsp;Nukni s yiman-nne&#611; net&#603;eg&#780;g&#780;eb deg-s, daymi nezmer a d-neched belli Baba-tne&#611; R&#803;ebbi icegge&#603;-ed Mmi-s, i leslak n ddunit.  </p> 
<p><A NAME="an_4:15">4:15</A>&nbsp;Kra n win ara icehden belli &#400;isa d Mmi-s n R&#803;ebbi, R&#803;ebbi ad yet&#806;t&#806;ili deg wul-is, net&#806;t&#806;a ad it&#803;t&#803;ef di Sidi R&#803;ebbi. </p> 
<p><A NAME="an_4:16">4:16</A>&nbsp;Nukni nessen leh&#803;mala i &#611;-ih&#803;emmel Sidi R&#803;ebbi, yerna numen yis. Sidi R&#803;ebbi, d leh&#803;mala ; win yes&#603;an leh&#803;mala deg wul-is yet&#803;t&#803;ef di Sidi R&#803;ebbi, Sidi R&#803;ebbi yezde&#611; deg ul-is.  </p> 
<p><A NAME="an_4:17">4:17</A>&nbsp;Ma yella tennekmal leh&#803;mala deg ulawen-nne&#611;, a nes&#603;u let&#806;kal i wass n lh&#803;isab, axat&#803;er ayen yet&#806;&#603;eddin fell-a&#611; di ddunit-a, d ayen yes&#603;edda Lmasih&#803; s yiman-is.  </p> 
<p><A NAME="an_4:18">4:18</A>&nbsp;Win yes&#603;an leh&#803;mala n tidet&#806; ur t-tkec&#780;c&#780;em ara tugdi ; leh&#803;mala n tidet&#806; tessufu&#611; tugdi, axat&#803;er tugdi tet&#806;t&#806;as-ed si lxuf n l&#603;iqab, win yet&#806;&#603;icin di tugdi wer&#603;ad yessawed&#803; &#611;er leh&#803;mala n tidet&#806;.  </p> 
<p><A NAME="an_4:19">4:19</A>&nbsp;Ma d nukni, nh&#803;emmel Sidi R&#803;ebbi axat&#803;er d net&#806;t&#806;a i &#611;-ih&#803;emmlen d amezwaru.  </p> 
<p><A NAME="an_4:20">4:20</A>&nbsp;Kra n win yeqqar&#803;en : h&#803;emmle&#611; Sidi R&#803;ebbi yili yekr&#803;eh gma-s, d akeddab, axat&#803;er win ur nh&#803;emmel ara gma-s i get&#806;wali, ur izmir ara ad ih&#803;emmel Sidi R&#803;ebbi ur yet&#806;wali ara.  </p> 
<p><A NAME="an_4:21">4:21</A>&nbsp;Atan ihi lamer&#803; i &#611;-d-ig&#780;g&#780;a Lmasih&#803; : win ih&#803;emmlen Sidi R&#803;ebbi ad ih&#803;emmel da&#611;en gma-s. f+  </p> 
<p><A NAME="an_5:1">5:1</A>&nbsp;Kra n wid yumnen belli d &#400;isa i d Lmasih&#803;, u&#611;alen d arraw n R&#803;ebbi ; da&#611;en wid ih&#803;emmlen Baba R&#803;ebbi, h&#803;emmlen ula d arraw-is.  </p> 
<p><A NAME="an_5:2">5:2</A>&nbsp;Atah wamek ara nz&#803;er belli nh&#803;emmel arraw n R&#803;ebbi : ma nh&#803;emmel Sidi R&#803;ebbi yerna nxeddem lumur&#803;at-is.  </p> 
<p><A NAME="an_5:3">5:3</A>&nbsp;Axat&#803;er ma nh&#803;emmel Sidi R&#803;ebbi ilaq a neh&#803;rez lumur&#803;at-is ; lumur&#803;at-is ur z&#803;z&#803;ayit ara, </p> 
<p><A NAME="an_5:4">5:4</A>&nbsp;axat&#803;er arraw n Sidi R&#803;ebbi &#611;elben ddunit, ayen s wacu i ne&#611;leb ddunit, d liman-nne&#611; di Sidna &#400;isa.  </p> 
<p><A NAME="an_5:5">5:5</A>&nbsp;Anwa i g&#611;elben ddunit ? D wid yumnen belli &#400;isa d Mmi-s n R&#803;ebbi. </p> 
<p><A NAME="an_5:6">5:6</A>&nbsp;&#400;isa Lmasih&#803;, d win akken i d-yusan &#611;er ddunit s waman d idammen, mac&#780;c&#780;i kan s waman n we&#611;d&#803;as-is lame&#603;na s waman akk-d idammen-is yuzzlen mi gemmut fell-ane&#611; ; yerna d R&#803;r&#803;uh&#803; iqedsen i d-icehden fell-as axat&#803;er R&#803;r&#803;uh&#803; iqedsen, d R&#803;r&#803;uh&#803; n tidet&#806;.  </p> 
<p><A NAME="an_5:7">5:7</A>&nbsp; R&#803;r&#803;uh&#803; iqedsen, aman d idammen, di tlata yid-sen beggnen-d tidet&#806;-agi. </p> 
<p><A NAME="an_5:9">5:9</A>&nbsp;Ma yella cchada n yemdanen tet&#806;waqbel, cchada n Sidi R&#803;ebbi tugar tin n yemdanen ; axat&#803;er d Sidi R&#803;ebbi s yiman-is i d-icehden &#611;ef Mmi-s.  </p> 
<p><A NAME="an_5:10">5:10</A>&nbsp;Win yumnen s Mmi-s n R&#803;ebbi, yes&#603;a t&#806;but deg wul-is, ma d win ur numin ara, yerra Sidi R&#803;ebbi d akeddab imi ur yumin ara s wayen i d-iched R&#803;ebbi &#611;ef Mmi-s.  </p> 
<p><A NAME="an_5:11">5:11</A>&nbsp;Cchada-yagi t&#806;-t&#806;udert n dayem i &#611;-d-yefka Sidi R&#803;ebbi, tudert-agi di Mmi-s i tella. </p> 
<p><A NAME="an_5:12">5:12</A>&nbsp;Win yumnen s Mmi-s n R&#803;ebbi yes&#603;a tudert ; win ur numin ara s Mmi-s n R&#803;ebbi ur yes&#603;i ara tudert.  </p> 
<p><A NAME="an_5:13">5:13</A>&nbsp;Ayagi uri&#611;-awen-t-id iwakken at&#806;-t&#806;ez&#803;rem belli tes&#603;am tudert n s&#803;s&#803;eh&#803; yet&#806;dumun, kunwi yumnen s Mmi-s n R&#803;ebbi.  </p> 
<p><A NAME="an_5:14">5:14</A>&nbsp;Tura atah let&#806;kal i nes&#603;a &#611;ur&#803;-es : ma nessuter-as kra yellan di leb&#611;i-s, yet&#806;h&#803;essis-a&#611;-d ; </p> 
<p><A NAME="an_5:15">5:15</A>&nbsp;ma yella nez&#803;ra belli yet&#806;h&#803;essis-a&#611;-d, kra n wayen ara s nessuter, neh&#803;sa belli yewwed&#803;-a&#611;-d.  </p> 
<p><A NAME="an_5:16">5:16</A>&nbsp;Ma yella win yez&#803;ran gma-s yedneb yili ddnub-is ur yet&#806;t&#806;awi ara &#611;er lmut, ilaq ad yed&#603;u &#611;er Sidi R&#803;ebbi, net&#806;t&#806;a a s-d-yefk tudert ; nni&#611;-ed ayagi &#611;ef wid ixeddmen ddnub ur net&#806;t&#806;awi ara &#611;er lmut. Yella ddnub yet&#806;t&#806;awin &#611;er lmut lame&#603;na mac&#780;c&#780;i &#611;ef wid ixeddmen ddnub-agi i wen-d-nni&#611; at&#806;-t&#806;ed&#603;um. </p> 
<p><A NAME="an_5:17">5:17</A>&nbsp;Kra yellan d lbat&#803;el, d ddnub, me&#603;na llan ddnubat ur net&#806;t&#806;awi ara &#611;er lmut.  </p> 
<p><A NAME="an_5:18">5:18</A>&nbsp;Nez&#803;ra belli kra n wid yellan d arraw n Sidi R&#803;ebbi ur t&#806;&#603;icin ara di ddnub ; me&#603;na Mmi-s n R&#803;ebbi yet&#806;&#603;assa fell-asen yerna Ccit&#803;an ur yezmir ara a ten-yennal. </p> 
<p><A NAME="an_5:19">5:19</A>&nbsp;Nez&#803;ra belli d arraw n Sidi R&#803;ebbi i nella, ma d ddunit te&#611;li ger ifassen n wemcum.  </p> 
<p><A NAME="an_5:20">5:20</A>&nbsp;Nez&#803;ra da&#611;en Mmi-s n R&#803;ebbi yusa-d &#611;er ddunit yefka-ya&#611;-d lefhama s wayes ara nissin R&#803;ebbi n t&#806;idet&#806;. Deg-s i net&#803;t&#803;ef s yisem n Mmi-s &#400;isa Lmasih&#803; ; d net&#806;t&#806;a i d R&#803;ebbi n s&#803;s&#803;eh&#803;, i t&#806;-t&#806;udert yet&#806;dumun.  </p> 
<p><A NAME="an_5:21">5:21</A>&nbsp;Ay ilmez&#803;yen, h&#803;adret at&#806;-t&#806;&#603;ebdem ir&#803;ebbiten n lekdeb.  </p> 
<p><HR>
<CENTER>
<A HREF="jo2.htm">Next: 2 John</A></CENTER>
</BODY>
</HTML>
