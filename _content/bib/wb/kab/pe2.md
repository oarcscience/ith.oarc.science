[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Kabyle Bible: 2 Peter

<span id="an_1:1">1:1</span> Nekk Semɛun Buṭrus, d aqeddac, d amceggeɛ n
Ɛisa Lmasiḥ, i wid akk yesɛan liman am nukni, s lḥeqq n Sidi Ṛebbi
Illu-nneɣ akk-d umsellek nneɣ Ɛisa Lmasiḥ.

<span id="an_1:2">1:2</span> Ṛṛeḥma ț-țalwit a wen-d tețțunefkent s
tugeț, s tmusni n Sidi Ṛebbi akk-d Ssid-nneɣ Ɛisa.

<span id="an_1:3">1:3</span> Tazmert n Sidi Ṛebbi tefka yaɣ-ed ayen akk
ilaqen i tudert d ṭṭaɛa ; yis i ɣ-d-isbeggen win akken i ɣ-ixtaṛen s
ṛṛeḥma-s ț-țmanegt-is.

<span id="an_1:4">1:4</span> Yis-sent daɣen i ɣ-d-tețțunefkent lemɛahdat
yesɛan azal d ameqqran, iwakken s tmanegt-agi-ines akk-d ṛṛeḥma-s,
aț-țekkim di lecɣal n Sidi Ṛebbi, aț-țbeɛdem ɣef ṭṭmeɛ ițțawin ɣer
lefsad n ddunit.

<span id="an_1:5">1:5</span> Ɣef ayagi, ǧehdet, ẓewṛet iwakken aț-țernum
i liman-nwen tikli yeṣfan, i tikli yeṣfan tamusni ;

<span id="an_1:6">1:6</span> i tmusni rnut ḥekmet deg yiman nwen,
ṣebṛet, i ṣṣbeṛ rnut ṭṭaɛa,

<span id="an_1:7">1:7</span> i ṭṭaɛa tagmaț, i tegmaț leḥmala.

<span id="an_1:8">1:8</span> Ma yella wannect-agi deg-wen s tugeț, ur
tețțilim ara d imeɛdazen, yerna ur tețɣimim ara mbla tamusni n Ssid-nneɣ
Ɛisa Lmasiḥ.

<span id="an_1:9">1:9</span> Ma d win ixuṣṣen deg wannect-agi, am
uderɣal isferfuden, ur ițwali ara, ițțu akk ddnubat-is iɛeddan i
s-isemmeḥ Sidi Ṛebbi.

<span id="an_1:10">1:10</span> Ay atmaten, ẓewṛet, sǧehdet iman-nwen deg
wannect-agi imi d Sidi Ṛebbi i wen-d-issawlen, d nețța i kkun-ixtaṛen.
Ma txedmem ayagi, ur tɣellim ara.

<span id="an_1:11">1:11</span> S wakka daɣen ara wen-teldi tewwurt
iwakken aț-țkecmem ɣer tgeldit ițdumun n Ssid-nneɣ Ɛisa Lmasiḥ,
amsellek-nneɣ.

<span id="an_1:12">1:12</span> A wen-d-țɛawadeɣ dayem annect-agi meṛṛa
ɣas akken tesnem tideț-agi yerna teṭṭfem deg-s.

<span id="an_1:13">1:13</span> Skud mazal-iyi ddreɣ, ilaq-iyi a
kkun-nhuɣ iwakken ur tɣeflem ara.

<span id="an_1:14">1:14</span> Axaṭer ẓriɣ belli qṛib ad ṛuḥeɣ si
ddunit-agi, am akken i yi-d-ixebbeṛ Ssid-nneɣ Ɛisa Lmasiḥ ;

<span id="an_1:15">1:15</span> daymi i xeddmeɣ ayen iwumi zemreɣ iwakken
ɣas mmuteɣ, a d-temmektim ayen akk i wen slemdeɣ.

<span id="an_1:16">1:16</span> Mačči ț-țimucuha i wen-d newwi mi i
wen-d-neḥka ɣef tezmert n Ssid-nneɣ Ɛisa Lmasiḥ ț-țuɣalin-is, meɛna s
wallen-nneɣ i nwala tamanegt-is.

<span id="an_1:17">1:17</span> Nella yid-es asm' akken i s-d isbeggen
Baba Ṛebbi ccan ț-țezmert, asm' akken i d-inṭeq Bab n tmanegt s
imeslayen-agi : Wagi d Mmi eɛzizen deg-s i gella lfeṛḥ-iw.

<span id="an_1:18">1:18</span> Sṣut-agi i d-ikkan seg igenni, nesla-yas
s yiman-nneɣ mi nella yid-es deg udrar iqedsen,

<span id="an_1:19">1:19</span> yerna numen s wayen i ɣ-d xebbṛen lenbiya
di tira iqedsen belli ț-țideț ; nenha-kkun aț-țerrem ddehn nwen
ɣuṛ-sent, axaṭer ț-țaftilt iceɛlen di ṭṭlam alamma yuli wass, alamma
ifeǧǧeǧ yitri n ṣṣbeḥ deg ulawen nwen.

<span id="an_1:20">1:20</span> Uqbel kullec, ẓret belli imeslayen akk i
d-nnan lenbiya, yuran di tektabt iqedsen, ur d-kkin ara s ɣuṛ-sen ;

<span id="an_1:21">1:21</span> axaṭeṛ ulac ayen i d-xebbṛen s
tmusni-nsen nutni, meɛna s tezmert n Ṛṛuḥ iqedsen i d-nnan imeslayen i
d-ikkan s ɣuṛ Sidi Ṛebbi.

<span id="an_2:1">2:1</span> Si zik llan lenbiya n lekdeb ger lɣaci,
akken daɣen ara d-kkren gar-awen wid ara kkun-iɣuṛṛen s uselmed-nsen. A
d-skecmen tamusni-nsen n lekdeb d usexṛeb, ad nekṛen ula d amsellek i
ten-id-icufɛen ; s wakka ara d-sseɣlin ɣef yiman-nsen tawaɣit ur bnin
fell-as.

<span id="an_2:2">2:2</span> Ɣas akken ffɣen i webrid, aṭas ara
ten-iḍefṛen, ɣef ddemma-nsen ara ițwargem webrid n tideț ;

<span id="an_2:3">2:3</span> a ten-yawi ṭṭmeɛ, a wen kellxen s imeslayen
n lekdeb ; meɛna nnger-nsen ur ițɛeṭṭil ara, tawaɣit tețṛaǧu-ten.

<span id="an_2:4">2:4</span> Teẓram belli Sidi Ṛebbi ur iḥunn ara ɣef
lmalayekkat yeffɣen i webrid, meɛna iḍeggeṛ-iten ɣer tesraft lqayen n
ṭṭlam anda țwaqnent, țṛaǧunt lḥisab.

<span id="an_2:5">2:5</span> Ur iḥunn ara daɣen ɣef yemdanen n zzman
aqdim asm' akken i sen-d iceggeɛ lḥemla n waman i lɣaci amcum ; issemneɛ
seg-sen anagar Sidna Nuḥ ițbecciṛen lḥeqq n Sidi Ṛebbi, akk-d sebɛa n
yemdanen yid-es.

<span id="an_2:6">2:6</span> Iɛuqeb timdinin n Sudum d Gumuṛ,
issenger-itent, isxeḍ-itent s tmes, yerra-tent d iɣed ; ifka-d ayagi d
lemtel i yemcumen iwakken ad ẓren d acu i ten-ițṛaǧun.

<span id="an_2:7">2:7</span> Issemneɛ anagar Luṭ yellan d aḥeqqi,
yemmuɣbnen ɣef yir lecɣal n lɣaci amcum yellan di zzman-is.

<span id="an_2:8">2:8</span> Argaz-agi aḥeqqi ițɛicin gar-asen, itețț-it
wul-is ɣef ayen i gsell d wayen țwalint wallen-is yal ass, ɣef yir tikli
nsen d yir lecɣal-nsen.

<span id="an_2:9">2:9</span> S wakka Sidi Ṛebbi yeẓra amek ara isellek
di teswiɛin iweɛṛen imdanen i gțeklen fell-as ; ma d imcumen a ten-yerr
ɣer rrif i lɛiqab i d-iteddun ass n lḥisab.

<span id="an_2:10">2:10</span> Ad iɛaqeb widak-nni i gxeddmen lefsad,
ițnadin anagar lebɣi n tnefsit-nsen, imi ur țțaken ara lqima i lhiba n
Sidi Ṛebbi. Ur țqadaṛen ara, qebbḥen, ur uggaden ara ad regmen ula d
lmalayekkat.

<span id="an_2:11">2:11</span> Ma d lmalayekkat yesɛan lqeḍra ț-țezmert
sennig wid yesselmaden lekdeb, ur sen-țarrant ara rregmat zdat Sidi
Ṛebbi.

<span id="an_2:12">2:12</span> Meɛna imdanen-agi țɛicin am lmal n lexla,
lhan kan i ṣṣyada, ur țxemmimen ara, reggmen ayen ur ssinen ; ad ɣlin di
tesraft n ddnubat nsen, ad mmuṛdsen akken ițmuṛdus lmal.

<span id="an_2:13">2:13</span> D lbaṭel zerɛen ara d-megren, țțafen
lfeṛḥ-nsen mi xeddmen ɛinani lebɣi n tnefsit-nsen. Sčuṛen d lɛib akk-d
lḥecma, yerna m' ara qqimen yid-wen ɣer lmakla, ur țsetḥin ara s
lehduṛ-nsen d ukellex-nsen.

<span id="an_2:14">2:14</span> Sṭamaɛen anagar yir tilawin iwakken ad
znun yid-sent ; ur ɛeggun ara di ddnubat i xeddmen, țɣuṛṛun imdanen ur
neǧhid ara di liman, ččuṛen d ṭṭmeɛ, ț-țarwa n deɛwessu.

<span id="an_2:15">2:15</span> Sǧan abrid n lewqam, ɛeṛqen mi tebɛen
abrid i gewwi Belɛam mmi-s n Biɛuṛ i gḥemmlen ad yerbeḥ idrimen s
lexdeɛ.

<span id="an_2:16">2:16</span> Lameɛna iḥeccem-it Sidi Ṛebbi, mi
d-issenṭeq ɣuṛ-es taɣyult tagugamt s ṣṣut n wemdan ; s wakka i t-iḥbes,
iwakken ur ițkemmil ara di yir ccɣel-is.

<span id="an_2:17">2:17</span> Imdanen-agi am tliwa iqquṛen, am usigna y

<span id="an_2:21">2:21</span> Axiṛ-asen i yemdanen-agi lemmer ur ssinen
ara abrid n lḥeqq, wala imi i t-ssnen uɣalen ṭṭaxṛen i lameṛ iqedsen i
sen-d-ițțucegɛen s ɣuṛ Sidi Ṛebbi.

<span id="an_2:22">2:22</span> Yedṛa yid-sen am akken yella di lemtul :
Ițțuɣal weqjun ɣer iriran-is ; qqaṛen daɣen : Ilef iwumi ssarden, yuɣal
imiren kan ad ixnunes deg waluḍ.

<span id="an_3:1">3:1</span> Ay iḥbiben, ațah tebṛaț-iw tis snat i
wen-d-uriɣ. Di snat yid-sent nudaɣ amek ara d-ssakiɣ di leɛqel nwen
ixemmimen iṣfan s uselmed-agi i wen-d-smektaɣ.

<span id="an_3:2">3:2</span> Bɣiɣ a d temmektim imeslayen i d-nnan
lenbiya iqedsen akk-d lameṛ n Ssid-nneɣ Ɛisa Lmasiḥ amsellek nneɣ, i
wen-slemden yakan imceggɛen n Sidi Ṛebbi.

<span id="an_3:3">3:3</span> Tazwara, ilaq aț-țeẓrem belli deg ussan
ineggura a d-kkren yemdanen ara iɛicen s lebɣi n tnefsit-nsen, yerna ad
tmesxiṛen fell-awen ;

<span id="an_3:4">3:4</span> a wen-d-qqaṛen : anaɣ yenna-yawen a
d-uɣaleɣ, ihi anda yella tura ? Lejdud-nneɣ ɛeddan mmuten, ulac ayen i
gbeddlen seg wasmi i d-texleq ddunit.

<span id="an_3:5">3:5</span> Țțun belli di zzman aqdim asmi i d-ixleq
Sidi Ṛebbi igenwan d lqaɛa ; s wawal-is i d-issufeɣ lqaɛa seg waman ;

<span id="an_3:6">3:6</span> S wawal-is daɣen i gessenger ddunit s
lḥemla n waman.

<span id="an_3:7">3:7</span> Ula d igenwan d lqaɛa n tura s wawal-is
daɣen i ten-ihegga iwakken a ten-issenger s tmes ass n lḥisab asm' ara
iɛaqeb wid ur nḍuɛ ara Sidi Ṛebbi.

<span id="an_3:8">3:8</span> Ay iɛzizen ! Ɣuṛ-wat aț-țețțum ayagi : ɣer
Sidi Ṛebbi alef n iseggasen am yiwen wass, yiwen wass am alef n
iseggasen.

<span id="an_3:9">3:9</span> Sidi Ṛebbi ur ițɛeṭṭil ara ad ixdem ayen i
d-yenna ; ɣas akken kra n yemdanen ɣilen iɛeṭṭel ; meɛna nețța d ṣṣbeṛ i
wen-iṣebbeṛ iwakken ur inegger ula yiwen deg-wen, yebɣa a d-tuɣalem akk
ɣer ubrid-is.

<span id="an_3:10">3:10</span> Ass n Sidi Ṛebbi a d-yas akken i d-ițțas
umakar. Igenwan ad negren s yiwen zzhir d ameqqran, ayen yellan deg
igenwan a t-tečč tmes, lqaɛa d wayen i ț-iɛemmṛen ad fnun.

<span id="an_3:11">3:11</span> Imi ayagi meṛṛa ad ifnu, acḥal i wen-ilaq
aț-țḍuɛem Sidi Ṛebbi, aț-țeṣfum di tikli-nwen !

<span id="an_3:12">3:12</span> Aṛǧut, xedmet lmeǧhud-nwen iwakken a
d-yeɛjel wass n Sidi Ṛebbi. Ass-nni i deg ara tekker tmes deg igenwan, i
deg ara yefsi kra n wayen yellan deg-sen.

<span id="an_3:13">3:13</span> Meɛna nețṛaǧu am akken i ɣ-t-id-iɛuhed
Sidi Ṛebbi : Igenwan d lqaɛa imaynuten ( ijdiden ), i deg ara izdeɣ
lḥeqq.

<span id="an_3:14">3:14</span> Daymi ay iɛzizen, deg uṛaǧu-agi tețṛaǧum
ḥeṛset iman-nwen iwakken a kkun-id-yaf di lehna, zeddigit, mbla lɛib.

<span id="an_3:15">3:15</span> Ḥṣut belli ṣṣbeṛ ameqqran n Sidi Ṛebbi, d
leslak-nwen ! Am akken i wen-t-id-yura gma-tneɣ eɛzizen Bulus s tmusni i
s-d-ițțunefken.

<span id="an_3:16">3:16</span> D ayen i wen-d-iqqaṛ daɣen di mkul tabṛaț
i deg i d-immeslay ɣef temsalin-agi. Llan deg-sent imeslayen iweɛṛen i
lefhama, daymi imdanen ur neǧhid ara di liman, ixuṣṣen di lefhama,
sseɛwajen lmeɛna-nsen akken i sseɛwajen ula ț-țira nniḍen, ayagi
xeddmen-t i nnger-nsen.

<span id="an_3:17">3:17</span> A wid eɛzizen, kunwi yeslan s wannect-agi
meṛṛa, ḥadret ɣef yiman-nwen, ɣuṛ-wat a kkun-ɣuṛṛen yemcumen ur numin
ara s Sidi Ṛebbi, a kkun-sbeɛden ɣef ubrid-is i deg teṭṭfem.

<span id="an_3:18">3:18</span> Lameɛna nnernit di tmusni d ṛṛeḥma n
Ssid-nneɣ Ɛisa Lmasiḥ, Amsellek-nneɣ. I nețța tamanegt am ass-a am ussan
i d-iteddun i dayem. Amin !

------------------------------------------------------------------------

[Next: 1 John](jo1)
