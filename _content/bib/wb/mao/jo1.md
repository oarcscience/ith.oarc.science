[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Maori Bible: 1 John

<span id="an_1:1">1:1</span> ¶ Ko te mea o te timatanga, ko ta matou i
rongo ai, ko ta o matou kanohi i kite ai, ko ta matou i titiro atu ai,
ko ta o matou ringaringa i whawha atu ai, ko nga mea o te Kupu o te ora;

<span id="an_1:2">1:2</span> I whakakitea mai hoki te ora, a kite ana
matou, na ka whakaatu nei, ka kauwhau nei ki a koutou i te ora tonu, i
tera i te Matua i mua, a kua whakakitea mai nei ki a matou;

<span id="an_1:3">1:3</span> Ko ta matou ra i kite ai, i rongo ai, e
kauwhautia atu nei e matou ki a koutou, kia whakahoatia ai koutou ki a
matou: na, ko to tatou whakahoanga kei te Matua, kei tana Tama hoki, kei
a Ihu Karaiti.

<span id="an_1:4">1:4</span> Na ka tuhituhia atu nei enei mea e matou ki
a koutou, kia tino nui ai to koutou hari.

<span id="an_1:5">1:5</span> ¶ Ko te korero ano tenei i rongo ai matou
ki a ia, a ka korerotia atu nei e matou ki a koutou, na, he marama te
Atua, kahore rawa hoki he pouri i a ia.

<span id="an_1:6">1:6</span> Ki te mea tatou e whakahoa ana tatou ki a
ia, me te haere ano tatou i te pouri, e korero teka ana tatou, ehara
hoki i te pono ta tatou e mahi nei;

<span id="an_1:7">1:7</span> Ki te haere ia tatou i te marama, me ia
hoki e noho nei i te marama, na ka whakahoa tatou tetahi ki tetahi, e
horoia ana ano o tatou hara katoa e nga toto o tana Tama, o Ihu Karaiti.

<span id="an_1:8">1:8</span> ¶ Ki te mea tatou kahore o tatou hara, e
whakapohehe ana tatou i a tatou ano, a kahore te pono i roto i a tatou.

<span id="an_1:9">1:9</span> Ki te whaki tatou i o tatou hara, e pono
ana ia, e tika ana, a ka murua e ia o tatou hara, ka horoia atu hoki o
tatou he katoa.

<span id="an_1:10">1:10</span> Ki te mea tatou kahore tatou i hara, ka
meinga ia he kaikorero teka, kahore hoki tana kupu i roto i a tatou.

<span id="an_2:1">2:1</span> ¶ E aku tamariki nonohi, ka tuhituhi atu
nei ahau i enei mea ki a koutou, kia kaua ai koutou e hara. A ki te hara
tetahi, he kaikorero mo tatou kei te Matua, ko Ihu Karaiti, ko te tika:

<span id="an_2:2">2:2</span> Ko ia ano te whakamarie mo o tatou hara:
ehara i te mea mo o tatou anake, engari mo o te ao katoa.

<span id="an_2:3">2:3</span> ¶ Ma konei hoki tatou ka matau ai kua matau
tatou ki a ia, ki te puritia e tatou ana ture.

<span id="an_2:4">2:4</span> Ki te mea tetahi, Kua matau ahau ki a ia, a
kahore e pupuri i ana ture, he tangata teka ia, kahore hoki te pono i
roto i a ia.

<span id="an_2:5">2:5</span> Ko te tangata e pupuri ana i tana kupu, kua
tino rite pu i a ia te aroha o te Atua: ma konei tatou ka matau ai kei
roto tatou i a ia:

<span id="an_2:6">2:6</span> Ko te tangata e mea ana e noho ana ia i
roto i a ia, ko te tikanga tenei mana, kia rite tana haere ki ta tera.

<span id="an_2:7">2:7</span> ¶ E oku teina, ehara i te ture hou taku e
tuhituhi atu nei ki a koutou, engari he ture tawhito, ko tera i a koutou
o te timatanga iho ra ano: ko te ture tawhito ko te kupu kua rongo ra
koutou.

<span id="an_2:8">2:8</span> Na, he ture hou taku e tuhituhi atu nei, he
mea pono i a ia, i a koutou hoki, e mahea atu ana hoki te pouri, a kua
whiti ke mai te marama pono.

<span id="an_2:9">2:9</span> Ko te tangata e mea ana kei te marama ia, a
e mauahara ana ki tona teina, kei roto ia i te pouri a tae noa mai nei.

<span id="an_2:10">2:10</span> Ko te tangata e aroha ana ki tona teina,
e noho ana ia i roto i te marama, kahore hoki he tutukitanga waewae i
roto i a ia.

<span id="an_2:11">2:11</span> Ko te tangata ia e mauahara ana ki tona
teina, kei te pouri ia, e haere ana ia i roto i te pouri, kahore hoki
ona matauranga e haere ana ia ki hea, no te mea kua matapotia ona kanohi
e te pouri.

<span id="an_2:12">2:12</span> ¶ Ka tuhituhi atu nei ahau ki a koutou, e
nga tamariki nonohi, no te mea kua murua o koutou hara, he whakaaro hoki
ki tona ingoa.

<span id="an_2:13">2:13</span> Ka tuhituhi atu nei ahau ki a koutou, e
nga matua, no te mea kua matau koutou ki a ia, ara ki to te timatanga.
Ka tuhituhi atu ahau ki a koutou, e nga taitamariki, no te mea kua hinga
i a koutou te wairua kino. Ka tuhituhi atu ahau ki a koutou, e nga
tamariki nohinohi, no te mea kua matau koutou ki te Matua.

<span id="an_2:14">2:14</span> I tuhituhi atu ai ahau ki a koutou, e nga
matua, no te mea kua matau koutou ki a ia, ara ki to te timatanga. I
tuhituhi atu ai ahau ki a koutou, e nga taitamariki, no te mea he kaha
koutou, e mau ana hoki te kupu a te Atua i roto i a koutou, a k ua hinga
i a koutou te wairua kino.

<span id="an_2:15">2:15</span> Kaua e aroha ki te ao, kaua ano hoki ki
nga mea o te ao. Ki te aroha tetahi ki te ao, kahore te aroha o te Matua
i roto i a ia.

<span id="an_2:16">2:16</span> Ko nga mea katoa hoki i te ao, te hiahia
o te kikokiko, te hiahia o nga kanohi, me te whakapehapeha ki o te ao
mea, ehara i te Matua, engari no te ao.

<span id="an_2:17">2:17</span> E pahemo atu ana hoki te ao, me tona
hiahia: tena ko te tangata e mea ana i ta te Atua e pai ai, e noho tonu
ana ia a ake ake.

<span id="an_2:18">2:18</span> ¶ E nga tamariki nonohi, ko te haora
whakamutunga tenei: ka rite hoki ki ta koutou i rongo ai, e haere mai
ana te anatikaraiti; na, kua tokomaha nei nga anatikaraiti; ma konei
tatou ka matau ai ko te haora whakamutunga tenei.

<span id="an_2:19">2:19</span> I haere atu ratou i roto i a tatou, ehara
ia i te mea no tatou ratou; mehemea hoki no tatou ratou, kua noho tonu
ki a tatou: otiia kua haere atu ratou kia whakakitea ai ehara ratou
katoa i a tatou.

<span id="an_2:20">2:20</span> ¶ Na he whakawahinga ano to koutou na te
Mea Tapu; e matau ana ano hoki koutou ki nga mea katoa.

<span id="an_2:21">2:21</span> Ehara i te mea i tuhituhi atu ai ahau ki
a koutou no te mea kahore koutou e matau ki te pono, engari no te mea e
matau ana koutou, no te mea hoki kahore he teka i puta ake i te pono.

<span id="an_2:22">2:22</span> Ko wai koia te tangata teka? he teka
ianei ko te tangata e mea ana, Ehara a Ihu i te Karaiti? Ko te
anatikaraiti tenei, ko te tangata e whakakahore ana ki te Matua, ki te
Tama.

<span id="an_2:23">2:23</span> Ko nga tangata katoa e whakakahore ana ki
te Tama, kahore te Matua i a ratou: ko te tangata e whakaae ana ki te
Tama, kei a ia ano hoki te Matua.

<span id="an_2:24">2:24</span> Na, kia mau ki roto ki a koutou ta koutou
i rongo ai no te timatanga ra ano. Ki te mea ka mau i roto i a koutou ta
koutou i rongo ai no te timatanga ra ano, e mau ano koutou i roto i te
Tama, i roto ano hoki i te Matua.

<span id="an_2:25">2:25</span> Ko te mea ano hoki tenei i whakaaria mai
nei e ia ki a tatou, ko te ora tonu.

<span id="an_2:26">2:26</span> I tuhituhia atu e ahau enei mea ki a
koutou, mo te hunga e mea ana ki te whakapohehe i a koutou.

<span id="an_2:27">2:27</span> Otiia e mau ana ano i roto i a koutou
tana whakawahinga kua riro na i a koutou: kahore hoki o koutou mea e
whakaakona ai koutou e tetahi: ko tana whakawahinga ia e whakaako na i a
koutou ki nga mea katoa, he pono tonu, kahore hoki he teka, kia r ite ra
ki tana i whakaako ai i a koutou to koutou mau ki roto ki a ia.

<span id="an_2:28">2:28</span> ¶ Na inaianei, e nga tamariki nohinohi,
kia mau ki roto ki a ia; kia whai maiatanga ai tatou ina puta mai ia,
kei whakama hoki ki a ia ina tae mai ia.

<span id="an_2:29">2:29</span> Ki te matau koutou he tika ia, ka matau
koutou he mea whanau nana nga tangata katoa e mea ana i te tika.

<span id="an_3:1">3:1</span> ¶ Kia kite koutou i te tikanga o te aroha i
homai nei e te Matua ki a tatou, ara kia huaina tatou he tamariki na te
Atua! he pera hoki tatou, koia te ao te matau ai ki a tatou, kahore hoki
i matau ki a ia.

<span id="an_3:2">3:2</span> E nga hoa aroha, he tamariki tatou na te
Atua inaianei; a kahore ano i kitea noatia he aha ranei tatou a mua: ia,
ka rite tatou ki a ia; ka kite hoki tatou i a ia, i tona ahua ake ano.

<span id="an_3:3">3:3</span> Na ki te mea kei tetahi tenei tumanako ki a
ia, ka tahia atu e ia ona he, kia rite ai ki a ia kahore nei he he.

<span id="an_3:4">3:4</span> ¶ Ko te tangata e mea ana i te hara, he
takahi tana i te ture: he takahi hoki te hara i te ture.

<span id="an_3:5">3:5</span> E matau ana ano koutou i whakakitea mai ia
hei waha atu i o tatou hara; kahore ano hoki he hara i roto i a ia.

<span id="an_3:6">3:6</span> Ko te tangata e mau ana i roto i a ia e
kore e hara: ko te tangata e hara ana, kahore i kite i a ia, kahore ano
i matau ki a ia.

<span id="an_3:7">3:7</span> E aku tamariki nonohi, kei whakapohehetia
koutou e etahi: ko te tangata e mea ana i te tika, he tika ano ia, pera
hoki me tera e tika ana.

<span id="an_3:8">3:8</span> Ko te tangata e mea ana i te hara, no te
rewera ia; he hara hoki to te rewera no te timatanga ra ano. Mo konei te
Tama a te Atua i whakakitea mai ai, kia whakakahoretia ai e ia nga mahi
a te rewera.

<span id="an_3:9">3:9</span> Ko te tangata kua whanau i te Atua e kore e
mea i te hara; no te mea e mau ana tana purapura i roto i a ia; e kore
hoki e ahei i a ia te hara, no te mea kua whanau ia i te Atua.

<span id="an_3:10">3:10</span> Ma konei ka kitea ai nga tamariki a te
Atua me nga tamariki a te rewera: ko te tangata e kore e mahi i te tika,
ehara ia i te Atua, me ia ano hoki e kore e aroha ki tona teina.

<span id="an_3:11">3:11</span> ¶ Ko te korero hoki tenei i rongo ai
koutou no te timatanga, kia aroha tatou tetahi ki tetahi.

<span id="an_3:12">3:12</span> Kaua ra e pera me Kaina; no te wairua
kino nei ia, a kohurutia ana e ia tona teina. Na te aha hoki ia i kohuru
ai i a ia? No te mea he kino ana mahi, ko a tona teina ia he tika.

<span id="an_3:13">3:13</span> Kaua e miharo, e oku teina, ki te kino te
ao ki a koutou.

<span id="an_3:14">3:14</span> ¶ E matau ana tatou kua whiti tatou i te
mate ki te ora, no te mea e aroha ana tatou ki nga teina. Ko te tangata
kahore e aroha ki te teina, e noho ana ia i roto i te mate.

<span id="an_3:15">3:15</span> Ko te tangata e mauahara ana ki tona
teina, he kaipatu tangata ia: ka matau hoki koutou, ko te kaipatu
tangata kahore he ora tonu e mau ana i roto i a ia.

<span id="an_3:16">3:16</span> Na konei tatou i matau ai ki te aroha, i
tuku atu hoki ia i a ia kia mate mo tatou: he tika ano kia tukua tatou e
tatou ano ki te mate mo nga teina.

<span id="an_3:17">3:17</span> Ko te tangata ia ia ia nei nga oranga o
tenei ao, a ka kite e matea ana tetahi mea e tona teina, na ka tutakina
iho e ia tona ngakau aroha ki a ia, e mau pehea ana te aroha o te Atua i
roto i a ia?

<span id="an_3:18">3:18</span> E aku tamariki nonohi, kaua e waiho ma te
kupu, ma te arero te aroha; engari ma te mahi, ma te pono.

<span id="an_3:19">3:19</span> Ma konei hoki tatou ka matau ai no te
pono tatou, ka whakau ai hoki i o tatou ngakau i tona aroaro.

<span id="an_3:20">3:20</span> ¶ Ki te mea ka whakahe mai o tatou ngakau
i a tatou, nui atu te Atua i o tatou ngakau; e matau ana ano ia ki nga
mea katoa.

<span id="an_3:21">3:21</span> E nga hoa aroha, ki te kore o tatou
ngakau e whakahe i a tatou, ka maia tatou ki te Atua;

<span id="an_3:22">3:22</span> A, ko te mea e inoia ana e tatou, ka
homai e ia ki a tatou, no te mea e pupuri ana tatou i ana ture, e mea
ana hoki i nga mea e ahuareka ana ki tana titiro.

<span id="an_3:23">3:23</span> ¶ Ko tana ture ano tenei, kia whakapono
tatou ki te ingoa o tana Tama, o Ihu Karaiti, kia aroha ano tetahi ki
tetahi, kia rite ano ki te ture i homai e ia ki a tatou.

<span id="an_3:24">3:24</span> Na, ko te tangata e pupuri ana i ana
ture, e mau ana i roto i a ia me ia ano i roto i a ia. na konei ano
tatou i matau ai e mau ana ia i roto i a tatou, na te Wairua kua homai
nei e ia ki a tatou.

<span id="an_4:1">4:1</span> ¶ E nga hoa aroha, kaua e whakapono atu ki
nga wairua katoa, engari me whakamatau nga wairua no te Atua ranei; he
tokomaha hoki nga poropiti teka kua haere mai ki te ao.

<span id="an_4:2">4:2</span> Ma konei koutou ka matau ai ki te Wairua o
te Atua: ko nga wairua katoa e whakaae ana i haere mai a Ihu Karaiti i
te kikokiko, no te Atua era:

<span id="an_4:3">4:3</span> Ko nga wairua katoa hoki kahore e whakaae i
haere mai a Ihu Karaiti i te kikokiko, ehara i te mea no te Atua: ko to
te anatikaraiti wairua ano tenei, i rongo nei koutou e haere mai ana; a
tenei ano kei te ao nei inaianei.

<span id="an_4:4">4:4</span> ¶ No te Atua koutou, e aku tamariki nonohi,
kua kaha ano koutou i a ratou: no te mea nui atu tenei i roto i a
koutou, i tera i roto i te ao.

<span id="an_4:5">4:5</span> No te ao ratou: na reira no te ao nei ano a
ratou korero, a e whakarongo ana te ao ki a ratou.

<span id="an_4:6">4:6</span> No te Atua tatou: ko te tangata e matau ana
ki te Atua, e whakarongo ana ia ki a tatou; ko te tangata ehara nei i ta
te Atua, e kore ia e whakarongo ki a tatou. Ma konei tatou ka matau ai
ki te wairua o te pono, ki te wairua o te he.

<span id="an_4:7">4:7</span> ¶ E nga hoa aroha, kia aroha tatou tetahi
ki tetahi: no te Atua hoki te aroha; ko te hunga katoa hoki e aroha ana,
kua whanau i te Atua, e matau ana hoki ki te Atua.

<span id="an_4:8">4:8</span> Ko te tangata kahore e aroha, kahore ia e
matau ki te Atua; he aroha hoki te Atua.

<span id="an_4:9">4:9</span> Na konei i kitea mai ai te aroha o te Atua
ki a tatou, na te mea kua tonoa mai e te Atua tana Tama kotahi ki te ao,
kia ora ai tatou i a ia.

<span id="an_4:10">4:10</span> Ko te aroha tenei, ehara i te mea ko
tatou kua aroha ki te Atua, engari ko ia kua aroha ki a tatou, a tonoa
mai ana e ia tana Tama hei whakamarie mo o tatou hara.

<span id="an_4:11">4:11</span> E nga hoa aroha, ki te mea i penei te
aroha o te Atua ki a tatou, he tika ano hoki kia aroha tatou tetahi ki
tetahi.

<span id="an_4:12">4:12</span> Kahore he wa i kite ai tetahi i te Atua.
Ki te aroha tatou tetahi ki tetahi, e noho ana te Atua i roto i a tatou,
kua rite pu ano tona aroha i roto i a tatou.

<span id="an_4:13">4:13</span> Na konei tatou i matau ai e noho ana
tatou i roto i a ia, me ia i roto i a tatou, na te mea kua homai e ia ta
tona Wairua ki a tatou.

<span id="an_4:14">4:14</span> ¶ Kua kite ano matou, ka whakaatu nei ano
hoki, i tonoa mai te Tama e te Matua hei Kaiwhakaora mo te ao.

<span id="an_4:15">4:15</span> Ko te tangata e whakaae ana ko Ihu te
Tama a te Atua, e noho ana te Atua i roto i a ia, me ia ano hoki i roto
i te Atua.

<span id="an_4:16">4:16</span> Kua matau nei ano hoki tatou, kua
whakapono ki te aroha o te Atua ki a tatou. He aroha te Atua, ko te
tangata hoki e noho ana i runga i te aroha e noho ana i roto i te Atua,
me te Atua ano hoki i roto i a ia.

<span id="an_4:17">4:17</span> ¶ Na konei te aroha i roto i a tatou i
rite pu ai, a ka whai maiatanga ano tatou a te ra whakawa: na te mea e
rite ana ki a ia tatou e noho nei i tenei ao.

<span id="an_4:18">4:18</span> Kahore he mataku i roto i te aroha:
engari ka maka te mataku ki waho e te aroha ina tino rite; no te mea he
mamae to te mataku. Ko te tangata hoki e mataku ana, kahore ia i tino
rite i roto i te aroha.

<span id="an_4:19">4:19</span> E aroha ana tatou ki a ia, no te mea ko
ia kua matua aroha ki a tatou.

<span id="an_4:20">4:20</span> Ki te mea tetahi, E aroha ana ahau ki te
Atua, a e mauahara ana ki tona teina, he tangata teka ia: ko te tangata
hoki kahore e aroha ki tona teina i kitea nei e ia, me pehea ka aroha ai
ia ki te Atua kahore nei i kitea e ia?

<span id="an_4:21">4:21</span> Kei a tatou ano hoki tenei ture, he mea
nana, Ko te tangata e aroha ana ki te Atua, kia aroha hoki ki tona
teina.

<span id="an_5:1">5:1</span> ¶ Ko nga tangata katoa e whakapono ana ko
Ihu te Karaiti, kua whanau i te Atua: ko nga tangata katoa ano hoki e
aroha ana ki te papa, e aroha ana ano ki tana whanau.

<span id="an_5:2">5:2</span> Ma konei tatou ka matau ai e aroha ana
tatou ki nga tamariki a te Atua, ma te mea ka aroha tatou ki te Atua, ka
pupuri ano i ana ture.

<span id="an_5:3">5:3</span> Ko te aroha hoki tenei ki te Atua, kia
pupuri tatou i ana ture: ehara hoki ana ture i te mea taimaha.

<span id="an_5:4">5:4</span> Ko nga mea katoa hoki kua whanau i te Atua
e kaha ana i te ao: ko te wikitoria hoki tenei e taea ai te ao, ko to
tatou whakapono.

<span id="an_5:5">5:5</span> Ko wai i kaha i te ao? ehara ianei i te
tangata e whakapono ana ko Ihu te Tama a te Atua?

<span id="an_5:6">5:6</span> ¶ Ko ia tenei i haere mai nei i runga i te
wai, i te toto, ko Ihu Karaiti; ehara i te mea i runga i te wai anake,
engari i runga i te wai, i te toto. Ko te Wairua hoki te kaiwhakaatu, he
pono hoki te Wairua.

<span id="an_5:7">5:7</span> Tokotoru hoki nga kaiwhakaatu i te rangi,
ko te Matua, ko te Kupu, ko te Wairua Tapu: kotahi ano enei tokotoru.

<span id="an_5:8">5:8</span> Tokotoru hoki nga kaiwhakaatu, i te whenua,
ko te Wairua, ko te wai, ko te toto: kotahi ano to ratou tokotoru.

<span id="an_5:9">5:9</span> Ki te whakaae atu tatou ki ta nga tangata
whakaatu, he nui ke ta te Atua whakaatu: ko ta te Atua whakaatu hoki
tenei, kua whakaaturia nei e ia mo tana Tama.

<span id="an_5:10">5:10</span> ¶ Ko te tangata e whakapono ana ki te
Tama a te Atua, kei roto i a ia te whakaatu: ko te tangata kahore e
whakapono ki te Atua, he whakateka tana ki a ia; no te mea kahore ia i
whakapono ki te whakaatu i whakaaturia mai nei e te Atua mo tana Tama.

<span id="an_5:11">5:11</span> Ko te whakaatu hoki tenei, ara kua homai
e te Atua ki a tatou te ora tonu; kei roto ano i tana Tama tenei ora.

<span id="an_5:12">5:12</span> Ko te tangata kei a ia te Tama, kei a ia
ano te ora; ko te tangata kahore nei i a ia te Tama a te Atua, kahore i
a ia te ora.

<span id="an_5:13">5:13</span> I tuhituhia atu ai e ahau enei mea ki a
koutou, kia matau ai koutou kei a koutou te ora tonu, ara ki a koutou e
whakapono nei ki te ingoa o te Tama a te Atua.

<span id="an_5:14">5:14</span> ¶ Ko to tatou maia ano tenei ki a ia, na
ki te inoia e tatou tetahi mea i a ia, tana i pai ai, ka whakarongo mai
ia ki a tatou:

<span id="an_5:15">5:15</span> Ki te mea hoki ka matau tatou e
whakarongo ana ia ki ta tatou e inoi ai, ka matau tatou kei a tatou nga
mea i inoia e tatou i a ia.

<span id="an_5:16">5:16</span> Ki te mea ka kite tetahi i tona teina e
hara ana, haunga te hara e mate ai ia, me inoi ia, a e homai he ora ki a
ia mo te hunga ehara nei to ratou i te hara e mate ai. Tera ano te hara
e mate ai: e kore ahau e mea kia inoi ia mo tera.

<span id="an_5:17">5:17</span> He hara nga he katoa: tenei ano tetahi
hara ehara nei i te mea e mate ai.

<span id="an_5:18">5:18</span> ¶ E matau ana tatou, na, ko te tangata
kua whanau ai te Atua kahore e hara; engari ka tiaki te tangata kua
whanau i te Atua i a ia ano, e kore hoki te wairua kino e pa ki a ia.

<span id="an_5:19">5:19</span> E matau ana tatou no te Atua tatou, kei
te takoto hoki te ao katoa i roto i te wairua kino.

<span id="an_5:20">5:20</span> Na e matau ana ano tatou kua tae mai te
Tama a te Atua, kua homai e ia ki a tatou he matauranga, kia mohio ai
tatou ki a ia, ki te mea pono; kei roto ano hoki tatou i a ia, i te mea
pono, ara i tana Tama, i a Ihu Karaiti. Ko te Atua pono tenei, ko te ora
tonu.

<span id="an_5:21">5:21</span> E aku tamariki nonohi, kia tupato koutou
ki nga whakapakoko. Amine.

------------------------------------------------------------------------

[Next: 2 John](jo2)
