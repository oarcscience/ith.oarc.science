<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: 2 Corinthians</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="co1">Previous</A>&nbsp;
<A HREF="gal">Next</A>&nbsp;
</CENTER>
<HR>
</p> <h3 align="center" align="center">Maori Bible: 2 Corinthians</h3> 
<p><A NAME="an_1:1">1:1</A>&nbsp;&#182; Na Paora, i paingia e te Atua hei apotoro ma Ihu Karaiti, na te teina hoki, na Timoti, ki te hahi a te Atua i Koriniti, ratou ko te hunga tapu katoa i Akaia puta noa:</p> 
<p><A NAME="an_1:2">1:2</A>&nbsp;Kia tau ki a koutou te aroha noa me te rangimarie, he mea na te Atua, na to tatou Matua, na te Ariki hoki, na Ihu Karaiti.</p> 
<p><A NAME="an_1:3">1:3</A>&nbsp;&#182; Kia whakapaingia te Atua, te Matua o to tatou Ariki, o Ihu Karaiti, te Matua o nga mahi tohu, te Atua o te whakamarie katoa;</p> 
<p><A NAME="an_1:4">1:4</A>&nbsp;Ko ia hoki te kaiwhakamarie i a matou i o matou paweratanga katoa, e taea ai e matou te whakamarie te hunga e pehia ana e te aha, e te aha, ma te whakamarie e whakamarie nei te Atua i a matou.</p> 
<p><A NAME="an_1:5">1:5</A>&nbsp;I te mea kei te hira tonu nga mamae o te Karaiti i roto i a matou, kei te pera ano te hira o to matou whakamarietanga i roto i a te Karaiti.</p> 
<p><A NAME="an_1:6">1:6</A>&nbsp;Na, ahakoa tukinotia matou, he mea tena kia whakamarietia ai, kia whakaorangia ai koutou; ahakoa ranei whakamarietia matou, he mea tena kia whakamarietia ai koutou, koia tena e mahi na, i a koutou ka whakaririka kau na ki aua mamae e mamae nei ho ki matou:</p> 
<p><A NAME="an_1:7">1:7</A>&nbsp;&#182; E u ana hoki to matou whakaaro ki a koutou, i te mohio iho, ka uru na koutou ki nga mamae, ka uru ano hoki koutou ki te whakamarietanga.</p> 
<p><A NAME="an_1:8">1:8</A>&nbsp;Kahore hoki matou e pai kia ngaro i a koutou, e oku teina, te paweratanga i tupono ki a matou i Ahia, te tino taimaha o te pehanga i a matou, nuku noa atu i to matou kaha, na poroporoaki ana matou ki te ora:</p> 
<p><A NAME="an_1:9">1:9</A>&nbsp;Ae, i roto ano i a matou te kupu mo te mate, kia kaua o matou whakaaro e u ki a matou ano, engari ki te Atua, ki te kaiwhakaara i te hunga mate:</p> 
<p><A NAME="an_1:10">1:10</A>&nbsp;Nana matou i whakaora i taua mate nui, a e whakaora ano ia: e u ana o matou whakaaro ki a ia, tera ia e whakaora tonu i a matou;</p> 
<p><A NAME="an_1:11">1:11</A>&nbsp;Me koutou hoki ka awhina tahi na ki ta koutou inoi mo matou; kia whakawhetai te tokomaha mo matou, mo te aroha noa na te tokomaha i homai ki a matou.</p> 
<p><A NAME="an_1:12">1:12</A>&nbsp;&#182; Ko ta matou whakamanamana hoki ko tenei, ko te whakaaetanga ake o to matou hinengaro, kei runga i te tapu, i te tapatahi o te Atua, ehara i te mea kei runga i to te kikokiko mohio, engari i to te Atua aroha noa, ta matou whakahaere i te ao, ki a koutou rawa ano ia.</p> 
<p><A NAME="an_1:13">1:13</A>&nbsp;Ehara hoki ta matou e tuhituhi atu nei ki a koutou i te mea ke i ta koutou e korero na i te pukapuka, e whakaae na; a e u ana toku whakaaro, e whakaae koutou taea noatia te mutunga;</p> 
<p><A NAME="an_1:14">1:14</A>&nbsp;Me koutou ano i whakaae mai na ko tetahi wahi ki a matou, ko matou ta koutou e whakamanamana ai, pera hoki me koutou, ko koutou ta matou e whakamanamana ai i te ra o to tatou Ariki, o Ihu.</p> 
<p><A NAME="an_1:15">1:15</A>&nbsp;&#182; Na, i toku whakapono ki tenei, i mea ahau kia haere atu i mua ra ki a koutou, kia rua ai painga ki a koutou;</p> 
<p><A NAME="an_1:16">1:16</A>&nbsp;Kia tika atu ma koutou na ki Makeronia, a kia hoki mai i Makeronia ki a koutou, a ma koutou e whakatika atu taku haere ki Huria.</p> 
<p><A NAME="an_1:17">1:17</A>&nbsp;Na, i ahau ka whakaaro i tenei, i hanga noa iho ranei toku ngakau? he whakaaro ranei no te kikokiko oku whakaaro e mea ai ahau, Ae, ae, kahore, kahore?</p> 
<p><A NAME="an_1:18">1:18</A>&nbsp;Otira i te mea he pono te Atua, ehara ta matou kupu ki a koutou i te ae, i te kahore.</p> 
<p><A NAME="an_1:19">1:19</A>&nbsp;Ko te Tama hoki a te Atua, ko Ihu Karaiti, i kauwhautia ra e matou i roto i a koutou, ara e ahau, e Hirawanu, e Timoti, ehara i te ae, i te kahore ranei, engari he ae i roto i a ia.</p> 
<p><A NAME="an_1:20">1:20</A>&nbsp;Pewhea ake hoki te maha o nga kupu homai a te Atua, kei roto tonu i a ia te ae; a ma roto mai hoki i a ia te Amine, hei kororia mo te Atua i roto i a tatou.</p> 
<p><A NAME="an_1:21">1:21</A>&nbsp;Na, ko te kaiwhakau i a matou me koutou i roto i a te Karaiti, ko te kaiwhakawahi i a tatou, ko te Atua;</p> 
<p><A NAME="an_1:22">1:22</A>&nbsp;Nana tatou i hiri, nana hoki i homai te wahi tuatahi, ara te Wairua ki roto ki o tatou ngakau.</p> 
<p><A NAME="an_1:23">1:23</A>&nbsp;Na, ka karanga ahau ki te Atua hei kaititiro mo toku wairua, he tohu naku i a koutou te haere wawe atu ai ahau ki Koriniti.</p> 
<p><A NAME="an_1:24">1:24</A>&nbsp;Ehara i te mea hei rangatira matou mo to koutou whakapono, engari hei hoa mahi matou i te hari mo koutou: na te whakapono hoki koutou i tu ai.</p> 
<p><A NAME="an_2:1">2:1</A>&nbsp;&#182; Otira kua takoto tenei i roto i ahau, kia kaua toku hokinga atu ki a koutou e waiho i runga i te pouri.</p> 
<p><A NAME="an_2:2">2:2</A>&nbsp;Na, ki te whakapouri hoki ahau i a koutou, ko wai hoki hei whakaora i toku ngakau? ko ia anake e whakapouritia nei e ahau.</p> 
<p><A NAME="an_2:3">2:3</A>&nbsp;A i tuhituhi atu ahau i taua mea nei ano ki a koutou, kei tae atu ahau, ka whakapouritia ahau e te hunga i tika nei ma ratou ahau e whakahari; i te u o toku whakaaro ki a koutou katoa, ko toku hari te hari o koutou katoa.</p> 
<p><A NAME="an_2:4">2:4</A>&nbsp;He nui hoki no te pouri, no te mamae o te ngakau, i tuhituhi atu ai ahau ki a koutou me nga roimata maha: ehara i te mea hei whakapouri i a koutou, engari kia matau ai koutou ki toku aroha e hira rawa nei ki a koutou.</p> 
<p><A NAME="an_2:5">2:5</A>&nbsp;&#182; Mehemea na tetahi i whakapouri, ehara i te mea e whakapouri ana ia i ahau, engari i a koutou katoa; i tetahi wahi ia, e kore nei ahau e mea rawa he nui.</p> 
<p><A NAME="an_2:6">2:6</A>&nbsp;E rahi ana mo taua tu tangata ko tenei whiu i whakapangia nei e te tokomaha.</p> 
<p><A NAME="an_2:7">2:7</A>&nbsp;Engari rawa ia me whakarere noa iho tana e koutou, ka whakamarie i a ia, kei tupono ka horomia ia e tona pouri nui rawa.</p> 
<p><A NAME="an_2:8">2:8</A>&nbsp;Koia ahau ka inoi ki a koutou, kia whakaukia to koutou aroha ki a ia.</p> 
<p><A NAME="an_2:9">2:9</A>&nbsp;Na konei ano hoki ahau i tuhituhi atu ai, hei whakamatau i a koutou, mehemea e ngohengohe ana koutou i nga mea katoa.</p> 
<p><A NAME="an_2:10">2:10</A>&nbsp;Ko te tangata e whakarerea ai e koutou tana, ka whakarerea ano e ahau: ko taku hoki i whakarere noa ai, mehemea i pera ahau, he whakaaro ki a koutou, i whakarerea noatia e ahau i te aroaro o te Karaiti;</p> 
<p><A NAME="an_2:11">2:11</A>&nbsp;Kei ra rungatia mai tatou e Hatana: ehara hoki tatou i te kuware ki ana rauhanga.</p> 
<p><A NAME="an_2:12">2:12</A>&nbsp;&#182; Na, i toku taenga ki Toroa ki te kauwhau i te rongopai o te Karaiti, a ka puare mai ki ahau tetahi kuwaha, he mea na te Ariki,</p> 
<p><A NAME="an_2:13">2:13</A>&nbsp;Kahore he tanga mo toku wairua, he kore i kite i toku teina, i a Taituha: heoi ka poroporoaki ahau ki a ratou, ka haere ki Makeronia.</p> 
<p><A NAME="an_2:14">2:14</A>&nbsp;Na, me whakawhetai ki te Atua, e mea tonu nei i a matou kia whakamanamana i roto i a te Karaiti, e whakaatu nei ma roto i a matou i te ha o tona matauranga i nga wahi katoa.</p> 
<p><A NAME="an_2:15">2:15</A>&nbsp;He kakara pai hoki matou no te Karaiti ki te Atua, i runga i te hunga e whakaorangia ana, i runga ano i te hunga e whakangaromia ana:</p> 
<p><A NAME="an_2:16">2:16</A>&nbsp;Ki tetahi he kakara no te mate ki te mate; ki tetahi he kakara no te ora ki te ora. A ko wai e tau mo enei mea?</p> 
<p><A NAME="an_2:17">2:17</A>&nbsp;Kahore hoki matou e pera i te tokomaha e whakatutua nei i te kupu a te Atua: engari he pera i ta te pono, he pera i ta te Atua, e korero ana matou i te aroaro o te Atua i roto i a te Karaiti.</p> 
<p><A NAME="an_3:1">3:1</A>&nbsp;&#182; E timata ana ano ranei matou te whakapai ki a matou ano? e pera ana ranei me etahi atu, e mea ana matou ki etahi pukapuka whakapai ma matou ki a koutou, ma koutou ranei ki a matou?</p> 
<p><A NAME="an_3:2">3:2</A>&nbsp;Ko koutou ta matou pukapuka, he mea tuhituhi ki o matou ngakau, e kitea ana, e korerotia ana e nga tangata katoa:</p> 
<p><A NAME="an_3:3">3:3</A>&nbsp;Kua marama na hoki, ko koutou he pukapuka na te Karaiti, he mea minita na matou, ehara i te mea tuhituhi ki te mangumangu, engari ki te Wairua o te Atua ora; he teka ki nga papa kohatu, engari ki runga ki nga papa kikokiko o te ngakau.</p> 
<p><A NAME="an_3:4">3:4</A>&nbsp;Ko tenei tu whakaaro o matou u tonu ki ta te Atua, he mea na te Karaiti:</p> 
<p><A NAME="an_3:5">3:5</A>&nbsp;He teka kei a matou ake te tikanga mo te whakaaro ki tetahi aha, me te mea na matou ake ano; engari na te Atua matou i whai tikanga ai;</p> 
<p><A NAME="an_3:6">3:6</A>&nbsp;&#182; Nana hoki matou i tau ai hei minita mo te kawenata hou; he teka no te reta, engari no te wairua: he whakamate hoki ta te reta, he whakaora ia ta te wairua.</p> 
<p><A NAME="an_3:7">3:7</A>&nbsp;Na, mehemea te minitatanga o te mate i tuhituhia nei, i whaoa nei ki nga kohatu, i puta kororia mai, i kore ai e taea e nga tama a Iharaira te titiro matatau atu ki te mata o Mohi i te kororia o tona mata; he kororia ia e memeha ana:</p> 
<p><A NAME="an_3:8">3:8</A>&nbsp;E kore ianei e nui noa atu te kororia o te minitatanga o te wairua?</p> 
<p><A NAME="an_3:9">3:9</A>&nbsp;Na, mehemea te minitatanga o te whakatau he he kororia, heoi hira rawa atu te kororia o te minitatanga o te tika.</p> 
<p><A NAME="an_3:10">3:10</A>&nbsp;He pono hoki, kahore te mea i whakakororiatia i whai kororia i tenei wahi, ara na te kororia e hira rawa nei.</p> 
<p><A NAME="an_3:11">3:11</A>&nbsp;Mehemea hoki he kororia to te mea e memeha ana, nui noa atu te kororia o te mea pumau.</p> 
<p><A NAME="an_3:12">3:12</A>&nbsp;&#182; Na, i a matou ka tumanako nei ki tenei, nui atu to matou maia ki te korero:</p> 
<p><A NAME="an_3:13">3:13</A>&nbsp;Kahore ano e pera me Mohi i maka nei i te hipoki ki tona mata, kei titiro matatau atu nga tama a Iharaira ki te tukunga iho o te mea e memeha haere ana:</p> 
<p><A NAME="an_3:14">3:14</A>&nbsp;Otira i whakapakeketia o ratou hinengaro: no te mea taea noatia mai tenei ra i te korerotanga o te kawenata tawhito e mau tonu ana taua hipoki ra ano, kahore ano i hurahia; i roto ia i a te Karaiti ka whakakahoretia.</p> 
<p><A NAME="an_3:15">3:15</A>&nbsp;Na, tae noa mai ki tenei ra, ki te korerotia a Mohi, e takoto ana he hipoki ki runga i to ratou ngakau.</p> 
<p><A NAME="an_3:16">3:16</A>&nbsp;Na, kia huri ki te Ariki, ka tangohia te hipoki.</p> 
<p><A NAME="an_3:17">3:17</A>&nbsp;Na, ko te Ariki, ko te Wairua ia; ko te wahi i noho ai te Wairua o te Ariki, kei reira te tikanga herekore.</p> 
<p><A NAME="an_3:18">3:18</A>&nbsp;Ko tatou katoa ia kahore he hipoki mo te mata, e whakaahua ana i te kororia o te Atua, ano kei roto i te whakaata, a e whakaputaia ketia ana kia rite ki taua ahua ano, he kororia hono iho ki te kororia, i runga i ta te Wairua o te Ariki.</p> 
<p><A NAME="an_4:1">4:1</A>&nbsp;&#182; Na konei, i te mea kei a matou tenei mahi minita, i te mea ka tohungia nei matou, kahore matou e ngakaukore;</p> 
<p><A NAME="an_4:2">4:2</A>&nbsp;Engari kua whakarerea e matou nga mea huna o te whakama, kore ake matou e haere i runga i te tinihanga, kahore hoki e maminga ki te kupu a te Atua: ka waiho ia ko te whakapuakanga o te pono hei whakaatu i to matou pai ki te hinengaro tangata i te aroaro o te Atua.</p> 
<p><A NAME="an_4:3">4:3</A>&nbsp;Na, ki te mea he mea hipoko ta matou rongopai, he mea hipoki ki te hunga e whakangaromia ana:</p> 
<p><A NAME="an_4:4">4:4</A>&nbsp;I roto nei i a ratou te atua o tenei ao, e whakamatapo ana i nga whakaaro o te hunga kore whakapono, kei whitingia ratou e te marama o te rongopai o te kororia o te Karaiti, ko ia nei te ahua o te Atua.</p> 
<p><A NAME="an_4:5">4:5</A>&nbsp;He teka hoki ko matou te kauwhautia nei e matou, engari ko Karaiti Ihu hei Ariki, a ko matou nei hei pononga ma koutou, he whakaaro ki a Ihu.</p> 
<p><A NAME="an_4:6">4:6</A>&nbsp;Ko te Atua hoki nana nei i ki te marama kia whiti i roto i te pouri, kua whiti ki roto ki o matou ngakau, hei homai i te marama o te matauranga o te kororia o te Atua i te mata o Ihu Karaiti.</p> 
<p><A NAME="an_4:7">4:7</A>&nbsp;Ko tenei taonga ia o matou kei roto i te oko oneone, kia kiia ai te kaha nui whakaharahara no te Atua, ehara hoki i a matou;</p> 
<p><A NAME="an_4:8">4:8</A>&nbsp;&#182; E akina ana matou i nga taha katoa, heoi kahore e pau te whakaaro; e raruraru ana, heoi kahore e ngakaukore;</p> 
<p><A NAME="an_4:9">4:9</A>&nbsp;E whakatoia ana, heoi kahore i whakarerea; e taia ana ki raro, heoi kahore i whakangaromia;</p> 
<p><A NAME="an_4:10">4:10</A>&nbsp;E mau tonu ana hoki te matenga o Ihu ki o matou tinana, i a matou e haereere nei; kia marama ai to Ihu ora i roto i o matou tinana.</p> 
<p><A NAME="an_4:11">4:11</A>&nbsp;Ko matou hoki e ora nei, e tukua tonutia ana ki te mate mo te whakaaro ki a Ihu, kia marama ai hoki to Ihu ora i roto i o matou kikokiko matemate.</p> 
<p><A NAME="an_4:12">4:12</A>&nbsp;Na ko te mate te mahi ana i roto i a matou, ko te ora ia i roto i a koutou.</p> 
<p><A NAME="an_4:13">4:13</A>&nbsp;Otira, i te mea kei a matou taua wairua ra ano o te whakapono, te mea i tuhituhia ra, i whakapono ahau, koia ahau i korero ai; whakapono ana ano matou, koia hoki matou ka korero nei;</p> 
<p><A NAME="an_4:14">4:14</A>&nbsp;E matau ana hoki matou, tera te kaiwhakaara o te Ariki, o Ihu, e whakaara ano hoki i a matou me Ihu, e whakatu ngatahi ano i a matou me koutou.</p> 
<p><A NAME="an_4:15">4:15</A>&nbsp;Hei painga hoki ki a koutou na mea katoa, kia waiho ai ma te aroha noa, e whakanuia nei e te tokomaha, e whakawhetai, kia hira rawa ai te kororia o te Atua.</p> 
<p><A NAME="an_4:16">4:16</A>&nbsp;Koia hoki tatou te ngakaukore ai; heoi ahakoa haere iho tatou ki te pirau, ara to waho tangata, e whakahoutia ana ano to roto i tenei ra, i tenei ra.</p> 
<p><A NAME="an_4:17">4:17</A>&nbsp;Ko to tatou mamae mama nei hoki, rangitahi kau nei, hei whakawhiwhi i a tatou kia tino nui haere rawa atu te taimaha o te kororia, he mea mau tonu;</p> 
<p><A NAME="an_4:18">4:18</A>&nbsp;I a tatou kahore nei e titiro ki nga mea e kitea ana, engari ki nga mea kahore e kitea: he mea nonaianei noa hoki nga mea e kitea ana; he mea mau tonu ia nga mea kahore e kitea.</p> 
<p><A NAME="an_5:1">5:1</A>&nbsp;&#182; E matau ana hoki tatou, ki te wahia to tatou whare wharau, te mea whenua nei, he whare ano to tatou, he mea hanga na te Atua, ehara i te whare hanga e te ringa, he mea mau tonu, i nga rangi.</p> 
<p><A NAME="an_5:2">5:2</A>&nbsp;He pono hoki i tenei e aue ana tatou, e hiahia ana ki to tatou whare o te rangi hei kakahu mo tatou:</p> 
<p><A NAME="an_5:3">5:3</A>&nbsp;Mehemea ia ki te whai kakahu tatou, e kore e rokohanga mai e noho tahanga ana.</p> 
<p><A NAME="an_5:4">5:4</A>&nbsp;Kei te aue hoki tatou, te hunga i tenei whare wharau, i te taimaha: ehara i te mea e hiahia ana kia unuhia o tatou nei, engari kia kakahuria iho kia horomia ai te mea matemate e te ora.</p> 
<p><A NAME="an_5:5">5:5</A>&nbsp;Na, ko te kaihanga i a tatou mo taua mea nei ano, ko te Atua, nana nei hoki i homai ki a tatou te wahi tuatahi, ara te Wairua.</p> 
<p><A NAME="an_5:6">5:6</A>&nbsp;No reira i te mea e maia tonu ana tatou, e matau ana hoki, i a tatou e noho nei i te tinana, he mea motu ke mai i te Ariki ta tatou noho:</p> 
<p><A NAME="an_5:7">5:7</A>&nbsp;Ko ta tatou haere hoki kei runga i te whakapono, kahore i runga i te titiro;</p> 
<p><A NAME="an_5:8">5:8</A>&nbsp;E mea ana ahau, e maia ana ano tatou, ko ta tatou hoki e tino pai ai, kia noho motu ke i te tinana, kia noho ai i te Ariki.</p> 
<p><A NAME="an_5:9">5:9</A>&nbsp;Koia hoki tatou ka whai nei, ahakoa i konei e noho ana, ahakoa e noho ke ana, kia ahuarekaina mai tatou e ia.</p> 
<p><A NAME="an_5:10">5:10</A>&nbsp;Kua takoto hoki te tikanga kia kitea tatou katoa ki mua i te nohoanga whakawa o te Karaiti; kia riro mai ai i tenei, i tenei, nga mea i mahia i te tinana, kia rite hoki ki tana i mahi ai, ahakoa pai, ahakoa kino.</p> 
<p><A NAME="an_5:11">5:11</A>&nbsp;Na, ka matau nei matou ki te wehi o te Atua, ka kukume matou i nga tangata, otira e kitea ana ano matou e te Atua; a e u ana toku whakaaro, kua kitea ano matou e o koutou hinengaro.</p> 
<p><A NAME="an_5:12">5:12</A>&nbsp;&#182; Ehara i te mea e whakapai ana ano matou i a matou ki a koutou, engari e korero ana hei hoatu i te take ki a koutou e whakamanamana ai koutou ki a matou, kia ai ai he mea hei whakautu ma koutou ki te hunga e whakamanamana ana ki to te kanohi, kah ore ki to te ngakau.</p> 
<p><A NAME="an_5:13">5:13</A>&nbsp;Ahakoa hoki porangi matou, hei mea ia mo te Atua: ahakoa ranei tika o matou mahara, hei mea mo koutou.</p> 
<p><A NAME="an_5:14">5:14</A>&nbsp;E akiakina ana hoki matou e te aroha o te Karaiti; i a matou e whakaaro ana i tenei, kotahi i mate mo te katoa, no reira he hunga mate te katoa;</p> 
<p><A NAME="an_5:15">5:15</A>&nbsp;I mate hoki ia mo te katoa, kia kaua ai te hunga e ora ana e ora mo ratou ano a muri ake nei, engari mo tenei i mate nei mo ratou, a i ara ake ano.</p> 
<p><A NAME="an_5:16">5:16</A>&nbsp;&#182; No reira a mua ake nei e kore matou e matau ki te tangata, ara ki tona kikokiko: ae ra, ahakoa matau matou ki a te Karaiti, ara ki tona kikokiko, otiia e kore matou e matau pena ki a ia a mua ake nei.</p> 
<p><A NAME="an_5:17">5:17</A>&nbsp;Na ki te mea kei roto i a te Karaiti tetahi, he mahinga hou ia: kua pahemo nga mea tawhito, na kua hou nga mea katoa.</p> 
<p><A NAME="an_5:18">5:18</A>&nbsp;Ko te putake ia o nga mea katoa ko te Atua, i hohou nei i ta tatou rongo ki a ia i runga i a te Karaiti, a homai ana e ia ki a matou te minitatanga o te houhanga rongo;</p> 
<p><A NAME="an_5:19">5:19</A>&nbsp;Ara, i roto te Atua i a te Karaiti e hohou ana i ta te ao rongo ki a ia, kore ake e whakairia ki a ratou o ratou he; a kua tukua mai ki a matou te kupu mo te houhanga rongo.</p> 
<p><A NAME="an_5:20">5:20</A>&nbsp;Na he karere matou na te Karaiti, me te mea ano ko te Atua tenei kei roto i a matou e karanga ana; ko matou hei whakakapi mo te Karaiti ki te tohe atu kia koutou, kia hohia ta koutou rongo ki te Atua.</p> 
<p><A NAME="an_5:21">5:21</A>&nbsp;Ko ia, kihai nei i matau ki te hara, meinga ana hei hara mo tatou, kia meinga ai tatou ko te tika o te Atua i roto i a ia.</p> 
<p><A NAME="an_6:1">6:1</A>&nbsp;&#182; Na tenei matou ona hoa mahi te tohe atu nei i a koutou, kia kaua e kore hua te rironga mai o te aroha noa o te Atua i a koutou;</p> 
<p><A NAME="an_6:2">6:2</A>&nbsp;E mea ana hoki ia, No te wa manakohanga atu i whakarongo ai ahau ki a koe, awhinatia ana hoki koe e ahau i te ra o te whakaoranga: nana, tenei te wa manakohanga: nana, tenei te wa manakohanga mai; nana, tenei te ra o te whakaoranga.</p> 
<p><A NAME="an_6:3">6:3</A>&nbsp;E kore hoki e hoatu e matou tetahi take e he ai, ahakoa i te aha, kei whakahengia ta matou mahi minita;</p> 
<p><A NAME="an_6:4">6:4</A>&nbsp;Engari i nga mea katoa e whakakite ana i a matou, he minita na te Atua, i runga i te hua o te manawanui, i nga tukinotanga, i nga aitua, i nga rarunga,</p> 
<p><A NAME="an_6:5">6:5</A>&nbsp;I nga whiunga, i nga hereheretanga, i nga ngangaretanga, i nga mauiuitanga, i nga mataaratanga, i nga nohoanga pukutanga;</p> 
<p><A NAME="an_6:6">6:6</A>&nbsp;I runga i te kinokore, i te matauranga, i te manawanui, i te ngakau ngawari, i te Wairua Tapu, i te aroha tinihangakore,</p> 
<p><A NAME="an_6:7">6:7</A>&nbsp;I runga i te kupu o te pono, i te kaha o te Atua, i nga mea whawhai o te tika ki matau, ki maui,</p> 
<p><A NAME="an_6:8">6:8</A>&nbsp;I rungia i te kororia, i te honorekore, i te kupu kino, i te kupu pai; me te mea he hunga tinihanga, a he hunga pono ano:</p> 
<p><A NAME="an_6:9">6:9</A>&nbsp;Me te mea kahore e mohiotia, otiia e mohiotia nuitia ana; me te mea ka mate, heoi tenei ano matou te ora nei; me te mea e pakia ana, heoi kahore e whakamatea;</p> 
<p><A NAME="an_6:10">6:10</A>&nbsp;Me te mea e pouri ana, heoi e hari tonu ana; me te mea e rawakore ana, heoi e mea ana i te tokomaha kia whai taonga; me te mea kahore a matou aha, otiia kei a matou nga mea katoa.</p> 
<p><A NAME="an_6:11">6:11</A>&nbsp;&#182; Tuwhera tonu o matou mangai ki a koutou, e nga Koriniti, kua nui to matou ngakau.</p> 
<p><A NAME="an_6:12">6:12</A>&nbsp;Ehara i te mea no matou te kuiti i a koutou, engari no o koutou ngakau te kuiti.</p> 
<p><A NAME="an_6:13">6:13</A>&nbsp;Na, hei utu e rite ana, he kupu tenei naku ki aku tamariki, kia whakanuia ano hoki koutou.</p> 
<p><A NAME="an_6:14">6:14</A>&nbsp;Kei iokatia ketia koutou ki te hunga whakaponokore: no hea hoki te whakahoatanga o te tika raua ko te tutu? no hea hoki te huihuinga tahitanga o te marama ki te pouri?</p> 
<p><A NAME="an_6:15">6:15</A>&nbsp;Ko ehea mea a te Karaiti i huihuia ki a Periara? na tehea wahi ranei i huanga ai te tangata whakapono ki te tangata whakaponokore?</p> 
<p><A NAME="an_6:16">6:16</A>&nbsp;A kei hea he tatanga mo te whare tapu o te Atua ki nga whakapakoko? he whare tapu hoki koutou no te Atua ora; ko ta te Atua hoki tena i mea ai, ka noho ahau i roto i a ratou, ka haereere ahau i roto i a ratou; a ko ahau hei Atua mo ratou, ko rat ou hoki hei iwi maku.</p> 
<p><A NAME="an_6:17">6:17</A>&nbsp;Mo konei, Puta mai i roto i a ratou, kia motu ke, e ai ta te Ariki. Kaua hoki e pa ki te mea poke; a ka riro mai koutou i ahau;</p> 
<p><A NAME="an_6:18">6:18</A>&nbsp;Ko ahau ano hoki hei Matua mo koutou, ko koutou hoki hei tama hei tamahine ki ahau, e ai ta te Ariki Kaha Rawa.</p> 
<p><A NAME="an_7:1">7:1</A>&nbsp;&#182; Na, i a tatou ka whiwhi nei ki enei kupu whakaari, e oku hoa aroha, tahuri tatou ki te horoi atu i a tatou i nga mea poke katoa o te kikokiko, o te wairua, me te whai ano ki te tino tapu i runga i te wehi ki te Atua.</p> 
<p><A NAME="an_7:2">7:2</A>&nbsp;Manako mai ki a matou; kahore a matou whakahaere he ki tetahi, kahore matou i kukume i tetahi ki te kino, kahore a matou whakapati i nga taonga a tetahi.</p> 
<p><A NAME="an_7:3">7:3</A>&nbsp;Ehara taku kupu nei i te mea hei whakatau he ki a koutou: kua mea atu na hoki ahau, kei o matou ngakau koutou mo te mate tahi, mo te ora tahi.</p> 
<p><A NAME="an_7:4">7:4</A>&nbsp;Nui atu toku maia ki te korero ki a koutou, nui atu toku whakamanamana mo koutou: ki tonu ahau i te whakamarie, hira ake toku koa i o matou matenga katoa.</p> 
<p><A NAME="an_7:5">7:5</A>&nbsp;&#182; I to matou taenga mai hoki ki Makeronia, kihai i whai okiokinga to matou kikokiko, heoi mate ana matou i nga taha katoa; i waho ko nga whawhai, i roto ko nga mataku.</p> 
<p><A NAME="an_7:6">7:6</A>&nbsp;Otira na te kaiwhakamarie o te hunga e whakaititia ana, ara na te Atua, nana matou i whakamarie, i a Taituha ka tae mai nei;</p> 
<p><A NAME="an_7:7">7:7</A>&nbsp;Ehara i te mea na tona taenga mai anake, engari na te whakamarietanga ano hoki i whakamarietia ai ia e koutou, i tana korerotanga mai ki a matou i to koutou hiahia nui, i to koutou tangi, i to koutou ngakau nui ki ahau; a ka koa rawa ahau.</p> 
<p><A NAME="an_7:8">7:8</A>&nbsp;Ahakoa hoki i whakapouritia koutou e ahau ki taku pukapuka, kahore ahau i te mea e he ana ahau, ahakoa i mahara pera i mua ra: kua kite nei hoki ahau na taua pukapuka koutou i mea kia pouri, ara pouri potopoto nei.</p> 
<p><A NAME="an_7:9">7:9</A>&nbsp;E hari ana tenei ahau, ehara i te mea mo te whakapouritanga i a koutou, engari no te mea i whakapouritia koutou a ripeneta iho: ko to koutou pouri hoki no ta te Atua, e kore noa iho ai koutou e whai he i a matou.</p> 
<p><A NAME="an_7:10">7:10</A>&nbsp;E meinga ana hoki e ta te Atua pouri he ripeneta e ora ai, he ripeneta kahore ona haku: ko ta te pouri ia o te ao e mahi ai he mate.</p> 
<p><A NAME="an_7:11">7:11</A>&nbsp;Titiro hoki, ko taua mea nei ano, ko ta te Atua whakapouritanga i a koutou, na, tana mahinga nui i roto i a koutou, ae ra, nga kupu whakatikatika i a koutou, te riri, te wehi, te hiahia, te ngakau nui, te whakapa riri! I nga mea katoa kua whakak ite nui koutou, kahore o koutou hara i tenei mea.</p> 
<p><A NAME="an_7:12">7:12</A>&nbsp;&#182; No reira, ahakoa i tuhituhi ahau ki a koutou, kahore ahau i tuhituhi atu mo te tangata nana te he, mo te tangata ranei ki a ia nei te he, engari kia whakakitea ai ki a koutou i te aroaro o te Atua te nui o to koutou matapopore ki a matou.</p> 
<p><A NAME="an_7:13">7:13</A>&nbsp;Koia matou i whai marietanga ai: a i to matou whakamarietanga hira noa ake to matou koa i te koa hoki o Taituha, no te mea kua whakahauoratia tona wairua e koutou katoa.</p> 
<p><A NAME="an_7:14">7:14</A>&nbsp;Mehemea hoki ahau i whakamanamana ki a ia ki tetahi mea a koutou, kahore ahau i meinga kia whakama; no te mea i korerotia e matou nga mea katoa ki a koutou i runga i te pono, waihoki ko to matou whakamanamana, i meinga nei e ahau i te aroaro o T aituha, kua kitea he pono.</p> 
<p><A NAME="an_7:15">7:15</A>&nbsp;A hira ake ano hoki tona ngakau aroha ki a koutou, i a ia e mahara ana ki te ngohengohe o koutou katoa, ki te wehi me te wiri i manako ai koutou ki a ia.</p> 
<p><A NAME="an_7:16">7:16</A>&nbsp;E hari ana ahau, no te mea ka marama toku whakaaro ki a koutou i nga mea katoa.</p> 
<p><A NAME="an_8:1">8:1</A>&nbsp;&#182; Na, he whakarite atu tenei na matou ki a koutou, e oku teina, i te aroha noa o te Atua kua homai nei ki nga hahi o Makeronia;</p> 
<p><A NAME="an_8:2">8:2</A>&nbsp;Ahakoa he nui te whakamatautauranga a nga mate, whakaputaina nuitia ana mai e te nui o to ratou koa, i roto i to ratou tino rawakoretanga, nga tahua o ta ratou manaaki.</p> 
<p><A NAME="an_8:3">8:3</A>&nbsp;Ko ahau hei kaiwhakaatu, hihiko tonu ratou ki te tapae i nga mea i taea e ratou, ae ra, i nga mea ano kihai i taea e ratou;</p> 
<p><A NAME="an_8:4">8:4</A>&nbsp;Me te nui o ta ratou tohe ki a matou, kia manako matou ki tenei aroha noa, kia uru tahi hoki ki te mahi ki te hunga tapu:</p> 
<p><A NAME="an_8:5">8:5</A>&nbsp;Kihai hoki ratou i pera me ta matou i whakaaro ai, engari i te tuatahi tuku ana ratou i a ratou ano ki te Ariki, ki a matou hoki i runga i ta te Atua i pai ai.</p> 
<p><A NAME="an_8:6">8:6</A>&nbsp;Koia matou i whakahau ai i a Taituha, nana hoki tena mahi i timata, mana ano e whakaoti tenei aroha noa hoki i roto i a koutou.</p> 
<p><A NAME="an_8:7">8:7</A>&nbsp;&#182; Na, e hua na i a koutou nga mea katoa, te whakapono, te whai kupu, te matauranga, te whakaaro hohonu, me to koutou aroha ano ki a matou, kia hua ano hoki tenei mahi aroha noa a koutou.</p> 
<p><A NAME="an_8:8">8:8</A>&nbsp;Ehara taku i te korero a ture, engari he mea i te kakama o era atu, hei whakamatautau ano i te pono o to koutou aroha.</p> 
<p><A NAME="an_8:9">8:9</A>&nbsp;E matau ana hoki koutou ki te aroha noa o to tatou Ariki, o Ihu Karaiti, ara i a ia e whai taonga ana, whakarawakoretia iho ana ia, he whakaaro ki a koutou, kia whai taonga ai koutou i tona rawakoretanga.</p> 
<p><A NAME="an_8:10">8:10</A>&nbsp;A ka hoatu nei ahau i toku whakaaro mo tenei: he mea pai hoki tenei mo koutou, ko koutou na te tuatahi ki te timata i tera tau, ehara i te mea ko te mahi anake, engari ko te hiahia ano hoki.</p> 
<p><A NAME="an_8:11">8:11</A>&nbsp;Na inaianei whakaotia hoki te mahi; i hihiko na te whakaaro i mua, kia whai otinga hoki i roto i to koutou kaha.</p> 
<p><A NAME="an_8:12">8:12</A>&nbsp;Ki te mea hoki kei kona te ngakau hihiko, ka whakaaroa ko nga mea i te tangata, haunga nga mea kahore i a ia.</p> 
<p><A NAME="an_8:13">8:13</A>&nbsp;Ehara taku korero i tenei, kia mama ai etahi, a ko koutou kia taimaha;</p> 
<p><A NAME="an_8:14">8:14</A>&nbsp;Engari kia taurite; ko nga mea a koutou i hira i tenei wa hei mea mo to ratou hapa, a ko nga mea a ratou e hira hei mea ma koutou ina hapa; kia rite ai:</p> 
<p><A NAME="an_8:15">8:15</A>&nbsp;Kia pera me te mea i tuhituhia, Ko te tangata i nui tana whakaemi kahore he tuhene; ko te tangata i nohinohi tana kihai i hapa.</p> 
<p><A NAME="an_8:16">8:16</A>&nbsp;&#182; Otiia me whakawhetai atu ki te, Atua, nana nei i homai ki roto ki te ngakau o Taituha taua kakama mo koutou.</p> 
<p><A NAME="an_8:17">8:17</A>&nbsp;I tahuri mai hoki ia ki ta matou whakahau; he nui no tona kakama i hihiko ai ia ki te haere atu ki a koutou.</p> 
<p><A NAME="an_8:18">8:18</A>&nbsp;A na matou i tono tahi atu me ia te teina, ka paku nei ki nga hahi katoa te whakamoemiti ki a ia i roto i te rongopai;</p> 
<p><A NAME="an_8:19">8:19</A>&nbsp;A ehara i te mea ko tera anake, engari i whiriwhiria ano hoki ia hei hoa haere mo matou, ki te kawe i tenei aroha noa e mahia nei e matou hei whakakororia mo te Ariki, hei whakakite hoki i to matou hihiko:</p> 
<p><A NAME="an_8:20">8:20</A>&nbsp;Me te tupato ano, kei whai kupu tetahi tangata ki a matou mo enei taonga maha e whakahaerea nei e matou:</p> 
<p><A NAME="an_8:21">8:21</A>&nbsp;E whakaaro ana hoki matou ki nga mea rangatira, ehara i te mea i te aroaro anake o te Ariki, engari i te aroaro ano o nga tangata.</p> 
<p><A NAME="an_8:22">8:22</A>&nbsp;A kua tonoa atu ano e matou hei hoa mo raua to matou teina, kua maha nei o matou kitenga i tona uaua i nga mea maha, heoi nui ke atu tona uaua inaianei, na te nui o te u o tona whakaaro ki a koutou.</p> 
<p><A NAME="an_8:23">8:23</A>&nbsp;Ki te ui tetahi mo Taituha, ko ia toku hoa, he hoa mahi noku ki a koutou: ki te ui ranei mo o matou teina, he karere ratou na nga hahi, he kororia no te Karaiti.</p> 
<p><A NAME="an_8:24">8:24</A>&nbsp;Na, whakakitea e koutou ki a ratou i te aroaro o nga hahi te tohu o to koutou aroha, o ta matou whakamanamana hoki mo koutou.</p> 
<p><A NAME="an_9:1">9:1</A>&nbsp;&#182; Na, Mo te minitatanga ki te hunga tapu, kahore noa he tikanga i tuhituhi atu ai ahau ki a koutou:</p> 
<p><A NAME="an_9:2">9:2</A>&nbsp;E mohio ana hoki ahau ki to koutou ngakau hihiko, i whakamanamanatia ai koutou e ahau ki nga tangata o Makeronia, ara ko ta Akaia kua rite noa ake i tera tau ra ano; a he tokomaha o ratou i oho i to koutou ngakau hihiri.</p> 
<p><A NAME="an_9:3">9:3</A>&nbsp;Heoi kua tonoa atu nei e ahau nga teina, kei whakakahoretia tenei wahi o taku whakamanamana ki ta koutou mahi; kia rite ai ta koutou, kia pera ai me taku i mea ai:</p> 
<p><A NAME="an_9:4">9:4</A>&nbsp;Kei tupono ka haere atu i ahau etahi o Makeronia, a ka rokohanga atu kahore ano kia rite noa ta koutou, na, ko te whakama mo matou, e kore matou e ki mo koutou, i tenei whakamanamana e kaha nei.</p> 
<p><A NAME="an_9:5">9:5</A>&nbsp;Koia ahau i whakaaro ai he tika kia whakahaua nga teina, kia haere atu ratou i mua ki a koutou, kia wawe te rite i a ratou tenei manaaki a koutou kua korerotia ra, kia noho rite, kia tu a manaaki ai, kei rite ki te mea e manawapatia ana.</p> 
<p><A NAME="an_9:6">9:6</A>&nbsp;&#182; Ko taku ia tenei, He torutoru a tetahi i rui ai, he torutoru ano ana e kokoti ai; a ko te mea he maha ana i rui ai, he maha ano ana e kokoti ai.</p> 
<p><A NAME="an_9:7">9:7</A>&nbsp;Kia rite te mahi a ia tangata ki tana i whakaaro ai i roto i tona ngakau; kaua e tu a pouri, kaua e whakauaua: ko ta te Atua hoki e aroha ai, ko te tangata ringa mahorahora.</p> 
<p><A NAME="an_9:8">9:8</A>&nbsp;E taea ano hoki e te Atua te mea kia hira nga aroha noa katoa ki a koutou; na, i te mea ka ranea na o koutou taonga i nga mea katoa i nga wa katoa, kia hira ano a koutou mahi pai katoa:</p> 
<p><A NAME="an_9:9">9:9</A>&nbsp;Kia rite ai ki te mea i tuhituhia, Kua titaritaria e ia, kua hoatu e ia ki te hunga rawakore: he pumau tonu tona tika ake ake.</p> 
<p><A NAME="an_9:10">9:10</A>&nbsp;Na ma te kaihomai i te purapura ki te kaiwhakato, i te taro hoki hei kai, e homai, e mea kia maha ta koutou e whakato ai, e whakanui hoki nga hua o to koutou tika;</p> 
<p><A NAME="an_9:11">9:11</A>&nbsp;Me te hua ano o koutou taonga i nga mea katoa hei ohaoha, e puta ai i a matou nga whakawhetai ki te Atua.</p> 
<p><A NAME="an_9:12">9:12</A>&nbsp;Na tenei mahi hoki e minitatia nei i whiwhi ai te hunga tapu ki nga mea i kore i a ratou, a na reira ano i hua noa atu ai nga whakawhetai ki te Atua;</p> 
<p><A NAME="an_9:13">9:13</A>&nbsp;Na te mea hoki ka kitea koutou i tenei mahi minita, ka whakakororia ratou i te Atua mo koutou kua whakaae nei, kua ngohengohe nei ki te rongopai o te Karaiti, a mo to koutou pono ki a koutou ohaoha ki a ratou me te katoa;</p> 
<p><A NAME="an_9:14">9:14</A>&nbsp;I a ratou ano e inoi ana mo koutou, me te koingo ano ratou ki a koutou, he whakaaro hoki ki te aroha noa o te Atua ka nui rawa nei ki a koutou.</p> 
<p><A NAME="an_9:15">9:15</A>&nbsp;Me whakawhetai ki te Atua mo tana mea homai noa, e kore nei e taea te korero.</p> 
<p><A NAME="an_10:1">10:1</A>&nbsp;&#182; Na, naku ake, na Paora, tenei tohe ki a koutou na te tikanga mahaki me te ngakau ngawari o te Karaiti, he mea iti nei ahau i ahau i kona i roto i a koutou, i tawhiti nei ia e maia ana ki a koutou:</p> 
<p><A NAME="an_10:2">10:2</A>&nbsp;Ae ra, e tohe ana ahau ki a koutou, kia kaua ahau ina tae atu e maro ki te whakaputa i te maia, pera me taku e mea nei kia maia ki etahi, e whakaaro nei ki a matou, ano ko ta matou whakahere no te kikokiko.</p> 
<p><A NAME="an_10:3">10:3</A>&nbsp;No te mea ahakoa haereere matou i roto i te kikokiko, ehara i te kikokiko ta matou whawhai;</p> 
<p><A NAME="an_10:4">10:4</A>&nbsp;Ehara hoki nga rakau o ta matou pakanga i te mea no te kikokiko, engari he kaha i roto i te Atua hei whakahoro i nga pa kaha:</p> 
<p><A NAME="an_10:5">10:5</A>&nbsp;Horo ana i a matou nga whakaaroaronga me nga mea ikeike katoa e whakakake ana kite matauranga ki te Atua, a riro parau mai ana nga whakaaro katoa, ka meinga kia ngohengohe ki a te Karaiti;</p> 
<p><A NAME="an_10:6">10:6</A>&nbsp;Me te noho rite ano ki te whakapa riri mo nga mahi tutu katoa, ina tino ngohengohe rawa koutou.</p> 
<p><A NAME="an_10:7">10:7</A>&nbsp;&#182; E titiro ana koutou ki nga mea kei mua i to koutou mata. Ki te u te whakaaro o tetahi no te Karaiti ia, me mahara ia ki tenei mea ano hoki, no te Karaiti ia, pena ano hoki matou.</p> 
<p><A NAME="an_10:8">10:8</A>&nbsp;Ahakoa hoki ahua rahi ake taku whakamanamana mo nga tikanga i a matou nei, na te Ariki nei i homai hei hanga ake i a koutou, ehara i te mea hei tuku i a koutou ki raro, e kore ahau e meinga kia whakama:</p> 
<p><A NAME="an_10:9">10:9</A>&nbsp;Kia kaua ahau e meatia e whakawehi ana i a koutou ki aku pukapuka.</p> 
<p><A NAME="an_10:10">10:10</A>&nbsp;Ko ana pukapuka hoki, e ai ki ta ratou, he taimaha, he kaha; ko tona tinana ia i a ia i konei he ngoikore, ko tana korero he korekore noa iho.</p> 
<p><A NAME="an_10:11">10:11</A>&nbsp;Kia mahara taua tu tangata ki tenei, na ko to matou ahua i nga kupu o nga pukapuka i a matou e ngaro mai nei, koia ano to matou rite ki nga mahi me i kona matou.</p> 
<p><A NAME="an_10:12">10:12</A>&nbsp;&#182; E kore hoki matou e maia ki te whakauru atu, ki te whakariterite ranei i a matou ki etahi e whakapai nei ki a ratou ano: i a ratou ia e mehua nei i a ratou ki a ratou ano, e whakariterite nei i a ratou ki a ratou ano, kahore o ratou matauranga.</p> 
<p><A NAME="an_10:13">10:13</A>&nbsp;E kore hoki matou e whakamanamana ki tua atu i to matou mehua, engari ka rite ki te mehua o te wahanga i whakaritea mai e te Atua ma matou, e tae atu ai ki a koutou rawa.</p> 
<p><A NAME="an_10:14">10:14</A>&nbsp;Kahore hoki a matou totoro noa atu, e kiia ai kahore he taenga atu mo matou ki a koutou: i tae atu na hoki matou ki a koutou rawa na i runga i te rongopai o te Karaiti:</p> 
<p><A NAME="an_10:15">10:15</A>&nbsp;E kore hoki matou e whakamanamana ki ko atu i to matou mehua, ara, ki nga mahi a etahi atu; engari e u ana to matou whakaaro, ka tupu haere to koutou whakapono, ka ai koutou hei whakanui i a matou, e tino rite rawa ai ki to matou ruri;</p> 
<p><A NAME="an_10:16">10:16</A>&nbsp;Kia kauwhautia ai te rongopai ki nga wahi i ko atu i a koutou, kia kaua hoki e whakamanamana i runga i to te tangata ke ruri ki nga mea e noho tata ana ki to matou ringa.</p> 
<p><A NAME="an_10:17">10:17</A>&nbsp;Ki te whakamanamana ia tetahi, me whakamanamana ia ki te Ariki.</p> 
<p><A NAME="an_10:18">10:18</A>&nbsp;He teka hoki ko te tangata e whakapai ana ki a ia ano ka tikangatia, engari ko ta te Ariki e whakapai ai.</p> 
<p><A NAME="an_11:1">11:1</A>&nbsp;&#182; Ko taku e hiahia nei kia ata hanga mai koutou ki ahau, kia iti nei, i ahau e wairangi nei: ae ra, kia ata hanga mai ano ki ahau.</p> 
<p><A NAME="an_11:2">11:2</A>&nbsp;Nui atu hoki toku ngakau ki a koutou, he ngakau no te Atua: kua oti hoki koutou te taumau e ahau ma te tane kotahi, kia tapaea atu ai hei wahine kore he ki a te Karaiti.</p> 
<p><A NAME="an_11:3">11:3</A>&nbsp;E wehi ana ia ahau, kei pera me Iwi i whakawaia e te tinihanga o te nakahi, kei kumea atu o koutou whakaaro ki te he, kei mahue te tapatahi o te ngakau ki a te Karaiti.</p> 
<p><A NAME="an_11:4">11:4</A>&nbsp;Ki te tae atu hoki te tangata, me te kauwhau i tetahi Ihu e rere ke ana i ta matou i kauwhau ai, ki te whiwhi ranei koutou i tetahi wairua ke atu i tena i whiwhi na koutou, ki tetahi rongopai ranei e rere ke ana i ta koutou i whakaae ai, e tika a na koutou kia ata hanga ki a ia.</p> 
<p><A NAME="an_11:5">11:5</A>&nbsp;&#182; Ki ahau hoki kahore rawa ahau i hoki iho i nga tino apotoro.</p> 
<p><A NAME="an_11:6">11:6</A>&nbsp;Na, ahakoa tangata ware ahau kite korero, kahore ia ki te matauranga; heoi i nga mea katoa kua tino kitea tenei i roto i a koutou.</p> 
<p><A NAME="an_11:7">11:7</A>&nbsp;I hara oti ahau i ahau i whakaiti ra i ahau kia kake ai koutou, i kauwhau utukore ra i te rongopai o te Atua ki a koutou?</p> 
<p><A NAME="an_11:8">11:8</A>&nbsp;I pahuatia e ahau era atu hahi, i tango utu ahau i a ratou kia minita ai ahau ki a koutou.</p> 
<p><A NAME="an_11:9">11:9</A>&nbsp;A i ahau i a koutou na, a i kore tetahi mea maku, kahore ahau i taimaha ki tetahi: na nga teina hoki, i to ratou haerenga mai i Makeronia, i whakawhiwhi ahau ki nga mea i kore i ahau: i nga mea katoa hoki i tiaki ahau i ahau kei taimaha iho ki a koutou; ina, ka tiaki pera ano ahau i ahau.</p> 
<p><A NAME="an_11:10">11:10</A>&nbsp;I te mea kei ahau te pono o te Karaiti, e kore tenei whakamanamana aku e araia e tetahi i nga wahi o Akaia.</p> 
<p><A NAME="an_11:11">11:11</A>&nbsp;Na te aha? na te mea koia kahore oku aroha ki a koutou? e matau ana te Atua.</p> 
<p><A NAME="an_11:12">11:12</A>&nbsp;Ko taku ia e mea nei, e meinga ano e ahau, kia motuhia atu ai e ahau te take a te hunga e hiahia ana ki te take; kia kitea ai ratou i runga i ta ratou e whakamanamana nei e rite tahi ana ano ki a matou nei.</p> 
<p><A NAME="an_11:13">11:13</A>&nbsp;He apotoro teka hoki nga pera, he kaimahi i te tinihanga, e whakaahua ana i a ratou kia rite ki nga apotoro a te Karaiti.</p> 
<p><A NAME="an_11:14">11:14</A>&nbsp;A ehara i te mea whakamiharo rawa; ina hoki a Hatana, e whakaahua ke ana i a ia hei anahera mo te marama.</p> 
<p><A NAME="an_11:15">11:15</A>&nbsp;Heoi ehara i te mea nui ki te whakaahua ke ano ana minita i a ratou kia rite ki nga minita o te tika; na, ko to ratou whakamutunga e rite ki a ratou mahi.</p> 
<p><A NAME="an_11:16">11:16</A>&nbsp;&#182; Me ki atu ano e ahau, Kaua tetahi e mea he wairangi ahau; a, ahakoa pena, heoi tahuri mai ki ahau, ki te wairangi, kia whakamanamana ai ano ahau, he mea iti nei.</p> 
<p><A NAME="an_11:17">11:17</A>&nbsp;Ko taku e korero nei, ehara i te korero i runga i ta te Ariki, engari me te mea i runga i te wairangi, i tenei whakamanamana ka kaha nei.</p> 
<p><A NAME="an_11:18">11:18</A>&nbsp;Na, ka tokomaha nei e whakamanamana i runga i to te kikokiko, ka whakamanamana ano hoki ahau.</p> 
<p><A NAME="an_11:19">11:19</A>&nbsp;E pai ana hoki koutou, e ata hanga ana ki te hunga wairangi, he hunga whakaaro hoki koutou.</p> 
<p><A NAME="an_11:20">11:20</A>&nbsp;Ka ata hanga hoki koutou ki te whakataurekareka tetahi i a koutou, ki te pau a koutou mea i tetahi, ki te tangohia e ia hei herehere, ki te whakakake ia, ki te pahiatia e ia to koutou mata.</p> 
<p><A NAME="an_11:21">11:21</A>&nbsp;He korero whakaiti taku, ano he ngoikore matou. Na, ki te maia tetahi ki tetahi mea; he korero wairangi nei taku, ka maia ano ahau.</p> 
<p><A NAME="an_11:22">11:22</A>&nbsp;&#182; He Hiperu ratou? ahau ano hoki. No Iharaira ratou? ahau ano hoki. He whanau ratou na Aperahama? pera ano hoki ahau.</p> 
<p><A NAME="an_11:23">11:23</A>&nbsp;He minita ratou na te Karaiti? He korero porangi taku nei, tera atu ano toku; hira atu oku mauiuitanga, maha noa atu oku meatanga ki roto ki nga whare herehere, nui noa atu oku whiunga, maha atu oku mate.</p> 
<p><A NAME="an_11:24">11:24</A>&nbsp;E rima nga wa i whiua ai ahau e nga Hurai, e wha tekau panga o te whiu, haunga te kotahi.</p> 
<p><A NAME="an_11:25">11:25</A>&nbsp;E toru oku whiunga ki te rakau, kotahi toku akinga ki te kohatu, tuatoru ahau ki te kaipuke pakaru, kotahi oku po, kotahi oku ra i te rire;</p> 
<p><A NAME="an_11:26">11:26</A>&nbsp;I nga haereerenga maha, i nga oranga noatanga i nga awa, i nga oranga noatanga i nga kaipahua, i nga oranga noatanga i oku whanaunga, i nga oranga noatanga i nga tauiwi, i nga oranga noatanga i te pa, i nga oranga noatanga i te koraha, i nga ora nga noatanga i te moana, i nga oranga noatanga i nga teina teka;</p> 
<p><A NAME="an_11:27">11:27</A>&nbsp;Mauiui ana, ngenge ana, he maha nga mataaratanga, nga matekaitanga, nga matewaitanga, he maha nga wa i nohopuku ai, i matao ai, i kore ai he kakahu.</p> 
<p><A NAME="an_11:28">11:28</A>&nbsp;Hei tapiri mo nga mea o waho, ko te mea e pehi nei i ahau i tenei ra, i tenei ra, ko te manukanuka ki nga hahi katoa.</p> 
<p><A NAME="an_11:29">11:29</A>&nbsp;Ko wai te ngoikore ana, a kahore ahau e ngoikore? ko wai kua tutuki te waewae, a kahore ahau e pawerawera?</p> 
<p><A NAME="an_11:30">11:30</A>&nbsp;Ki te takoto te tikanga kia whakamanamana ahau, me whakamanamana ahau ki toku ngoikoretanga.</p> 
<p><A NAME="an_11:31">11:31</A>&nbsp;E matau ana te Atua, te Matua o to tatou Ariki, o Ihu, koia nei te whakapaingia ana ake tonu atu, kahore aku teka.</p> 
<p><A NAME="an_11:32">11:32</A>&nbsp;I Ramahiku e tiakina ana e te kawana i raro i a Kingi Areta te pa o nga tangata o Ramahiku, he mea kia hopukina ai ahau:</p> 
<p><A NAME="an_11:33">11:33</A>&nbsp;Heoi tukua iho ana ahau i roto i te kete, ra te matapihi, ra te taiepa kohatu, a mawhiti atu ana i roto i ona ringa.</p> 
<p><A NAME="an_12:1">12:1</A>&nbsp;&#182; Ehara hoki i te pai kia whakamanamana ahau; heoi me neke atu ahau ki nga putanga, ki nga whakakitenga mai a te Ariki.</p> 
<p><A NAME="an_12:2">12:2</A>&nbsp;E matau ana ahau ki tetahi tangata i roto i a te Karaiti, ka tekau ma wha enei tau, i roto ranei i te tinana, kahore ahau e matau; i waho ranei o te tinana, kahore ahau e matau: ko te Atua te matau ana; kahakina atu ana taua tangata ki te tuatoru ra ano o nga rangi.</p> 
<p><A NAME="an_12:3">12:3</A>&nbsp;Heoi matau tonu ahau ki taua tangata, i roto ranei i te tinana, i waho ranei o te tinana, kahore ahau e matau: ko te Atua te matau ana;</p> 
<p><A NAME="an_12:4">12:4</A>&nbsp;Kahakina atu ana ia ki Pararaiha, a rongo ana i nga mea e kore e taea te korero, e kore ano e tika kia korerotia e te tangata.</p> 
<p><A NAME="an_12:5">12:5</A>&nbsp;Ka whakamanamana ahau ki taua tangata: otiia e kore ahau e whakamanamana ki ahau ake, engari ki oku ngoikoretanga.</p> 
<p><A NAME="an_12:6">12:6</A>&nbsp;Ki te hiahia hoki ahau kia whakamanamana, e kore ahau e wairangi; ka korero tonu ahau i te mea pono: heoi ka waiho e ahau, kei nui atu ta tetahi e whakaaro ai ki ahau i tana e kite nei i ahau, i tana ranei e rongo ai ki ahau.</p> 
<p><A NAME="an_12:7">12:7</A>&nbsp;Na, i te tino nui rawa o nga whakakitenga mai, he mea kei kake rawa ake ahau, kua homai ki ahau he koikoi i te kikokiko, he anahera na Hatana hei kuru i ahau, kia kaua ai ahau e kake rawa.</p> 
<p><A NAME="an_12:8">12:8</A>&nbsp;E toru aku inoinga ki te Atua mo tenei mea kia neke atu i ahau.</p> 
<p><A NAME="an_12:9">12:9</A>&nbsp;A kua mea mai ia ki ahau, E ranea ana toku atawhai hei mea mou: mana tonu hoki toku kaha i runga i te ngoikore. Na pai rawa atu ki ahau te whakamanamana ki oku ngoikore, kia ai ai te kaha o te Karaiti hei taupoki moku.</p> 
<p><A NAME="an_12:10">12:10</A>&nbsp;Mo reira ahuareka tonu ahau ki nga ngoikoretanga, ki nga tukinotanga, kinga aitua, ki nga whakatoinga, ki nga rarunga, mo te Karaiti; i ahau hoki e ngoikore ana ko reira ahau kaha ai.</p> 
<p><A NAME="an_12:11">12:11</A>&nbsp;&#182; Na kua wairangi ahau: he kaha mo ta koutou ki ahau: i tika ke hoki ma koutou ahau e whakapai: kahore hoki ahau i hoki iho i nga tino apotoro i te aha, i te aha, ahakoa ra he kahore noa iho ahau nei.</p> 
<p><A NAME="an_12:12">12:12</A>&nbsp;He pono i mahia i roto i a koutou nga tohu o te apotoro, pau rawa ano hoki te manawanui, i runga i nga tohu, i nga mea whakamiharo, i nga merekara.</p> 
<p><A NAME="an_12:13">12:13</A>&nbsp;He aha koia te mea i iti iho ai koutou i era atu hahi, ko tenei anake pea, ko toku korenga e taimaha ki a koutou? whakarerea noatia iho tenei he oku.</p> 
<p><A NAME="an_12:14">12:14</A>&nbsp;Na, ko te tuatoru tenei o nga wa ka takatu nei ahau ki te haere atu ki a koutou: e kore ano koutou e pehia e ahau ki tetahi mea maku; ehara hoki i te mea ko ta koutou taku e rapu nei, engari ko koutou: na ehara ma nga tamariki te whakapuranga ta onga ma nga matua, engari ma nga matua ma nga tamariki.</p> 
<p><A NAME="an_12:15">12:15</A>&nbsp;Na ka tino pai ahau ki te whakapau i aku, kia whakapaua hoki ahau i te meatanga mo o koutou wairua. Mehemea i hira ake toku aroha ki a koutou, e hoki iho ranei te aroha moku?</p> 
<p><A NAME="an_12:16">12:16</A>&nbsp;Heoi ra, kihai ahau i whakataimaha i a koutou; engari i toku koroke, hopukina ana koutou e ahau ki te tinihanga.</p> 
<p><A NAME="an_12:17">12:17</A>&nbsp;I meinga ranei e ahau tetahi o te hunga i tonoa atu e ahau ki a koutou hei whakapati i a koutou taonga moku?</p> 
<p><A NAME="an_12:18">12:18</A>&nbsp;I whakahaua atu e ahau a Taituha, i tonoa atu hoki tetahi teina hei hoa mona. I whakapati ranei a Taituha i a koutou taonga mona? he teka ianei i runga i te Wairua kotahi ta maua haere? he teka ranei i haere tahi maua ko aua tapuwae ra ano?</p> 
<p><A NAME="an_12:19">12:19</A>&nbsp;Tenei koutou te mahara nei i enei wa katoa he whakatikatika mo matou ta matou ki a koutou. I te aroaro o te Atua e korero ana matou i roto i a te Karaiti: otiia ko enei mea katoa, e oku hoa aroha, hei pai mo koutou, hei hanga mo te whare.</p> 
<p><A NAME="an_12:20">12:20</A>&nbsp;E wehi ana hoki ahau, kei rokohanga atu koutou e ahau, ina tae atu, kahore e rite ki taku e pai nei, kei kitea hoki ahau e koutou, kahore e rite ki ta koutou e pai ai: kei rokohanga atu he whawhai, he hae, he riri, he totohe, he ngautuara, he ko muhumuhu, he whakaputa, he tutu;</p> 
<p><A NAME="an_12:21">12:21</A>&nbsp;Kei whakaititia ahau e toku Atua i o koutou aroaro, ina tae atu ano ahau, a kei tokomaha hoki e tangihia e ahau o te hunga i hara i mua, a kahore ano i ripeneta mo te poke, mo te moepuku, mo te hiahia taikaha, i mahia nei e ratou.</p> 
<p><A NAME="an_13:1">13:1</A>&nbsp;&#182; Hei tuatoru tenei mo oku haerenga atu ki a koutou. Ma te mangai o nga kaiwhakaatu tokorua, tokotoru ranei, ka u ai nga kupu katoa.</p> 
<p><A NAME="an_13:2">13:2</A>&nbsp;Kua korero ano ahau i mua, ka korero ano inaianei, pera i te tuarua o oku wa i kona, a i ahau e ngaro mai nei, ki te hunga i hara i mua, ki era katoa ano hoki, na, ki te tae atu ano ahau, e kore e tohungia e ahau;</p> 
<p><A NAME="an_13:3">13:3</A>&nbsp;E rapu tohu na hoki koutou o te Karaiti e korero ana i roto i ahau; kahore nei ia e ngoikore ki a koutou, engari e kaha ana i roto i a koutou:</p> 
<p><A NAME="an_13:4">13:4</A>&nbsp;I ripekatia hoki ia i te mea e ngoikore ana, otiia kei te ora ia, na te kaha o te Atua. He ngoikore hoki matou i roto i a ia, heoi ka ora tahi ano me ia, he meatanga na te kaha o te Atua ki a koutou.</p> 
<p><A NAME="an_13:5">13:5</A>&nbsp;Whakamatauria iho koutou ano, mehemea ranei koutou kei roto i te whakapono; tirohia iho o koutou tohu e koutou ano. Tena ranei kahore koutou e matau ana ki a koutou ano, kei roto i a koutou a Ihu Karaiti? ki te mea ia ehara koutou i te mea akiri.</p> 
<p><A NAME="an_13:6">13:6</A>&nbsp;Otira e u ana toku whakaaro, e matau ana ano koutou, ehara matou i te mea akiri.</p> 
<p><A NAME="an_13:7">13:7</A>&nbsp;&#182; Na, ko ta matou inoi tenei ki te Atua, kia kaua koutou e mea i tetahi kino; ehara i te mea mo matou kia kitea e paingia ana, engari mo koutou kia mahi i te pai, ahakoa ko matou hei mea akiri.</p> 
<p><A NAME="an_13:8">13:8</A>&nbsp;E kore hoki e taea e matou tetahi mea e he ai te pono, engari te mea e u ai te pono.</p> 
<p><A NAME="an_13:9">13:9</A>&nbsp;E hari ana hoki matou ina ngoikore matou, ina kaha koutou: ko ta matou hoki tenei e inoi nei, ko koutou kia tino tika.</p> 
<p><A NAME="an_13:10">13:10</A>&nbsp;Koia ahau ka tuhituhi atu nei i enei mea, i ahau e ngaro mai nei, kei tae atu ahau ki kona, ka koi taku i runga i te mana kua tukua mai nei e te Ariki ki ahau hei hanga mo te whare, ehara i te mea hei wahi.</p> 
<p><A NAME="an_13:11">13:11</A>&nbsp;&#182; Kati ra, e oku teina, hei kona. Kia tino tika; kia marie te ngakau; kia kotahi te whakaaro; kia mau te rongo: a tera te Atua o te aroha, o te maunga rongo, e noho ki a koutou.</p> 
<p><A NAME="an_13:12">13:12</A>&nbsp;Oha atu tetahi ki tetahi, hei te kihi tapu ano.</p> 
<p><A NAME="an_13:13">13:13</A>&nbsp;Tenei te hunga tapu katoa te oha atu nei ki a koutou.</p> 
<p><A NAME="an_13:14">13:14</A>&nbsp;Kia tau ki a koutou katoa te atawhai o te Ariki, o Ihu Karaiti, me te aroha o te Atua, me te whiwhinga tahitanga ki te Wairua Tapu. Amine.</p> 
<p><HR>
<CENTER>
<A HREF="gal">Next: Galatians</A></CENTER>
</BODY>
</HTML>
