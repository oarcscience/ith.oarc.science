[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](nah)  [Next](zep) 

------------------------------------------------------------------------

### Maori Bible: Habakkuk

<span id="an_1:1">1:1</span> ¶ Ko te poropititanga i kitea e Hapakuku
poropiti.

<span id="an_1:2">1:2</span> Kia pehea te roa, e Ihowa, o taku tangi, a
kahore koe e rongo? e karanga atu ana ahau ki a koe mo te tutu, a kahore
koe e whakaora.

<span id="an_1:3">1:3</span> He aha koe i whakakite mai ai i te kino ki
ahau? he aha koe i titiro ai ki te pakeketanga? he pahua hoki, he tutu
tenei kei toku aroaro, na he totohe tenei, a kei te oho ake he ngangare.

<span id="an_1:4">1:4</span> Na reira kahakore noa iho te ture, kore
tonu ake e puta te whakawa; e karapotia ana hoki te tika e te kino: na
reira, te putanga o te whakawa, he parori ke.

<span id="an_1:5">1:5</span> ¶ Titiro atu ki nga tauiwi, matakitaki, kia
nui te miharo; no te mea kei te mahi ahau i tetahi mahi i o koutou ra,
he mea e kore e whakaponohia, ki te korerotia atu.

<span id="an_1:6">1:6</span> No te mea tenei ka ara i ahau nga Karari,
taua iwi nanakia ra, taua iwi hikaka tonu ra, e haerea nei e ratou te
whanuitanga o te whenua, kia riro ai i a ratou nga kainga ehara nei i a
ratou.

<span id="an_1:7">1:7</span> He hanga whakamataku ratou, he mea wehi: i
ahu tonu ake i a ratou ta ratou na whakawa, me to ratou na
rangatiratanga.

<span id="an_1:8">1:8</span> He tere atu a ratou hoiho i te reparo, he
nanakia atu i te wuruhi o te ahiahi: ka tohatoha noa atu o ratou kaieke
hoiho: ae ra, ka haere mai ano a ratou kaieke hoiho i tawhiti; ko ta
ratou rere rite tonu ki ta te ekara e hohoro ana ki te kai.

<span id="an_1:9">1:9</span> Ko ratou katoa he mahi nanakia i haere mai
ai; ko o ratou kanohi whakamau tonu me te mea ko te hau marangai, me te
mea he kirikiri nga whakarau e aohia ana e ratou.

<span id="an_1:10">1:10</span> Ae ra, e taunu ana ia ki nga kingi, a hei
kata mana nga rangatira: ka kata ia ki nga pa taiepa katoa; ka opehia
ake hoki he puehu e ia, a riro tonu i a ia.

<span id="an_1:11">1:11</span> Katahi ia ka wheoro ake ano he hau, ka
whiti atu, a ka nahi i te he: ara a ia, te tangata ko tona kaha nei tona
atua.

<span id="an_1:12">1:12</span> ¶ He tekia ianei nonamata riro koe, e
Ihowa, e toku Atua, e toku Mea Tapu? e kore matou e mate. Kua waiho ia e
koe, e Ihowa, hei whakawa; kua whakapumautia ia e koe, e te Kamaka, hei
whiu.

<span id="an_1:13">1:13</span> He kanohi ma rawa ou, e kore koe e titiro
ki te kino, e kore ano e ahei kia matakitaki koe ki te kino: he aha koe
i matakitaki ai ki te hunga tinihanga, i whakarongo puku ai i te mea ka
horomia e te tangata kino te tangata e tika rawa ana i a ia?

<span id="an_1:14">1:14</span> He aha nga tangata i meinga ai e koe kia
rite ki nga ika o te moana, ki nga mea ngokingoki kahore nei o ratou
kaiwhakahaere tikanga?

<span id="an_1:15">1:15</span> Ko ratou katoa tangohia ake e ia ki te
matau, ka mau i a ia ki roto ki tana kupenga, a kokoa ana ki tana rou;
na reira koa ana ia, whakamanamana ana.

<span id="an_1:16">1:16</span> Koia ia i whakahere ai ki tana kupenga, i
tahu whakakakara ai ki tana rou; no te mea na aua mea i whai ngako ai
tona wahi, i momona ai tana kai.

<span id="an_1:17">1:17</span> He mea ano ranei tera e whakawateatia ai
e ia tana kupenga, a kore iho e tohungia nga iwi e patua tonutia ana?

<span id="an_2:1">2:1</span> ¶ Ka tu ahau ki taku mahi tiaki, ka
whakanoho i ahau ki te taumaihi, ka tutei atu, ka titiro atu, ko te aha
e kiia mai e ia ki ahau, a ko te aha e whakahokia e ahau ina riria taku.

<span id="an_2:2">2:2</span> Na ka utua mai taku e Ihowa; i ki mai ia,
Tuhituhia te kite, kia marama rawa ki nga papa, kia tere ai te
kaikorero.

<span id="an_2:3">2:3</span> Mo tona wa ano hoki i whakaritea ai te
kite, a e whawhai ana ia ki te mutunga, a e kore e teka; ahakoa roa ia,
tatari atu ki a ia; no te mea he pono rawa ka puta mai; e kore e
whakaroa.

<span id="an_2:4">2:4</span> Nana, kei te whakakake tona ngakau, kahore
e tika i roto i a ia: ma tona whakapono ia ki ora ai te tangata tika.

<span id="an_2:5">2:5</span> ¶ Ae ra hoki, he mea nanakia te waina, he
tangata whakakake, kahore e ata noho i te kainga; ko tona hiahia
whakanuia ake e ia ano ko te reinga; kei te mate tona rite, e kore ano e
ngata, e tawhiua ana hoki e ia nga iwi katoa ki a ia, e tuapuatia an a
nga tangata katoa ki a ia:

<span id="an_2:6">2:6</span> E kore ianei e whakahuatia e enei katoa he
kupu whakatauki mona, he whakapeka taunu ano mona, a ka mea, Aue, te
mate mo te tangata e ami ana i te mea ehara nei i a ia! he pehea ra te
roa? mo te tangata ano e haupu ake ana i te taunaha ki runga ki a ia!

<span id="an_2:7">2:7</span> E kore ianei e maranga ohorere ake nga
kaingau mou? e kore ianei e ara nga kaiwhakatoi i a koe, a ka waiho koe
hei taonga parau ma ratou?

<span id="an_2:8">2:8</span> No te mea he maha nga iwi i pahuatia e koe,
na ka pahuatia koe e nga toenga katoa o nga iwi; he mea hoki mo te toto
o nga tangata, mo te mahi nanakia ki te whenua, ki te pa, a ki nga
tangata katoa ano i reira.

<span id="an_2:9">2:9</span> Aue, te mate mo te tangata, he kino nei te
apo i apo taonga ai ia mo tona whare, he mea kia tiketike ake ai tona
kohanga, kia ora ai ia i te kaha o te kino!

<span id="an_2:10">2:10</span> Kua takoto i a koe he whakama mo tou
whare i tau hatepenga atu i nga iwi maha; kua hara ano ki tou wairua
ake.

<span id="an_2:11">2:11</span> Ka karanga hoki te kohatu i roto i te
pakitara, ka whakahoki kupu ano te kurupae i roto i nga rakau.

<span id="an_2:12">2:12</span> Aue, te mate mo te tangata e hanga ana i
te pa ki te toto, e whakau ana hoki i te pa ki te he!

<span id="an_2:13">2:13</span> He teka ianei na Ihowa o nga mano i
mauiui ai nga tangata i roto i te ahi, i ruha ai nga iwi i te kahore noa
iho?

<span id="an_2:14">2:14</span> Ka kapi hoki te whenua i te matauranga ki
te kororia o Ihowa, ano ko nga wai e taupoki ana i te moana.

<span id="an_2:15">2:15</span> ¶ Aue, te mate mo te tangata e mea ana i
tona hoa kia inu, e apiti atu ana i te mea nanakia ki tera, e
whakahaurangi ana hoki i a ia, kia titiro ai koe ki a ratou e takoto
tahanga ana!

<span id="an_2:16">2:16</span> E ki ana koe i te whakama, kahore i te
kororia: e inu hoki koe, kia waiho ai koe, ano he mea kokotikore: ka
anga mai ki a koe te kapu a to Ihowa ringa matau, a he whakama
whakarihariha ka tau ki runga ki tou kororia.

<span id="an_2:17">2:17</span> Ko te mahi nanakia hoki ki Repanona hei
taupoki mou, me te whakangaromanga o nga kararehe i wehingia ra e ratou;
mo te toto hoki o nga tangata, mo te mahi nanakia ki te whenua, ki te
pa, ki nga tangata ano o reira.

<span id="an_2:18">2:18</span> He aha te pai o te whakapakoko i whaoa ai
e tona kaihanga; o te whakapakoko whakarewa ano, o te kaiwhakaako ki te
teka, i whakawhirinaki ai tona kaihanga ki tana mahi, ka mahi i nga
whakapakoko wahangu?

<span id="an_2:19">2:19</span> Aue, te mate mo te tangata e mea ana ki
te rakau, Maranga; ki te kohatu reokore, E ara! ma tenei koia e
whakaako? Nana, kua oti te koura, te hiriwa, te whakapiri ki a ia, a
kahore rawa he wairua i roto.

<span id="an_2:20">2:20</span> Kei tona temepara tapu ia a Ihowa.
Whakarongoa, e te whenua katoa, i tona aroaro.

<span id="an_3:1">3:1</span> ¶ He inoi na Hapakuku poropiti, ko
Hikionoto te waiata.

<span id="an_3:2">3:2</span> E Ihowa, kua rongo ahau i tou rongo, wehi
ana ahau: e Ihowa, kia ora tau mahi i waenganui o nga tau, kia matauria
i waenganui o nga tau; i te mea e riri ana, mahara ki te tohu tangata.

<span id="an_3:3">3:3</span> ¶ I haere mai te Atua i Temana, te Mea Tapu
i Maunga Parana. (Hera. Hei hipoki tona kororia mo nga rangi; ki tonu te
whenua i te whakamoemiti ki a ia.

<span id="an_3:4">3:4</span> Ko tona tiahotanga ano ko te marama; he
hihi e puta ana mai i tona ringa: i reira ano te hunanga o tona kaha.

<span id="an_3:5">3:5</span> I mua i a ia te mate uruta e haere ana, i
puta ano te mura whanariki i ona waewae.

<span id="an_3:6">3:6</span> Tu ana ia, a whanganga ana e ia te whenua;
i titiro ia, a titaria ana e ia nga iwi; rerere ana nga maunga onamata,
piko ana nga pukepuke o mua: ko ona ara koia ano kei onamata.

<span id="an_3:7">3:7</span> I kite ahau, kei te tuatea nga teneti o
Kuhana; wiri ana nga tauarai o te whenua o Miriana.

<span id="an_3:8">3:8</span> I riri ranei a Ihowa ki nga awa? Ki nga awa
ranei tou riri? Ki te moana ranei tou riri? I haere ai koe i runga i au
hoiho, i au hariata whakaora?

<span id="an_3:9">3:9</span> I meinga tau kopere kia noho tahanga: ko
nga oati ki nga hapu he kupu pono. (Hera. Wahia ana e koe te whenua ki
nga awa.

<span id="an_3:10">3:10</span> I kite nga maunga i a koe, a wehi ana; i
pahemo ake te waipuke o nga wai: i puaki te reo o te rire, a ara ana ona
ringa ki runga.

<span id="an_3:11">3:11</span> Tu ana te ra me te marama i to raua
kainga, haere ana ratou i te marama o au pere, i te wherikotanga o tau
tao kanapa.

<span id="an_3:12">3:12</span> Haereerea ana e koe te whenua i runga i
te aritarita, patua a wititia ana e koe nga iwi i runga i te riri.

<span id="an_3:13">3:13</span> I puta koe ki te whakaora i tau iwi, ae
ra, ki te whakaora i tau i whakawahi ai; pakaru ana i a koe te upoko i
roto o te whare o te hunga kino, takoto kau ana te turanga, a taea
noatia te kaki. Hera.

<span id="an_3:14">3:14</span> Werohia ana e koe te upoko o ona ariki ki
ana tokotoko ano: ano he paroro ratou e aki mai ana ki te titaritari i
ahau; ko to ratou koanga ngakau he kai puku i te rawakore.

<span id="an_3:15">3:15</span> Takahia ana e koe te moana ki au hoiho,
te kaupuranga o nga wai nunui.

<span id="an_3:16">3:16</span> ¶ I toku rongonga, wiri ana toku kopu,
oraora ana oku ngutu i te reo: ngoto ana te pirau ki roto ki oku whenua,
a wiri ana ahau i toku wahi; he mea ia e whai okiokinga ai ahau i te ra
o te raru, i te haerenga ake ki te iwi e kokiri ana mai ki a ia me ana
kaieke hoiho.

<span id="an_3:17">3:17</span> Ahakoa kore te piki e kopuku, kore nga
waina e whai hua; ka he te mahi oriwa, kahore hoki nga mara e whai kai;
ko nga hipi poto ake i roto i nga taiepa, kahore hoki he kau i roto i
nga taiepa kau:

<span id="an_3:18">3:18</span> Otiia ka koa ahau ki a Ihowa, ka
whakamanamana ki te Atua o toku whakaoranga.

<span id="an_3:19">3:19</span> Ko Ihowa, ko toku Ariki, toku kaha, ka
meinga e ia oku waewae kia rite ki o te hata, ka meinga ano ahau e ia
kia takahi i runga i oku wahi tiketike. Ki te tino kaiwaiata i runga i
aku mea whakatangi.

------------------------------------------------------------------------

[Next: Zephaniah](zep)
