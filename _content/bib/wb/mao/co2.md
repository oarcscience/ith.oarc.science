[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Maori Bible: 2 Corinthians

<span id="an_1:1">1:1</span> ¶ Na Paora, i paingia e te Atua hei apotoro
ma Ihu Karaiti, na te teina hoki, na Timoti, ki te hahi a te Atua i
Koriniti, ratou ko te hunga tapu katoa i Akaia puta noa:

<span id="an_1:2">1:2</span> Kia tau ki a koutou te aroha noa me te
rangimarie, he mea na te Atua, na to tatou Matua, na te Ariki hoki, na
Ihu Karaiti.

<span id="an_1:3">1:3</span> ¶ Kia whakapaingia te Atua, te Matua o to
tatou Ariki, o Ihu Karaiti, te Matua o nga mahi tohu, te Atua o te
whakamarie katoa;

<span id="an_1:4">1:4</span> Ko ia hoki te kaiwhakamarie i a matou i o
matou paweratanga katoa, e taea ai e matou te whakamarie te hunga e
pehia ana e te aha, e te aha, ma te whakamarie e whakamarie nei te Atua
i a matou.

<span id="an_1:5">1:5</span> I te mea kei te hira tonu nga mamae o te
Karaiti i roto i a matou, kei te pera ano te hira o to matou
whakamarietanga i roto i a te Karaiti.

<span id="an_1:6">1:6</span> Na, ahakoa tukinotia matou, he mea tena kia
whakamarietia ai, kia whakaorangia ai koutou; ahakoa ranei whakamarietia
matou, he mea tena kia whakamarietia ai koutou, koia tena e mahi na, i a
koutou ka whakaririka kau na ki aua mamae e mamae nei ho ki matou:

<span id="an_1:7">1:7</span> ¶ E u ana hoki to matou whakaaro ki a
koutou, i te mohio iho, ka uru na koutou ki nga mamae, ka uru ano hoki
koutou ki te whakamarietanga.

<span id="an_1:8">1:8</span> Kahore hoki matou e pai kia ngaro i a
koutou, e oku teina, te paweratanga i tupono ki a matou i Ahia, te tino
taimaha o te pehanga i a matou, nuku noa atu i to matou kaha, na
poroporoaki ana matou ki te ora:

<span id="an_1:9">1:9</span> Ae, i roto ano i a matou te kupu mo te
mate, kia kaua o matou whakaaro e u ki a matou ano, engari ki te Atua,
ki te kaiwhakaara i te hunga mate:

<span id="an_1:10">1:10</span> Nana matou i whakaora i taua mate nui, a
e whakaora ano ia: e u ana o matou whakaaro ki a ia, tera ia e whakaora
tonu i a matou;

<span id="an_1:11">1:11</span> Me koutou hoki ka awhina tahi na ki ta
koutou inoi mo matou; kia whakawhetai te tokomaha mo matou, mo te aroha
noa na te tokomaha i homai ki a matou.

<span id="an_1:12">1:12</span> ¶ Ko ta matou whakamanamana hoki ko
tenei, ko te whakaaetanga ake o to matou hinengaro, kei runga i te tapu,
i te tapatahi o te Atua, ehara i te mea kei runga i to te kikokiko
mohio, engari i to te Atua aroha noa, ta matou whakahaere i te ao, ki a
koutou rawa ano ia.

<span id="an_1:13">1:13</span> Ehara hoki ta matou e tuhituhi atu nei ki
a koutou i te mea ke i ta koutou e korero na i te pukapuka, e whakaae
na; a e u ana toku whakaaro, e whakaae koutou taea noatia te mutunga;

<span id="an_1:14">1:14</span> Me koutou ano i whakaae mai na ko tetahi
wahi ki a matou, ko matou ta koutou e whakamanamana ai, pera hoki me
koutou, ko koutou ta matou e whakamanamana ai i te ra o to tatou Ariki,
o Ihu.

<span id="an_1:15">1:15</span> ¶ Na, i toku whakapono ki tenei, i mea
ahau kia haere atu i mua ra ki a koutou, kia rua ai painga ki a koutou;

<span id="an_1:16">1:16</span> Kia tika atu ma koutou na ki Makeronia, a
kia hoki mai i Makeronia ki a koutou, a ma koutou e whakatika atu taku
haere ki Huria.

<span id="an_1:17">1:17</span> Na, i ahau ka whakaaro i tenei, i hanga
noa iho ranei toku ngakau? he whakaaro ranei no te kikokiko oku whakaaro
e mea ai ahau, Ae, ae, kahore, kahore?

<span id="an_1:18">1:18</span> Otira i te mea he pono te Atua, ehara ta
matou kupu ki a koutou i te ae, i te kahore.

<span id="an_1:19">1:19</span> Ko te Tama hoki a te Atua, ko Ihu
Karaiti, i kauwhautia ra e matou i roto i a koutou, ara e ahau, e
Hirawanu, e Timoti, ehara i te ae, i te kahore ranei, engari he ae i
roto i a ia.

<span id="an_1:20">1:20</span> Pewhea ake hoki te maha o nga kupu homai
a te Atua, kei roto tonu i a ia te ae; a ma roto mai hoki i a ia te
Amine, hei kororia mo te Atua i roto i a tatou.

<span id="an_1:21">1:21</span> Na, ko te kaiwhakau i a matou me koutou i
roto i a te Karaiti, ko te kaiwhakawahi i a tatou, ko te Atua;

<span id="an_1:22">1:22</span> Nana tatou i hiri, nana hoki i homai te
wahi tuatahi, ara te Wairua ki roto ki o tatou ngakau.

<span id="an_1:23">1:23</span> Na, ka karanga ahau ki te Atua hei
kaititiro mo toku wairua, he tohu naku i a koutou te haere wawe atu ai
ahau ki Koriniti.

<span id="an_1:24">1:24</span> Ehara i te mea hei rangatira matou mo to
koutou whakapono, engari hei hoa mahi matou i te hari mo koutou: na te
whakapono hoki koutou i tu ai.

<span id="an_2:1">2:1</span> ¶ Otira kua takoto tenei i roto i ahau, kia
kaua toku hokinga atu ki a koutou e waiho i runga i te pouri.

<span id="an_2:2">2:2</span> Na, ki te whakapouri hoki ahau i a koutou,
ko wai hoki hei whakaora i toku ngakau? ko ia anake e whakapouritia nei
e ahau.

<span id="an_2:3">2:3</span> A i tuhituhi atu ahau i taua mea nei ano ki
a koutou, kei tae atu ahau, ka whakapouritia ahau e te hunga i tika nei
ma ratou ahau e whakahari; i te u o toku whakaaro ki a koutou katoa, ko
toku hari te hari o koutou katoa.

<span id="an_2:4">2:4</span> He nui hoki no te pouri, no te mamae o te
ngakau, i tuhituhi atu ai ahau ki a koutou me nga roimata maha: ehara i
te mea hei whakapouri i a koutou, engari kia matau ai koutou ki toku
aroha e hira rawa nei ki a koutou.

<span id="an_2:5">2:5</span> ¶ Mehemea na tetahi i whakapouri, ehara i
te mea e whakapouri ana ia i ahau, engari i a koutou katoa; i tetahi
wahi ia, e kore nei ahau e mea rawa he nui.

<span id="an_2:6">2:6</span> E rahi ana mo taua tu tangata ko tenei whiu
i whakapangia nei e te tokomaha.

<span id="an_2:7">2:7</span> Engari rawa ia me whakarere noa iho tana e
koutou, ka whakamarie i a ia, kei tupono ka horomia ia e tona pouri nui
rawa.

<span id="an_2:8">2:8</span> Koia ahau ka inoi ki a koutou, kia
whakaukia to koutou aroha ki a ia.

<span id="an_2:9">2:9</span> Na konei ano hoki ahau i tuhituhi atu ai,
hei whakamatau i a koutou, mehemea e ngohengohe ana koutou i nga mea
katoa.

<span id="an_2:10">2:10</span> Ko te tangata e whakarerea ai e koutou
tana, ka whakarerea ano e ahau: ko taku hoki i whakarere noa ai, mehemea
i pera ahau, he whakaaro ki a koutou, i whakarerea noatia e ahau i te
aroaro o te Karaiti;

<span id="an_2:11">2:11</span> Kei ra rungatia mai tatou e Hatana: ehara
hoki tatou i te kuware ki ana rauhanga.

<span id="an_2:12">2:12</span> ¶ Na, i toku taenga ki Toroa ki te
kauwhau i te rongopai o te Karaiti, a ka puare mai ki ahau tetahi
kuwaha, he mea na te Ariki,

<span id="an_2:13">2:13</span> Kahore he tanga mo toku wairua, he kore i
kite i toku teina, i a Taituha: heoi ka poroporoaki ahau ki a ratou, ka
haere ki Makeronia.

<span id="an_2:14">2:14</span> Na, me whakawhetai ki te Atua, e mea tonu
nei i a matou kia whakamanamana i roto i a te Karaiti, e whakaatu nei ma
roto i a matou i te ha o tona matauranga i nga wahi katoa.

<span id="an_2:15">2:15</span> He kakara pai hoki matou no te Karaiti ki
te Atua, i runga i te hunga e whakaorangia ana, i runga ano i te hunga e
whakangaromia ana:

<span id="an_2:16">2:16</span> Ki tetahi he kakara no te mate ki te
mate; ki tetahi he kakara no te ora ki te ora. A ko wai e tau mo enei
mea?

<span id="an_2:17">2:17</span> Kahore hoki matou e pera i te tokomaha e
whakatutua nei i te kupu a te Atua: engari he pera i ta te pono, he pera
i ta te Atua, e korero ana matou i te aroaro o te Atua i roto i a te
Karaiti.

<span id="an_3:1">3:1</span> ¶ E timata ana ano ranei matou te whakapai
ki a matou ano? e pera ana ranei me etahi atu, e mea ana matou ki etahi
pukapuka whakapai ma matou ki a koutou, ma koutou ranei ki a matou?

<span id="an_3:2">3:2</span> Ko koutou ta matou pukapuka, he mea
tuhituhi ki o matou ngakau, e kitea ana, e korerotia ana e nga tangata
katoa:

<span id="an_3:3">3:3</span> Kua marama na hoki, ko koutou he pukapuka
na te Karaiti, he mea minita na matou, ehara i te mea tuhituhi ki te
mangumangu, engari ki te Wairua o te Atua ora; he teka ki nga papa
kohatu, engari ki runga ki nga papa kikokiko o te ngakau.

<span id="an_3:4">3:4</span> Ko tenei tu whakaaro o matou u tonu ki ta
te Atua, he mea na te Karaiti:

<span id="an_3:5">3:5</span> He teka kei a matou ake te tikanga mo te
whakaaro ki tetahi aha, me te mea na matou ake ano; engari na te Atua
matou i whai tikanga ai;

<span id="an_3:6">3:6</span> ¶ Nana hoki matou i tau ai hei minita mo te
kawenata hou; he teka no te reta, engari no te wairua: he whakamate hoki
ta te reta, he whakaora ia ta te wairua.

<span id="an_3:7">3:7</span> Na, mehemea te minitatanga o te mate i
tuhituhia nei, i whaoa nei ki nga kohatu, i puta kororia mai, i kore ai
e taea e nga tama a Iharaira te titiro matatau atu ki te mata o Mohi i
te kororia o tona mata; he kororia ia e memeha ana:

<span id="an_3:8">3:8</span> E kore ianei e nui noa atu te kororia o te
minitatanga o te wairua?

<span id="an_3:9">3:9</span> Na, mehemea te minitatanga o te whakatau he
he kororia, heoi hira rawa atu te kororia o te minitatanga o te tika.

<span id="an_3:10">3:10</span> He pono hoki, kahore te mea i
whakakororiatia i whai kororia i tenei wahi, ara na te kororia e hira
rawa nei.

<span id="an_3:11">3:11</span> Mehemea hoki he kororia to te mea e
memeha ana, nui noa atu te kororia o te mea pumau.

<span id="an_3:12">3:12</span> ¶ Na, i a matou ka tumanako nei ki tenei,
nui atu to matou maia ki te korero:

<span id="an_3:13">3:13</span> Kahore ano e pera me Mohi i maka nei i te
hipoki ki tona mata, kei titiro matatau atu nga tama a Iharaira ki te
tukunga iho o te mea e memeha haere ana:

<span id="an_3:14">3:14</span> Otira i whakapakeketia o ratou hinengaro:
no te mea taea noatia mai tenei ra i te korerotanga o te kawenata
tawhito e mau tonu ana taua hipoki ra ano, kahore ano i hurahia; i roto
ia i a te Karaiti ka whakakahoretia.

<span id="an_3:15">3:15</span> Na, tae noa mai ki tenei ra, ki te
korerotia a Mohi, e takoto ana he hipoki ki runga i to ratou ngakau.

<span id="an_3:16">3:16</span> Na, kia huri ki te Ariki, ka tangohia te
hipoki.

<span id="an_3:17">3:17</span> Na, ko te Ariki, ko te Wairua ia; ko te
wahi i noho ai te Wairua o te Ariki, kei reira te tikanga herekore.

<span id="an_3:18">3:18</span> Ko tatou katoa ia kahore he hipoki mo te
mata, e whakaahua ana i te kororia o te Atua, ano kei roto i te
whakaata, a e whakaputaia ketia ana kia rite ki taua ahua ano, he
kororia hono iho ki te kororia, i runga i ta te Wairua o te Ariki.

<span id="an_4:1">4:1</span> ¶ Na konei, i te mea kei a matou tenei mahi
minita, i te mea ka tohungia nei matou, kahore matou e ngakaukore;

<span id="an_4:2">4:2</span> Engari kua whakarerea e matou nga mea huna
o te whakama, kore ake matou e haere i runga i te tinihanga, kahore hoki
e maminga ki te kupu a te Atua: ka waiho ia ko te whakapuakanga o te
pono hei whakaatu i to matou pai ki te hinengaro tangata i te aroaro o
te Atua.

<span id="an_4:3">4:3</span> Na, ki te mea he mea hipoko ta matou
rongopai, he mea hipoki ki te hunga e whakangaromia ana:

<span id="an_4:4">4:4</span> I roto nei i a ratou te atua o tenei ao, e
whakamatapo ana i nga whakaaro o te hunga kore whakapono, kei whitingia
ratou e te marama o te rongopai o te kororia o te Karaiti, ko ia nei te
ahua o te Atua.

<span id="an_4:5">4:5</span> He teka hoki ko matou te kauwhautia nei e
matou, engari ko Karaiti Ihu hei Ariki, a ko matou nei hei pononga ma
koutou, he whakaaro ki a Ihu.

<span id="an_4:6">4:6</span> Ko te Atua hoki nana nei i ki te marama kia
whiti i roto i te pouri, kua whiti ki roto ki o matou ngakau, hei homai
i te marama o te matauranga o te kororia o te Atua i te mata o Ihu
Karaiti.

<span id="an_4:7">4:7</span> Ko tenei taonga ia o matou kei roto i te
oko oneone, kia kiia ai te kaha nui whakaharahara no te Atua, ehara hoki
i a matou;

<span id="an_4:8">4:8</span> ¶ E akina ana matou i nga taha katoa, heoi
kahore e pau te whakaaro; e raruraru ana, heoi kahore e ngakaukore;

<span id="an_4:9">4:9</span> E whakatoia ana, heoi kahore i whakarerea;
e taia ana ki raro, heoi kahore i whakangaromia;

<span id="an_4:10">4:10</span> E mau tonu ana hoki te matenga o Ihu ki o
matou tinana, i a matou e haereere nei; kia marama ai to Ihu ora i roto
i o matou tinana.

<span id="an_4:11">4:11</span> Ko matou hoki e ora nei, e tukua tonutia
ana ki te mate mo te whakaaro ki a Ihu, kia marama ai hoki to Ihu ora i
roto i o matou kikokiko matemate.

<span id="an_4:12">4:12</span> Na ko te mate te mahi ana i roto i a
matou, ko te ora ia i roto i a koutou.

<span id="an_4:13">4:13</span> Otira, i te mea kei a matou taua wairua
ra ano o te whakapono, te mea i tuhituhia ra, i whakapono ahau, koia
ahau i korero ai; whakapono ana ano matou, koia hoki matou ka korero
nei;

<span id="an_4:14">4:14</span> E matau ana hoki matou, tera te
kaiwhakaara o te Ariki, o Ihu, e whakaara ano hoki i a matou me Ihu, e
whakatu ngatahi ano i a matou me koutou.

<span id="an_4:15">4:15</span> Hei painga hoki ki a koutou na mea katoa,
kia waiho ai ma te aroha noa, e whakanuia nei e te tokomaha, e
whakawhetai, kia hira rawa ai te kororia o te Atua.

<span id="an_4:16">4:16</span> Koia hoki tatou te ngakaukore ai; heoi
ahakoa haere iho tatou ki te pirau, ara to waho tangata, e whakahoutia
ana ano to roto i tenei ra, i tenei ra.

<span id="an_4:17">4:17</span> Ko to tatou mamae mama nei hoki,
rangitahi kau nei, hei whakawhiwhi i a tatou kia tino nui haere rawa atu
te taimaha o te kororia, he mea mau tonu;

<span id="an_4:18">4:18</span> I a tatou kahore nei e titiro ki nga mea
e kitea ana, engari ki nga mea kahore e kitea: he mea nonaianei noa hoki
nga mea e kitea ana; he mea mau tonu ia nga mea kahore e kitea.

<span id="an_5:1">5:1</span> ¶ E matau ana hoki tatou, ki te wahia to
tatou whare wharau, te mea whenua nei, he whare ano to tatou, he mea
hanga na te Atua, ehara i te whare hanga e te ringa, he mea mau tonu, i
nga rangi.

<span id="an_5:2">5:2</span> He pono hoki i tenei e aue ana tatou, e
hiahia ana ki to tatou whare o te rangi hei kakahu mo tatou:

<span id="an_5:3">5:3</span> Mehemea ia ki te whai kakahu tatou, e kore
e rokohanga mai e noho tahanga ana.

<span id="an_5:4">5:4</span> Kei te aue hoki tatou, te hunga i tenei
whare wharau, i te taimaha: ehara i te mea e hiahia ana kia unuhia o
tatou nei, engari kia kakahuria iho kia horomia ai te mea matemate e te
ora.

<span id="an_5:5">5:5</span> Na, ko te kaihanga i a tatou mo taua mea
nei ano, ko te Atua, nana nei hoki i homai ki a tatou te wahi tuatahi,
ara te Wairua.

<span id="an_5:6">5:6</span> No reira i te mea e maia tonu ana tatou, e
matau ana hoki, i a tatou e noho nei i te tinana, he mea motu ke mai i
te Ariki ta tatou noho:

<span id="an_5:7">5:7</span> Ko ta tatou haere hoki kei runga i te
whakapono, kahore i runga i te titiro;

<span id="an_5:8">5:8</span> E mea ana ahau, e maia ana ano tatou, ko ta
tatou hoki e tino pai ai, kia noho motu ke i te tinana, kia noho ai i te
Ariki.

<span id="an_5:9">5:9</span> Koia hoki tatou ka whai nei, ahakoa i konei
e noho ana, ahakoa e noho ke ana, kia ahuarekaina mai tatou e ia.

<span id="an_5:10">5:10</span> Kua takoto hoki te tikanga kia kitea
tatou katoa ki mua i te nohoanga whakawa o te Karaiti; kia riro mai ai i
tenei, i tenei, nga mea i mahia i te tinana, kia rite hoki ki tana i
mahi ai, ahakoa pai, ahakoa kino.

<span id="an_5:11">5:11</span> Na, ka matau nei matou ki te wehi o te
Atua, ka kukume matou i nga tangata, otira e kitea ana ano matou e te
Atua; a e u ana toku whakaaro, kua kitea ano matou e o koutou hinengaro.

<span id="an_5:12">5:12</span> ¶ Ehara i te mea e whakapai ana ano matou
i a matou ki a koutou, engari e korero ana hei hoatu i te take ki a
koutou e whakamanamana ai koutou ki a matou, kia ai ai he mea hei
whakautu ma koutou ki te hunga e whakamanamana ana ki to te kanohi, kah
ore ki to te ngakau.

<span id="an_5:13">5:13</span> Ahakoa hoki porangi matou, hei mea ia mo
te Atua: ahakoa ranei tika o matou mahara, hei mea mo koutou.

<span id="an_5:14">5:14</span> E akiakina ana hoki matou e te aroha o te
Karaiti; i a matou e whakaaro ana i tenei, kotahi i mate mo te katoa, no
reira he hunga mate te katoa;

<span id="an_5:15">5:15</span> I mate hoki ia mo te katoa, kia kaua ai
te hunga e ora ana e ora mo ratou ano a muri ake nei, engari mo tenei i
mate nei mo ratou, a i ara ake ano.

<span id="an_5:16">5:16</span> ¶ No reira a mua ake nei e kore matou e
matau ki te tangata, ara ki tona kikokiko: ae ra, ahakoa matau matou ki
a te Karaiti, ara ki tona kikokiko, otiia e kore matou e matau pena ki a
ia a mua ake nei.

<span id="an_5:17">5:17</span> Na ki te mea kei roto i a te Karaiti
tetahi, he mahinga hou ia: kua pahemo nga mea tawhito, na kua hou nga
mea katoa.

<span id="an_5:18">5:18</span> Ko te putake ia o nga mea katoa ko te
Atua, i hohou nei i ta tatou rongo ki a ia i runga i a te Karaiti, a
homai ana e ia ki a matou te minitatanga o te houhanga rongo;

<span id="an_5:19">5:19</span> Ara, i roto te Atua i a te Karaiti e
hohou ana i ta te ao rongo ki a ia, kore ake e whakairia ki a ratou o
ratou he; a kua tukua mai ki a matou te kupu mo te houhanga rongo.

<span id="an_5:20">5:20</span> Na he karere matou na te Karaiti, me te
mea ano ko te Atua tenei kei roto i a matou e karanga ana; ko matou hei
whakakapi mo te Karaiti ki te tohe atu kia koutou, kia hohia ta koutou
rongo ki te Atua.

<span id="an_5:21">5:21</span> Ko ia, kihai nei i matau ki te hara,
meinga ana hei hara mo tatou, kia meinga ai tatou ko te tika o te Atua i
roto i a ia.

<span id="an_6:1">6:1</span> ¶ Na tenei matou ona hoa mahi te tohe atu
nei i a koutou, kia kaua e kore hua te rironga mai o te aroha noa o te
Atua i a koutou;

<span id="an_6:2">6:2</span> E mea ana hoki ia, No te wa manakohanga atu
i whakarongo ai ahau ki a koe, awhinatia ana hoki koe e ahau i te ra o
te whakaoranga: nana, tenei te wa manakohanga: nana, tenei te wa
manakohanga mai; nana, tenei te ra o te whakaoranga.

<span id="an_6:3">6:3</span> E kore hoki e hoatu e matou tetahi take e
he ai, ahakoa i te aha, kei whakahengia ta matou mahi minita;

<span id="an_6:4">6:4</span> Engari i nga mea katoa e whakakite ana i a
matou, he minita na te Atua, i runga i te hua o te manawanui, i nga
tukinotanga, i nga aitua, i nga rarunga,

<span id="an_6:5">6:5</span> I nga whiunga, i nga hereheretanga, i nga
ngangaretanga, i nga mauiuitanga, i nga mataaratanga, i nga nohoanga
pukutanga;

<span id="an_6:6">6:6</span> I runga i te kinokore, i te matauranga, i
te manawanui, i te ngakau ngawari, i te Wairua Tapu, i te aroha
tinihangakore,

<span id="an_6:7">6:7</span> I runga i te kupu o te pono, i te kaha o te
Atua, i nga mea whawhai o te tika ki matau, ki maui,

<span id="an_6:8">6:8</span> I rungia i te kororia, i te honorekore, i
te kupu kino, i te kupu pai; me te mea he hunga tinihanga, a he hunga
pono ano:

<span id="an_6:9">6:9</span> Me te mea kahore e mohiotia, otiia e
mohiotia nuitia ana; me te mea ka mate, heoi tenei ano matou te ora nei;
me te mea e pakia ana, heoi kahore e whakamatea;

<span id="an_6:10">6:10</span> Me te mea e pouri ana, heoi e hari tonu
ana; me te mea e rawakore ana, heoi e mea ana i te tokomaha kia whai
taonga; me te mea kahore a matou aha, otiia kei a matou nga mea katoa.

<span id="an_6:11">6:11</span> ¶ Tuwhera tonu o matou mangai ki a
koutou, e nga Koriniti, kua nui to matou ngakau.

<span id="an_6:12">6:12</span> Ehara i te mea no matou te kuiti i a
koutou, engari no o koutou ngakau te kuiti.

<span id="an_6:13">6:13</span> Na, hei utu e rite ana, he kupu tenei
naku ki aku tamariki, kia whakanuia ano hoki koutou.

<span id="an_6:14">6:14</span> Kei iokatia ketia koutou ki te hunga
whakaponokore: no hea hoki te whakahoatanga o te tika raua ko te tutu?
no hea hoki te huihuinga tahitanga o te marama ki te pouri?

<span id="an_6:15">6:15</span> Ko ehea mea a te Karaiti i huihuia ki a
Periara? na tehea wahi ranei i huanga ai te tangata whakapono ki te
tangata whakaponokore?

<span id="an_6:16">6:16</span> A kei hea he tatanga mo te whare tapu o
te Atua ki nga whakapakoko? he whare tapu hoki koutou no te Atua ora; ko
ta te Atua hoki tena i mea ai, ka noho ahau i roto i a ratou, ka
haereere ahau i roto i a ratou; a ko ahau hei Atua mo ratou, ko rat ou
hoki hei iwi maku.

<span id="an_6:17">6:17</span> Mo konei, Puta mai i roto i a ratou, kia
motu ke, e ai ta te Ariki. Kaua hoki e pa ki te mea poke; a ka riro mai
koutou i ahau;

<span id="an_6:18">6:18</span> Ko ahau ano hoki hei Matua mo koutou, ko
koutou hoki hei tama hei tamahine ki ahau, e ai ta te Ariki Kaha Rawa.

<span id="an_7:1">7:1</span> ¶ Na, i a tatou ka whiwhi nei ki enei kupu
whakaari, e oku hoa aroha, tahuri tatou ki te horoi atu i a tatou i nga
mea poke katoa o te kikokiko, o te wairua, me te whai ano ki te tino
tapu i runga i te wehi ki te Atua.

<span id="an_7:2">7:2</span> Manako mai ki a matou; kahore a matou
whakahaere he ki tetahi, kahore matou i kukume i tetahi ki te kino,
kahore a matou whakapati i nga taonga a tetahi.

<span id="an_7:3">7:3</span> Ehara taku kupu nei i te mea hei whakatau
he ki a koutou: kua mea atu na hoki ahau, kei o matou ngakau koutou mo
te mate tahi, mo te ora tahi.

<span id="an_7:4">7:4</span> Nui atu toku maia ki te korero ki a koutou,
nui atu toku whakamanamana mo koutou: ki tonu ahau i te whakamarie, hira
ake toku koa i o matou matenga katoa.

<span id="an_7:5">7:5</span> ¶ I to matou taenga mai hoki ki Makeronia,
kihai i whai okiokinga to matou kikokiko, heoi mate ana matou i nga taha
katoa; i waho ko nga whawhai, i roto ko nga mataku.

<span id="an_7:6">7:6</span> Otira na te kaiwhakamarie o te hunga e
whakaititia ana, ara na te Atua, nana matou i whakamarie, i a Taituha ka
tae mai nei;

<span id="an_7:7">7:7</span> Ehara i te mea na tona taenga mai anake,
engari na te whakamarietanga ano hoki i whakamarietia ai ia e koutou, i
tana korerotanga mai ki a matou i to koutou hiahia nui, i to koutou
tangi, i to koutou ngakau nui ki ahau; a ka koa rawa ahau.

<span id="an_7:8">7:8</span> Ahakoa hoki i whakapouritia koutou e ahau
ki taku pukapuka, kahore ahau i te mea e he ana ahau, ahakoa i mahara
pera i mua ra: kua kite nei hoki ahau na taua pukapuka koutou i mea kia
pouri, ara pouri potopoto nei.

<span id="an_7:9">7:9</span> E hari ana tenei ahau, ehara i te mea mo te
whakapouritanga i a koutou, engari no te mea i whakapouritia koutou a
ripeneta iho: ko to koutou pouri hoki no ta te Atua, e kore noa iho ai
koutou e whai he i a matou.

<span id="an_7:10">7:10</span> E meinga ana hoki e ta te Atua pouri he
ripeneta e ora ai, he ripeneta kahore ona haku: ko ta te pouri ia o te
ao e mahi ai he mate.

<span id="an_7:11">7:11</span> Titiro hoki, ko taua mea nei ano, ko ta
te Atua whakapouritanga i a koutou, na, tana mahinga nui i roto i a
koutou, ae ra, nga kupu whakatikatika i a koutou, te riri, te wehi, te
hiahia, te ngakau nui, te whakapa riri! I nga mea katoa kua whakak ite
nui koutou, kahore o koutou hara i tenei mea.

<span id="an_7:12">7:12</span> ¶ No reira, ahakoa i tuhituhi ahau ki a
koutou, kahore ahau i tuhituhi atu mo te tangata nana te he, mo te
tangata ranei ki a ia nei te he, engari kia whakakitea ai ki a koutou i
te aroaro o te Atua te nui o to koutou matapopore ki a matou.

<span id="an_7:13">7:13</span> Koia matou i whai marietanga ai: a i to
matou whakamarietanga hira noa ake to matou koa i te koa hoki o Taituha,
no te mea kua whakahauoratia tona wairua e koutou katoa.

<span id="an_7:14">7:14</span> Mehemea hoki ahau i whakamanamana ki a ia
ki tetahi mea a koutou, kahore ahau i meinga kia whakama; no te mea i
korerotia e matou nga mea katoa ki a koutou i runga i te pono, waihoki
ko to matou whakamanamana, i meinga nei e ahau i te aroaro o T aituha,
kua kitea he pono.

<span id="an_7:15">7:15</span> A hira ake ano hoki tona ngakau aroha ki
a koutou, i a ia e mahara ana ki te ngohengohe o koutou katoa, ki te
wehi me te wiri i manako ai koutou ki a ia.

<span id="an_7:16">7:16</span> E hari ana ahau, no te mea ka marama toku
whakaaro ki a koutou i nga mea katoa.

<span id="an_8:1">8:1</span> ¶ Na, he whakarite atu tenei na matou ki a
koutou, e oku teina, i te aroha noa o te Atua kua homai nei ki nga hahi
o Makeronia;

<span id="an_8:2">8:2</span> Ahakoa he nui te whakamatautauranga a nga
mate, whakaputaina nuitia ana mai e te nui o to ratou koa, i roto i to
ratou tino rawakoretanga, nga tahua o ta ratou manaaki.

<span id="an_8:3">8:3</span> Ko ahau hei kaiwhakaatu, hihiko tonu ratou
ki te tapae i nga mea i taea e ratou, ae ra, i nga mea ano kihai i taea
e ratou;

<span id="an_8:4">8:4</span> Me te nui o ta ratou tohe ki a matou, kia
manako matou ki tenei aroha noa, kia uru tahi hoki ki te mahi ki te
hunga tapu:

<span id="an_8:5">8:5</span> Kihai hoki ratou i pera me ta matou i
whakaaro ai, engari i te tuatahi tuku ana ratou i a ratou ano ki te
Ariki, ki a matou hoki i runga i ta te Atua i pai ai.

<span id="an_8:6">8:6</span> Koia matou i whakahau ai i a Taituha, nana
hoki tena mahi i timata, mana ano e whakaoti tenei aroha noa hoki i roto
i a koutou.

<span id="an_8:7">8:7</span> ¶ Na, e hua na i a koutou nga mea katoa, te
whakapono, te whai kupu, te matauranga, te whakaaro hohonu, me to koutou
aroha ano ki a matou, kia hua ano hoki tenei mahi aroha noa a koutou.

<span id="an_8:8">8:8</span> Ehara taku i te korero a ture, engari he
mea i te kakama o era atu, hei whakamatautau ano i te pono o to koutou
aroha.

<span id="an_8:9">8:9</span> E matau ana hoki koutou ki te aroha noa o
to tatou Ariki, o Ihu Karaiti, ara i a ia e whai taonga ana,
whakarawakoretia iho ana ia, he whakaaro ki a koutou, kia whai taonga ai
koutou i tona rawakoretanga.

<span id="an_8:10">8:10</span> A ka hoatu nei ahau i toku whakaaro mo
tenei: he mea pai hoki tenei mo koutou, ko koutou na te tuatahi ki te
timata i tera tau, ehara i te mea ko te mahi anake, engari ko te hiahia
ano hoki.

<span id="an_8:11">8:11</span> Na inaianei whakaotia hoki te mahi; i
hihiko na te whakaaro i mua, kia whai otinga hoki i roto i to koutou
kaha.

<span id="an_8:12">8:12</span> Ki te mea hoki kei kona te ngakau hihiko,
ka whakaaroa ko nga mea i te tangata, haunga nga mea kahore i a ia.

<span id="an_8:13">8:13</span> Ehara taku korero i tenei, kia mama ai
etahi, a ko koutou kia taimaha;

<span id="an_8:14">8:14</span> Engari kia taurite; ko nga mea a koutou i
hira i tenei wa hei mea mo to ratou hapa, a ko nga mea a ratou e hira
hei mea ma koutou ina hapa; kia rite ai:

<span id="an_8:15">8:15</span> Kia pera me te mea i tuhituhia, Ko te
tangata i nui tana whakaemi kahore he tuhene; ko te tangata i nohinohi
tana kihai i hapa.

<span id="an_8:16">8:16</span> ¶ Otiia me whakawhetai atu ki te, Atua,
nana nei i homai ki roto ki te ngakau o Taituha taua kakama mo koutou.

<span id="an_8:17">8:17</span> I tahuri mai hoki ia ki ta matou
whakahau; he nui no tona kakama i hihiko ai ia ki te haere atu ki a
koutou.

<span id="an_8:18">8:18</span> A na matou i tono tahi atu me ia te
teina, ka paku nei ki nga hahi katoa te whakamoemiti ki a ia i roto i te
rongopai;

<span id="an_8:19">8:19</span> A ehara i te mea ko tera anake, engari i
whiriwhiria ano hoki ia hei hoa haere mo matou, ki te kawe i tenei aroha
noa e mahia nei e matou hei whakakororia mo te Ariki, hei whakakite hoki
i to matou hihiko:

<span id="an_8:20">8:20</span> Me te tupato ano, kei whai kupu tetahi
tangata ki a matou mo enei taonga maha e whakahaerea nei e matou:

<span id="an_8:21">8:21</span> E whakaaro ana hoki matou ki nga mea
rangatira, ehara i te mea i te aroaro anake o te Ariki, engari i te
aroaro ano o nga tangata.

<span id="an_8:22">8:22</span> A kua tonoa atu ano e matou hei hoa mo
raua to matou teina, kua maha nei o matou kitenga i tona uaua i nga mea
maha, heoi nui ke atu tona uaua inaianei, na te nui o te u o tona
whakaaro ki a koutou.

<span id="an_8:23">8:23</span> Ki te ui tetahi mo Taituha, ko ia toku
hoa, he hoa mahi noku ki a koutou: ki te ui ranei mo o matou teina, he
karere ratou na nga hahi, he kororia no te Karaiti.

<span id="an_8:24">8:24</span> Na, whakakitea e koutou ki a ratou i te
aroaro o nga hahi te tohu o to koutou aroha, o ta matou whakamanamana
hoki mo koutou.

<span id="an_9:1">9:1</span> ¶ Na, Mo te minitatanga ki te hunga tapu,
kahore noa he tikanga i tuhituhi atu ai ahau ki a koutou:

<span id="an_9:2">9:2</span> E mohio ana hoki ahau ki to koutou ngakau
hihiko, i whakamanamanatia ai koutou e ahau ki nga tangata o Makeronia,
ara ko ta Akaia kua rite noa ake i tera tau ra ano; a he tokomaha o
ratou i oho i to koutou ngakau hihiri.

<span id="an_9:3">9:3</span> Heoi kua tonoa atu nei e ahau nga teina,
kei whakakahoretia tenei wahi o taku whakamanamana ki ta koutou mahi;
kia rite ai ta koutou, kia pera ai me taku i mea ai:

<span id="an_9:4">9:4</span> Kei tupono ka haere atu i ahau etahi o
Makeronia, a ka rokohanga atu kahore ano kia rite noa ta koutou, na, ko
te whakama mo matou, e kore matou e ki mo koutou, i tenei whakamanamana
e kaha nei.

<span id="an_9:5">9:5</span> Koia ahau i whakaaro ai he tika kia
whakahaua nga teina, kia haere atu ratou i mua ki a koutou, kia wawe te
rite i a ratou tenei manaaki a koutou kua korerotia ra, kia noho rite,
kia tu a manaaki ai, kei rite ki te mea e manawapatia ana.

<span id="an_9:6">9:6</span> ¶ Ko taku ia tenei, He torutoru a tetahi i
rui ai, he torutoru ano ana e kokoti ai; a ko te mea he maha ana i rui
ai, he maha ano ana e kokoti ai.

<span id="an_9:7">9:7</span> Kia rite te mahi a ia tangata ki tana i
whakaaro ai i roto i tona ngakau; kaua e tu a pouri, kaua e whakauaua:
ko ta te Atua hoki e aroha ai, ko te tangata ringa mahorahora.

<span id="an_9:8">9:8</span> E taea ano hoki e te Atua te mea kia hira
nga aroha noa katoa ki a koutou; na, i te mea ka ranea na o koutou
taonga i nga mea katoa i nga wa katoa, kia hira ano a koutou mahi pai
katoa:

<span id="an_9:9">9:9</span> Kia rite ai ki te mea i tuhituhia, Kua
titaritaria e ia, kua hoatu e ia ki te hunga rawakore: he pumau tonu
tona tika ake ake.

<span id="an_9:10">9:10</span> Na ma te kaihomai i te purapura ki te
kaiwhakato, i te taro hoki hei kai, e homai, e mea kia maha ta koutou e
whakato ai, e whakanui hoki nga hua o to koutou tika;

<span id="an_9:11">9:11</span> Me te hua ano o koutou taonga i nga mea
katoa hei ohaoha, e puta ai i a matou nga whakawhetai ki te Atua.

<span id="an_9:12">9:12</span> Na tenei mahi hoki e minitatia nei i
whiwhi ai te hunga tapu ki nga mea i kore i a ratou, a na reira ano i
hua noa atu ai nga whakawhetai ki te Atua;

<span id="an_9:13">9:13</span> Na te mea hoki ka kitea koutou i tenei
mahi minita, ka whakakororia ratou i te Atua mo koutou kua whakaae nei,
kua ngohengohe nei ki te rongopai o te Karaiti, a mo to koutou pono ki a
koutou ohaoha ki a ratou me te katoa;

<span id="an_9:14">9:14</span> I a ratou ano e inoi ana mo koutou, me te
koingo ano ratou ki a koutou, he whakaaro hoki ki te aroha noa o te Atua
ka nui rawa nei ki a koutou.

<span id="an_9:15">9:15</span> Me whakawhetai ki te Atua mo tana mea
homai noa, e kore nei e taea te korero.

<span id="an_10:1">10:1</span> ¶ Na, naku ake, na Paora, tenei tohe ki a
koutou na te tikanga mahaki me te ngakau ngawari o te Karaiti, he mea
iti nei ahau i ahau i kona i roto i a koutou, i tawhiti nei ia e maia
ana ki a koutou:

<span id="an_10:2">10:2</span> Ae ra, e tohe ana ahau ki a koutou, kia
kaua ahau ina tae atu e maro ki te whakaputa i te maia, pera me taku e
mea nei kia maia ki etahi, e whakaaro nei ki a matou, ano ko ta matou
whakahere no te kikokiko.

<span id="an_10:3">10:3</span> No te mea ahakoa haereere matou i roto i
te kikokiko, ehara i te kikokiko ta matou whawhai;

<span id="an_10:4">10:4</span> Ehara hoki nga rakau o ta matou pakanga i
te mea no te kikokiko, engari he kaha i roto i te Atua hei whakahoro i
nga pa kaha:

<span id="an_10:5">10:5</span> Horo ana i a matou nga whakaaroaronga me
nga mea ikeike katoa e whakakake ana kite matauranga ki te Atua, a riro
parau mai ana nga whakaaro katoa, ka meinga kia ngohengohe ki a te
Karaiti;

<span id="an_10:6">10:6</span> Me te noho rite ano ki te whakapa riri mo
nga mahi tutu katoa, ina tino ngohengohe rawa koutou.

<span id="an_10:7">10:7</span> ¶ E titiro ana koutou ki nga mea kei mua
i to koutou mata. Ki te u te whakaaro o tetahi no te Karaiti ia, me
mahara ia ki tenei mea ano hoki, no te Karaiti ia, pena ano hoki matou.

<span id="an_10:8">10:8</span> Ahakoa hoki ahua rahi ake taku
whakamanamana mo nga tikanga i a matou nei, na te Ariki nei i homai hei
hanga ake i a koutou, ehara i te mea hei tuku i a koutou ki raro, e kore
ahau e meinga kia whakama:

<span id="an_10:9">10:9</span> Kia kaua ahau e meatia e whakawehi ana i
a koutou ki aku pukapuka.

<span id="an_10:10">10:10</span> Ko ana pukapuka hoki, e ai ki ta ratou,
he taimaha, he kaha; ko tona tinana ia i a ia i konei he ngoikore, ko
tana korero he korekore noa iho.

<span id="an_10:11">10:11</span> Kia mahara taua tu tangata ki tenei, na
ko to matou ahua i nga kupu o nga pukapuka i a matou e ngaro mai nei,
koia ano to matou rite ki nga mahi me i kona matou.

<span id="an_10:12">10:12</span> ¶ E kore hoki matou e maia ki te
whakauru atu, ki te whakariterite ranei i a matou ki etahi e whakapai
nei ki a ratou ano: i a ratou ia e mehua nei i a ratou ki a ratou ano, e
whakariterite nei i a ratou ki a ratou ano, kahore o ratou matauranga.

<span id="an_10:13">10:13</span> E kore hoki matou e whakamanamana ki
tua atu i to matou mehua, engari ka rite ki te mehua o te wahanga i
whakaritea mai e te Atua ma matou, e tae atu ai ki a koutou rawa.

<span id="an_10:14">10:14</span> Kahore hoki a matou totoro noa atu, e
kiia ai kahore he taenga atu mo matou ki a koutou: i tae atu na hoki
matou ki a koutou rawa na i runga i te rongopai o te Karaiti:

<span id="an_10:15">10:15</span> E kore hoki matou e whakamanamana ki ko
atu i to matou mehua, ara, ki nga mahi a etahi atu; engari e u ana to
matou whakaaro, ka tupu haere to koutou whakapono, ka ai koutou hei
whakanui i a matou, e tino rite rawa ai ki to matou ruri;

<span id="an_10:16">10:16</span> Kia kauwhautia ai te rongopai ki nga
wahi i ko atu i a koutou, kia kaua hoki e whakamanamana i runga i to te
tangata ke ruri ki nga mea e noho tata ana ki to matou ringa.

<span id="an_10:17">10:17</span> Ki te whakamanamana ia tetahi, me
whakamanamana ia ki te Ariki.

<span id="an_10:18">10:18</span> He teka hoki ko te tangata e whakapai
ana ki a ia ano ka tikangatia, engari ko ta te Ariki e whakapai ai.

<span id="an_11:1">11:1</span> ¶ Ko taku e hiahia nei kia ata hanga mai
koutou ki ahau, kia iti nei, i ahau e wairangi nei: ae ra, kia ata hanga
mai ano ki ahau.

<span id="an_11:2">11:2</span> Nui atu hoki toku ngakau ki a koutou, he
ngakau no te Atua: kua oti hoki koutou te taumau e ahau ma te tane
kotahi, kia tapaea atu ai hei wahine kore he ki a te Karaiti.

<span id="an_11:3">11:3</span> E wehi ana ia ahau, kei pera me Iwi i
whakawaia e te tinihanga o te nakahi, kei kumea atu o koutou whakaaro ki
te he, kei mahue te tapatahi o te ngakau ki a te Karaiti.

<span id="an_11:4">11:4</span> Ki te tae atu hoki te tangata, me te
kauwhau i tetahi Ihu e rere ke ana i ta matou i kauwhau ai, ki te whiwhi
ranei koutou i tetahi wairua ke atu i tena i whiwhi na koutou, ki tetahi
rongopai ranei e rere ke ana i ta koutou i whakaae ai, e tika a na
koutou kia ata hanga ki a ia.

<span id="an_11:5">11:5</span> ¶ Ki ahau hoki kahore rawa ahau i hoki
iho i nga tino apotoro.

<span id="an_11:6">11:6</span> Na, ahakoa tangata ware ahau kite korero,
kahore ia ki te matauranga; heoi i nga mea katoa kua tino kitea tenei i
roto i a koutou.

<span id="an_11:7">11:7</span> I hara oti ahau i ahau i whakaiti ra i
ahau kia kake ai koutou, i kauwhau utukore ra i te rongopai o te Atua ki
a koutou?

<span id="an_11:8">11:8</span> I pahuatia e ahau era atu hahi, i tango
utu ahau i a ratou kia minita ai ahau ki a koutou.

<span id="an_11:9">11:9</span> A i ahau i a koutou na, a i kore tetahi
mea maku, kahore ahau i taimaha ki tetahi: na nga teina hoki, i to ratou
haerenga mai i Makeronia, i whakawhiwhi ahau ki nga mea i kore i ahau: i
nga mea katoa hoki i tiaki ahau i ahau kei taimaha iho ki a koutou; ina,
ka tiaki pera ano ahau i ahau.

<span id="an_11:10">11:10</span> I te mea kei ahau te pono o te Karaiti,
e kore tenei whakamanamana aku e araia e tetahi i nga wahi o Akaia.

<span id="an_11:11">11:11</span> Na te aha? na te mea koia kahore oku
aroha ki a koutou? e matau ana te Atua.

<span id="an_11:12">11:12</span> Ko taku ia e mea nei, e meinga ano e
ahau, kia motuhia atu ai e ahau te take a te hunga e hiahia ana ki te
take; kia kitea ai ratou i runga i ta ratou e whakamanamana nei e rite
tahi ana ano ki a matou nei.

<span id="an_11:13">11:13</span> He apotoro teka hoki nga pera, he
kaimahi i te tinihanga, e whakaahua ana i a ratou kia rite ki nga
apotoro a te Karaiti.

<span id="an_11:14">11:14</span> A ehara i te mea whakamiharo rawa; ina
hoki a Hatana, e whakaahua ke ana i a ia hei anahera mo te marama.

<span id="an_11:15">11:15</span> Heoi ehara i te mea nui ki te whakaahua
ke ano ana minita i a ratou kia rite ki nga minita o te tika; na, ko to
ratou whakamutunga e rite ki a ratou mahi.

<span id="an_11:16">11:16</span> ¶ Me ki atu ano e ahau, Kaua tetahi e
mea he wairangi ahau; a, ahakoa pena, heoi tahuri mai ki ahau, ki te
wairangi, kia whakamanamana ai ano ahau, he mea iti nei.

<span id="an_11:17">11:17</span> Ko taku e korero nei, ehara i te korero
i runga i ta te Ariki, engari me te mea i runga i te wairangi, i tenei
whakamanamana ka kaha nei.

<span id="an_11:18">11:18</span> Na, ka tokomaha nei e whakamanamana i
runga i to te kikokiko, ka whakamanamana ano hoki ahau.

<span id="an_11:19">11:19</span> E pai ana hoki koutou, e ata hanga ana
ki te hunga wairangi, he hunga whakaaro hoki koutou.

<span id="an_11:20">11:20</span> Ka ata hanga hoki koutou ki te
whakataurekareka tetahi i a koutou, ki te pau a koutou mea i tetahi, ki
te tangohia e ia hei herehere, ki te whakakake ia, ki te pahiatia e ia
to koutou mata.

<span id="an_11:21">11:21</span> He korero whakaiti taku, ano he
ngoikore matou. Na, ki te maia tetahi ki tetahi mea; he korero wairangi
nei taku, ka maia ano ahau.

<span id="an_11:22">11:22</span> ¶ He Hiperu ratou? ahau ano hoki. No
Iharaira ratou? ahau ano hoki. He whanau ratou na Aperahama? pera ano
hoki ahau.

<span id="an_11:23">11:23</span> He minita ratou na te Karaiti? He
korero porangi taku nei, tera atu ano toku; hira atu oku mauiuitanga,
maha noa atu oku meatanga ki roto ki nga whare herehere, nui noa atu oku
whiunga, maha atu oku mate.

<span id="an_11:24">11:24</span> E rima nga wa i whiua ai ahau e nga
Hurai, e wha tekau panga o te whiu, haunga te kotahi.

<span id="an_11:25">11:25</span> E toru oku whiunga ki te rakau, kotahi
toku akinga ki te kohatu, tuatoru ahau ki te kaipuke pakaru, kotahi oku
po, kotahi oku ra i te rire;

<span id="an_11:26">11:26</span> I nga haereerenga maha, i nga oranga
noatanga i nga awa, i nga oranga noatanga i nga kaipahua, i nga oranga
noatanga i oku whanaunga, i nga oranga noatanga i nga tauiwi, i nga
oranga noatanga i te pa, i nga oranga noatanga i te koraha, i nga ora
nga noatanga i te moana, i nga oranga noatanga i nga teina teka;

<span id="an_11:27">11:27</span> Mauiui ana, ngenge ana, he maha nga
mataaratanga, nga matekaitanga, nga matewaitanga, he maha nga wa i
nohopuku ai, i matao ai, i kore ai he kakahu.

<span id="an_11:28">11:28</span> Hei tapiri mo nga mea o waho, ko te mea
e pehi nei i ahau i tenei ra, i tenei ra, ko te manukanuka ki nga hahi
katoa.

<span id="an_11:29">11:29</span> Ko wai te ngoikore ana, a kahore ahau e
ngoikore? ko wai kua tutuki te waewae, a kahore ahau e pawerawera?

<span id="an_11:30">11:30</span> Ki te takoto te tikanga kia
whakamanamana ahau, me whakamanamana ahau ki toku ngoikoretanga.

<span id="an_11:31">11:31</span> E matau ana te Atua, te Matua o to
tatou Ariki, o Ihu, koia nei te whakapaingia ana ake tonu atu, kahore
aku teka.

<span id="an_11:32">11:32</span> I Ramahiku e tiakina ana e te kawana i
raro i a Kingi Areta te pa o nga tangata o Ramahiku, he mea kia hopukina
ai ahau:

<span id="an_11:33">11:33</span> Heoi tukua iho ana ahau i roto i te
kete, ra te matapihi, ra te taiepa kohatu, a mawhiti atu ana i roto i
ona ringa.

<span id="an_12:1">12:1</span> ¶ Ehara hoki i te pai kia whakamanamana
ahau; heoi me neke atu ahau ki nga putanga, ki nga whakakitenga mai a te
Ariki.

<span id="an_12:2">12:2</span> E matau ana ahau ki tetahi tangata i roto
i a te Karaiti, ka tekau ma wha enei tau, i roto ranei i te tinana,
kahore ahau e matau; i waho ranei o te tinana, kahore ahau e matau: ko
te Atua te matau ana; kahakina atu ana taua tangata ki te tuatoru ra ano
o nga rangi.

<span id="an_12:3">12:3</span> Heoi matau tonu ahau ki taua tangata, i
roto ranei i te tinana, i waho ranei o te tinana, kahore ahau e matau:
ko te Atua te matau ana;

<span id="an_12:4">12:4</span> Kahakina atu ana ia ki Pararaiha, a rongo
ana i nga mea e kore e taea te korero, e kore ano e tika kia korerotia e
te tangata.

<span id="an_12:5">12:5</span> Ka whakamanamana ahau ki taua tangata:
otiia e kore ahau e whakamanamana ki ahau ake, engari ki oku
ngoikoretanga.

<span id="an_12:6">12:6</span> Ki te hiahia hoki ahau kia whakamanamana,
e kore ahau e wairangi; ka korero tonu ahau i te mea pono: heoi ka waiho
e ahau, kei nui atu ta tetahi e whakaaro ai ki ahau i tana e kite nei i
ahau, i tana ranei e rongo ai ki ahau.

<span id="an_12:7">12:7</span> Na, i te tino nui rawa o nga whakakitenga
mai, he mea kei kake rawa ake ahau, kua homai ki ahau he koikoi i te
kikokiko, he anahera na Hatana hei kuru i ahau, kia kaua ai ahau e kake
rawa.

<span id="an_12:8">12:8</span> E toru aku inoinga ki te Atua mo tenei
mea kia neke atu i ahau.

<span id="an_12:9">12:9</span> A kua mea mai ia ki ahau, E ranea ana
toku atawhai hei mea mou: mana tonu hoki toku kaha i runga i te
ngoikore. Na pai rawa atu ki ahau te whakamanamana ki oku ngoikore, kia
ai ai te kaha o te Karaiti hei taupoki moku.

<span id="an_12:10">12:10</span> Mo reira ahuareka tonu ahau ki nga
ngoikoretanga, ki nga tukinotanga, kinga aitua, ki nga whakatoinga, ki
nga rarunga, mo te Karaiti; i ahau hoki e ngoikore ana ko reira ahau
kaha ai.

<span id="an_12:11">12:11</span> ¶ Na kua wairangi ahau: he kaha mo ta
koutou ki ahau: i tika ke hoki ma koutou ahau e whakapai: kahore hoki
ahau i hoki iho i nga tino apotoro i te aha, i te aha, ahakoa ra he
kahore noa iho ahau nei.

<span id="an_12:12">12:12</span> He pono i mahia i roto i a koutou nga
tohu o te apotoro, pau rawa ano hoki te manawanui, i runga i nga tohu, i
nga mea whakamiharo, i nga merekara.

<span id="an_12:13">12:13</span> He aha koia te mea i iti iho ai koutou
i era atu hahi, ko tenei anake pea, ko toku korenga e taimaha ki a
koutou? whakarerea noatia iho tenei he oku.

<span id="an_12:14">12:14</span> Na, ko te tuatoru tenei o nga wa ka
takatu nei ahau ki te haere atu ki a koutou: e kore ano koutou e pehia e
ahau ki tetahi mea maku; ehara hoki i te mea ko ta koutou taku e rapu
nei, engari ko koutou: na ehara ma nga tamariki te whakapuranga ta onga
ma nga matua, engari ma nga matua ma nga tamariki.

<span id="an_12:15">12:15</span> Na ka tino pai ahau ki te whakapau i
aku, kia whakapaua hoki ahau i te meatanga mo o koutou wairua. Mehemea i
hira ake toku aroha ki a koutou, e hoki iho ranei te aroha moku?

<span id="an_12:16">12:16</span> Heoi ra, kihai ahau i whakataimaha i a
koutou; engari i toku koroke, hopukina ana koutou e ahau ki te
tinihanga.

<span id="an_12:17">12:17</span> I meinga ranei e ahau tetahi o te hunga
i tonoa atu e ahau ki a koutou hei whakapati i a koutou taonga moku?

<span id="an_12:18">12:18</span> I whakahaua atu e ahau a Taituha, i
tonoa atu hoki tetahi teina hei hoa mona. I whakapati ranei a Taituha i
a koutou taonga mona? he teka ianei i runga i te Wairua kotahi ta maua
haere? he teka ranei i haere tahi maua ko aua tapuwae ra ano?

<span id="an_12:19">12:19</span> Tenei koutou te mahara nei i enei wa
katoa he whakatikatika mo matou ta matou ki a koutou. I te aroaro o te
Atua e korero ana matou i roto i a te Karaiti: otiia ko enei mea katoa,
e oku hoa aroha, hei pai mo koutou, hei hanga mo te whare.

<span id="an_12:20">12:20</span> E wehi ana hoki ahau, kei rokohanga atu
koutou e ahau, ina tae atu, kahore e rite ki taku e pai nei, kei kitea
hoki ahau e koutou, kahore e rite ki ta koutou e pai ai: kei rokohanga
atu he whawhai, he hae, he riri, he totohe, he ngautuara, he ko
muhumuhu, he whakaputa, he tutu;

<span id="an_12:21">12:21</span> Kei whakaititia ahau e toku Atua i o
koutou aroaro, ina tae atu ano ahau, a kei tokomaha hoki e tangihia e
ahau o te hunga i hara i mua, a kahore ano i ripeneta mo te poke, mo te
moepuku, mo te hiahia taikaha, i mahia nei e ratou.

<span id="an_13:1">13:1</span> ¶ Hei tuatoru tenei mo oku haerenga atu
ki a koutou. Ma te mangai o nga kaiwhakaatu tokorua, tokotoru ranei, ka
u ai nga kupu katoa.

<span id="an_13:2">13:2</span> Kua korero ano ahau i mua, ka korero ano
inaianei, pera i te tuarua o oku wa i kona, a i ahau e ngaro mai nei, ki
te hunga i hara i mua, ki era katoa ano hoki, na, ki te tae atu ano
ahau, e kore e tohungia e ahau;

<span id="an_13:3">13:3</span> E rapu tohu na hoki koutou o te Karaiti e
korero ana i roto i ahau; kahore nei ia e ngoikore ki a koutou, engari e
kaha ana i roto i a koutou:

<span id="an_13:4">13:4</span> I ripekatia hoki ia i te mea e ngoikore
ana, otiia kei te ora ia, na te kaha o te Atua. He ngoikore hoki matou i
roto i a ia, heoi ka ora tahi ano me ia, he meatanga na te kaha o te
Atua ki a koutou.

<span id="an_13:5">13:5</span> Whakamatauria iho koutou ano, mehemea
ranei koutou kei roto i te whakapono; tirohia iho o koutou tohu e koutou
ano. Tena ranei kahore koutou e matau ana ki a koutou ano, kei roto i a
koutou a Ihu Karaiti? ki te mea ia ehara koutou i te mea akiri.

<span id="an_13:6">13:6</span> Otira e u ana toku whakaaro, e matau ana
ano koutou, ehara matou i te mea akiri.

<span id="an_13:7">13:7</span> ¶ Na, ko ta matou inoi tenei ki te Atua,
kia kaua koutou e mea i tetahi kino; ehara i te mea mo matou kia kitea e
paingia ana, engari mo koutou kia mahi i te pai, ahakoa ko matou hei mea
akiri.

<span id="an_13:8">13:8</span> E kore hoki e taea e matou tetahi mea e
he ai te pono, engari te mea e u ai te pono.

<span id="an_13:9">13:9</span> E hari ana hoki matou ina ngoikore matou,
ina kaha koutou: ko ta matou hoki tenei e inoi nei, ko koutou kia tino
tika.

<span id="an_13:10">13:10</span> Koia ahau ka tuhituhi atu nei i enei
mea, i ahau e ngaro mai nei, kei tae atu ahau ki kona, ka koi taku i
runga i te mana kua tukua mai nei e te Ariki ki ahau hei hanga mo te
whare, ehara i te mea hei wahi.

<span id="an_13:11">13:11</span> ¶ Kati ra, e oku teina, hei kona. Kia
tino tika; kia marie te ngakau; kia kotahi te whakaaro; kia mau te
rongo: a tera te Atua o te aroha, o te maunga rongo, e noho ki a koutou.

<span id="an_13:12">13:12</span> Oha atu tetahi ki tetahi, hei te kihi
tapu ano.

<span id="an_13:13">13:13</span> Tenei te hunga tapu katoa te oha atu
nei ki a koutou.

<span id="an_13:14">13:14</span> Kia tau ki a koutou katoa te atawhai o
te Ariki, o Ihu Karaiti, me te aroha o te Atua, me te whiwhinga
tahitanga ki te Wairua Tapu. Amine.

------------------------------------------------------------------------

[Next: Galatians](gal)
