[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jam)  [Next](pe2) 

------------------------------------------------------------------------

### Maori Bible: 1 Peter

<span id="an_1:1">1:1</span> ¶ Na Pita, he apotoro na Ihu Karaiti, ki te
hunga whiriwhiri e noho manene ana i Ponoto, i Karatia, i Kaporokia, i
Ahia, i Pitinia,

<span id="an_1:2">1:2</span> He hunga kua oti te whiriwhiri, te pera ano
me ta te Atua Matua i matau ai i mua, i runga i te whakatapunga a te
Wairua, kia ngohengohe, kia tauhiuhia ki nga toto o Ihu Karaiti: Kia
whakanuia ki a koutou te aroha noa, me te rangimarie.

<span id="an_1:3">1:3</span> ¶ Kia whakapaingia te Atua, te Matua o to
tatou Ariki, o Ihu Karaiti, nana nei, na tana mahi tohu e nui nei, tatou
i whanau hou ai ki te tumanako ora, i a Ihu Karaiti ka ara ake nei i te
hunga mate,

<span id="an_1:4">1:4</span> Ki te kainga kahore ona pirau, kahore ona
poke, e kore ano hoki e memeha, e puritia mai nei i te rangi mo koutou,

<span id="an_1:5">1:5</span> Mo te hunga e tiakina nei e te kaha o te
Atua i runga i te whakapono, kia taea ra ano te whakaoranga kua rite noa
ake nei, a ka whakakitea mai a te wa whakamutunga.

<span id="an_1:6">1:6</span> ¶ Nui atu to koutou koa ki tenei, ahakoa
pouri mo te wa iti nei, kite ai he pouri, i nga whakamatautauranga maha:

<span id="an_1:7">1:7</span> Na, ko te whakamatautauranga o to koutou
whakapono, nui atu tona pai i to te koura e memeha nei, ae ra i te mea
kua oti te whakamatautau ki te kapura, a ka kitea tona tukunga iho, he
whakamoemiti, he honore, he kororia, a te whakakitenga mai o Ih u
Karaiti,

<span id="an_1:8">1:8</span> Kahore nei ia e kitea e koutou, heoi
arohaina ana e koutou; ahakoa kahore koutou e kite inaianei, heoi i a
koutou ka whakapono nei ki a ia, nui atu te koa, he koa kororia, e kore
e taea te korero:

<span id="an_1:9">1:9</span> I te mea ka whiwhi ki te tukunga iho o to
koutou whakapono, ki te whakaoranga o o koutou wairua.

<span id="an_1:10">1:10</span> ¶ Ko taua whakaora, he mea ata rapu he
mea whakataki iho na nga poropiti i poropititia ai te aroha noa, ara
tenei i a koutou nei:

<span id="an_1:11">1:11</span> I a ratou i rapu ai ko tehea wa, he wa
pehea hoki, ta te Wairua o te Karaiti i roto i a ratou i whakapuaki ai,
i a ia e whakaatu ana i mua i nga mamae o te Karaiti, i te kororia ano
hoki o muri iho.

<span id="an_1:12">1:12</span> I whakakitea mai nei ano ki a ratou,
ehara i te mea mo ratou ake, engari mo tatou, nga mea i minitatia ra e
ratou, kua korerotia nei hoki ki a koutou inaianei e te hunga i
kauwhautia ai te rongopai ki a koutou, he meatanga na te Wairua Tapu i
to noa mai nei i te rangi. Hiahia tonu nga anahera ki te matakitaki ki
aua mea.

<span id="an_1:13">1:13</span> ¶ Heoi whitikiria nga hope o o koutou
hinengaro, kia mataara, tumanako atu, a taea noatia te mutunga, ki te
aroha noa e kawea mai ki a koutou a te whakakitenga mai o Ihu Karaiti.

<span id="an_1:14">1:14</span> Kia rite ki nga tamariki ngohengohe; kei
rite te ahua ki nga hiahia taikaha o mua i a koutou e kuware ana:

<span id="an_1:15">1:15</span> Engari kia rite ki te kaikaranga i a
koutou, he tapu hoki ia; kia tapu ano hoki ta koutou whakahaere katoa;

<span id="an_1:16">1:16</span> Kua tuhituhia na hoki, Kia tapu koutou;
he tapu hoki ahau.

<span id="an_1:17">1:17</span> Na, ki te karanga koutou ki te Matua, ko
ia nei hei whakawa mo te mahi a tenei, a tenei, kahore ano hoki ana
whakapai kanohi, e noho i runga i te mataku i a koutou e noho manene
nei:

<span id="an_1:18">1:18</span> Kia mahara ehara nga mea pirau, te
hiriwa, te koura, i te utu mo koutou, i puta mai ai i a koutou ritenga
tekateka i whakarerea mai e o koutou matua;

<span id="an_1:19">1:19</span> Engari he toto utu nui me te mea no te
reme kohakore, pokekore, ara no te Karaiti.

<span id="an_1:20">1:20</span> I whakaritea nei i mua o te orokohanganga
o te ao, a kua whakakitea mai nei i te mutunga o nga wa, he whakaaro
hoki ki a koutou,

<span id="an_1:21">1:21</span> Kua meinga nei e ia kia whakapono ki te
Atua, nana nei ia i whakaara ake i te mate, a hoatu ana ki a ia he
kororia; kia whai whakapono ai koutou, kia whai tumanakotanga atu ai ki
te Atua.

<span id="an_1:22">1:22</span> Kua horoia nei e koutou o koutou wairua,
i a koutou kua meinga nei e te Wairua kia ngohengohe ki te pono, e kore
iho ai he tinihanga o te aroha ki nga teina, na, kia nui te aroha o
tetahi ki tetahi, he aroha a ngakau:

<span id="an_1:23">1:23</span> He mea whanau hou hoki koutou, ehara i te
mea no te purapura pirau, engari no te mea piraukore, na te kupu a te
Atua, e ora nei, e u tonu nei, ake ake.

<span id="an_1:24">1:24</span> ¶ Rite tonu hoki ki te tarutaru nga
kikokiko katoa; ko te kororia katoa ano hoki o te tangata, ano he puawai
tarutaru. E maroke te tarutaru, e ngahoro tona puawai:

<span id="an_1:25">1:25</span> Ko te kupu ia a te Ariki, mau tonu ake
ake. Ko te kupu ano tenei o te rongopai e kauwhautia atu nei ki a
koutou.

<span id="an_2:1">2:1</span> ¶ Na, whakarerea atu nga mauahara katoa,
nga hianga katoa, nga tinihanga, nga hae, me nga kupu ngautuara katoa,

<span id="an_2:2">2:2</span> Kia rite ki nga tamariki whanau hou,
hiahiatia atu te waiu kore tinihanga o te kupu, ko te mea hoki ia e tupu
ai koutou ki te ora tonu:

<span id="an_2:3">2:3</span> Ki te mea kua whakamatautau koutou he
tikanga ngawari ta te Ariki.

<span id="an_2:4">2:4</span> ¶ Ko to koutou haerenga mai ki a ia ki te
kohatu ora, i whakakahoretia nei e nga tangata, he mea whiriwhiri ia na
te Atua, he mea utu nui;

<span id="an_2:5">2:5</span> Ka hanga hoki koutou, ano he kohatu ora hei
whare, ara hei mea wairua, hei tohungatanga tapu, hei tapae atu i nga
patunga tapu, ara i nga mea wairua, he mea e manakohia ana e te Atua i
runga i a Ihu Karaiti.

<span id="an_2:6">2:6</span> Mo reira tera wahi o te karaipiture, Na, ka
whakatakotoria e ahau ki Hiona te tino kamaka o te kokonga, he mea
whiriwhiri, he mea utu nui, a, ko te tangata e whakapono ana ki a ia e
kore e tukua kia whakama.

<span id="an_2:7">2:7</span> Ki a koutou e whakapono na he mea utu nui
ia: ki te hunga whakaponokore ia, ko te kamaka i kapea e nga kaihanga,
kua meinga tenei hei upoko mo te kokonga,

<span id="an_2:8">2:8</span> Hei kamaka tutukitanga waewae ia, hei toka
whakahinga; ki te hunga e tutuki ana ki te kupu, ki te hunga
whakaponokore: i whakaritea mai hoki ratou hei penei.

<span id="an_2:9">2:9</span> Ko koutou ia he iwi whiriwhiri, he
tohungatanga kingi, he iwi tapu, he iwi kua riro pu mai ma te Atua; hei
whakapuaki i nga pai o te kaikaranga i a koutou i roto i te pouri ki
tona marama whakamiharo:

<span id="an_2:10">2:10</span> I mua ehara i te iwi, inaianei ia he iwi
na te Atua: kihai nei i tohungia i mua, inaianei ia ka tohungia.

<span id="an_2:11">2:11</span> E oku hoa aroha, ko taku whakahau atu
tenei, he hunga noho noa, he manene hoki koutou, kia mawehe i nga hiahia
kikokiko e whawhai nei ki te wairua;

<span id="an_2:12">2:12</span> Kia pai ta koutou whakahaere i roto i nga
tauiwi, mo ta ratou whakapae ki a koutou, he kaimahi koutou i te kino,
na kia whakakororia ratou i te Atua a te ra o te tirohanga mai, ina kite
i a koutou mahi pai.

<span id="an_2:13">2:13</span> ¶ Kia ngohengohe koutou ki nga tikanga
katoa a te tangata, he whakaaro ki te Ariki: ahakoa ki te kingi, ki te
mea nui rawa;

<span id="an_2:14">2:14</span> Ki nga kawana ranei, ki te hunga i tonoa
mai e ia hei whiu i nga kaimahi i te kino, hei whakamoemiti ia mo te
hunga e mahi ana i te pai.

<span id="an_2:15">2:15</span> Ko ta te Atua hoki tenei i pai ai, kia ai
a koutou mahi pai hei puru mo nga mangai kuware o nga tangata
whakaarokore:

<span id="an_2:16">2:16</span> He hunga ehara nei i te herehere, otiia e
kore e waiho to koutou herekoretanga hei hipoki mo te mauahara, engari
kia rite ki nga pononga a te Atua.

<span id="an_2:17">2:17</span> Whakahonoretia nga tangata katoa.
Arohaina nga teina, nga tuakana. E wehi ki te Atua. Whakahonoretia te
kingi.

<span id="an_2:18">2:18</span> E nga pononga, kia ngohengohe ki o koutou
rangatira, kia nui te wehi; he teka ki te hunga pai, ki te hunga ngawari
anake, ki te hunga whanoke ano hoki.

<span id="an_2:19">2:19</span> He mea whai whakapainga hoki tenei, ki te
mea na te mahara ki te Atua ka whakamanawanui ai tetahi ki nga mea
whakapouri, i a ia e whakamamaetia hetia ana.

<span id="an_2:20">2:20</span> He aha hoki te kororia, ki te mea ka
whakamanawanui, i te mea kua hara koutou a ka motokia? tena ka
whakamanawanui, i te mea ka mahi pai a ka whakamamaetia, he mea whai
whakapainga tenei ki te Atua.

<span id="an_2:21">2:21</span> No te mea i karangatia koutou ki tenei: i
whakamamaetia hoki a te Karaiti mo koutou, waiho iho ana e ia he tauria
mo koutou, kia aru ai koutou i ona tapuwae:

<span id="an_2:22">2:22</span> Kihai nei ia i mea i te hara, kahore ano
hoki i kitea te tinihanga i tona mangai:

<span id="an_2:23">2:23</span> Ka taunutia, kihai ia i taunu atu; ka
whakamamaetia, kihai ia i whakatuma; engari i tuku i a ia ki te
kaiwhakawa tika:

<span id="an_2:24">2:24</span> Nana ake i waha o tatou hara, na tona
tinana ake, i runga i te rakau, kia whakatupapaku ai tatou ki te hara,
kia ora ai ki te tika: na ona karawarawa i ora ai o koutou mate.

<span id="an_2:25">2:25</span> I rite hoki koutou ki te hipi kua kotiti
ke; heoi kua hoki tenei koutou ki te Hepara, ki te Pihopa, o o koutou
wairua.

<span id="an_3:1">3:1</span> ¶ Waihoki e nga wahine, kia ngohengohe ki a
koutou tane ake; a ki te turi etahi ki te kupu, na, i kore i te kupu, ko
te whakahaere a nga wahine hei mea e riro mai ai ratou;

<span id="an_3:2">3:2</span> I a ratou e titiro ana ki te hekore o ta
koutou whakahaere me te hopohopo.

<span id="an_3:3">3:3</span> Ko te whakapaipai mo koutou, kauaka hei to
waho, kauaka hei te makawe i whiria, kauaka hei te whakapiringa o nga
mea koura, kauaka hei te whakakakahuranga o nga kakahu;

<span id="an_3:4">3:4</span> Engari hei te tangata ngaro o te ngakau,
hei te kakahu e kore e pirau, ara te wairua mahaki, te wairua
rangimarie, he mea utu nui hoki tenei i te aroaro o te Atua.

<span id="an_3:5">3:5</span> He penei hoki i mua ta nga wahine tapu
whakapaipai mo ratou, ta te hunga i whakaaro ki te Atua, ngohengohe tonu
ratou ki a ratou tane ake:

<span id="an_3:6">3:6</span> Me Hera hoki i ngohengohe ki a Aperahama,
ko te ariki hoki tana ingoa mona: nana hoki koutou tamariki, i a koutou
e mahi pai ana, kahore hoki e mataku i tetahi whakapawera.

<span id="an_3:7">3:7</span> E nga tane hoki, kia rite ki to te
matauranga to koutou noho ki a ratou, whakawhiwhia te wahine ki te
honore, ko te mea kahakore hoki ia, ka uru tahi nei ano hoki korua ki te
oranga ka homai noa nei; he mea kei araia a korua inoi.

<span id="an_3:8">3:8</span> ¶ Na, ko te whakamutunga nei o taku, kia
kotahi te whakaaro o te katoa, kia kotahi te ngakau, kia rite te aroha
ki to te tuakana, ki to te teina, kia pai te ngakau, kia ngawari:

<span id="an_3:9">3:9</span> Kaua e utua he kino ki te kino, he taunu ki
te taunu: engari me manaaki: me te mahara ano kua karangatia koutou ki
tenei, ara kia whiwhi koutou ki te manaaki.

<span id="an_3:10">3:10</span> Ki te mea hoki tetahi kia aroha ki te
ora, kia kite i nga ra pai, me pehi e ia tona arero kei kino, ona ngutu
hoki kei korero tinihanga;

<span id="an_3:11">3:11</span> Me peka ke i te kino, me mahi i te pai;
ko te rangimarie hei rapunga mana, hei whainga atu mana.

<span id="an_3:12">3:12</span> No te mea hoki kei runga i te hunga tika
nga kanohi o te Ariki, me ona taringa kei te tuwhera ki a ratou inoi: e
he mai ana ia te mata o te Ariki ki te hunga e mahi ana i te kino.

<span id="an_3:13">3:13</span> Ko wai hoki hei homai i te he ki a
koutou, ki te aru koutou i te pai?

<span id="an_3:14">3:14</span> Otiia ki te mea na te whakaaro ki te tika
i whakamamaetia ai koutou, ka hari koutou: aua ra e mataku i ta ratou
whakamataku, kaua e pawera;

<span id="an_3:15">3:15</span> Engari whakatapua a te Karaiti hei Ariki
i roto i o koutou ngakau: kia rite tonu hoki te kupu i a koutou i nga wa
katoa, hei whakahokinga atu ma koutou ki nga tangata katoa, e ui ana ki
a koutou ki te mea e tumanakohia atu nei e koutou; kia maha ki ano ia te
ngakau, kia wehi:

<span id="an_3:16">3:16</span> ¶ Kia pai o koutou hinengaro; mo ta ratou
ngautuara ki a koutou, e ki nei he kaimahi koutou i te kino, kia whakama
taua hunga e whakapae teka na ki ta koutou whakahaere pai i roto i a te
Karaiti.

<span id="an_3:17">3:17</span> Ki te mea hoki i a tatou e mahi ana i te
pai ka takoto i te Atua he mamae mo tatou, erangi tera i te mamae i a
tatou e mahi ana i te kino.

<span id="an_3:18">3:18</span> ¶ Kotahi hoki whakamamaetanga o te
Karaiti mo nga hara, te tika mo te hunga he, kia arahina ai tatou e ia
ki te Atua, i whakamatea ko te kikokiko, i whakaorangia ia ko te wairua:

<span id="an_3:19">3:19</span> Ko tona ano tena i tona haerenga ki te
kauwhau ki nga wairua i te whare herehere:

<span id="an_3:20">3:20</span> I turi nei i mua, i te mea e tatari ana
te manawanui o te Atua i nga ra i a Noa, i te mea e hanga ana te aaka,
ko te mea i ora ai etahi wairua torutoru nei, ara tokowaru, i roto i te
wai.

<span id="an_3:21">3:21</span> ¶ He mea whakarite ki tenei te mea e
whakaora nei i a koutou inaianei, ara te iriiri, ehara i te
whakawateatanga atu i te poke o te kikokiko, engari he whakaaetanga ake
na te hinengaro pai ki te Atua, he meatanga na te aranga mai o Ihu
Karaiti:

<span id="an_3:22">3:22</span> Kua riro nei ki te rangi, kei te ringa
matau ano ia o te Atua; kei raro hoki i a ia nga anahera, nga
rangatiratanga, nga kaha.

<span id="an_4:1">4:1</span> ¶ Na, kua mamae nei o te Karaiti kikokiko
mo tatou, e mau koutou ki nga ea whawhai, ara ki taua whakaaro pu ra
ano: ko te tangata hoki kua mamae te kikokiko kua mutu te hara;

<span id="an_4:2">4:2</span> Mo te wa e toe nei o te noho ki te kikokiko
kia kaua i runga i nga hiahia o te tangata, engari i ta te Atua i pai
ai.

<span id="an_4:3">4:3</span> Kati hoki ma tatou ko te wahi o to tatou
ora kua pahemo nei, hei mahinga ma tatou i ta nga tauiwi i pai ai, i a
tatou i haere i runga i te hiahia taikaha, i nga minamina, i te haurangi
waina, i te kakai, i te inu, i te karakia whakarihariha ki ng a
whakapakoko:

<span id="an_4:4">4:4</span> ¶ he mea hou tenei ki a ratou, ara to
koutou kahore e rere tahi, e torere ki taua kino: a korero kino iho mo
koutou:

<span id="an_4:5">4:5</span> Me korero ana ratou i a ratou mahi ki a ia,
e noho rite nei ki te whakawa i te hunga ora, i te hunga mate.

<span id="an_4:6">4:6</span> Mo konei ra i kauwhautia ai ano te rongopai
ki te hunga kua mate, kia whakahengia ratou, ara te kikokiko i runga i
ta te tangata, kia ora ia ratou, ara te wairua i runga i ta te Atua.

<span id="an_4:7">4:7</span> ¶ Kua tata ia te whakamutunga o nga mea
katoa: na, kia whai whakaaro koutou, kia mataara, kia inoi.

<span id="an_4:8">4:8</span> I te tuatahi o nga mea katoa arohaina putia
koutou e koutou ano: he tini hoki nga hara ka hipokina e te aroha.

<span id="an_4:9">4:9</span> Whakamanuhiritia tetahi e tetahi; kaua e
amuamu.

<span id="an_4:10">4:10</span> Ko te mea kua riro noa i tetahi, i
tetahi, meatia atu ano e koutou ma tetahi, ma tetahi, kia rite ki ta nga
tuari pai o nga homaitanga maha a te Atua.

<span id="an_4:11">4:11</span> Ki te korero tetahi, kia rite tana ki ta
nga kupu a te Atua; ki te minita tetahi, kia rite tana ki to te kaha e
homai ana e te Atua: kia whai kororia ai te Atua i nga mea katoa i roto
i a Ihu Karaiti; kei a ia te kororia me te mana ake ake. Amin e.

<span id="an_4:12">4:12</span> ¶ E oku hoa aroha, kaua e kiia he hanga
hou te tahunga i roto i a koutou hei whakamatautau i a koutou; ano he
mea hou tenei kua pa ki a koutou:

<span id="an_4:13">4:13</span> Engari ka uru nei koutou ki nga mamae o
te Karaiti, kia hari koutou; he mea hoki e hari ai koutou, whakamanamana
rawa, a te whakakitenga mai o tona kororia.

<span id="an_4:14">4:14</span> Ki te tawaia koutou mo te ingoa o te
Karaiti, ka hari koutou; no te mea e tau ana te Wairua o te kororia, me
te Wairua o te Atua ki runga ki a koutou.

<span id="an_4:15">4:15</span> Kaua ia tetahi o koutou e whakamamaetia
mo te mahi patu tangata, mo te tahae, mo te mahi i te kino, mo te
pokanoa ki a era meatanga.

<span id="an_4:16">4:16</span> Ki te whakamamaetia ia tetahi mo te ki he
Karaitiana ia, kaua ia e whakama; engari he mea tenei e whakakororia ai
ia i te Atua.

<span id="an_4:17">4:17</span> Ko te wa hoki tenei e timata ai te
whakawa ki te whare o te Atua: ki te mea hoki kei a tatou te tuatahi, he
pehea ra te whakamutunga ki te hunga e kore e tahuri ki te rongopai o te
Atua?

<span id="an_4:18">4:18</span> A ki te mea ka ora noa te tangata tika,
kei hea he putanga mo te tangata karakiakore, mo te tangata hara?

<span id="an_4:19">4:19</span> Na, ko te hunga ano kua pai nei te Atua
kia whakamamaetia ratou, me tuku e ratou o ratou wairua ki a ia, ara ki
te Kaihanga pono, me te mahi ano ia i te pai.

<span id="an_5:1">5:1</span> ¶ He whakahau tenei naku ki nga kaumatua i
roto i a koutou, he hoa kaumatua hoki ahau, he kaiwhakaatu mo nga mamae
o te Karaiti, kua whiwhi tahi nei hoki ki te kororia e whakakite mai i
muri:

<span id="an_5:2">5:2</span> Whangainga te kahui a te Atua i roto i a
koutou; kaua e ngakaukore ina tirotiro, engari kia hihiko; kaua mo te
taonga he, engari i runga i te ngakau nui;

<span id="an_5:3">5:3</span> Kaua ano hoki e whakatupu rangatira ki ta
te Atua wahi, engari hei tauira koutou ki te kahui.

<span id="an_5:4">5:4</span> A kia puta mai te tino Hepara, ka whiwhi
koutou ki te karauna kororia e kore e pirau.

<span id="an_5:5">5:5</span> ¶ Me koutou ano hoki, e nga taitamariki,
kia ngohengohe ki nga kaumatua. Kia ngohengohe ano hoki koutou katoa,
tetahi ki tetahi, ko te ngakau papaku ano hei whitiki mo koutou: no te
mea hoki e pakeke ana te Atua ki te hunga whakapehapeha, ka hoatu ia e
ia he aroha noa ki te hunga papaku.

<span id="an_5:6">5:6</span> Na, whakapapaku iho koutou i raro i te
ringaringa kaha o te Atua, kia whakateiteitia ake ai koutou e ia i te wa
e pai ai:

<span id="an_5:7">5:7</span> Maka atu o koutou manukanuka katoa ki runga
ki a ia; e whakaaro ana hoki ia ki a koutou.

<span id="an_5:8">5:8</span> ¶ Kia mataara, kai matapopore; kei te
haereere hoki to koutou hoa whawhai, te rewera, ano he raiona e ngengere
ana, e rapu ana i te tangata hei horomanga mana:

<span id="an_5:9">5:9</span> Kia u ki te whakapono, ka tu atu ai ki a
ia; me te mahara ano ka rite aua mamae nei ano i o koutou teina i te ao.

<span id="an_5:10">5:10</span> ¶ Na ma te Atua o nga mahi aroha noa
katoa, i karangatia ai koutou ki tona kororia mutungakore i roto i a
Karaiti Ihu, ka oti koutou te whakamamae i tenei wa iti nei, mana koutou
e mea kia tino rite, mana e whakau, mana e whakakaha, mana e whakapu
mau.

<span id="an_5:11">5:11</span> Waiho atu i a ia te kororia me te kaha
ake ake. Amine.

<span id="an_5:12">5:12</span> Kua tuhituhia atu nei e ahau etahi kupu
torutoru, hei maunga atu ma Hirawanu: he teina pono ia no koutou ki toku
whakaaro: he whakahau atu tenei, he whakaatu naku, ko te tino aroha noa
tenei o te Atua e tu nei koutou.

<span id="an_5:13">5:13</span> Tenei te oha atu nei ki a koutou te hahi
i Papurona, i whiriwhiria ngatahitia nei koutou; me taku tamaiti ano
hoki me Maka.

<span id="an_5:14">5:14</span> Oha atu tetahi ki tetahi, hei te kihi
aroha ano. Kia tau te rangimarie ki a koutou katoa i roto i a Karaiti
Ihu. Amine.

------------------------------------------------------------------------

[Next: 2 Peter](pe2)
