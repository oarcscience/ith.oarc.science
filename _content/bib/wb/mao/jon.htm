<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Jonah</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="oba">Previous</A>&nbsp;
<A HREF="mic">Next</A>&nbsp;
</CENTER>
<HR>
</p> <h3 align="center" align="center">Maori Bible: Jonah</h3> 
<p><A NAME="an_1:1">1:1</A>&nbsp;&#182; Na i puta mai te kupu a Ihowa ki a Hona, tama a Amitai, i mea,</p> 
<p><A NAME="an_1:2">1:2</A>&nbsp;Whakatika, haere ki Ninewe, ki taua pa nui, karangatia he he mona; kua tae ake hoki to ratou kino ki toku aroaro.</p> 
<p><A NAME="an_1:3">1:3</A>&nbsp;Ko Hona ia i whakatika, he rere ki Tarahihi i te aroaro o Ihowa; haere ana ia ki raro, ki Hopa, a ka kitea e ia tetahi kaipuke e rere ana ki Tarahihi: ka hoatu e ia te utu mo te ekenga ki runga, kia haere atu ai ia i roto i a ratou ki Tarahihi i te aroaro o Ihowa.</p> 
<p><A NAME="an_1:4">1:4</A>&nbsp;&#182; Na ka tukua e Ihowa he hau nui ki te moana, a he nui te awha i te moana, no ka kiia ka pakaru te kaipuke.</p> 
<p><A NAME="an_1:5">1:5</A>&nbsp;Na ka wehi nga kaiwhakatere, ka karanga ki tona atua, ki tona atua; a akiritia ana e ratou nga taonga o runga o te kaipuke ki te moana kia mama ai ki a ratou. Ko Hona ia kua riro ki roto rawa i te kaipuke, a ka takoto ia, ka moe, au rawa.</p> 
<p><A NAME="an_1:6">1:6</A>&nbsp;Na ko te haerenga atu o te rangatira o te kaipuke, ka mea ki a ia, He aha tau, e te tangata e moe na? maranga, karanga ki tou Atua, me kahore te Atua e whakaaro ki a tatou, kei ngaro tatou.</p> 
<p><A NAME="an_1:7">1:7</A>&nbsp;Na ka mea ratou ki tona hoa, ki tona hoa, Haere mai, kia makamaka rota tatou, kia mohio ai ko wai te take o tenei he ki a tatou. Na kei te makamaka rota ratou, a ka tau te rota ki a Hona.</p> 
<p><A NAME="an_1:8">1:8</A>&nbsp;Katahi ratou ka mea ki a ia, Tena ra, whakaaturia ki a matou ko wai te take o tenei he ki a tatou? he mahi aha tau? i haere mai koe i hea? Ko hea tou whenua? no tehea iwi koe?</p> 
<p><A NAME="an_1:9">1:9</A>&nbsp;Ano ra ko ia ki a ratou, He Hiperu ahau; e wehi ana hoki ahu i a Ihowa, i te Atua o nga rangi, nana nei i hanga te moana me te whenua maroke.</p> 
<p><A NAME="an_1:10">1:10</A>&nbsp;Na nui atu te wehi i wehi ai aua tangata, ka mea ratou ki a ia, He aha tenei i meatia nei e koe? I mohio hoki aua tangata e rere ana ia i te aroaro o Ihowa, nana hoki i whakaatu ki a ratou.</p> 
<p><A NAME="an_1:11">1:11</A>&nbsp;&#182; Na ka mea ratou ki a ia, Me aha matou ki a koe, kia marino ai te moana ki a tatou? e nui haere ana hoki te ngaru o te moana.</p> 
<p><A NAME="an_1:12">1:12</A>&nbsp;A ka mea ia ki a ratou, Hapainga ake ahau, maka ki te moana; katahi ka marino te moana ki a koutou; e mohio ana hoki ahau he whakaaro ki ahau i puta mai ai tenei paroro ki a koutou.</p> 
<p><A NAME="an_1:13">1:13</A>&nbsp;Heoi hoe tonu aua tangata kia u ai ratou ki uta; otiia kihai i taea: e nui haere ana hoki te ngaru o te moana hei arai i a ratou.</p> 
<p><A NAME="an_1:14">1:14</A>&nbsp;Katahi aua tangata ka karanga ki a Ihowa, ka mea, Aue, e Ihowa, kaua ra matou e whakangaromia hei utu mo te matenga o tenei tangata: kaua ano e utaina he toto harakore ki runga ki a matou: kua mahia na hoki e koe, e Ihowa, tau i pai ai.</p> 
<p><A NAME="an_1:15">1:15</A>&nbsp;Na hapainga ana a Hona e ratou, maka ana ki te moana: a mutu ake te riri o te moana.</p> 
<p><A NAME="an_1:16">1:16</A>&nbsp;Na he nui te wehi i wehi ai aua tangata i a Ihowa; patua iho e ratou he patunga tapu ki a Ihowa, puaki ana a ratou kupu taurangi.</p> 
<p><A NAME="an_1:17">1:17</A>&nbsp;Na kua rite mai i a Ihowa tetahi ika nui hei horo i a Hona. A e toru nga ra, e toru nga po o Hona i roto i te kopu o te ika.</p> 
<p><A NAME="an_2:1">2:1</A>&nbsp;&#182; Katahi a Hona ka inoi ki a Ihowa, ki tona Atua, i roto i te kopu o te ika,</p> 
<p><A NAME="an_2:2">2:2</A>&nbsp;I mea ia, I karanga ahau, he ngakau mamae noku, ki a Ihowa; a whakahoki mai ana ia ki ahau; i tangi atu ahau i roto i te kopu o te reinga, a whakarongo ana koe ki toku reo.</p> 
<p><A NAME="an_2:3">2:3</A>&nbsp;I maka hoki ahau e koe ki te rire, ki waenga moana, a karapotia ana ahau e nga roma; tika ana au tuatea katoa me au ngaru i runga i ahau.</p> 
<p><A NAME="an_2:4">2:4</A>&nbsp;Na ka mea ahau, Kua oti ahau te pei i mua i ou kanohi; otiia tera ahau e titiro atu ano ki tou temepara tapu.</p> 
<p><A NAME="an_2:5">2:5</A>&nbsp;Karapotia ana ahau e te wai, tae tonu iho ki te wairua; i oku taha katoa te rire a taka noa; he rimu nga takai o toku mahunga.</p> 
<p><A NAME="an_2:6">2:6</A>&nbsp;I haere ahau ki raro ki nga take o nga maunga; kopia ana ahau e te whenua me ona tutaki ake ake; heoi whakaputaina ake ana e koe toku ora i roto i te poka, e Ihowa, e toku Atua.</p> 
<p><A NAME="an_2:7">2:7</A>&nbsp;I te hemonga o toku wairua i roto i ahau, i mahara ahau ki a Ihowa: i tae atu ano taku inoi ki a koe ki tou temepara tapu.</p> 
<p><A NAME="an_2:8">2:8</A>&nbsp;Ko te hunga e pupuri ana i nga mea tekateka noa e whakarere ana i te atawhai mo ratou.</p> 
<p><A NAME="an_2:9">2:9</A>&nbsp;Ko ahau ia ka mea patunga tapu ki a koe i runga i te reo whakawhetai; ka whakamana e ahau aku kupu taurangi. Na Ihowa te whakaoranga.</p> 
<p><A NAME="an_2:10">2:10</A>&nbsp;&#182; Na ka korero a Ihowa ki te ika, a ka ruakina e tera a Hona ki te wahi maroke.</p> 
<p><A NAME="an_3:1">3:1</A>&nbsp;&#182; Na ka puta tuarua mai te kupu a Ihowa ki a Hona, i mea ia,</p> 
<p><A NAME="an_3:2">3:2</A>&nbsp;Whakatika, haere ki Ninewe, ki taua pa nui, kauwhautia hoki ki reira te kauwhau e korerotia e ahau ki a koe.</p> 
<p><A NAME="an_3:3">3:3</A>&nbsp;Na whakatika ana a Hona, haere ana ki Ninewe, pera ana me ta Ihowa i korero ai. Na he pa nui rawa a Ninewe, e toru nga ra e haerea ai.</p> 
<p><A NAME="an_3:4">3:4</A>&nbsp;Na ka timata ta Hona haere ki roto ki te pa, kotahi te ra i haere ai, kei te karanga, kei te mea, Kia wha tekau ake nga ra, ka hurihia a Ninewe.</p> 
<p><A NAME="an_3:5">3:5</A>&nbsp;&#182; A whakapono tonu nga tangata o Ninewe ki ta te Atua; karangatia ana e ratou he nohopuku, he taratara o ratou kakahu, o nga mea rarahi o ratou tae rawa iho ki nga mea ririki.</p> 
<p><A NAME="an_3:6">3:6</A>&nbsp;Na ka tae he korero ki te kingi o Ninewe, a whakatika ana ia i runga i tona torona, whakarerea atu ana e ia tona koroka, kei te hipoki i a ia ki te kakahu taratara, noho ana i roto i te pungarehu.</p> 
<p><A NAME="an_3:7">3:7</A>&nbsp;I meinga ano e ia kia karangatia te korero i roto i Ninewe, he mea whakatakoto na te kingi ratou ko ana metararahi, i mea ia, Kaua te tangata, te kararehe ranei, te kau ranei, te hipi ranei e pa ki tetahi aha: kaua ratou e kai, e inu wai ranei:</p> 
<p><A NAME="an_3:8">3:8</A>&nbsp;Engari kia hipokina te tangata me te kararehe ki te kakahu taratara, kia kaha ano ta ratou karanga ki te Atua: ae ra, kia hoki ano nga tangata i tona ara kino, i tona ara kino, i te tutu ano o o ratou ringa.</p> 
<p><A NAME="an_3:9">3:9</A>&nbsp;Ko wai ka tohu tera pea te Atua ka tahuri, a ka puta ke tona whakaaro, ka tahuri atu hoki i te muranga o tona riri, a e kore tatou e ngaro?</p> 
<p><A NAME="an_3:10">3:10</A>&nbsp;A ka kite te Atua i a ratou mahi, kua tahuri atu ratou i to ratou ara kino; na ka puta ke te whakaaro o te Atua mo te kino i kiia e ia kia meatia ki a ratou; a kihai i meatia e ia.</p> 
<p><A NAME="an_4:1">4:1</A>&nbsp;&#182; Otiia ki ta Hona, nui atu te he, a mura ana tona riri.</p> 
<p><A NAME="an_4:2">4:2</A>&nbsp;A ka inoi ia, ki a Ihowa, ka mea, Aue, e Ihowa, he teka ianei ko taku tenei i mea ai i ahau ano i toku whenua? Na reira ahau i rere wawe ai ki Tarahihi; i mohio hoki ahau he Atua atawhai koe, he tohu tangata, he puhoi ki te riri, he nui te aroha, e puta ke ana te whakaaro mo te kino.</p> 
<p><A NAME="an_4:3">4:3</A>&nbsp;Na, tera ra, e Ihowa, kia mate ahau aianei; he pai atu hoki i te ora te mate moku.</p> 
<p><A NAME="an_4:4">4:4</A>&nbsp;Ano ra ko Ihowa, He mea pai ranei kia riri koe?</p> 
<p><A NAME="an_4:5">4:5</A>&nbsp;&#182; Na ka puta a Hona i roto i te pa, a noho ana i te taha ki te rawhiti o te pa; kei te hanga i tetahi tihokahoka mona ki reira, noho ana i raro i te taumarumarunga iho, kia kite ra ano ka ahatia ranei te pa.</p> 
<p><A NAME="an_4:6">4:6</A>&nbsp;Na kua rite i a Ihowa tetahi hue, meinga ana e ia kia eke ki runga ki a Hona, hei whakamarumaru mo tona mahunga, hei whakaora mona i a ia i mamae ra. Na nui atu te koa o Hona ki te hue ra.</p> 
<p><A NAME="an_4:7">4:7</A>&nbsp;Na kua rite ano i te Atua he huhu i te aonga ake o te ra, a ngaua iho e tera te hue, na kua maroke.</p> 
<p><A NAME="an_4:8">4:8</A>&nbsp;Na i te whitinga o te ra kua rite mai ano i te Atua tetahi hau pumahu, he marangai; aki tonu mai te ra ki runga ki te mahunga o Hona, whakaruhi noa iho, a inoi ana mona kia mate ia, i mea ia, Pai atu i te ora te mate moku.</p> 
<p><A NAME="an_4:9">4:9</A>&nbsp;Na ka mea te Atua ki a Hona, He pai ranei kia riri koe ki te hue? Ano ra ko ia, He pai ano kia riri ahau a mate noa.</p> 
<p><A NAME="an_4:10">4:10</A>&nbsp;Ano ra ko Ihowa, I manawapa koe ki te hue kihai na i mahia e koe, kihai ano i whakatupuria e koe; kotahi ano te po i tupu ake ai, kotahi ano te po i kore ai,</p> 
<p><A NAME="an_4:11">4:11</A>&nbsp;A kaua ianei ahau e manawapa ki Ninewe ki taua pa nui, he tokomaha nei ona tangata i nga mano e ono tekau topu, he hunga kahore nei e mohio ki o ratou ringa matau, ki o ratou ringa maui, he maha ano hoki nga kararehe?</p> 
<p><HR>
<CENTER>
<A HREF="mic">Next: Micah</A></CENTER>
</BODY>
</HTML>
