[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Maori Bible: Jude

<span id="an_1:1">1:1</span> ¶ Na Hura, he pononga na Ihu Karaiti, he
teina no Hemi, ki te hunga kua oti te whakatapu e te Atua Matua, he mea
tiaki i roto i a Ihu Karaiti, he hunga karanga:

<span id="an_1:2">1:2</span> Kia whakanuia ki a koutou te mahi tohu, te
rangimarie me te aroha.

<span id="an_1:3">1:3</span> ¶ E nga hoa aroha, i ahau e takare tonu ana
ki te tuhituhi ki a koutou mo to tatou whakaoranga tahi, i mea ahau me
tuhituhi ki a koutou, me whakahauhau kia kaha te tohe ki te whakapono
kua oti nei te tuku mai ki te hunga tapu.

<span id="an_1:4">1:4</span> Kua tomo puku mai hoki etahi tangata, ko
era ano i tuhituhia i mua mo tenei whakataunga he, he hunga karakiakore,
e whakaputa ke ana ratou i te aroha noa o to tatou Atua hei mea mo nga
hiahia taikaha, a whakakahore ana ratou ki to tatou Ariki, ki a Ihu
Karaiti, ko ia anake to tatou Ariki.

<span id="an_1:5">1:5</span> Na, e mea ana ahau kia whakamaharatia
koutou, kua matau noa ake ano ia koutou ki tenei, i whakaorangia mai e
te Ariki te iwi i te whenua o Ihipa, muri iho whakangaromia ana e ia te
hunga kihai nei i whakapono.

<span id="an_1:6">1:6</span> Na, ko nga anahera, kihai nei i mau ki to
ratou ake rohe, heoi whakarerea ana to ratou nohoanga ake, kua waiho e
ia i raro i te pouri, mau tonu te here ki nga mekameka, mo te whakawa o
te ra nui.

<span id="an_1:7">1:7</span> Ka rite ki Horoma, ki Komora, ki nga pa
hoki i tata ki reira, i pera me enei, te moepuku, te whai i nga kikokiko
ke; kua waiho ratou hei tohu, pangia ana ratou e te whiu, ara e te ahi
ka tonu.

<span id="an_1:8">1:8</span> ¶ Ko ta tenei hunga moemoea ano hoki tena;
e whakapoke ana i te kikokiko, e whakahawea ana ki te kawanatanga, e
korero kino ana ki nga rangatira.

<span id="an_1:9">1:9</span> Ko Mikaera ia, ko te tino anahera, i ta
raua ngangautanga ko te rewera, i a ia e tohe ana ki te tinana o Mohi,
kihai i tae tona aro ki te kupu kanga i te whakawakanga; i mea kau ia,
Ma te Ariki koe e riri.

<span id="an_1:10">1:10</span> Ko enei ia, e korerotia kinotia ana e
ratou nga mea kahore nei ratou i matau; na, ko nga mea e matauria noatia
ake nei e ratou pera i nga kararehe whakaarokore, he iho ratou i aua
mea.

<span id="an_1:11">1:11</span> Aue te mate mo ratou! kua haere nei hoki
ratou i te ara o Kaina, kua torere rawa hoki ki te he, ara ki to Paraama
utu, na ko to Koraha totohe hei whakangaromanga mo ratou.

<span id="an_1:12">1:12</span> He toka moana ratou i roto i a koutou
hakari aroha, i a ratou e hakari tahi ana me koutou, he hepara e whangai
ana i a ratou ano, kahore hoki e mataku; he kapua waikore e akina ana e
nga hau; he rakau kua ngahoro nei nga rau, he mea huakore, ka rua nei
nga matenga, he mea kua unuhia ake i nga pakiaka;

<span id="an_1:13">1:13</span> He ngaru pua no te moana, e whakatutu ana
i te huka o to ratou whakama; he whetu atiutiu noa, pouri kerekere te
wahi kua rite mo ratou mo ake tonu atu.

<span id="an_1:14">1:14</span> I poropititia ano hoki enei e Enoka, e te
tuawhitu i muri i a Arama, i a ia i mea, Na, kei te haere mai te Ariki
me nga mano tini o tana hunga tapu,

<span id="an_1:15">1:15</span> ¶ Kia whakaritea he whakawa mo nga
tangata katoa, kia riria hoki te hunga karakiakore o ratou mo a ratou
mahi takahi i te karakia katoa, i he ai ratou ki te karakia, mo nga kupu
pakeke katoa i korerotia e te hunga hara, e te hunga karakiakore, mon a.

<span id="an_1:16">1:16</span> He hunga amuamu ratou, he kowhetewhete, e
haere ana i runga i o ratou hiahia ake, tetere rawa ano hoki nga kupu e
korero nei o ratou mangai, he hunga whakapai kanohi ratou, he mea kia
riro ai he mea ma ratou.

<span id="an_1:17">1:17</span> E nga hoa aroha, kia mahara koutou ki nga
kupu i korerotia i mua e nga apotoro a to tatou Ariki, a Ihu Karaiti;

<span id="an_1:18">1:18</span> I mea hoki ratou ki a koutou, Tera e puta
mai te hunga whakamanumanu a te wa whakamutunga, e haere ana i runga i o
ratou hiahia karakiakore.

<span id="an_1:19">1:19</span> Na enei nga titorehanga, he hunga hiahia
hoki ki te kikokiko kahore nei i a ratou te Wairua.

<span id="an_1:20">1:20</span> Ko koutou ia, e nga hoa aroha, hanga ake
koutou hei whare ki runga ki to koutou whakapono tapu rawa, me te inoi
ano i roto i te Wairua Tapu,

<span id="an_1:21">1:21</span> Me te tiaki ano i a koutou i runga i te
aroha o te Atua, me te tatari ano ki te mahi tohu a to tatou Ariki, a
Ihu Karaiti, a te ora tonu ra ano.

<span id="an_1:22">1:22</span> Ko etahi ano tohungia, e ruarua tonu nei
nga whakaaro.

<span id="an_1:23">1:23</span> Ko etahi me whakaora, ka to mai i roto i
te kapura; a ko etahi tohungia i runga i te mataku; me te weriweri rawa
ki te kakahu i poke i te kikokiko.

<span id="an_1:24">1:24</span> Na, ki te mea kaha ki te tiaki i a koutou
kei hinga, ki te whakatu hoki i a koutou ki te aroaro o tona kororia, he
mea kohakore i runga i te hari whakaharahara,

<span id="an_1:25">1:25</span> Ki a ia, ko ia anake nei te Atua, ki to
tatou Kaiwhakaora, i roto i a ihu Karaiti, i to tatou Ariki, waiho atu i
a ia te kororia, te nui, te kaha, te mana, i mua atu o nga wa katoa,
aianei, a ake ake. Amine.

------------------------------------------------------------------------

[Next: Revelation](rev)
