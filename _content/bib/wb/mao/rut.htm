<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Ruth</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="jdg">Previous</A>&nbsp;
<A HREF="sa1">Next</A>&nbsp;
</CENTER>
<HR>
</p> <h3 align="center" align="center">Maori Bible: Ruth</h3> 
<p><A NAME="an_1:1">1:1</A>&nbsp;&#182; Na i nga ra i whakarite ai nga kaiwhakarite, kua pa te matekai ki te whenua. A ka haere tetahi tangata o Peterehema Hura ki te whenua o Moapa noho ai; a ia, tana wahine, me ana tama tokorua.</p> 
<p><A NAME="an_1:2">1:2</A>&nbsp;Na, ko te ingoa o taua tangata, ko Erimereke, ko Naomi hoki te ingoa o tana wahine; ko nga ingoa hoki o ana tama tokorua, ko Maharono, ko Kiriono, he Eparati ratou, no Peterehema Hura. Na haere ana ki te whenua o Moapa, a noho ana i reira.</p> 
<p><A NAME="an_1:3">1:3</A>&nbsp;Na ka mate a Erimereke, te tahu a Naomi, a mahue iho ko ia, ratou ko ana tama tokorua.</p> 
<p><A NAME="an_1:4">1:4</A>&nbsp;Na ka tango wahine raua ma raua i roto i nga wahine o Moapa; ko Oropa te ingoa o tetahi, ko Rutu te ingoa o tetahi, a noho ana i reira, kotahi tekau nga tau.</p> 
<p><A NAME="an_1:5">1:5</A>&nbsp;Na ka mate raua tokorua, a Maharono raua ko Kiriono, a ko te wahine anake te putanga o ana tama tokorua, o tana tahu.</p> 
<p><A NAME="an_1:6">1:6</A>&nbsp;&#182; Katahi ia ka whakatika, ratou ko ana hunaonga, a hoki ana i te whenua o Moapa; i rongo hoki i te whenua o Moapa kua titiro mai a Ihowa ki tana iwi, kua hoatu e ia he taro ma ratou.</p> 
<p><A NAME="an_1:7">1:7</A>&nbsp;Heoi haere atu ana ia i te wahi i noho ai, ratou tahi ko ana hunaonga tokorua, a haere ana i te ara, hoki ana ki te whenua o Hura.</p> 
<p><A NAME="an_1:8">1:8</A>&nbsp;Na ka mea a Naomi ki ana hunaonga tokorua, Haere korua, e hoki ki nga whare o o korua whaea: ma Ihowa korua e atawhai; kia rite tana ki ta korua mahi ki nga tupapaku, ki ahau hoki.</p> 
<p><A NAME="an_1:9">1:9</A>&nbsp;Ma Ihowa e hoami ki a korua kia kite korua i te okiokinga i roto i te whare o tana tahu, o tana tahu. Na ka kihi ia i a raua, a rahi noa atu o ratou reo ki te tangi.</p> 
<p><A NAME="an_1:10">1:10</A>&nbsp;Na ka mea raua ki a ia, Engari me hoki tahi tatou ki tou iwi.</p> 
<p><A NAME="an_1:11">1:11</A>&nbsp;Ano ra ko Naomi, Hoki atu, e aku tamahine: kia haere tahi korua i ahau hei aha? he tama ano ianei enei kei roto i toku kopu hei tane ma korua?</p> 
<p><A NAME="an_1:12">1:12</A>&nbsp;Hoki atu, e aku tamahine, haere, kua ruruhitia nei hoki ahau, a e kore e whai tahu. Me i ki ahau, Kei te tumanako ahau, tera ano ahau e whai tane i tenei po, a ka whanau ano he tama maku;</p> 
<p><A NAME="an_1:13">1:13</A>&nbsp;Tera ranei korua e tatari ki a raua kia kaumatua ra ano? tera ranei e mau tonu korua ki a raua, a e whakakahore ki te tane? Kahore, e aku tamahine, nui noa atu hoki toku pouri ina whakaaro ki a korua; na te ringa hoki o Ihowa kua puta mai nei ki ahau.</p> 
<p><A NAME="an_1:14">1:14</A>&nbsp;Na ka puaki ano to ratou reo, a ka tangi. Na ka kihi a Oropa i tona hungawai; ko Rutu ia i piri ki a ia.</p> 
<p><A NAME="an_1:15">1:15</A>&nbsp;Na ka mea ia, Nana, kua hoki tou taokete ki tona iwi, ki ona atua: hoki atu, whaia tou taokete.</p> 
<p><A NAME="an_1:16">1:16</A>&nbsp;Na ka mea a Rutu, Kaua ra e tohe ki ahau kia whakarerea koe, kia hoki atu i te whai i a koe; ta te mea ka haere ahau ki tau wahi e haere ai, ka noho hoki ki tau wahi e noho ai; ko tou iwi hei iwi moku, ko tou Atua hei Atua moku;</p> 
<p><A NAME="an_1:17">1:17</A>&nbsp;Ka mate ahau ki te wahi e mate ai koe, ka tanumia hoki ki reira: kia meatia tenei e Ihowa ki ahau, etahi atu mea ano hoki, ina, ko te mate anake hei wehe i a taua.</p> 
<p><A NAME="an_1:18">1:18</A>&nbsp;A, i tona kitenga e u ana tona ngakau kia haere tahi raua, mutu ake tana korero ki a ia.</p> 
<p><A NAME="an_1:19">1:19</A>&nbsp;&#182; Heoi haere ana raua tokorua, a tae noa ki Peterehema. A, ka tae raua ki Peterehema, na ka oho katoa te pa ki a raua, ka mea nga wahine, Ko Naomi tenei?</p> 
<p><A NAME="an_1:20">1:20</A>&nbsp;Na ka mea ia ki a ratou, Kaua ahau e karangatia, ko Naomi; ko Mara ta koutou e karanga ai ki ahau: he kawa rawa hoki ta te Kaha Rawa mahi ki ahau.</p> 
<p><A NAME="an_1:21">1:21</A>&nbsp;Ki tonu ahau i toku haerenga atu; na kua whakahokia kautia mai e Ihowa. Na te aha ahau i karangatia ai ko Naomi e koutou, kua whakaaturia nei hoki toku he e Ihowa, kua tukinotia ahau e te Kaha Rawa?</p> 
<p><A NAME="an_1:22">1:22</A>&nbsp;Heoi hoki mai ana a Naomi raua tahi ko tana hunaonga, ko Rutu Moapi: hoki ana i te whenua o Moapa; a haere ana ki Peterehema i te timatanga o te kotinga parei.</p> 
<p><A NAME="an_2:1">2:1</A>&nbsp;&#182; Na he whanaunga to Naomi, ara to tana tahu, he tangata taonga nui, no te hapu o Erimereke; ko Poaha tona ingoa.</p> 
<p><A NAME="an_2:2">2:2</A>&nbsp;Na ka mea a Rutu Moapi ki a Naomi, Kia haere ahau ki te mara ki te hamu i nga puku parei i muri i te tangata e manakohia mai ai ahau. Ano ra ko tera, Haere, e taku tamahine.</p> 
<p><A NAME="an_2:3">2:3</A>&nbsp;Na haere ana ia, a, no te taenga atu, ka hamu i te mara i muri i nga kaikokoti: a tupono noa ia ko te wahi o te mara i a Poaha o te hapu o Erimereke.</p> 
<p><A NAME="an_2:4">2:4</A>&nbsp;&#182; Na ko te taenga o Poaha i Peterehema, ka mea ki nga kaikokoti, Kia noho a Ihowa ki a koutou. Ano ra ko ratou ki a ia, Kia manaakitia koe e Ihowa.</p> 
<p><A NAME="an_2:5">2:5</A>&nbsp;Katahi ka mea a Poaha ki tana tangata i tohutohu nei i nga kaikokoti, Na wai tenei kotiro?</p> 
<p><A NAME="an_2:6">2:6</A>&nbsp;Na ka whakahoki te kaitohutohu i nga kaikokoti, ka mea, Ko te kotiro Moapi tenei i hoki tahi mai nei raua ko Naomi i te whenua o Moapa;</p> 
<p><A NAME="an_2:7">2:7</A>&nbsp;I mea mai hoki ia, Tukua ahau kia hamu, kia kohikohi i roto i nga paihere, i muri i nga kaikokoti: heoi haere ana ia, a i konei tonu ia o te ata iho ano a tae mai ki naianei; he iti nei tona noho i te whare.</p> 
<p><A NAME="an_2:8">2:8</A>&nbsp;Na ka mea a Poaha ki a Rutu, E kore ranei koe e rongo mai, e taku tamahine? Kaua e haere ki tetahi mara ke hamu ai; kaua ano e haere atu i konei; engari me noho tonu ki konei, ki aku kotiro.</p> 
<p><A NAME="an_2:9">2:9</A>&nbsp;Kia matatau ou kanohi ki te mara e kotia ana e ratou, ka whai i a ratou: kahore ianei ahau i ki atu ki nga taitamariki kia kaua ratou e pa ki a koe? E matewai hoki koe, haere ki nga oko, inu ai i ta nga taitamariki i utu mai ai.</p> 
<p><A NAME="an_2:10">2:10</A>&nbsp;Na ka tapapa iho tera, ka piko iho ki te whenua, a ka mea ki a ia, Na te aha koe i manako mai ai ki ahau, i mohio ai hoki ki ahau, he manene nei hoki ahau?</p> 
<p><A NAME="an_2:11">2:11</A>&nbsp;Na ka whakahoki a Poaha, ka mea ki a ia, Kua ata korerotia mai ki ahau nga mea katoa i mea ai koe ki tou hungawai i muri i te matenga o tau tahu, tau whakarerenga hoki i tou papa, i tou whaea, i te whenua ano i whanau ai koe, a haere mai ana ki te iwi kihai i mohiotia e koe i mua ake nei.</p> 
<p><A NAME="an_2:12">2:12</A>&nbsp;Ma Ihowa e utu tau mahi; kia ata rite hoki te utu e homai ki a koe e Ihowa, e te Atua o Iharaira, kua tae mai nei hoki koe ki raro ki ona parirau okioki ai.</p> 
<p><A NAME="an_2:13">2:13</A>&nbsp;Ano ra ko tera, Kia manakohia mai ahau, e toku ariki; ka ora nei hoki toku ngakau i a koe, he pai hoki tau kupu ki tau pononga; ko ahau ia kahore e rite ki tetahi o au pononga wahine.</p> 
<p><A NAME="an_2:14">2:14</A>&nbsp;I mea ano a Poaha ki a ia i te wa i kai ai, Haere mai ki konei, ki te kai taro mau, ka tuku hoki i tau kongakonga ki roto ki te winika. Na ka noho ia ki te taha o nga kaikokoti, i homai ano e ratou he witi pahuhu mana. Na kai ana ia, a ka makona, a toe ake.</p> 
<p><A NAME="an_2:15">2:15</A>&nbsp;A, i tona whakatikanga ki te hamu, ka ako a Poaha i ana taitamariki, ka mea, Kia hamu ano ia i roto i nga paihere; kaua ano hoki ia e meinga kia whakama.</p> 
<p><A NAME="an_2:16">2:16</A>&nbsp;Whakangahorotia ano etahi kapunga mana, whakarerea atu kia kohia e ia, kaua hoki e riria.</p> 
<p><A NAME="an_2:17">2:17</A>&nbsp;&#182; Na ka hamu ia i te mara a ahiahi noa, a patupatu ana e ia ana i hamu ai: a me te mea kotahi te epa parei.</p> 
<p><A NAME="an_2:18">2:18</A>&nbsp;Na tangohia ana e ia, a haere ana ki te pa, a ka kite tona hungawai i ana i hamu ai: i whakaputainga ano e ia, i homai ki a ia nga toenga i a ia kua makona.</p> 
<p><A NAME="an_2:19">2:19</A>&nbsp;Na ka mea tona hungawai ki a ia, I hamu koe ki hea inaianei? I hea hoki koe e mahi ana? kia manaakitia te tangata i mohio na ki a koe. Na korerotia ana e ia ki tona hungawai te tangata i mahi nei ia ki a ia, a ka mea, Ko te ingoa o te tangata i mahi nei ahau ki a ia inaianei ko Poaha.</p> 
<p><A NAME="an_2:20">2:20</A>&nbsp;Ano ra ko Naomi ki tana hunaonga, Kia manaakitia ia e Ihowa, kihai nei tona aroha i mahue ki te hunga ora, ki te hunga mate. Na ka mea a Naomi ki a ia, He tata taua tangata ki a taua, no o taua whanaunga tupu.</p> 
<p><A NAME="an_2:21">2:21</A>&nbsp;Na ka mea ano a Rutu Moapi, I mea mai ano hoki ia ki ahau, Kia tata tonu koe ki aku tangata, kia poto ra ano aku mea katoa te kokoti.</p> 
<p><A NAME="an_2:22">2:22</A>&nbsp;Na ka mea a Naomi ki a Rutu, ki tana hunaonga, He pai, e taku tamahine, ki te haere tahi koe me ana kotiro, kei riria koe i te mara ke.</p> 
<p><A NAME="an_2:23">2:23</A>&nbsp;Na kei te whai tonu ia i nga kotiro a Poaha, ka hamu a poto noa nga parei te kokoti, me te witi hoki te kokoti; i tona hungawai ia tona nohoanga.</p> 
<p><A NAME="an_3:1">3:1</A>&nbsp;&#182; Na ka mea a Naomi, tona hungawai ki a ia, Kaua ianei ahau e rapu i te okiokinga mou, e taku tamahine, e puta mai ai te pai ki a koe?</p> 
<p><A NAME="an_3:2">3:2</A>&nbsp;Ehara ianei i te whanaunga no taua a Poaha nana nei aua kotiro, ou hoa na? Nana, ko a tenei po ia whakarererere ai i te papapa o te parei i te patunga witi.</p> 
<p><A NAME="an_3:3">3:3</A>&nbsp;Na horoia koe, ka whakawahi i a koe, ka kakahu ai i ou kakahu, ka haere ki raro, ki te patunga witi; kaua ia koe e whakaaturia ki taua tangata, a mutu noa tana kai, tana inu.</p> 
<p><A NAME="an_3:4">3:4</A>&nbsp;A ka takoto ia, na me titiro koe ki te wahi e takoto ai ia; a ka haere atu, ka hura i nga kakahu o ona waewae, ka takoto; ko reira ia whakaatu ai ki a koe i tau e mea ai.</p> 
<p><A NAME="an_3:5">3:5</A>&nbsp;Na ka mea tera ki a ia, Maku e mea nga mea katoa i korerotia mai na e koe ki ahau.</p> 
<p><A NAME="an_3:6">3:6</A>&nbsp;&#182; Na ko tona haerenga ki raro, ki te patunga witi, meatia ana e ia nga mea katoa i whakahaua e tona hungawai ki a ia.</p> 
<p><A NAME="an_3:7">3:7</A>&nbsp;Na ka kai a Poaha, ka inu, a hari ana tona ngakau, a ka haere, ka takoto ki te pito o te puranga: na ko te ata haerenga o tera, hurahia ana nga kakahu o ona waewae, na kua takoto.</p> 
<p><A NAME="an_3:8">3:8</A>&nbsp;A, i waenganui po ka oho te mauri o taua tangata, ka tahuri ia: na, he wahine e takoto ana i ona waewae.</p> 
<p><A NAME="an_3:9">3:9</A>&nbsp;Na ka mea ia, Ko wai koe? a ka mea ake tera, Ko Rutu ahau, ko tau pononga wahine: na uhia iho te pito o tou ki tau pononga; he whanaunga tupu hoki koe.</p> 
<p><A NAME="an_3:10">3:10</A>&nbsp;Na ka mea ia, Kia manaakitia koe e Ihowa, e taku tamahine; nui atu hoki i to te timatanga tou aroha o te whakamutunga, i a koe kihai nei i aru i nga taitama, i te mea rawakore, i te mea whai taonga ranei.</p> 
<p><A NAME="an_3:11">3:11</A>&nbsp;Na kaua e wehi, e taku tamahine; ka meatia e ahau ki a koe au mea katoa i ki mai ai; e mohio ana hoki te pa katoa o toku iwi he wahine koe e uaua ana ki te pai.</p> 
<p><A NAME="an_3:12">3:12</A>&nbsp;Na he tika ano, he whanaunga tupu ahau noa; otiia tena ano tetahi e tata rawa ana i ahau.</p> 
<p><A NAME="an_3:13">3:13</A>&nbsp;Takoto marie i tenei po; a i te ata ki te whakawhanaunga ia ki a koe, he tika, mana te tikanga whanaunga; ki te kahore ia e pai mana te tikanga o te whanaunga ki a koe, na maku te tikanga whanaunga ki a koe; e ora ana a Ihowa. Ata takoto, kia ta ea ra ano te ata.</p> 
<p><A NAME="an_3:14">3:14</A>&nbsp;&#182; Na takoto tonu ia ki ona waewae a taea noatia te ata; a ka maranga, i te mea e kore te tangata e kite i tona hoa. Na ka mea tera, Kei mohiotia i haere mai he wahine ki te patunga witi.</p> 
<p><A NAME="an_3:15">3:15</A>&nbsp;I mea ano ia, Tena koa te koroka i runga i a koe na, puritia mai. Na puritia ana e ia. Na ka mehuatia atu etahi parei e ia, e ono nga mehua: a whakawaha atu ana ki a ia; na haere ana ia ki te pa.</p> 
<p><A NAME="an_3:16">3:16</A>&nbsp;A, no tona taenga ki tona hungawai, ka mea tera, Kei te pehea koe, e taku tamahine? Na korerotia ana e ia ki a ia nga mea katoa i mea ai taua tangata ki a ia.</p> 
<p><A NAME="an_3:17">3:17</A>&nbsp;I mea ano ia, Ko enei mehua parei e ono i homai e ia ki ahau; i mea hoki ki ahau, Kei haere kau koe ki tou hungawai.</p> 
<p><A NAME="an_3:18">3:18</A>&nbsp;Na ka mea tera, Ata noho, e taku tamahine, kia mohiotia ra ano e koe te tukunga iho o tenei mea: e kore hoki e mutu ta taua tangata, kia oti ra ano tenei mea i a ia aianei.</p> 
<p><A NAME="an_4:1">4:1</A>&nbsp;&#182; Na ka haere a Poaha ki te kuwaha, a noho ana i reira; na ko te whanaunga tata i korerotia ra e Poaha e haere ana. Katahi tera ka mea atu, E! ko koe tonu ia! peka mai nei ki konei noho ai. Na ka peka atu ia, a noho ana.</p> 
<p><A NAME="an_4:2">4:2</A>&nbsp;Na ka tikina e ia etahi tangata o nga kaumatua o te pa, kotahi tekau, a ka mea, E noho ki konei. Na noho ana ratou.</p> 
<p><A NAME="an_4:3">4:3</A>&nbsp;Na ka mea ia ki taua whanaunga tata, E hokona ana e Naomi, i haere mai nei i te whenua o Moapa, te wahi o te mara i to tatou tuakana, i a Erimereke:</p> 
<p><A NAME="an_4:4">4:4</A>&nbsp;Na ka whakaaro ahau, me whakaatu ki a koe, me te ki atu, Mau e hoko i te aroaro o nga tangata e noho nei, i te aroaro ano hoki o nga kaumatua o toku iwi. Ki te hokona e koe, hokona: a ki te kahore e hokona, korerotia mai ki ahau, kia mohio ai aha u: kahore hoki he tangata hei hoko, ko koe anake, a ko ahau to muri i a koe. Na ka mea tera, Maku e hoko.</p> 
<p><A NAME="an_4:5">4:5</A>&nbsp;Katahi a Poaha ka mea, A te ra e hoko ai koe i te mara i te ringa o Naomi, e hoko ana hoki koe i a Rutu, i taua Moapi, i te wahine a te tupapaku, hei whakaara ingoa ake mo te tupapaku ki tona wahi tupu.</p> 
<p><A NAME="an_4:6">4:6</A>&nbsp;Na ka mea taua whanaunga tata, E kore e taea te hoko e ahau maku; kei he toku kainga tupu: mau taku hokonga e hoko; e kore hoki e taea te hoko e ahau.</p> 
<p><A NAME="an_4:7">4:7</A>&nbsp;Na, i mua ko te tikanga tenei i roto i a Iharaira mo nga hoko mai ano, mo nga whakawhiti, hei whakau mo nga mea katoa; unuhia ai e tetahi tona hu a ka hoatu ki tona hoa: a hei kaiwhakaatu tena i roto i a Iharaira.</p> 
<p><A NAME="an_4:8">4:8</A>&nbsp;Na ka mea taua whanaunga ki a Poaha, Mau e hoko. A unuhia ake e ia tona hu.</p> 
<p><A NAME="an_4:9">4:9</A>&nbsp;&#182; Na ka mea a Poaha ki nga kaumatua ratou ko te iwi katoa, He kaititiro koutou i tenei ra ki taku hokonga mai i nga mea katoa a Erimereke, i nga mea katoa ano a Kiriono, a Maharono, i roto i te ringa o Naomi;</p> 
<p><A NAME="an_4:10">4:10</A>&nbsp;Me Rutu Moapi hoki me te wahine a Maharono, kua hokona mai ia e ahau hei wahine maku, hei whakaara ingoa ake mo te tupapaku ki tona kainga tupu, kei hautopea atu te ingoa o te tupapaku i roto i ona teina, i te kuwaha ano o tona wahi; ko koutou n ga kaititiro i tenei ra.</p> 
<p><A NAME="an_4:11">4:11</A>&nbsp;Na ka mea nga tangata katoa i te kuwaha, ratou ko nga kaumatua, He kaititiro matou. Ma Ihowa e mea tena wahine e hare mai na ki tou whare kia rite ki a Rahera raua ko Rea, na raua nei i tu ai te whare o Iharaira: kia nui ano hoki tau mahi i Epar ata, kia whai ingoa koe i Peterehema:</p> 
<p><A NAME="an_4:12">4:12</A>&nbsp;Hei te whare o Parete, whanau a Tamara raua ko Hura, te rite mo tou whare, ara mo te uri e homai e Ihowa ki a koe i roto i tenei kotiro.</p> 
<p><A NAME="an_4:13">4:13</A>&nbsp;&#182; Na ka tango a Poaha i a Rutu, a waiho iho ia hei wahine mana: na ka tae atu ia ki a ia, a ka meinga e Ihowa kia hapu; na kua whanau tana tama.</p> 
<p><A NAME="an_4:14">4:14</A>&nbsp;Na ka mea nga wahine ki a Naomi, Kia whakapaingia a Ihowa, kihai nei i waiho i a koe i tenei ra kia hapa i tetahi whanaunga tata: kia rangona ano tona ingoa i roto i a Iharaira.</p> 
<p><A NAME="an_4:15">4:15</A>&nbsp;Mana hoki tou wairua e whakahoki ake, ko ia hoki hei atawahi mo tou ruruhitanga: he whanau hoki ia na tau hunaonga e aroha nei ki a koe, he nui ke nei tona pai ki a koe i to nga tama tokowhitu.</p> 
<p><A NAME="an_4:16">4:16</A>&nbsp;Na ka tango a Naomi i taua tamaiti, a whakatakotoria ana ki tona uma, a ko ia hei kaihikihiki mona.</p> 
<p><A NAME="an_4:17">4:17</A>&nbsp;Na huaina ana he ingoa mona e nga wahine e noho tata ana; i mea ratou, Kua whanau tetahi tamaiti ma Naomi; na huaina ana e ratou tona ingoa ko Opere. Ko te papa tenei o Hehe, papa o Rawiri.</p> 
<p><A NAME="an_4:18">4:18</A>&nbsp;Na ko nga whakatupuranga enei o Parete: na Parete ko Heterono.</p> 
<p><A NAME="an_4:19">4:19</A>&nbsp;Na Heterono ko Rame: na Rame ko Aminarapa,</p> 
<p><A NAME="an_4:20">4:20</A>&nbsp;Na Aminarapa ko Nahahona: na Nahahona ko Haramono,</p> 
<p><A NAME="an_4:21">4:21</A>&nbsp;Na Haramono ko Poaha: na Poaha ko Opere,</p> 
<p><A NAME="an_4:22">4:22</A>&nbsp;Na Opere ko Hehe: na Hehe ko Rawiri.</p> 
<p><HR>
<CENTER>
<A HREF="sa1">Next: 1 Samuel</A></CENTER>
</BODY>
</HTML>
