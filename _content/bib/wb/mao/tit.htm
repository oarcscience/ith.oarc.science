<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Titus</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="ti2">Previous</A>&nbsp;
<A HREF="plm">Next</A>&nbsp;
</CENTER>
<HR>
</p> <h3 align="center" align="center">Maori Bible: Titus</h3> 
<p><A NAME="an_1:1">1:1</A>&nbsp;&#182; Na Paora, he pononga na te Atua, he apotoro na Ihu Karaiti, i runga i te whakapono o te hunga whiriwhiri a te Atua, i te matauranga hoki ki ta te pono e rite ai te karakia;</p> 
<p><A NAME="an_1:2">1:2</A>&nbsp;I runga ano i te tumanako atu ki te ora tonu, i whakaaria mai nei i mua atu o te ao e te Atua e kore nei e teka;</p> 
<p><A NAME="an_1:3">1:3</A>&nbsp;Nana nei i whakakite mai tana kupu i ona wa, ra te kupu i tukua mai ki ahau, he mea whakarite mai na te Atua, na to tatou Kaiwhakaora;</p> 
<p><A NAME="an_1:4">1:4</A>&nbsp;Ki a Taituha, ki taku tamaiti pono i runga i to tatou whakapono tahi: Kia tau te aroha noa me te rangimarie, he mea na te Atua Matua, na Karaiti Ihu, na to tatou kaiwhakaora.</p> 
<p><A NAME="an_1:5">1:5</A>&nbsp;&#182; Ko te mea tenei i waiho atu ai koe e ahau ki Kariti, kia whakatikaia ai e koe nga mea i mahue, kia whakaritea ai ano hoki he kaumatua ki ia pa, ki ia pa, kia pera ai me taku i whakatakoto atu ai ki a koe:</p> 
<p><A NAME="an_1:6">1:6</A>&nbsp;&#182; Ki te mea he tangata kahore e ekengia e te kupu, he tahu no te wahine kotahi, he tamariki whakapono ana, kahore e korerotia to ratou toreretanga ki te kino, kahore e tutu.</p> 
<p><A NAME="an_1:7">1:7</A>&nbsp;Ko te tikanga hoki mo te pihopa, kia kaua e ekengia e te kupu, kia rite ki ta te Atua tuari: ehara i te mea tohe ki tana ake, kahore ona aritarita, kahore ana kakai waina, kahore ana papatu, kahore e whai i te taonga he;</p> 
<p><A NAME="an_1:8">1:8</A>&nbsp;Engari e atawhai ana i te manuhiri, e aroha ana ki te pai, e whai whakaaro ana, e tika ana, e tapu ana, e pehi ana i ona hiahia;</p> 
<p><A NAME="an_1:9">1:9</A>&nbsp;E u ana te pupuri i te kupu pono i whakaakona atu na, kia taea ai e ia, i te mea ka tika nei tana whakaako, te whakahauhau, te turaki ano i ta te hunga e totohe mai ana.</p> 
<p><A NAME="an_1:10">1:10</A>&nbsp;He tokomaha hoki te hunga tutu, korero teka noa, tinihanga; nui atu ia o te hunga o te kotinga,</p> 
<p><A NAME="an_1:11">1:11</A>&nbsp;Me kuku o ratou waha; riro pu hoki etahi whare te whakaputa ke e ratou, e whakaako ana i nga mea e kore e tika, he whakaaro hoki ki te taonga he.</p> 
<p><A NAME="an_1:12">1:12</A>&nbsp;I mea tetahi o ratou, he poropiti no ratou ake, He teka tonu ta nga Kariti, he kararehe kino, he pukukai, he mangere.</p> 
<p><A NAME="an_1:13">1:13</A>&nbsp;Ka pono tenei korero. Na reira kia koi tau kupu riri ki a ratou; kia ora ai to ratou whakapono;</p> 
<p><A NAME="an_1:14">1:14</A>&nbsp;Kei tahuri hoki ratou ki nga kupu tito a nga Hurai, ki nga ture a nga tangata e whakaputa ke ana i te pono.</p> 
<p><A NAME="an_1:15">1:15</A>&nbsp;He ma nga mea katoa ki te hunga ma: tena ki te hunga poke, kahore nei o ratou whakapono, kahore he mea ma: heoi he mea poke o ratou whakaaro, o ratou hinengaro.</p> 
<p><A NAME="an_1:16">1:16</A>&nbsp;Ki ta ratou ki kua matau ratou ki te Atua; heoi ko a ratou mahi hei whakakahore ki a ia, he hunga whakarihariha ratou, he hunga tutu, e kore ano e tikangatia mo tetahi mahi pai.</p> 
<p><A NAME="an_2:1">2:1</A>&nbsp;&#182; Ko koe ia, korerotia nga mea e rite ana ki to te whakaako ora:</p> 
<p><A NAME="an_2:2">2:2</A>&nbsp;Ko nga kaumatua kia ata whakahaere i a ratou, kia tu kaumatua, kia whai whakaaro, kia ora te whakapono, te aroha, te manawanui:</p> 
<p><A NAME="an_2:3">2:3</A>&nbsp;Me nga wahine taikaumatua hoki, kia rite nga tikanga ki a te hunga e whakaaro ana ki te tapu, kia kaua e ngautuara, kia kaua e riro hei pononga ma te waina, kia whakaako i nga mea pai;</p> 
<p><A NAME="an_2:4">2:4</A>&nbsp;Kia meinga e ratou nga wahine taitamariki kia whai whakaaro, kia aroha ki a ratou tane, kia aroha ki a ratou tamariki.</p> 
<p><A NAME="an_2:5">2:5</A>&nbsp;Kia whai whakaaro, kia tika, kia pukumahi i te kainga, kia atawhai, kia ngohengohe ki a ratou tane, kei korerotia kinotia te kupu a te Atua.</p> 
<p><A NAME="an_2:6">2:6</A>&nbsp;Me whakahau atu hoki nga taitamariki kia whai whakaaro;</p> 
<p><A NAME="an_2:7">2:7</A>&nbsp;I nga mea katoa kia kitea koe he tauira mo nga mahi pai; ko tau whakaako kia tapatahi, kia tu kaumatua,</p> 
<p><A NAME="an_2:8">2:8</A>&nbsp;Kia ora te kupu, kei taea te whakahe; kia whakama ai te tangata tikanga ke, te ai he mea e korerotia kinotia ai tatou e ia.</p> 
<p><A NAME="an_2:9">2:9</A>&nbsp;Ko nga pononga kia ngohengohe ki o ratou rangatira, kia whakamanawarekatia ratou i nga mea katoa; kaua e whakahoki kupu;</p> 
<p><A NAME="an_2:10">2:10</A>&nbsp;Kaua e kaia, engari kia kitea he pai, he nui, to ratou pono; kia ai ratou i nga mea katoa hei whakapaipai i te whakaako i te Atua, a to tatou Kaiwhakaora.</p> 
<p><A NAME="an_2:11">2:11</A>&nbsp;&#182; Kua puta mai hoki te aroha noa o te Atua e ora ai nga tangata katoa,</p> 
<p><A NAME="an_2:12">2:12</A>&nbsp;Hei whakaako i a tatou, kia whakakahoretia e tatou te karakiakore me nga hiahia o te ao, kia noho whakaaro tatou, i runga ano i te tika, i te karakia pai, i tenei ao;</p> 
<p><A NAME="an_2:13">2:13</A>&nbsp;Me te tatari ano ki te mea whakahari e tumanakohia atu nei, ki te putanga kororia mai o to tatou Atua nui, o to tatou Kaiwhakaora ano hoki, o Ihu Karaiti;</p> 
<p><A NAME="an_2:14">2:14</A>&nbsp;I tuku nei i a ia mo tatou, hei hoko i a tatou i roto i nga kino katoa, hei horoi hoki i a tatou hei iwi mana ake, e ngakau nui ana ki nga mahi pai.</p> 
<p><A NAME="an_2:15">2:15</A>&nbsp;&#182; Korerotia enei mea, whakahaua; kia nui tou maia ki te riri i te he. Kei whakahawea tetahi ki a koe.</p> 
<p><A NAME="an_3:1">3:1</A>&nbsp;&#182; Whakamaharatia ratou kia ngohengohe ki nga rangatiratanga, ki nga mana, kia rongo ki nga rangatira, kia takatu ki nga mahi pai katoa;</p> 
<p><A NAME="an_3:2">3:2</A>&nbsp;Kia kaua e korero kino ki tetahi tangata, kia kaua e whawhai, kia ngakau ngawari, kia nui te mahaki o te ngakau e whakaputaina ki nga tangata katoa.</p> 
<p><A NAME="an_3:3">3:3</A>&nbsp;He whakaarokore hoki tatou i mua, he tutu, e tinihangatia ana, he pononga na nga hiahia, na nga whakaahuareka maha, e noho ana i runga i te nanakia, i te hae, he hunga whakarihariha, e mauahara ana tetahi ki tetahi.</p> 
<p><A NAME="an_3:4">3:4</A>&nbsp;Otira i te mea ka puta mai nei te tikanga ngawari me te aroha o te Atua, o to tatou Kaiwhakaora ki nga tangata,</p> 
<p><A NAME="an_3:5">3:5</A>&nbsp;Ehara i te mea na nga mahi tika i mahia e tatou, engari na tana mahi tohu i whakaorangia ai tatou e ia, he meatanga na te horoinga o te whanautanga houtanga, na te whakahoutanga a te Wairua Tapu,</p> 
<p><A NAME="an_3:6">3:6</A>&nbsp;I ringihia nuitia mai nei e ia ki runga ki a tatou, he mea na Ihu Karaiti, na to tatou Kaiwhakaora;</p> 
<p><A NAME="an_3:7">3:7</A>&nbsp;Kia whakatikaia ai tatou e tona aroha noa, kia whiwhi ai ki te taonga, ara ki te ora tonu e tumanakohia atu nei.</p> 
<p><A NAME="an_3:8">3:8</A>&nbsp;He korero pono tenei; e mea ana hoki ahau kia kaha tau kauwhau i enei mea, kia mahara ai te hunga kua whakapono ki te Atua ki te mahi i nga mahi pai. Ko nga mea enei e ataahua ana, e whai pai ana mo nga tangata.</p> 
<p><A NAME="an_3:9">3:9</A>&nbsp;&#182; Ko nga uiuinga kuware ia, me nga whakapapa tupuna, whakarerea atu, me nga totohe, me nga whawhai ki nga mea o te ture, kahore hoki he pai o aua mea, he mea hanga noa.</p> 
<p><A NAME="an_3:10">3:10</A>&nbsp;Ko te tangata whakapono he, ka kotahi, ka rua nga whakatupatotanga, whakarerea atu;</p> 
<p><A NAME="an_3:11">3:11</A>&nbsp;E matau ana hoki koe kua whakaputaia ketia taua tangata pera, kei te hara ano hoki, kua mau tona he i a ia ano.</p> 
<p><A NAME="an_3:12">3:12</A>&nbsp;Ka tonoa atu e ahau ki a koe a Aretema, a Tikiku ranei, kia puta tou uaua ki te haere mai ki ahau ki Nikopori: kua takoto hoki taku tikanga kia noho ki reira i te hotoke.</p> 
<p><A NAME="an_3:13">3:13</A>&nbsp;Kia puta tou whakaaro kia kawea mai a Hina kaiako ture, raua ko Aporo: kei hapa tetahi mea mo raua.</p> 
<p><A NAME="an_3:14">3:14</A>&nbsp;Me ako hoki o tatou ki te mahi i nga mahi pai mo nga wa o te rawakore kei huakore ratou.</p> 
<p><A NAME="an_3:15">3:15</A>&nbsp;Tenei te oha atu nei ki a koe oku hoa katoa. Oha atu ki te hunga e aroha ana ki a matou i runga i te whakapono. Kia tau te aroha noa ki a koutou katoa. Amine.</p> 
<p><HR>
<CENTER>
<A HREF="plm">Next: Philemon</A></CENTER>
</BODY>
</HTML>
